@## / /
rgya gar skad du /
Ar+ya san+d+hi gam+b+hI ra nirmo tsa sU tra TI kA /
bod skad du /
'phags pa dgongs pa zab mo nges par 'grel pa'i mdo rgya cher 'grel pa /
bam po dang po /
gsung gi mnga' bdag 'phags pa byams pa dang /
'jam dpal gzhon nur gyur pa la phyag 'tshal lo / /
gang gis mdo sde 'di 'chad par 'dod pas sgo rnam pa bzhir phye nas bstan par bya'o / /
'di lta ste /
bstan pa gsungs pa'i dgongs pa dang mdo sde'i mtshan rnam par bshad pa bstan pa dang /
mdo sde'i ngo bo nyid dang /
gzhung yang dag par bstan pa dang /
gnas dang gang gi ched du gsungs pa bstan pa dang /
tshig gi don rnam par bshad pa bstan pa'o / /
de la dang po mdo sde gsungs pa'i dgongs pa dang /
mdo sde'i mtshan rnam par bshad pa bstan pa zhes bya ba la /
yang dag pa'i ngo bo nyid ni shin tu zab cing gzugs kyi dngos po rnam pa sna tshogs las yongs su 'das kyang /
gzugs kyi dngos por snang la yongs su rdzogs pa'i gsung gsang ba skye dgu'i rjes su gsung bar mdzad kyang gsung ba mi mnga' ste /
de ni 'di skad du /
gsung bar mdzad kyang /
tshig las rab tu dben zhing gzugs ma yin pa yang gzugs su ston te /
gzugs ma yin par yang gzugs su ston pa'i tshul ni rab tu zhi ba yin mod kyi /
tshig tu brjod pa yang yod do zhes ston to / /
tshig tu brjod kyang tshig las rab tu dben la /
bstan pa rgya cher gsungs kyang tshig med de /
tshig med pa'i phyir dri ma med par grags pa'i gnas su cang mi smra bar gyur pa dang /
gzhal med khang yongs su dag par ngo bo nyid gsum rnam par phye ba yin te /
de'i phyir 'phags pa byams pa las don dam pa dang /
kun rdzob gnyi ga yod par rnam par gzhag la /
skyes bu chen po klu sgrub kyis ni stong pa dang /
yod pa gnyis ka yang yongs su gsal ba yin no / /
de la rnam par gzhag pa yang yongs su gsal ba dang mi 'gal bas na rnam par rig pa tsam gyi don shin tu gsal bar 'gyur la /
yongs su gsal ba rnam par gzhag pa dang mi 'gal ba'i phyir ni mtshan ma med pa'i tshul rab tu bstan pa yin no / /
stong pa nyid kyang yin la yod pa yang yin pas /
bden pa gnyis kyi gzhung dang rjes su mthun pa dang /
yod pa yang ma yin stong pa yang ma yin pas dbu ma'i lam gyi tshul dang mthun par gyur pa yin te /
de lta bas na rmongs shing nor ba dag gis stong par bshad pa thos na yod par yang dag par 'dzin la go zhing rtogs pa dag gis ni yod pa nyid stong pa nyid du rtogs so / /
sangs rgyas kyi chos shin tu zab pa'i tshul de lta yin mod kyi 'on kyang 'dren pa'i thabs dang 'jug pa'i tshul mang zhing gcig kho na nyid du ma zad pa'i phyir /
chos kyi mnga' bdag gis chos kyi 'khor lo rnam pa gsum du gsungs pa yin te /
de la dang po ni gang nyan thos kyi theg pa la gzhol ba dag la 'khor mor 'jig ri dwags rgyu ba'i tshal du 'khor ba dang /
mya ngan las 'das pa'i rgyu dang 'bras bu yongs su bstan te /
'di ni bden pa bzhi'i chos kyi 'khor lo zhes bya'o / /
gnyis pa ni gang byang chub sems dpa'i theg pa la gzhol ba dag la /
bya rgod phung po'i ri la sogs pa 'dus pa bcu drug dag tu 'phags pa shes rab kyi pha rol tu phyin pa rnams gsungs pa yin te /
'di ni mtshan nyid med pa'i chos kyi 'khor lo zhes bya'o / /
gsum pa ni gang theg pa thams cad la gzhol ba dag la pad+ma'i snying po la sogs pa zhing yongs su dag pa dang /
ma dag pa rnams su 'phags pa dgongs pa zab mo nges par 'grel pa la sogs pa gsungs pa ni nges pa'i don theg pa chen po'i chos kyi 'khor lo zhes bya ste /
'di ni de bzhin gshegs pa'i bstan pa gsungs pa'i dgongs pa yin par rig par bya'o / /
dgongs pa zab mo nges par 'grel ba'i mdo zhes bya ba ni mdo sde gcig gi spyi'i ming ngo / /
gleng gzhi'i le'u ste dang po'o zhes bya ba ni le'u nyid kyi nang na tha dad pa'i ming ngo / /
dgongs pa zhes bya ba ni gsang ba'i tshul du gsungs so / /
zab mo zhes bya ba ni shin tu zab pa'o / /
nges par 'grel pa zhes bya ba ni rnam par bshad pa ste /
theg pa gsum po thams cad kyis shin tu zab cing mkhyud pa'i dgongs pa rnam par dgrol bar dka' ba'i don mdo sde 'di las rnam par phye ste gsal bar ston par mdzad pas na /
dgongs pa zab mo nges par 'grel pa zhes bya'o / /
mdo zhes bya ba ni rgya gar skad du sU tra zhes bya ba'i sgra las drangs nas /
mdo dang brtag pa zhes bya bar 'dren te /
sngon dang da ltar gyi gsung rab kyi don brtag par nges pa'i phyir brtag pa zhes bya'o / /
yang rnam pa gcig tu na skud pa zhes bya ste de'i phyir 'dul ba dum bu bzhi pa las ji skad skud pas me tog brgyus nas 'thor bar mi 'gyur ba bzhin no zhes gsungs so / /
slob dpon h+yan tsang gis ni mthun pa'i mdo zhes bshad de /
de la mthun pa ni mthun par gyur pa ste /
rig pa dang mthun par gyur pa dang /
sems can gyi dbang po dang 'tsham par gyur pa'o / /
mdo zhes bya ba ni don rnam pa gnyis kyi phyir te /
brgyus pa dang sdud pa'o / /
de la brgyus pa ni bshad par bya ba'i don to / /
sdud pa ni 'dul bar bya ba'i sems can te /
don rnam pa 'di gnyis dang ldan pa'i phyir mthun pa'i mdo zhes bya bar bshad do / /
de la ming 'thob par byed pa ni nges par 'grel pa dang /
mdo zhes bya ba'i tshig gnyis kyis brjod pa dang gsung rab bstan pa yin te /
dgongs pa zab mo gsung gis brjod par bya ba'i tshul yongs su ston pas na rjod par byed pa dang brjod par bya ba'i don gyis mdo sde'i mtshan rnam par gzhag pa yin te /
'dis ni dgongs pa zab mos mdo sde rnam par bshad pa bstan to / /
'di ni rnam par bshad pa rnam pa drug las bdag po'i dbang du mdzad nas rnam par bshad pa'o / /
gleng gzhi'i le'u ste dang po'o zhes bya ba la gleng gzhi ni gtan tshigs kyi gleng gzhi ste /
yang dag par bshad par 'byung ba'i gleng gzhi'o / /
le'u ni phyogs kyi rnam pa 'am /
yang na tha dad pa'i don te /
'di ltar bdag gis thos pa la stsogs pa'i don gyi rnam pa mtshungs par gyur pa dang /
don bsdus pa so so tha dad pa'i phyir le'u zhes bya'o / /
mdo sde 'di nyid las le'u brgyad 'byung ba'i dang por le'u 'di 'byung bas na dang po zhes bya ste /
de'i phyir dgongs pa zab mo nges par 'grel ba'i mdo gleng gzhi'i le'u ste dang po'o zhes gsungs so / /
de la mdo sde'i gzhung dang ngo bo nyid yang dag par bstan pa zhes bya ba la /
ngo bo nyid kyis ni brjod pa dang gsung rab kyi ngo bo nyid kyi ming bstan to / /
gzhung zhes bya bas ni so so'i bstan pas brjod par bya ba thun mong ma yin pa bstan to / /
'phags pas gsungs pa'i gsung rab rnam pa slob dpon h+yan tsang gis sgo rnam pa lngas mdo sde ngo bo nyid bstan pas /
de la dang po ni yang dag pa ma yin pa yang dag pa nyid du bsdu ba'i sgo ste /
'di ltar 'phags pa'i gsung rab rnams kyi ming dang tshig dang yi ge'i tshogs dang sgra skad rnams ni de bzhin nyid kyi ngo bo nyid byed de /
de'i phyir 'phags pa dri ma med par grags pas bstan pa'i mdo la stsogs pa las sems can thams cad de bzhin nyid do / /
chos thams cad kyang de bzhin nyid do zhes gsungs so / /
gnyis pa ni rgyu mtshan rnam par rig pa nyid du bsdu ba'i sgo ste /
'di yang mdor bsdu na don rnam pa gnyis so / /
dang po ni cha rnam pa gsum gyis don bstan te /
rang gi ngo bo nyid ni rnam par rig pa zhes bya'o / /
lta ba dang rgyu mtshan gyi rnam pa gnyis ni spyir rgyu mtshan zhes bya ste /
de'i phyir rnam par rig pa tsam du grub pa'i bstan bcos las gyur pa ni /
'di lta ste /
rnam par shes pa'i ngo bo nyid cha gnyis lta bur gyur par snang ste /
lta ba dang rgyu mtshan gnyi ga yang rang gi ngo bo nyid la brten nas 'byung ba'i phyir ro zhes bya ba dang /
gzhan yang de nyid las rnam par shes par gyur pa'i mtshan nyid rnam pa mang mod kyi /
rnam par shes pa gyur pa de yang rnam pa mi mtshungs pas rnam pa gsum yod do / /
zhes bstan pa yin te /
bshad pa 'di dang sbyar nas rgyu mtshan ni mtshan ma'i rnam pa ste /
lta ba dang rgyu mtshan rnams ni rang gi ngo bo nyid rnam par rig pa'i mtshan nyid yin pa'i phyir ro / /
gnyis pa ni cha rnam pa gnyis kyis don bstan te /
lta ba'i rnam pa ni rnam par rig pa zhes bya'o / /
rgyu mtshan gyi rnam pa ni rgyu mtshan zhes bya ste /
de'i phyir rnam par rig pa tsam du grub pa'i bstan bcos las nang gi rnam par shes pa nyid kyi phyi rol gyi yul lta bur gyur par snang ngo zhes bshad do / /
bshad pa 'di dang sbyar nas rgyu mtshan gyi rnam pa ni rgyu mtshan zhes bya ste /
rgyu mtshan ni lta ba'i rnam pa las gud na med pas rnam par rig pa tsam zhes bya'o / /
don mdor bsdu na ming dang tshig dang yi ge'i tshogs dang sgra skad rnams ni rnam par rig pa'i mtshan nyid yin pa'i phyir rnam par rig pa nyid ces bya'o zhes bstan to / /
gsum pa ni btags pa rnams rdzas su bsdus pa'i sgo ste ji ltar rnal 'byor spyod pa'i sa la sogs pa las /
ming la sogs pa ni btags pa yin no / /
sgra ni rdzas su yod pa yin pa'i phyir sgra las logs shig na ming la sogs pa gzhan med do zhes bshad pa lta bu'o /
rnam pa gzhan du na gong ma'i sgo gsum po re re la yang rnam pa gnyis gnyis su phye na sgo rnam pa drug tu 'gyur te /
de la sgo dang po'i rnam pa gnyis kyang /
dang po ni yang dag pa ma yin pa yang dag pa nyid du bsdu ba ste /
yang dag pa nyid kho na yin gyi /
yang dag pa ma yin pa nyid ni ma yin pa'o / /
gnyis pa ni yang dag pa nyid dang yang dag pa ma yin pa nyid rnam par dbye ba ste /
yang dag pa ma yin pa nyid yin te /
yang dag pa nyid ni ma yin te /
ming la sogs pa'i chos bzhi po dag yang dag pa'i ngo bo nyid ma yin pa'i phyir ro / /
de la sgo gnyis pa'i rnam pa gnyis kyang dang po ni rgyu mtshan rnam par rig pa nyid du bsdu ba ste /
rnam par rig pa tsam du zad kyi /
rgyu mtshan ni ma yin pa'o / /
gnyis pa ni rnam par rig pa dang /
rgyu mtshan rnam par dbye ba ste /
ming la sogs pa'i chos bzhi po dag rgyu mtshan tsam du zad kyi /
rnam par rig pa nyid ni ma yin te /
ming la sogs pa ni rgyu mtshan gyi rnam pas bsdus pa'i phyir ro / /
sgo gsum pa'i rnam pa gnyis kyang dang po ni btags pa rnams rdzas su bsdu ba ste /
rdzas tsam du zad kyi btags pa ni ma yin no / /
gnyis ni btags pa dang rdzas su yod pa rnam par dbye ba ste /
sgo 'di ni btags pa dang rdzas su yod pa gnyis bstan pas ming la sogs pa ni btags pa yin la /
sgra ni rdzas su yod pa yin pa'i phyir ro / /
bzhi pa ni chos gsum gyi ngo bo nyid nges par bstan pa'i sgo ste /
chos gsum ni phung po dang skye mched dang khams kyi sgo gsum nyid yin te /
de'i phyir chos mngon pa sna tshogs kun las btus pa'i bstan bcos las chos gsum gyi le'u zhes 'byung ngo / /
thams cad yod par smra ba'i gzhung dpyad pas bshad pa'i yang dag pa'i don las ni sgra la ngo bo nyid du 'dod pas chos gsum las gzugs kyi phung po dang /
sgra'i skye mched dang sgra'i khams kyis bsdus so / /
mdo sde'i gzhung dang sbyar na btags pa dang rdzas su yod pa'i sgra gnyis la bstan pa'i ngo bo nyid du 'dod de /
phung po lnga las gzugs kyi phung pos bsdus so / /
skye mched dang khams kyi sgo nas ni sgra'i skye mched dang sgra'i khams dang chos kyi khams kyis bsdus te /
rgya cher ni chos kyi rnam grangs bstan pa las rig par bya'o / /
'dir theg pa chen po'i gzhung dang sbyar na /
sgra dang ming la sogs pa'i chos bzhi la ngo bo nyid du 'dod de /
phung po lnga las gzugs dang 'du byed kyi phung po dang /
skye mched dang khams dang sgra'i skye mched dang chos kyi skye mched dang /
sgra'i khams dang /
chos kyi khams te /
ming la sogs pa'i chos gsum po dag ni yid kyi rnam par shes pa'i yul yang ma yin pa'i phyir ro / /
lnga pa ni chos kyi rnam grangs kyi ngo bo nyid bstan pa'i sgo ste /
'di yang rnam pa bzhir dbye'o / /
'di lta ste chos kyi rnam grangs kyi ngo bo nyid bstan pa dang /
rang gi ngo bo dang gzugs brnyan yod pa dang med pa bstan pa dang /
bsags pa rnam par phye bas sems kyi khyad par bstan pa dang /
gsung gcig pa dang tha dad pa rnam par dbye ba'o / /
de la chos kyi rnam grangs kyi ngo bo nyid bstan pa yang rnam pa gnyis te /
phyi rol pa dang 'dod do / /
phyi rol pa'i gzhung yang rnam pa mang mod kyi /
'dir re zhig rnam pa bzhi zhig bstan te /
mu stegs can grangs can ni sgra'i de kho na nyid la ngo bo nyid du 'dod do / /
mchog tu smra ba rnams ni sgra'i yon tan la ngo bo nyid du 'dod do / /
'jig rten rgyang 'phen pa rnams ni 'byung ba chen po bzhi la ngo bo nyid du 'dod de /
thams cad kyang 'byung ba chen po rnams kyis ngo bo nyid byed pa'i phyir ro zhe'o / /
sgrar smra ba rnams ni sgra la ngo bo nyid du 'dod de /
rigs pa'i bstan bcos las sgra ni rtag pas nges pa'i tshad ma byed de chos rnams brjod pa'i phyir ro / /
zhe'o / /
de la chos 'di gzhung dang sbyar na yang so so nas bshad pa mi mthun te thams cad yod par smra ba dag ni /
mdor na chos ni bdun cu rtsa lnga las med de don ni sngar bshad pa bzhin no / /
bstan pa'i ngo bo nyid de yang sems sna tshogs kyi bstan bcos dang /
mdzod kyi bstan bcos dang /
bye brag tu bshad pa chen po'i bstan bcos dag las rnam pa gnyis su bshad de /
kha cig de bzhin gshegs pa'i chos kyi phung po ni gzugs kyi phung pos ngo bo nyid byed de /
'di ltar sgra yin pa'i phyir ro zhe'o / /
kha cig ni 'du byed kyi phung po nyid de /
ming dang tshig dang yi ge'i yin pa'i phyir ro zhe'o / /
don des na yul 'di pa nyid kyi slob dpon rnams go ba dag mi mthun pa rnam pa gsum du bshad do / /
kha cig ni sgra la yang dag pa'i don du 'dod de 'di ltar sgra ni dge ba yin gyi /
ming dang tshig dang yi ge'i tshogs ni lung du mi ston pa yin pa'i phyir ro / /
de lta bas na sems sna tshogs kyi bstan bcos las mdo sde dang 'dul ba dang /
ma mo dag ni kun rdzob kyi yang dag pa'i chos so / /
byang chub kyi phyogs sum cu rtsa bdun ni don dam pa'i 'o zhes 'byung ste /
'di nyid kyi 'grel pa las kun rdzob kyi yang dag pa'i chos zhes bya ba ni tshig gis bstan pa'i chos la bya'o zhes bshad do zhe'o / /
kha cig ni ming la sogs pa la yang dag pa'i don du 'dod de /
'di ltar bstan par bya ba'i don brjod pa'i phyir ro / /
de'i phyir shes pa bskyed pa'i bstan bcos las /
gsung rab yan lag bcu gnyis ci zhig gis ngo bo nyid byed ce na smras pa ming gi tshogs dang tshig gi tshogs dang yi ge'i tshogs go rims bzhin du gnas pa'o zhes bya ba nas rgya cher bshad pa'i bar du zhe'o / /
kha cig ni sgra dang ming la sogs pa la ngo bo nyid du 'dod de /
'di ltar sgra'i dbang gis don rnam pa gnyis ston pa'i phyir ro zhe'o / /
'dir mdzod kyi bstan bcos gsar 'gyur dang sbyar na de las bshad pa rnam pa 'di gnyis ka yang smos te /
'di ltar sgra 'am yang na ming la sogs pa'o zhes 'byung gi /
rnam pa gzhan du bshad pa ni med do / /
yang dag pa'i rigs pa'i bstan bcos las kyang /
slob dpon 'di gnyis kyi bshad pa smos pa mdzod kyi bstan bcos las 'byung ba dang mthun te /
dris pa dang lan dag kyang yod pas de'i phyir bstan bcos de nyid las ngag dang bstan pa'i ming tha dad dam /
'on te bstan pa dag kyang yin par 'dod /
ming dang bstan pa ngo bo nyid tha dad na /
bstan pa ji ltar ming yin zhes 'byung ste /
de las de skad du bshad pa ni ming yod pa'i dbang gis gdod bstan pa zhes bya bas na de'i phyir de bzhin gshegs pa'i bstan pa'i ngo bo nyid ni ming yin te /
de ci'i phyir zhe na /
yang dag pa ji lta ba bzhin du don brjod pa'i phyir /
ming ni de bzhin gshegs pa'i bstan pa yin no / /
ming gi don brjod pa'i phyir bstan pa ni ming yin te des na de bzhin gshegs pa'i bstan pa ni nges par ming gis ngo bo nyid byed de /
ming gtso bor smos pas na tshig dang yi ge'i tshogs kyang bsdus par rig par bya'o / /
gzhan yang gzhung rab tu bstan pa'i bstan bcos las kyang /
yang dag pa'i rigs pa'i bstan bcos las bshad pa dang mthun par 'byung ngo / /
sde snod gsum la mkhas pa'i slob dpon dag gis bshad pa las ni /
rgya gar yul pa'i slob dpon rnams brgyud de bshad pa las kyang 'di skad du ston te /
mdzod kyi bstan bcos dang des na yang dag pa'i rigs pa las so so rnam pa gnyis su bshad pa yang so so nas dmigs pa yod de /
ci'i phyir zhe na /
sems can mgu ba bskyed par ni sgra mchog tu gyur pa yin la /
chos brjod par ni ming la sogs pa mthu che ba'i phyir /
ltos pa mi mthun yang so so nas nges pa yod de /
des na rnam pa gnyis su bshad pa gnyi ga yang dag pa'i don yin no zhes zer ro / /
'dir bstan bcos rnams kyi dgongs pa brtags na yang dag pa'i rigs pa las ming la sogs pa la yang dag pa'i don du 'dod pas na /
de'i phyir de'i mjug sdud pa las de'i phyir de bzhin gshegs pa'i bstan pa ni nges par ming nyid bstan pa yin la /
nges par ming nyid ngo bo nyid yin no zhes 'byung ba dang sbyar na mdzod kyi bstan bcos las kyang yang dag pa'i rigs pa'i bstan bcos dang mthun te /
'di ltar de las de sun mi 'byin pa yang don 'gal ba med pa'i phyir ro / /
yang na slob dpon phyi ma rang gi rnam par gzhag pa pham par khas blangs pa yin gyi /
yang dag pa'i rigs pa mdzad pa'i slob dpon gyis pham rgyal rnam par phye ste bstan pa ni ma yin no bye brag tu bshad pa chen po las dpyad pa dag gis bshad pa'i yang dag pa'i don dang sbyar na ni sgra bshad pa yang dag pa'i don yin te /
de'i phyir bye brag tu bshad pa chen po las 'di ltar de bzhin gshegs pa'i bstan pa rnams ci zhig gis ngo bo nyid byed /
ci ngag gi las yin nam /
'on te ming la sogs pa yin /
smras pa longs spyod rdzogs pa dang sprul pas gsungs pa rnams ni bshad pa dag yin pas ngag gi las ngo bo nyid yin no / /
gal te de lta na 'di'i 'og nas bshad pa rnam pa ji ltar rung ste /
ji skad du de bzhin gshegs pa'i bstan pa rnams chos ci zhes bya zhe na smras pa 'di lta ste /
ming gi tshogs dang tshig gi tshogs dang yi ge'i tshogs rnams go rims su bkod pa dang /
go rims su rnam par gzhag pa dang /
go rims su 'brel pa'o zhes 'byung ba lta bu'o zhe na /
yi ge 'og nas 'byung ba ni de bzhin gshegs pa'i bstan pa'i nus pa bstan pa yin gyi /
sangs rgyas kyi bstan pa'i rang gi ngo bo nyid rnam par phye bar ni mi 'dod de /
'di lta ste /
go rims su bkod pa dang /
rnam par gzhag pa dang 'brel pa zhes bya ba ni ming dang tshig dang yi ge'i tshogs ni sangs rgyas kyi bstan pa'i nus pa yin pas so / /
kha cig na re de bzhin gshegs pa'i bstan pa ni ming la sogs pas ngo bo nyid byed do zhe'o / /
gal te de ltar na 'di skad du bshad pa ji ltar rung ste /
ji skad du sangs rgyas kyi bstan pa ji lta bu zhe na zhes smras pa 'di lta ste /
sangs rgyas kyi gsung dang brjod pa dang 'brel pa dang ngag gi lam dang ngag gi las dang /
ngag gi rnam par rig byed ni sangs rgyas kyi bstan pa zhes bya'o zhes 'byung ba lta bu zhe na /
brgyud pa'i rgyu la brten nas de skad du bshad de /
'jig rten na bu tsha rnams gcig gis gcig skyed pa'i chos byed pa ltar /
ngag gis ni ming skyed la ming gis don gsal bar byed pas so / /
dpyad pa dag gis bshad pa las 'byung ba de skad du bshad pa lta na /
ngag gi las kyi ngo bo nyid byed de /
de bzhin gshegs pas gsungs pa rnams pha rol gyis thos pa'i phyir ro zhes 'byung ste /
zhib tu ni de nyid las 'byung ba bzhin no / /
yang dag pa'i rigs pa dang /
bye brag tu bshad pa chen po la sogs pa la brten pa ma yin nam zhe na ci'i phyir dpyad pa dag gis bshad pa'i yang dag pa'i don la rten par mi byed /
slob dpon 'dus bzang gis bshad pa'i rigs pa bzang zhing mchog tu gyur pa'i phyir /
ming la sogs pa la yang dag pa nyid do / /
zhes logs shig tu rigs pas bsgrubs so / /
'di nyid kyi 'grel pa las 'di'i gzhung gi sgra la ngo bo nyid du bshad pa ni chos kyi grangs kyi sgo nas sgra'i chos gcig 'ba' zhig la ngo bo nyid du 'dod de /
ming la sogs pa la ngo bo nyid du bstan pa ni /
ming la sogs pa ni chos gsum la ngo bo nyid du ston to / /
gal te gcig tu bsdus te bshad na ni chos bzhi bsdus pa la ngo bo nyid du 'dod de /
'di lta ste /
sgra dang ming la sogs pa'o / /
dpyad pas bshad pa'i yang dag pa'i don gyis ni sgra'i chos gcig la ngo bo nyid do zhes zer ro / /
mdo sde pa dag ni sgra la ngo bo nyid do zhes bshad de /
de'i phyir yang dag pa'i rigs pa dang rjes su mthun pa'i bstan bcos las mdo sde pa sun 'byin pa'i skabs nas 'byung ba /
khyed ming dang tshig dang yi ge'i tshogs rnams sgras ngo bo nyid byed do / /
zhes smra ba'i mi rigs so zhes 'byung ngo / /
slob dpon ngo bo nyid med kyis byas pa'i theg pa chen po bsdus pa'i 'grel pa las ni mdo sde rnams kyi tshig dag gis ngo bo nyid byed do zhes zer ba 'di yang rigs pa ma yin no zhes sun 'byin te /
gzhung 'di nyid la brten nas /
slob dpon gsum gyis 'di skad du ston to / /
kha cig ni skye mched bcu gnyis las sgra'i skye mched kyis ngo bo nyid byed de /
sgra las logs shig na ming dang tshig dang yi ge'i tshogs gzhan med pa'i phyir ro zhe'o / /
kha cig ni chos kyi skye mched las rgyun mi 'chad pa'i btags pa'i sgras ngo bo nyid byed de /
yid kyi rnam par shes pas dmigs par bya ba'i ngo bo nyid 'ba' zhig yin pa'i phyir ro zhe'o / /
kha cig ni btags pa dang rdzas su yod pa'i sgra gnyis kas ngo bo nyid byed de /
gong ma'i don gnyis kyi phyir ro zhes zer ro / /
ci'i phyir mdo sde pa dag rnam pa 'di gsum lta bur 'dod par gyur ce na /
slob dpon sde snod gsum dang ldan pa dag gis bshad pa las /
mdo sde tshad mar byas te /
don rnams rnam par bshad pa ni thams cad kyang mdo sde pa zhes bya bas /
de'i phyir mdo sde pa dag rnam pa gsum po 'di lta bur 'dod par 'gyur ro zhes 'byung ngo / /
de dag gi gzhung gis chos kyi rnam grangs rnam par gzhag pa yang so so nas mi mthun te /
kha cig ni sems las logs shig na sems las byung ba med do zhes zer te /
slob dpon dpe can lta bu'o / /
btsun pa rtogs pa'i lhas kyang 'di dang mthun par bshad do / /
de dag gis gzhung dang sbyar na rnam pa bcu dgu yod do / /
'di ltar gzugs las bcu bzhi po 'di lta ste /
dbang po lnga dang yul lnga dang 'byung ba chen po bzhi'o / /
sems ni gcig kho na ste /
sems las byung ba med pa'i phyir ro / /
mtshungs par ldan pa ma yin pa'i chos ni grangs gcig kho na ste /
'di lta ste mngon par 'du ma byas pa rnams so / /
'dus ma byas ni rnam pa gsum ste /
nam mkha' dang /
so sor brtags pa'i 'gog pa dang /
so sor rtogs pa ma yin pa'i 'gog pa'o / /
sems las byung ba yod par 'dod pa yang bshad pa mi mthun pa rnam pa gnyis yod de /
kha cig ni sems las logs shig na sems las byung ba rnam pa gsum yod de /
'di lta ste tshor ba dang /
'du shes dang /
sems pa'o / /
zhes zer te /
shi ri ra lta bu'o / /
kha cig ni rnam pa bzhi yod do / /
zhes zer /
de yang reg pa bsnan na'o / /
bshad pa 'di dang sbyar na ni chos nyi shu rtsa gnyis sam /
yang na nyi shu rtsa gsum du 'gyur te /
'di ltar snga ma bcu dgu'i steng du chos gsum mam /
yang na bzhi bsnan pa'i phyir ro / /
de ltar mang nyung mi mthun pa yod kyang sgra'i skye mched kyis ngo bo nyid byed par bzung ste /
rgyun mi 'chad pa'i btags pa'i sgra'i ngo bo nyid gud na med pa'i phyir ro / /
'dir theg pa chen po'i gzhung dang sbyar na /
de yang mi mthun par smra ba rnam pa gnyis yod do / /
dang po ni nA gardzu na'i gzhung ste /
chos kyi rnam grangs mang nyung nges par bstan pa'i bstan bcos med de /
shes rab kyi pha rol tu phyin pa'i 'grel pa las chos rnams kyi mtshan nyid rnam par bshad pa yang phal cher thams cad yod par smra bar 'dod pa dag dang mthun par chos ni mdor bsdu na bdun brgya drug cu rtsa gcig yod par bstan te /
de ltar bstan pa yang thams cad yod par smra ba'i gzhung gis chos bdun cu rtsa lngar 'dod pa dang /
gnas pa bcu bshad pa'i bstan bcos las mtshungs par ldan pa ma yin pa'i chos bdun brgya yod par rnam par gzhag pa'i phyir mtshungs par ldan pa ma yin pa'i chos bcu bzhi ston te /
mtshungs par ldan pa ma yin pa'i bdun brgyas bsnan na /
chos bdun brgya drug cu rtsa gcig tu 'gyur ro / /
des na gzugs rnam pa bcu gcig las sgra ngo bo nyid byed de /
de'i phyir shes rab kyi pha rol tu phyin pa'i 'grel pa las 'di skad du mngon par shes pa drug thob pa'i dgra bcom pa dag de bzhin gshegs pa chos 'chad pa'i tshe 'khor 'dus pa nyid du ma 'dus kyang 'di ltar lha'i mig gis sangs rgyas mthong ngo / /
lha'i rna bas chos thos so / /
mngon par shes pas ma khyab pa'i gnas der ni mthong zhing thos par mi nus so zhes 'byung ba des na de bzhin gshegs pa'i bstan pa ni sgras ngo bo nyid byed do / /
gnyis pa ni 'phags pa byams pas bstan pa'i gzhung ste /
des mdor bsdu na chos ni brgya yod par bshad de /
ji ltar chos brgya pa'i rab tu byed pa las bstan pa bzhin no / /
sangs rgyas kyi bstan pa'i ngo bo nyid ston pa de yang gsung rab de dag las mthun par mi 'byung ste /
kha cig las ni sgra 'ba' zhig go zhes gsungs te /
'phags pa dri ma med par grags pas bstan pa la sogs pa las ji skad du /
sangs rgyas gsung gcig tu ni chos ston kyang / /
sems can mos pa ji bzhin so sor go / /
zhes gsungs pa dang /
gzhan yang de nyid las 'jig rten 'di'i sems can dag shin tu gdul bar dka' ba'i phyir /
bcom ldan 'das kyis kyang tshig drag po'i chos kyis 'dul bar mdzad do zhes gsungs pa dang /
gzhan yang khams chen po bstan pa'i mdo las /
de bzhin gshegs pas gsung gcig chos bstan las / /
dpag med mdo sde rgya mtsho rab tu gsungs / /
zhes gsungs pa dang /
gzhan yang de nyid las de bzhin gshegs pa'i gsung ni mdor bsdu na /
rnam pa gsum yod de /
'di lta ste mdo sde dang 'dul ba dang ma mo zhes gsungs pa lta bu ste /
'di la sogs pa'i gsung rab gtan tshigs su rung ba mang po yod do zhes so / /
kha cig las ni ming la sogs pas ngo bo nyid byed do zhes gsungs te /
'phags pa mi'i rgyal po'i mdo las ji skad du mdo sde 'di'i ming dang tshig ni sangs rgyas brgya stong du mas gsungs so zhes gsungs pa lta bu'o / /
rnam par rig pa tsam du grub pa'i bstan bcos las kyang /
gal te ming dang tshig dang yi ge'i tshogs sgra dang tha mi dad na /
chos dang nges pa'i tshig so sor yang dag par rig pa'i yul tha dad med par 'gyur ba'i rigs so / /
zhes 'byung bas /
ming la sogs pa rang gi ngo bo nyid byed do / /
la la las ni gcig tu bsdus nas sgra dang ming la sogs pas rang gi ngo bo nyid byed do zhes gsungs te /
mi'i rgyal po'i mdo las ji skad du gsung rab yan lag bcu gnyis ni ming dang tshig dang yi ge dang sgra dri ma med pas bsdus so zhes gsungs pa dang /
yang de nyid las sgra skad dang tshig dang yig 'bru dang yi ges kyang sangs rgyas kyi mdzad pa byed do zhes gsungs pa lta bu'o / /
'phags pa dri ma med par grags pas bstan pa las kyang de skad du gsungs so / /
gzhan yang mdo sde 'phags pa sa bcu pa'i 'grel pa las /
'chad pa po yang dngos po 'di gnyis kyis 'chad do / /
nyan pa po yang dngos po 'di gnyis kyis nyan par byed do zhes 'byung ste /
de la dngos po gnyis zhes bya ba ni 'di lta ste /
sgra dang ming la sogs pa'o / /
la lar ni yi ge dang don gcig tu bsdus pa la ngo bo nyid do zhes ston te /
rnal 'byor spyod pa'i sa las ji skad du mdo sde'i lus ni mdor bsdu na rnam pa gnyis te /
yi ge dang don no / /
de la yi ge ni rten to / /
don ni brten pa'o / /
'di ltar rnam pa 'di gnyis po thams cad ni yongs su shes par bya ba'i yul lo / /
zhes 'byung ste /
bstan bcos rnam par bshad pa las kyang de skad du bstan to / /
'di ltar gsung rab rnams de ltar so so nas mi mthun par bstan pa 'di las /
slob dpon sde snod gsum dang ldan pa dag gis bshad pa /
yang dag pa'i don du na ming dang tshig dang yi ge'i tshogs sgra dang yi ge dang don gcig tu bsdus pa la ngo bo nyid ces bya ste /
'phags pa'i gsung rab rnams so so nas don re re la dmigs te /
bstan pas na phan tshun 'gal ba med do / /
de ci'i phyir zhe na /
'di ltar btags pa rdzas su bsdus pa'i tshe ni sgras ngo bo nyid byed do / /
sgra las logs shig na ming dang tshig la sogs pa med pa'i phyir ro / /
'di ltar ngo bo nyid las kyi rdzas su bsdus pa'i tshe ni ming la sogs pas ngo bo nyid byed de /
chos rnams kyi rang gi ngo bo dang khyad par brjod pa dang /
gnyi ga'i rten byed pa'i phyir /
btags pa dang rdzas su yod pa phan tshun ltos pas na gcig tu bsdus pa la ngo bo nyid ces bshad de /
gal te rnam pa gcig ma tshang na bshad pa mi 'grub pa'i phyir ro / /
shes pa bskyed pa mthar phyin pa ni nges par yi ge dang don gyi dbang gis 'grub pas na /
de'i phyir mi mthun pa mang por bshad kyang phan tshun 'gal ba med do / /
de la gnyis la rang gi ngo bo dang /
gzugs brnyan yod pa dang med pa bstan pa yang rnam pa gnyis te /
rang gi ngo bo dang gzugs brnyan yod pa dang med pa bstan pa dang /
chos ston pa'i khyad par ro / /
rang gi ngo bo dang gzugs brnyan yod pa dang med pa dang /
bstan pa ni de bzhin gshegs pas gsungs pa'i bstan pa rnams chos bzhis ngo bo nyid byed de /
'di lta ste sgra skad dang ming dang tshig dang yi ge'i tshogs so / /
'di ltar chos bzhi po 'di dag ni de bzhin gshegs pa nyid kyis rang gi ngo bo nyid do zhes gsungs la /
nyan pa po'i rnam par rig par gyur pa ni gzugs brnyan zhes bya ba'o zhes gsungs so / /
rang gi ngo bo dang gzugs brnyan yod pa dang /
med pa'i rnam par dbye ba ni mdor bsdu na so so'i gzhung la brten nas mu rnam pa bzhir gyur te /
de la mu dang po ni rang gi ngo bo yod la gzugs brnyan med pa'o / /
'di yang so so nas bshad pa mi mthun te /
re zhig sde pa rnams la brten nas rnam pa gsum du bshad de /
de la dang po ni thams cad yod par smra ba ste /
de 'di skad du sangs rgyas thams cad kyi gsung gis gcig tu zag pa dang bcas pa'o / /
ming la sogs pa ni nges par lung mi ston pa'o zhes zer te /
rgya cher rnam par dbye ba ni bstan bcos bye brag tu bshad pa la sogs pa las 'byung ba bzhin du rig par bya'o / /
gnyis pa ni phal chen pa'i sde pa dang /
lan cig brjod pa'i sde pa dang /
'jig rten 'das par smra ba'i sde pa dang /
bya ba ngal ba'i sde pa la sogs pa ste /
de dag 'di skad du sangs rgyas bcom ldan 'das rnams ni thams cad kyang 'jig rten las 'das pas zag pa dang bcas pa'i chos mi mnga'o / /
de bzhin gshegs pa rnams kyi gsung ni chos kyi 'khor lo bskor ro / /
sangs rgyas ni gsung gcig gis chos thams cad gsung ngo zhes zer ro / /
gsum pa ni mang du thos pa'i sde pa ste /
de skad du sangs rgyas kyi gsung rnam pa lnga ni 'jig rten las 'das pa yin te /
'di lta ste sdug bsngal ba dang /
stong pa dang /
mi rtag pa dang /
bdag med pa dang /
mya ngan las 'das pa ni zhi ba'o zhes bya ste /
'phags pa'i lam 'dren pa'i phyir ro / /
de las gzhan pa'i sgra rnams ni thams cad kyang 'jig rten pa'o zhes zer ro / /
'di la sogs pa sde pa rnams thams cad kyang rang gi ngo bo kho na ste gzugs brnyan ni ma yin no zhes 'dod do / /
de dag gis gzhung las rnam par rig pa tsam gyi don mi ston pa'i phyir ro / /
de la mu gnyis pa gzugs brnyan yod pa la rang gi ngo bo med par 'dod pa ni 'di lta ste /
klu'i sde'o / /
'di skad du sangs rgyas kyis ni de bzhin nyid dang /
de bzhin nyid kyi ye shes kho na ste /
gzugs dang sgra la sogs pa'i yon tan rags pa'i mtshan ma med do zhes ston te /
slob dpon brtan pa'i blo gros dang rdo rje'i sde yang de skad du 'chad do / /
mu gsum pa rang gi ngo bo dang gzugs brnyan gnyis ka yod par 'dod pa ni 'di lta ste /
slob dpon zla ba'i snying po dang /
nye ba'i 'od la sogs pa'o / /
de dag 'di skad du de bzhin gshegs pa thams cad ni sku gsum dang ldan zhing gzugs dang sgra la sogs pa'i yon tan mnga' bas /
'phags pa gser 'od dam pa'i mdo las kyang /
de bzhin gshegs pa ni chos kyi 'khor lo rnam pa gsum bskor bar spyod de /
'di lta ste /
bskor ba dang rtogs pa dang 'dzin pa'o zhes gsungs te /
'di la sogs pa'i gtan tshigs su rung ba'i gsung rab mang du yod do / /
yang na nyan pa po rnam par shes par gyur nas de 'dra bar snang ba'i phyir ro / /
rang gi ngo bo dang gzugs brnyan gnyi ga yod par shes par bya'o zhes zer ro / /
mu bzhi pa rang gi ngo bo dang gzugs brnyan gnyis ka med par 'dod pa ni slob dpon 'phags pa don dam pa'i bden pa la brten nas /
chos thams cad ngo bo nyid kyis stong ngo zhes rnam par gzhag pa'o / /
yang na slob dpon chos skyong gis rang gi ngo bo dang gzugs brnyan gnyi ga med do / /
don dam pa'i bden pa la tshig la sogs pa med pa'i phyir ro zhes ston pa'o / /
de ltar khyad par gyur pa'i chos rnam pa bzhi yod kyang slob dpon h+yan tsang dang chos skyong gis gzhung gi don rnam pa gnyis su bstan te /
de la dang po yang dag pa'i bstan pa la brten nas rang gi ngo bo kho na ste /
gzugs brnyan ni ma yin no / /
rang gi ngo bo ni de bzhin gshegs pa nyid kyis rnam par rig pa las rnam par 'gyur ba'i phyir ro / /
gnyis pa ni yang dag pa dang gnyis ka yod par bstan te /
rang gi ngo bo dang gzugs brnyan de yang de bzhin gshegs pa'i gsung gi mthu'i dbang gis byung ba'i phyir ro zhes bshad do / /
yang dag pa dang gnyi ga la brten nas rang gi ngo bo dang gzugs brnyan yod par bstan pa de ji ltar shes par bya zhe na /
slob dpon ngo bo nyid med kyis theg pa chen po bsdus pa'i 'grel pa byas pa las /
'di ltar nyan pa po'i rnam par shes pa la bsags pa rab tu phye bar gyur pa gang yin pa des bstan pa'i ngo bo nyid byed do zhes bshad de /
slob dpon chos skyong ni bstan bcos de tshad mar mi byed pas klan kar mi rung ngo / /
yang slob dpon ngo bo nyid med kyang slob dpon chos skyong dang mthun par ston te /
'di ltar slob dpon ngo bo nyid med thabs kyi sku gsum gzugs dang sgra la sogs pa'i yon tan mnga' zhing chos ston par yang spyod do / /
zhes 'dod de de'i phyir 'grel pa de nyid las longs spyod rdzogs pa dang /
sprul pa ni rjes la thob pa'i ye shes kyi khyad par yin no zhes 'byung ngo / /
gal te de ltar na ci'i phyir nyan pa po'i rnam par shes pa la sogs pa rab tu phye ba gang yin pa des bstan pa'i ngo bo nyid byed do zhes bshad la mthong ba po'i rnam par rig pa la gzugs la sogs pa snang ba gang yin pa de la sprul pa'i sku zhes ma bstan /
phan tshun mdor bsdus nas bstan pa'i phyir te /
yang dag pa'i don du na sku dang bstan pa gnyis ka la rang gi ngo bo dang gzugs brnyan mnga' bar slob dpon chos skyong gis bshad pa bzhin du bstan dgos so / /
gal te sku yang gzugs brnyan yin na ci'i phyir mthong ba po'i rnam par rig pa'i gzugs brnyan gyi sku zhes ma bstan /
de ltar rung bar nges pa yang med de klan ka dang mi 'brel pa'i phyir ro / /
gzhan yang bstan pas shes pa bskyed pa la nyan pa po'i rnam par rig pa'i mtshan nyid shes pa bskyed par nye ba'i phyir sku las sangs rgyas kyi ngo bo 'byung ba des na re zhig gzugs dang /
sems la sogs pa zhes bshad do / /
nyan pa po'i rnam par rig pa las rnam par gyur pa bstan pa'i ngo bo nyid de zag pa dang bcas pa zhig gam 'on te zag pa med pa zhig yin /
sde snod gsum po dag gis rgya gar yul pa dag rnam pa gnyis su bshad do zhes bstan te /
kha cig ni 'di skad du gang zag pa med pa'i sems rnam par gyur pa gang yin pa de ni nges par zag pa med do / /
zag pa dang bcas pa'i sems rnam par gyur pa ni rnam pa gnyis te /
yang dag pa'i don du na zag pa dang bcas pa zhes bya ste /
'di ltar zag pa dang bcas pa'i sems nyid yul du rnam par gyur pa'i phyir ro / /
chos kyi dbyings las byung ba'i don gyi mtha' la ltos na ni zag pa med pa zhes bya ste /
slob dpon ngo bo nyid med kyis byas pa'i bstan bcos kyi gzhung yang phal cher 'di la brten nas rnam par bshad do zhe'o / /
kha cig ni 'di skad du zag pa dang bcas pa'i sems rnam par gyur pa ni nges par zag pa dang bcas pa'o / /
zag pa med pa'i sems las rnam par gyur pa ni nges par gcig tu zag pa med pa'o zhes ston te /
de ltar rnam pa gnyis su bshad pa yod mod kyi /
slob dpon h+yan tsang dang chos skyong ni bshad pa phyi ma ltar 'dod de /
de'i phyir rnam par rig pa tsam du grub pa'i bstan bcos las /
zag pa dang bcas pa dang zag pa med pa ni lta ba'i mtshan nyid nges par mtshungs la /
dge ba la sogs pa'i rnam par shes pa'i mtshan nyid ni mtshungs par nges pa yang med de /
'di ltar rnam pa gsum gyi ngo bo nyid kyi rgyu dang rkyen gyis 'dren mar drangs nas bskyed pa'i phyir ro / /
zag pa dang bcas pa yang dag pa'i bstan pa nyid du rnam par gyur nas /
yang dag pa'i bstan bcos de las zag pa dang bcas pa mngon par 'grub par 'gyur ram /
zag pa med pa'i phyin ci log gi bstan pa nyid du rnam par gyur nas phyin ci log gi bstan pa des zag pa med pa mngon par 'grub par 'gyur ram zhe na /
de ltar bshad na yang nyes pa med na /
zag pa med pas rnam par gyur pa'i phyir ro / /
bstan pa la phyin ci log dang yang dag pa tha dad pa yod pa'i phyir thams cad zag pa dang bcas pa dang zag pa med pa zhes bya ba'am /
'on te gang zag la so so'i skye bo dang /
'phags pa'i bye brag yod pa'i phyir thams cad 'phags pa dang /
'phags pa ma yin zhes bya bar 'dod /
de ltar bstan na yang nyes pa med de /
'di ltar rnam par gyur pa'i sems rnams gnyis su 'gyur bar rung ba'i phyir ro / /
de la chos ston pa'i khyad par zhes bya ba yang rnam pa gnyis te sku gsum la brten nas bstan pa dang zhing rnams la brten nas bstan pa'o / /
sku gsum la brten nas bstan pa zhes bya ba las brtsams nas dris pa sku gang la brten nas chos ston par mdzad ce na /
thams cad yod par smra ba'i gzhung gis sangs rgyas ni rnam pa gnyis te /
dang po ni sku 'khrungs pa'i sangs rgyas 'di lta ste /
yab yum las zag pa dang bcas pa'i sku 'khrungs so / /
gnyis pa ni chos kyi sku'i sangs rgyas 'di lta ste /
cha rnam pa lnga'i chos kyi sku'o / /
sku rnam pa gnyis las 'khrungs pa'i skus chos ston par mdzad kyi chos kyi skus ni ma yin te /
mnyam par gzhag pa'i gnas skabs na chos ston par mi mdzad pa'i phyir ro zhe'am /
mdo sde pa'i gzhung las kyang sku rnam pa gnyis yod de /
de gnyi gas kyang chos ston par spyod do zhes zer te /
de dag gi gzhung gis zag pa med pas kyang sgra skad mngon par bskyed nas /
'phags pa'i gsung rab mdzad pa'i phyir ro / /
zhe'o / /
'dir theg pa chen po'i gzhung dang sbyar na /
sku rnam pa gsum mnga' ste /
chos ston par mdzad pa dang mi mdzad pa de yang mu rnam pa bzhir dbye'o / /
de la dang po gcig ni ston par mdzad la /
gnyis ni ston par mi mdzad de /
'di lta ste chos kyi sku ni nang gi mngon par rtogs pa'i spyod yul gyi phyir ro / /
de'i phyir 'phags pa shes rab kyi pha rol tu phyin pa rdo rje gcod pa'i 'grel pa las /
longs spyod sprul pa yang dag sangs rgyas min / /
de bzhin chos 'chad pa yang ma yin te / /
zhes 'byung bas /
sku gnyis ni chos ston pa ma yin par shes par bya'o / /
gnyis pa ni gnyis ni ston par mdzad la / /
gcig ni ston par mi mdzad de /
longs spyod rdzogs pa dang sprul pa la gsung mnga' ba'i phyir dang /
de bzhin nyid kyi chos kyi sku ni tshig gi mtshan nyid dang bral ba'i phyir ro / /
gsum pa ni sum char yang chos ston par mdzad de /
'phags pa lang kar gshegs pa bam po bcur byas pa las ji skad du /
de la chos kyi sku'i sangs rgyas chos ston par mdzad pa ni nang gi so sor rig pa 'phags pa'i spyod yul gyi phyir ro / /
longs spyod rdzogs pa'i sangs rgyas chos ston par mdzad pa ni chos thams cad kyi rang gi mtshan nyid mnyam pa nyid du ston pa'i phyir ro / /
sprul pa'i skus chos ston par mdzad pa ni pha rol tu phyin pa drug la sogs pa ston pa'i phyir ro / /
zhes bya ba nas rgya cher gsungs pa'i bar du'o / /
'phags pa lang kar gshegs pa bam po bzhir byas pa las kyang phal cher 'di dang mthun par 'byung ngo / /
bzhi pa ni sum char yang chos ston par mi mdzad de /
de ci'i phyir zhe na /
de bzhin nyid kyi chos kyi sku ni gsung mi mnga' ba'i phyir dang /
longs spyod rdzogs pa'i sangs rgyas ni mngon par 'du mdzad pa mi mnga' ba'i phyir dang /
sprul pa'i de bzhin gshegs pa ni yang dag pa'i 'chad pa po ma yin pa'i phyir ro / /
sku rnam pa bzhi dang sbyar na mu rnam pa lnga yod de /
de la dang po ni gcig ston par mdzad la /
gsum ni 'chad par mi mdzad pa'i phyir /
'di lta ste chos kyi sku ni ngag gi so sor rig pa'i spyod yul gyi phyir dang /
nyid kyi brten pa yang ma yin te /
mngon par 'du mdzad pa mi mnga' ba'i phyir dang /
sku gzhan yang ma yin te /
yang dag pa'i 'chad pa po ma yin pa'i phyir ro / /
gnyis pa ni gnyis 'chad par mdzad la /
gnyis 'chad par mi mdzad de /
'di lta ste /
gzhan yang yongs su longs spyod pa dang /
sprul pa dag yin gyis /
sku gzhan gnyis ni ma yin te /
tshig mi mnga' ba'i phyir dang /
mngon par 'du mdzad pa mi mnga' ba'i phyir ro / /
gsum pa ni gsum 'chad par mdzad la gcig ni mi 'chad de /
de bzhin nyid kyi chos kyi sku ni tshig gi mtshan nyid dang bral ba'i phyir ro / /
bzhi pa ni bzhi char yang 'chad par mdzad de /
'phags pa lang kar gshegs pa las /
ji skad du sku gsum char gyis chos 'chad do / /
zhes gsungs pa lta bu ste /
sprul pa'i sku las rnam pa gnyis su phye ba'i phyir ro / /
lnga pa ni bzhi char yang 'chad par yang mi mdzad de /
tshig mi mnga' ba'i phyir dang /
mngon par 'du mdzad pa mi mnga' ba'i phyir dang /
yang dag pa 'chad pa po ma yin pa'i phyir ro / /
de ltar mu tha dad pa mang po yod mod kyi /
slob dpon nye ba'i 'od la sogs pas gzhan yongs su longs spyod pa'i sku dang sprul pa'i skus chos 'chad do zhes bshad pa de yang dag pa'i don yin te /
de'i phyir 'phags pa sangs rgyas kyi sa'i 'grel pa las /
longs spyod rdzogs pa dang sprul pa'i sku'i sangs rgyas kyi zhing rnam pa gnyis las yongs su dag pa 'di zhing gang gis bsdus /
mdo sde 'di gsungs pa'i sangs rgyas ni sku gang zhig yin zhe na /
kha cig ni sprul pa'i zhing du sprul pa'i skus chos 'chad do zhes zer ro / /
kha cig ni longs spyod rdzogs pa'i skus chos bshad do zhes zer te /
yang dag pa'i don du na sangs rgyas shAkya thub pas mdo sde 'di gsungs pa'i tshe /
mos pas spyod pa'i sa man chad kyi 'khor rnams kyis ni sprul pa'i skus zhing yongs su ma dag pa 'dir chos 'chad par mthong la /
sa la gnas pa'i 'khor mang po rnams kyis ni longs spyod rdzogs pa'i skus sangs rgyas kyi zhing yongs su dag par chos 'chad pa mthong ste /
thos pa mtshungs kyang mthong ba ni so so tha dad do zhes 'byung ste /
zhib tu de nyid las 'byung ba bzhin no / /
gal te de de ltar sku rnam pa gnyis chos 'chad par mdzad na /
'phags pa lang kar gshegs pa la sogs pa ji lta bu go zhing rnam par bshad par bya ste /
'phags pa lang kar gshegs pa bam po bzhir byas pa las ji skad du des na de'i phyir ngas 'di skad du gang gi nub mo ngas mngon par rdzogs par sangs rgyas pa nas gang gi nub mo yongs su mya ngan las 'das par 'gyur ba de'i bar du yi ge gcig kyang ma bshad mi 'chad /
'chad par mi 'gyur ro zhes gsungs pa dang /
gzhan yang mdo sde nyid las gang bshad pa ni sangs rgyas kyis bshad pa'o zhes gsungs pa dang /
gzhan yang 'phags pa shes rab kyi pha rol tu phyin pa las /
sems can rnams so so nas bcom ldan 'das ni bdag gcig pu'i phyir chos 'chad do snyam du sems kyang /
de bzhin gshegs pa gdod ma nas 'chad dam /
bstan pa med do zhes gsungs pa dang /
gzhan yang mdo sde de nyid las sangs rgyas dang byang chub sems dpa' rnams ni thog ma nas tha ma'i bar du yi ge 'bru gcig kyang ma bshad do zhes gsungs pa lta bu'o zhe na /
kun rdzob kyi dbang du mdzad pa'i phyir ni sangs rgyas kyis bshad do / /
zhes bstan pa yin la /
don dam pa la brten nas ni ma bshad do zhes brjod pa yin te /
de'i phyir bstan bcos shin tu rgyas pa brgya pa las don dam pa'i tshul la ni /
rnam par rtog pa'i spros pa thams cad chad pa'i phyir /
de bzhin gshegs pa rnams chos gang yang brjod du yod pa'am /
chos gang yang cung zad dmigs su yod pa ma yin yang kun rdzob kyi rjes su rnam par gzhag pas nyes pa med do zhes bshad do / /
yang na ma bshad do zhes gsungs pa yang don rnam pa gsum gyi phyir te /
de la dang po ni de bzhin nyid tshig gi brjod pa la sogs pa mtshan ma sna tshogs pa dang bral ba la dgongs pa'i phyir ma gsungs so zhes gsungs te /
de'i phyir lang kar gshegs pa bam po bzhir byas pa las ci'i rgyus bshad pa med pa ni /
sangs rgyas kyis bshad pa'o zhes gsungs /
bcom ldan 'das kyis bka' stsal pa /
blo gros chen po ngas chos rnam pa gnyis la dgongs nas de skad smras so / /
chos gnyis gang zhe na /
'di lta ste rang gis mngon par rtogs pa'i chos dang /
ngo bo nyid kyis gnas pa'i chos te zhes gsungs pa dang /
gzhan yang mdo sde de nyid bam po bcur byas pa las /
rang gi lus nang gi so sor rig pa la brten pa'i chos dang /
ngo bo nyid kyis gnas pa'i chos so zhes gsungs te /
rgya cher ni de nyid las 'byung ba bzhin no / /
mdo sde de'i dgongs pa ni 'di yin te /
de bzhin nyid kyi rnam pa gcig la don rnam pa gnyis yod de /
nang gi rang gis mngon par rtogs pa 'di dang de bzhin gshegs pa byung yang rung ma byung yang rung /
ngo bo nyid kyi mtshan nyid ni rtag tu gnas pas de bzhin nyid de tshig gi brjod pa dang bral ba'i phyir ma bshad do zhes gsungs te /
de'i phyir 'phags pa lang kar gshegs pa bam po bzhir byas pa las /
gang gi nub mo mngon sangs rgyas / /
gang gi nub mo mya ngan 'das / /
de dag gnyis kyi bar du yang / /
nga yis cung zad bshad pa med / /
rang gis mngon rtogs chos gnas pas / /
de phyir ngas ni 'di skad bshad / /
nga dang sangs rgyas de dag la / /
bye brag gyur pa ci yang med / /
ces gsungs pa dang /
gzhan yang mi'i rgyal pos zhus pa'i mdo las / /
nyan pa med cing bshad med nam mkha' bzhin / /
chos ni chos nyid mtshungs shing nyan dang bshad pa 'dra / /
chos rnams kun dang gcig cing de bzhin nyid / /
ces gsungs pa dang /
gzhan yang slob dpon dbyig gnyen gyis mdzad pa'i 'phags pa rdo rje gcod pa'i 'grel pa las gang la la zhig 'di skad du de bzhin gshegs pa rnams chos 'chad pa yod do zhes zer na /
de ni sangs rgyas la skur pa btab pa yin pas /
ngas bshad pa'i don mi shes so zhes gsungs pa 'di'i don ji lta bu zhe na /
tshigs su bcad pa las / /
sangs rgyas ji bzhin chos kyang de bzhin te / /
bstan pa gnyis po shin tu tha dad kyang / /
chos kyi dbyings dang yongs su ma bral bas / /
chos bstan pa la rang gi mtshan nyid med / /
ces 'byung ste /
'di nyid kyi 'grel pa las /
gnyis po shin tu tha dad pa / /
zhes bya ba ni bstan pa'i chos dang don to zhes bshad do / /
de la bstan bcos 'di'i dgongs pa ni 'di yin te /
sprul pa'i sku'i de bzhin gshegs pa ni de bzhin nyid las gud na rang gi mtshan nyid gzhan med de /
ji ltar sangs rgyas de bzhin nyid las gud na rang gi mtshan nyid gzhan med pa ste /
de bzhin du bstan pa'i chos dang don kyang de bzhin no zhes ston to / /
gnyis pa ni de bzhin gshegs pa rnams kyi bstan pa tha dad pa med pa la dgongs nas ma bshad do zhes gsungs te /
de'i phyir 'phags pa rdo rje gcod pa'i 'grel pa las /
mdo las ji skad du rab 'byor de bzhin gshegs pa ni chos bshad pa med pa'i phyir zhes gsungs pa 'di'i don ji lta bu zhe na /
chos gang yang de bzhin gshegs pa nyag gcig gis ni gsungs la /
sangs rgyas gzhan gyis ni ma gsungs pa med pa'i phyir ro zhes bshad do / /
gsum pa ni yi ger lhung ba'i chos la dgongs nas ma bshad do zhes gsungs te /
de'i phyir 'phags pa lang kar gshegs pa bam po bzhir byas pa las /
de bzhin gshegs pa ni yi ger lhung ba'i chos mi ston te /
yi ge rnams kyi yod pa dang med pa mi dmigs pa'i phyir /
gzhan du ni yi ger ma lhung bas chos bstan to / /
gal te kha cig 'di skad du de bzhin gshegs pa ni yi ger lhung ba'i chos ston to / /
zhes zer na de ni brdzun du smra ba de chos nyid ni yi ge dang bral ba'i phyir ro / /
de lta bas na sangs rgyas dang byang chub sems dpa' rnams ni yi ge gcig kyang ma bshad 'chad par mi 'gyur ro / /
zhes bya ba la sogs pa rgya cher gsungs so / /
gzhan yang de nyid las blo gros chen po gal te chos thams cad ma bshad na ni bstan pa'i chos rnams 'jig par 'gyur ro / /
bstan pa'i chos zhig na ni sangs rgyas dang byang chub sems dpa' dang /
rang sangs rgyas dang nyan thos rnams kyang med par 'gyur ro / /
de dag med na ni gang zhig su la ci zhig bshad de zhes gsungs pa yin no / /
gong du bstan pa'i mdo sde dgu dag las gsungs pa dang sbyar na yi ger lhung ba'i chos mi gsung mod kyi /
'on kyang yi ger ma lhung ba'i sde snod gsum 'phags pa'i gsung rab mi 'chad pa yang ma yin te /
de'i phyir 'phags pa dri ma med par grags pas bstan pa'i mdo las /
de la chos 'chad pa po yang bshad pa dang /
bstan pa med la /
nyan pa po yang thos pa med thob pa yang med de /
dper na sgyu ma'i skyes bus sgyu ma'i skyes bu la chos ston pa ltar de lta bu'i bsam pas chos bshad par bya'o zhes gsungs pas /
don des na gsungs pa dang ma gsungs pa zhes bya ba gnyi ga yang phan tshun 'gal ba med do / /
de la zhing la brten pa'i khyad par bstan pa zhes bya ba yang ji ltar 'phags pa lang kar gshegs pa'i mdo las sangs rgyas kyi zhing rnams kyi dbang du mdzad nas chos ston pa rnam pa bcu'i khyad par gsungs pa lta bu de /
dang po tshig gis chos bstan pa nas /
tha ma lus bskyod pas chos ston pa'i bar du gsungs pa'o / /
mdo sde de nyid bam po bcur byas pa las kyang /
byang chub sems dpa' blo gros chen pos yang gsol pa /
bcom ldan 'das brjod pa mchis na ni dngos po rnams kyang mchis par 'gyur la dngos po rnams ma mchis na ni brjod pa yang ma mchis par 'gyur ro / /
bcom ldan 'das kyis bka' stsal pa /
blo gros chen po dngos po med pa dag kyang brjod pa ni yod de /
'di lta ste /
ri bong gi rwa la sogs pa'o / /
blo gros chen po ri bong gi rwa ni yod pa yang ma yin med pa yang ma yin yang brjod pa ni yod pa'i phyir ro / /
khyod kyis smras pa'i don de ni nyams par 'gyur ro / /
blo gros chen po sangs rgyas kyi zhing thams cad na brjod pas chos ston pa ni ma yin te /
de ci'i phyir zhe na /
sangs rgyas kyi zhing la la na ni mig mi 'dzums shing tshig gi brjod pa med pa la chos ston pa zhes brjod do / /
sangs rgyas kyi zhing la la na ni mtshan ma bstan pa la chos bshad pa zhes brjod do / /
sangs rgyas kyi zhing la la na ni smin ma bskyod pa'i mtshan ma la chos bshad pa zhes brjod do / /
sangs rgyas kyi zhing la la na ni mig rig rig byas pa la chos bshad pa zhes brjod do / /
sangs rgyas kyi zhing la la na ni bgad pa la chos bshad pa zhes brjod do / /
sangs rgyas kyi zhing la la na ni glal ba la chos bshad pa zhes brjod do / /
sangs rgyas kyi zhing la la na ni se gol byas pa la chos bshad pa zhes brjod do / /
sangs rgyas kyi zhing la la na ni rjes su dran pa la chos bshad pa zhes brjod do / /
sangs rgyas kyi zhing la la na ni lus bskyod pa la chos bshad pa zhes brjod do zhes gsungs so / /
'phags pa dri ma med par grags pas bstan pa'i mdo la sogs pa dang sbyar na /
ji tsam du rnam pa sna tshogs kyis phan 'dogs pa thams cad ni chos ston pa zhes bya ste /
de'i phyir mdo sde de nyid las la la na ni 'od zer gyis sangs rgyas kyi mdzad pa byed do / /
de bzhin du la la na ni nam mkhas so / /
la la na ni sgra skad dang tshig gi brjod pa dang yi ges sangs rgyas kyi mdzad pa byed do / /
sangs rgyas kyi zhing la la na ni rab tu zhi zhing tshig med pa dang brjod pa yang med /
bstan pa yang med pa dang /
rnam par rig pa med pa dang /
mngon par 'dus byas pa med pa dang /
'dus ma byas kyis sangs rgyas kyi mdzad pa byed do / /
de bzhin du kun dga' bo sangs rgyas rnams kyi spyod lam dang /
g.yo zhing bskyod pa thams cad ni sangs rgyas kyi mdzad pa ma yin pa gang yang med do / /
zhes gsungs te /
zhib tu ni de nyid las 'byung ba bzhin no / /
de ltar chos ston pa tha dad par gyur pas yang de bzhin gshegs pa rnams kyi thabs mkhas pas so so'i zhing gis 'dul ba'i rjes su rnam pa sna tshogs mi mthun pas phan 'dogs pa ni sangs rgyas kyi mdzad pa zhes bya ste /
de'i phyir de bzhin gshegs pa rnams phan tshun 'gal ba med do / /
gong du bstan pa lta bu chos ston pa de dag la ming la sogs pa yod dam zhe na /
nges pa med de zhing so so dag na chos ston pa yang nam mkha' la sogs pa shes pa bskyed pa'i phyir /
chos bshad pa zhes brjod pa nas /
ming la sogs pa med de /
'dus ma byas kyi chos rnams la gnas skabs med pa'i phyir ro / /
brjod pa yang med bstan pa yang med pa la sogs pa rab tu zhi zhing tshig med pa'i sems la brtags pa tsam du ming la sogs pa rnam par gzhag na yang 'gal ba med de /
'dus byas kyi sems la sogs pa la gnas skabs yod pa'i phyir ro // //
bam po gnyis pa /
de la gsum pa bsags pa rnam par phye bas sems kyi khyad par bstan pa zhes bya ba yang slob dpon ngo bo nyid med kyis theg pa chen po bsdus pa'i 'grel pa byas pa las ji skad du brgyus zhing 'brel pa'i phyir mdo zhes bya'o zhes 'byung ba lta bu ste /
de la 'dir dus brgyad kyi rjes su zhugs shing nyan pa po'i rnam par rig pa la drang po dang drang po ma yin par bshad pa dag bsags shing /
rnam par phye ba gang yin pa de la ngo bo nyid ces bya'o / /
dus brgyad ces bya ba yang rnam pa gnyis su bshad do / /
kha cig na re dus brgyad ni bsgyur ba'i sgra brgyad nyid de 'di ltar bsgyur ba'i sgra bdun gyi steng du 'bod pa'i sgras bsnan pa ste /
ji skad du skyes bu zhes brjod pa lta bu'o / /
bsgyur ba'i sgra brgyad ni 'og nas rnam par dbye ba nyid de /
'di ltar de bzhin gshegs pa rnams chos 'chad pa'i tshe bsgyur ba brgyad po las gang yang rung ba'i sgra cig brjod pas na de'i phyir dus brgyad kyi rjes su zhugs pa zhes bya'o zhe'o / /
kha cig ni sgra'i rig pa'i rab tu byed pa la brten nas /
nyin dang mtshan re re la dus bzhi bzhi yod pas gcig tu bsdus na /
dus brgyad du 'gyur te /
de bzhin gshegs pa rnams chos 'chad pa yang dus brgyad po las gang yang rung ba cig gi rjes su 'gro bas na /
de'i phyir dus brgyad kyi rjes su zhugs pa zhes bya'o zhe'o / /
de la drang po dang drang po ma yin par bshad pa zhes bya ba yang rnam pa gsum du bshad do / /
kha cig ni rang gi ngo bo nyid brjod pa'i phyir drang por bshad pa zhes bya'o / /
khyad par brjod pa'i phyir drang po ma yin par bshad pa zhes bya'o zhe'o / /
kha cig ni tshig rkang ni drang por bshad pa zhes bya'o / /
tshigs su bcad pa ni drang po ma yin par bshad pa zhes bya'o zhe'o / /
kha cig ni gsung rab yan lag bcu gnyis las mdo sde mdo'i sde ni drang por bshad pa zhes bya'o / /
gzhan bcu gcig po dag ni drang po ma yin par bshad pa'o / /
zhes bya'o zer te /
de'i don du na dus brgyad kyi rjes su zhugs shing nyan pa po'i rnam par rig pa la gsung rab yan lag bcu gnyis kyi ming dang yi ge dang tshig la sogs pa bsags shing rab tu phye bar gyur pa gang yin pa des bstan pa ngo bo nyid byed do zhes ston to / /
ji lta bu zhig la nyan pa po'i rnam par rig pa'i sems zhes bya /
ci'i phyir bsags pa rab tu phye ba zhes bstan zhe na /
rnal 'byor spyod pa'i sa dang sbyar na re zhig rnam par shes pa'i tshogs drug la brten nas sems rnam pa lnga rnam par 'byed par byed de /
de'i phyir bstan bcos de nyid las gzhan yang /
mig gi rnam par shes pa byung ba na nye bar gnas pa las byung ba dang /
tshol ba dang /
nges pa'i sems rnam pa gsum dmigs par 'gyur te /
de la dang po ni mig gi rnam par shes pa nyid do / /
gnyis pa ni yid kyi rnam par shes pa'o / /
de la nges pa'i sems phan chad nas kun nas nyon mongs pa dang rnam par byang bar 'gyur bar blta'o / /
de nas de'i rgyu mthun pa'i mig gi rnam par shes pa'i yang dge ba dang mi dge bar yang 'byung bar 'gyur te /
rang gi rtog pa'i dbang gis ni ma yin no / /
ji srid du yid de gzhan la rnam par g.yengs par ma gyur pa de srid du yid kyi rnam par shes pa dang /
mig gi rnam par shes pa gnyis ka dge ba'am /
nyon mongs pa can du rgyun mi 'chad par 'jug par 'gyur ro / /
mig gi rnam par shes pa byung ba na ji lta ba bzhin du lus kyi rnam par shes pa'i bar du yang de bzhin nyid du rig par bya'o zhes 'byung ste /
rnam pa lnga las dang po dang tha ma ni rnam pa drug dang ldan no / /
bar ma gsum ni yid 'ba' zhig go / /
gzhan yang dang po gsum ni lung du ma bstan pa yin la /
tha ma gnyis ni dge ba dang mi dge bar yang 'gyur ro / /
gzhan yang nye bar gnas pa las byung ba'i rnam par shes pa lnga'i 'og tu nges par tshol ba'i sems yod la /
tshol ba'i sems kyi 'og tu ni rnam par g.yengs pa'am /
rnam par g.yengs pa ma yin pa nyid du 'gyur te /
de'i 'og tu ni nye bar gnas pa las byung ba'i rnam par shes pa lnga nyid du 'byung bar 'gyur ro / /
rnam par g.yengs par ma gyur na ni gsum pa nges pa'i sems nas rgyu mthun pa'i bar du 'byung bar 'gyur ro / /
gzhan yang yid kyi rnam par shes pa'i nye bar gnas pa las byung ba ni rnam pa gnyis te /
rnam par shes pa lnga dang dus gcig pa'i nye bar gnas pa las byung ba'i yid kyi rnam par shes pa dang /
yid gcig pu'i nye bar gnas pa las byung ba'i sems zhes brjod pa'o / /
de'i phyir rnal 'byor spyod pa'i sa las /
de la yid kyi rnam par shes pa rtsol ba med cing rnam par g.yeng bar gyur pa dang ma 'dris pa'i dmigs pa la ni 'dun pa la sogs pa 'jug pa med do / /
yid kyi rnam par shes pa de ni nye bar gnas pa las 'byung bar zhes brjod par bya ste /
'das pa la dmigs pa kho na'o / /
rnam par shes pa'i tshogs lnga po dag gi mjug thogs su byung ba'i yid tshol ba pa'am /
nges pa ni gal te de'i yul de'i dmigs pa yin na /
da ltar gyi yul can kho na zhes bya'o zhes 'byung ngo / /
gal te yul de nyid la dmigs nas skye'o zhe na /
'grel pa dag gis rnam pa bzhir bshad de /
de la kha cig ni yid kyi rnam par shes pa rang gi ngang gis 'jug cing sems dang po gsum gyi go rims la mi brten pa ni rnam par g.yeng ba zhes bya ba'o / /
rkyen drag po ma yin pa dang /
ma goms pa'i yul la dmigs pa'i tshe ni lnga kun tu 'gro ba yod kyi /
lnga yul so sor nges pa ni med do / /
de'i tshe yid kyi rnam par shes pa de ni nye bar gnas pa las byung ba'i sems zhes brjod par bya'o / /
sngon myong ba'i yul 'das pa la dmigs pa dang rnam par shes pa'i tshogs lnga'i mjug thogs su byung ba'i yid kyi rnam par shes pa zhes brjod pa dang /
tshol ba pa'i sems sam nges pa'i sems gang yin pa de dag ni snga ma'i rnam par shes pa'i tshogs lnga'i rnam pa'i yul mngon sum du gyur pa la dmigs pa kho na zhes brjod par bya'o / /
tshol ba po dang nges pa'i sems gnyis po gang yin pa de dag ni rnam par shes pa'i tshogs lnga po de dag gi rnam pa'i yul la dmigs nas skye'o zhes bshad de /
slob dpon gzhan gsum gyi bshad pa dag ni sems rnam pa lnga bstan pa las 'byung ba bzhin no / /
'dir re zhig sems rnam pa lnga dang sbyar nas /
bsags pa'i don rab tu bstan par bya ste /
de la bsags pa zhes bya ba ni mdo de dag las ji skad du /
'du byed rnams ni mi rtag ste / /
byung nas zad pa'i chos can no / /
skyes nas nges par 'gag pa'i phyir / /
zhi ba de ni bde ba yin / /
zhes gsungs pa lta bu'o / /
mdo sde'i tshad ma 'dis rtag par 'dzin pa dag 'jig par mdzad de /
'du byed rnams ni mi rtag ste / /
zhes bya ba ni dam bca' ba'o / /
byung nas zad pa'i chos can no / /
zhes bya ba ni chos mtshungs pa'i dpe ste /
mar me'i 'od la sogs pa smos pa'o / /
skyes nas nges par 'jig pa'i phyir / /
zhes bya ba ni gtan tshigs yin te /
rigs pa des na zhi ba'i mya ngan las 'das pa de ni mchog tu bde bar gyur pa yin no zhes bya'o / /
de la re zhig tshig dang po la brten nas bsags pa rnam par dbye bar bya ste /
'di yang sgra rnam pa bzhi dang yi ge bzhi dang ming bzhi dang tshig bzhi dang brjod par bya ba'i don dang rab tu ldan no / /
don 'di la rgya gar yul pa'i slob dpon dag gis rnam pa gsum du bshad do / /
kha cig tu 'di skad du rnam shes bya ba'i yi ge brjod pa'i tshe /
nye bar gnas pa las byung ba'i / /
rna ba'i rnam par shes pa las de dang dus gcig pa'i yid kyi rnam par shes pa dang /
tshor ba pa'i sems la sgra'i mtshan nyid 'ba' zhig yod de /
de ci'i phyir zhe na /
lnga dang lhan cig pa'i yid kyi rnam par shes pa mngon sum gyi tshad ma yin pa'i phyir /
ming la sogs pa la dmigs par mi byed do / /
tshol ba'i sems rnam par shes pa'i tshogs lnga la sogs pa'i dmigs par bya ba'i yul yongs su tshol ba'i phyir ming la sogs pa la dmigs par mi byed do / /
rnam par shes pa gsum po 'di las rnam par gyur pa'i sgra la sogs pa yod kyang /
skye ba la sogs pa'i mtshan nyid bzhin du dmigs pa mi byed pa'i phyir bsags pa zhes mi bshad do / /
nges pa'i sems kyi 'og tu mtshan nyid rnam pa gsum yod do / /
'di lta ste /
sgra dang ming dang yi ge'o / /
'du byed ces brjod pa'i tshe ni nye bar gnas pa las byung ba'i rna ba'i rnam par shes pa dang /
de dang lhan cig pa'i yid kyi rnam par shes pa dang /
tshol ba'i sems ni 'du byed ces bya ba'i sgra 'ba' zhig dang ldan pa yin no / /
snga ma bzhin du shes par bya'o / /
nges pa'i sems kyi 'og tu ni mtshan nyid rnam pa drug mngon sum du 'gyur te /
'di lta ste /
rnam shes bya ba'i sgra dang ming dang yi ge dang /
'du byed ces bya ba'i sgra dang /
ming dang yi ge'o / /
mi zhes brjod pa'i tshe ni nye bar gnas pa las byung ba'i sems la sogs /
mi zhes bya ba'i sgra 'ba' zhig thob par gyur te /
snga ma bzhin du rig par bya'o / /
nges pa'i sems kyi 'og tu ni mtshan nyid rnam pa gsum thob par 'gyur te /
'di lta ste /
rnam shes bya ba'i sgra dang ming dang yi ge dang /
'du byed ces bya ba'i sgra dang /
ming dang yi ge mi zhes bya ba'i sgra dang ming dang yi ge'o / /
rtag ces bya ba'i yi ge brjod pa'i tshe ni nye bar gnas pa la sogs pa'i sems rtag ces bya ba'i sgra 'ba' zhig thob par 'gyur te /
snga ma bzhin du rig par bya'o / /
nges pa'i sems kyi 'og tu ni mtshan nyid rnam pa bcu bzhi thob par 'gyur te /
'di lta ste /
sgra bzhi dang yi ge bzhi dang ming bzhi dang tshig dang brjod par bya ba'i don to / /
des na rab tu nyung na yang rnam pa bcu drug dang ldan par gyur na /
gdod yongs su rdzogs par 'gyur te /
'di ltar yi ge bzhi po de dag re re yang sems rnam pa bzhi dang ldan te /
'di lta ste /
nye bar gnas pa las byung ba'i rna ba'i rnam par shes pa dang /
de dang lhan cig pa'i yid kyi rnam par shes pa dang /
tshol ba dang nges pa'i sems so / /
gal te rnam par g.yengs par ma gyur na ni kun nas nyon mongs pa dang /
rnam par byang ba'i sems 'byung bar 'gyur te /
ci rigs su shes par bya'o / /
kha cig ni nye bar gnas pa las byung ba'i rna ba'i rnam par shes pa dang /
de dang lhan cig pa'i yid kyi rnam par shes pa ming la sogs pa la dmigs par mi byed pa'i don yang yod pas /
snga ma bzhin du rig par bya ste /
mngon sum gyi tshad ma yin pa'i phyir ro / /
tshol ba pa phan chad ni mngon sum gyi tshad ma yin pas de ni sgra dang ming dang yi ge la sogs pa yongs su tshol ba'i sems rnam pa bzhi yang 'thob par 'gyur la /
go rims bzhin du gsum dang drug dang dgu dang bcu bzhi yang 'thob par 'gyur te /
snga ma bzhin du rig par bya'o zhe na /
rnam par bshad pa 'di dang sbyar na ni sems bcu gnyis dang ldan par gyur na gdod yongs su rdzogs par gyur te /
nges pa'i sems la sogs pas mang nyung ci tsam dang ldan par 'gyur ba yang ci rigs su shes par bya'o / /
kha cig ni rna ba'i rnam par shes pa dang lhan cig pa'i yid kyi rnam par shes pa ming la sogs pa la dmigs par byed pa'i don yang yod de /
de lta ma yin na tshol ba pa'i yid kyi rnam par shes pas ming ji lta bu zhig yongs su tshol bar byed de /
rigs pa des na rnam shes bya ba'i yi ge brjod pa'i tshe nye bar gnas pa las byung ba'i rna ba'i rnam par shes pa ni rnam shes bya ba'i sgra 'ba' zhig 'thob par 'gyur la / /
de dang lhan cig pa'i yid kyi rnam par shes pa'i ming la sogs pa la dmigs par byed pa'i don yang yod de /
de ltar ma yin na tshol ba pa'i yid kyi rnam par shes pas ming ji lta bu zhig yongs su tshol bar byed de /
rigs pa des na /
rnam shes bya ba'i yi ge brjod pa'i tshe /
nye bar gnas pa las byung ba'i rna ba'i rnam par shes pa ni rnam shes bya ba'i sgra 'ba' zhig thob par 'gyur la /
de dang lhan cig pa'i yid kyi rnam par shes pa ni sgra dang ming la sogs pa'i ldan par 'gyur ro zhe'o / /
don 'di yang rnam pa gnyis su phye nas rnam par bshad de /
kha cig ni 'di skad du nye bar gnas pa las byung ba'i sems rnam pa gsum kho na dang ldan te /
de ci'i phyir zhe na /
rtag ces bya ba'i sgra brjod pa'i tshe /
rnam shes bya ba la sogs pa'i sgra dang ming dang /
yi ge la dmigs par mi byed de /
'di ltar rnam par shes pa'i tshogs lnga dang lhan cig pa'i nye bar gnas pa nas byung ba'i sems zhes brjod pa ni mngon sum gyi tshad ma yin pa'i phyir ro / /
gal te dmigs so zhes bya bar 'dod na ni rnam par g.yengs pa'i sems kyi mngon sum gyi tshad ma yang 'das pa la dmigs par 'gyur ba'i phyir tshol ba pa'i sems kyi tshe gdod yongs su rdzogs par 'gyur te /
tshol ba pa la sogs pa'i sems kyis mang nyung ji tsam 'thob par 'gyur ba yang gnyis pas bshad pa bzhin no zhe'o / /
kha cig rnam par shes pa'i tshogs lnga dang lhan cig pa'i yid kyi rnam par shes pa mngon sum gyi tshad ma yin par yang 'dod pa'i phyir 'das pa'i ming la sogs pa la dmigs par yang byed do zhes zer te /
bshad pa 'di dang sbyar na ni sems rnam pa brgyad la yang bsags pa yongs su rdzogs par yod do / /
gal te gong du bshad pa ltar lnga dang lhan cig pa'i yid kyi rnam par shes pa nges par mngon sum gyi tshad ma yin na ci'i phyir ming la sogs pa la yang dmigs par byed ces bstan zhe na /
mngon sum gyi tshad mas kyang ming la sogs pa'i rang gi mtshan nyid la dmigs par byed do / /
rigs pa'i sgo'i bstan bcos la dmigs par mi byed do / /
zhes bshad pa yang ming la sogs pa la yang dmigs par mi byed de /
phan tshun 'ching ba'i 'bras bu yin pa'i phyir ro / /
yang na rgyu mthun pa'i rna ba'i rnam par shes pa'i dbang gis rab tu bskyed pa'i phyir /
rab tu phye ba zhes bya ba yang nye bar gnas pa las byung ba'i rna ba'i rnam par shes pa drangs te bskyed pa la ltos nas /
gdod bsags pa nyid du gyur par nges pa yang med do / /
de yan chad du ni re zhig gnas ma gyur pa'i gnas skabs la brten nas nye bar gnas pa las byung ba'i sems la sogs pa'i bsags pa rab tu phye ba bstan to / /
gnas gyur pa'i skabs na ni sems kyi skad cig ma gcig la rab tu phye ba rdzogs par yod de /
de yang ci rigs su rig par bya'o / /
sems rnam pa lnga rgya cher bshad pa ni mtshan nyid bstan pa las byung ba bzhin no / /
de la bzhi pa gsung gcig pa dang tha dad pa rnam par dbye ba zhes bya ba las brtsams nas dris pa /
de bzhin gshegs pas chos 'chad pa'i tshe /
gsung gcig tu gsung bar mdzad dam zhe na /
smras pa so so nas bshad pa mi mthun te /
theg pa chung ngu'i sde pa tha dad pa'i gzhung lugs kyi bstan bcos las /
sde pa tha dad pa nyi shu 'byung ba rnam pa gnyis su phye nas bstan te /
dang po ni thams cad yod par smra ba dang /
mdo sde 'chad par byed pa la sogs pa'i sde pa rnams so / /
de dag 'di skad du zer te /
de bzhin gshegs pa'i gsung ma yin pa de dag gis kyang chos kyi 'khor lo bskor ro / /
de bzhin gshegs pa'i gsung gcig gis chos thams cad gsung ba yang ma yin no zhes bya ba nas /
rgya cher bshad pa'i bar du'o / /
gnyis pa ni phal chen pa'i sde pa dang /
lan cig brjod pa'i sde pa dang /
'jig rten las 'das par smra ba'i sde pa dang /
bya mngal ba'i sde pa la sogs pa rnams te /
de dag mthun par 'di skad du de bzhin gshegs pa rnams kyi gsung thams cad ni chos kyi 'khor lo bskor ro / /
de bzhin gshegs pa ni gsung gcig gis chos thams cad gsung bar byed do / /
zhes pa nas rgya cher bshad pa'i bar du'o / /
slob dpon yang dag bden pas 'phags pa gser 'od dam pa'i brjed byang byas pa las kyang /
de bzhin gshegs pa'i gsung ni rnam pa gnyis te /
dang po ni gsung ngag las byung ste /
thams cad kyang chos kyi 'khor lo yin no / /
gnyis pa ni mthu'i yon tan gyis rab tu phye ba gsung ngag las ma byung ba 'khor lor ma gtogs pa ste /
ji ltar kun dga' bo la gang nas 'ongs so zhes dris pa la sogs pa dang /
bcom ldan 'das chos 'chad pa'i tshe mdun dang rgyab na 'dug pa dag gis de bzhin gshegs pa zhal bstan nas chos 'chad par mthong ba lta bu ste /
'di yang de bzhin du mthu'i yon tan gyis rab tu phye ba yin no zhes bshad do / /
slob dpon yang dag bden pas sde pa rnams kyi brjed byang byas pa las /
de bzhin gshegs pa'i gsung rnams ni sems can la phan 'dogs pas gang nas 'ongs zhes bya ba la sogs pa smras pa ni /
gzhan dag mgu ba dang /
mos pa'i sems bskyed pa'i phyir te /
de yang chos kyi 'khor lo yin no zhes 'byung ngo / /
bstan bcos bye brag tu bshad pa las kyang /
gzhung lugs kyi 'khor lo'i bstan bcos dang mthun pa rnam pa gnyis su bshad de /
de'i phyir bstan bcos de nyid las bcom ldan 'das 'phags pa'i skad kyis 'phags pa'i bden pa bzhi bstan pas 'dul bar mdzad pa gang yin pa de dag go bar 'gyur ram zhe na /
de lta na nyes pa ci yod ce na /
gnyi ga la yang nyes pa yod de /
de ci'i phyir zhe na /
gal te spyod do zhe na 'dul ba las bshad pa de dag ji ltar bshad cing go bar rung ste /
ji skad du bcom ldan 'das kyis dus gcig gi tshe lha'i rgyal po bzhi la /
sngar 'phags pa'i skad kyis 'phags pa'i bden pa bzhi bstan pa na /
rgyal po bzhi las gnyis kyis ni go bar gyur la /
gnyis kyis ni go bar ma gyur to / /
bcom ldan 'das kyis de dag la thugs brtse zhing phan gdags pa'i phyir /
lho phyogs kyi yul mtha' 'khob kyi skad kyis 'phags pa'i bden pa bzhi gsungs pa na /
rgyal po gnyis las gcig gis ni go bar gyur la /
gcig gis ni go bar ma gyur to / /
bcom ldan 'das kyis de la thugs brtse zhing phan gdags pa'i phyir yang /
kla klo can gyi skad rnam pa gcig gis 'phags pa'i bden pa bzhi bshad pa na lha'i rgyal po bzhi po de dag thams cad kyis go bar gyur to / /
zhes gsungs so / /
gal te mi spyod do zhe na /
tshigs su bcad pa las gsungs pa de dag ji ltar rung ste /
tshigs su bcad pa las ji skad du /
sangs rgyas gsung gcig tu ni chos ston to / /
sems can mos pa ji bzhin so sor go'o / /
bcom ldan gsung gcig tu ni bdag cag don rnam pa sna tshogs bshad par rab tu sems zhes gsungs te /
de la gsung gcig ces bya ba ni tshangs pa'i skad do zhes bya ba nas /
rgya cher bshad pa'i bar du'o / /
'di'i lan yang rnam pa gnyis su bshad de /
de la dang po ni 'di skad du bcom ldan 'das gsung gcig gis 'phags pa'i bden pa bzhi bstan pas thams cad mdzad par yang mi spyod do / /
bcom ldan 'das rang dbang dang rdzu 'phrul mnga' yang yul la dbang bsgyur bar mi spyod do / /
ji ltar rna bas gzugs mthong bar mi nus pa dang /
mig gis sgra la sogs pa thos pa la sogs par mi nus pa bzhin no / /
gal te de lta na snga ma bzhin tshigs su bcad pa de ltar rung bar 'gyur rung bar bya dgos par nges pa yang med de /
sde snod gsum pa ma yin pa'i phyir ro / /
sangs rgyas la bstod pa'i tshigs su bcad pa rnams ni tshig la skyon yod pa phal che ste /
ji ltar bye brag tu smra ba dag bcom ldan 'das ni thugs rtag tu mnyam par gzhag pa'o / /
rtag par mnal ba mi mnga' zhes bstod pa ltar /
snga ma'i tshigs su bcad pa yang de bzhin te /
de'i phyir rnam par bshad mi dgos so / /
gzhan yang de bzhin gshegs pa'i gsung ni sgra rnams kyi yul la khyab pas ji ltar gsungs par bzhed pa bzhin du mdzad par spyad de /
'di lta ste /
bcom ldan 'das kyis yul dbus kyi skad du gsung bar mdzad pa na /
yul dbus su skyes pa bas mchog tu gyur pa yin la /
yul gzhan dag gis yang de bzhin no zhes bya ba'i bar du ste /
'di ltar bcom ldan 'das kyi gsung sgra'i yul rnams la khyab pa'i phyir tshigs su bcad pa de las de skad du bstan to / /
gzhan yang bcom ldan 'das kyi gsung yang zhing rno la myur du bsgyur ba'i phyir /
rnam pa sna tshogs su gsung bar mdzad kyang thams cad kyis so so nas bcom ldan 'das kyis ni yul dbus kyi skad gsungs pa'i rjes la bar ma chad par yang shAkya'i yul gyi skad gsungs so / /
snyam pa nas /
de bzhin du ka ka'i ra'i skad du gsungs pa'i bar du ste /
'di ltar myur bar bsgyur ba'i sa nas dus gcig go snyam du sems so / /
ji ltar mgal me'i 'khor lo ma yin yang 'khor lo'i mtshan nyid du snang ba ltar /
snga ma'i tshigs su bcad pa yang 'di la brten pa'i phyir 'gal ba med do / /
gzhan yang de bzhin gshegs pa ni skad mang po sna tshogs yod kyang /
mi mthun par so sor lan 'debs pa'i phyir gsung gcig ces bshad do zhe'o / /
gnyis pa ni 'di skad du bcom ldan 'das ni 'phags pa'i skad kyis bden pa bzhi bstan pas thams cad go bar mdzad par spyod do / /
gal te de lta na ci'i phyir lha'i rgyal po phyi ma gnyis go bar ma gyur /
lha'i rgyal po bzhi po de dag mos pa tha dad pas de dag gi re ba yongs su skong ba'i phyir /
bcom ldan 'das tha dad par gsungs so / /
zhes bya ba nas rgya cher bshad pa'i bar du'o / /
gzhan yang bcom ldan 'das skad rnam pa sna tshogs rab tu mkhyen par bstan pa'i phyir /
de skad gsungs te /
'di ltar kha cig bcom ldan 'das ni 'phags pa'i skad 'ba' zhig gis ston par mdzad kyi /
sgra skad thams cad la mnga' brnyes pa ni ma yin no snyam du the tshom za ba dag gi the tshom bcad pa'i phyir /
bcom ldan 'das kyis tha dad par gsungs so / /
gzhan yang gdul ba'i sems can kha cig ni bcom ldan 'das kyi sku dang gsung ma bsgyur bas 'dul bar 'gyur la /
gdul ba kha cig ni bcom ldan 'das kyi sku dang gsung bsgyur bas 'dul bar bya ba'i phyir /
bcom ldan 'das skad rnam pa gsum gyis lha'i rgyal po bzhi po dag la 'phags pa'i bden pa bzhi bstan to zhes bshad do / /
bye brag tu bshad pa chen po las go bar gyur te zhes bshad pa de ni gzhung lugs kyi bstan bcos las 'byung ba'i thams cad yod par smra ba la sogs pa'o / /
tshigs su bcad pa las go bar gyur to / /
zhes bshad pa ni nges par bshad mi dgos te /
sde snod gsum pa ma yin pa'i phyir dang /
tshig gi skyon yod par bden pa'i phyir ro / /
gzhan yang gsung gcig ces bya ba ni rnam pa gsum yod de /
dang po ni sgra'i yul rnams la khyab cing gnas kyi rjes su mchog tu gyur pa'i phyir gcig ces bya'o / /
gnyis pa ni myur ba gcig pa lta bur gyur pa'i phyir gcig ces bya'o / /
gsum pa ni phan gdags par mtshungs pa'i phyir gcig ces bya'o / /
bye brag tu bshad pa chen po las go bar gyur to zhes bshad pa 'di ni gzhung lugs kyi bstan bcos las 'byung ba'i phal chen pa'i sde pa la sogs pa'o / /
de ltar rnam pa gsum du bshad pa yang dgongs pa rnam pa gsum yod de /
dang po ni de dag gi re ba yongs su rdzogs par mdzad pa'i phyir ro / /
gnyis pa ni de dag gi the tshom yongs su bsal ba'i phyir ro / /
gsum pa ni 'dul ba de dag bcom ldan 'das kyang sku dang gsung ma bsgyur ba dang /
sku dang gsung bsgyur ba la brten pa gnyis kyi phyir ro zhe'o / /
'dir theg pa chen po dang sbyar na gsung gcig gis ston par byed do zhes phal chen pa'i sde pa la sogs pa dag dang mthun te /
de'i phyir tshad med pa'i don gyi mdo las /
gsung sgra gcig gis sgra skad mang po dang mthun par mdzad do / /
zhes gsungs so / /
gzhan yang 'phags pa sangs rgyas phal po che'i mdo las /
de bzhin gshegs pas gsung gcig gis chos ston pa las /
dpag med mdo sde rgya mtsho rab tu gsungs / /
zhes gsungs pa dang /
gzhan yang 'phags pa dri ma med par grags pa'i mdo las /
sangs rgyas gsung gcig tu ni chos ston kyang / /
sems can mos pa ji bzhin so sor go / /
zhes gsungs pa yin no / /
sangs rgyas kyi sa'i mdo'i 'grel pa las kyang /
bya ba sgrub pa'i ye shes kyi mos pa can rnams kyi mos pa'i khyad par ji lta ba bzhin du gsung sprul pa'i phrin las des don rnam pa sna tshogs bstan pas the tshom rnams gcod par mdzad do zhes 'byung ngo / /
yang na gcig bskyed pas don thams cad bstan nas sems can rnams kyi mos pa ji lta ba bzhin du phan pa thob par mdzad de /
mdo de dag las ji skad du /
sangs rgyas gsung gcig tu ni bka' stsal na / /
sems can gsung gcig de dag so sor go / /
la la 'jigs skrag la la rab tu dga' / /
la la skyo zhing la la the tshom rab tu 'chad / /
ces gsungs pa lta bu ste /
'di ni de bzhin gshegs pa'i sngon gyi smon lam gyis rab tu bskyed pa /
bsam gyis mi khyab pa'i mthu las byung ba'i gsung sprul pa yin pas gsung gcig gis sems can rnams kyi the tshom gcod par mdzad la /
sku sprul pa des kyang sems can rnams sku gcig la tha dad pa nyid du mthong bar mdzad pas kyang phan 'dogs pa'i dngos po rnams yongs su rdzogs par mdzad de /
'di la sogs pa brjod kyis mi lang ngo / /
de la gsung gcig ces bya ba yang mdor bsdu na rnam pa gsum ste /
dang po ni chos kyi rjes su gcig pa'i phyir gcig ces bya ste /
ji skad du gzugs zhes brjod pa'i tshe sems can dag so so nas thos pa tha dad pa lta bu'o / /
gnyis pa ni yul gyi rjes su gcig pa'i phyir gcig ces bya ste /
ji ltar dbus kyi yul gcig gi skad brjod pa'i tshe /
sems can dag so so nas rang gi yul gyi skad thos pa lta bu'o / /
gsum pa ni tshangs pa'i skad du gcig pa'i phyir gcig ces bya ste /
de'i phyir tshad med pa'i don gyi mdo las /
tshangs pa'i skad la spyi btud skyabs su mchi / /
zhes gsungs so / /
'phags pa shes rab kyi pha rol tu phyin pa'i 'grel pa las kyang / /
'di ltar tshangs pa'i sgra skad kyis / /
sems can dag la chos ston to / /
zhes 'byung ngo / /
bye brag tu bshad pa chen po las gsung gcig ces bya ba ni 'di lta ste /
tshangs pa'i skad de 'di ltar yul dbus kyi mi 'khor 'dus par 'ongs pa dag ni /
bcom ldan 'das bdag cag la yul dbus kyi skad du chos ston to snyam du sems la /
de bzhin du yul gzhan nas 'ongs pa dag ni bcom ldan 'das bdag gcig pu ni phyir rang gi yul gyi skad du ston to snyam du sems shing thos nas kyang ji lta ba bzhin du so so nas go bar gyur to / /
gzhan yang 'dod chags spyod pa dag ni mi gtsang ba bshad pa thos so / /
zhe sdang spyod pa gzhan dag ni byams pa bshad pa nyid du thos so / /
gti mug spyod pa dag ni rten cing 'brel par 'byung bar bshad pa nyid du thos so / /
nga rgyal spyod pa dag la sogs pa yang ci rigs su shes par bya'o zhes 'byung ngo / /
de bzhin gshegs pas gsung gcig tu gsung ba 'di rang gi ngo bo yin nam 'on te gzugs brnyan nyid yin /
gal te rang gi ngo bo yin na ni ngo bo nyid med kyis byas pa'i theg pa chen po bsdus pa'i 'grel pa de ji ltar go zhing bshad par bya /
gal te gzugs brnyan yin na ni nyan pa po'i rjes su rnam pa mang po nyid du 'grub par 'gyur na /
ji ltar gcig ces brjod /
slob dpon chos skyong la sogs pa'i gzhung gis yang dag pa nyid kyi lung la brten nas rang gi ngo bo kho nar zad kyi /
gzugs brnyan ni ma yin no / /
zhes bshad de /
yang dag pa dang gnyis ka la brten nas bshad na ni rang gi ngo bo dang gzugs brnyan nyid du 'dod do / /
de gsung gcig ces bya ba yang tshangs pa'i skad du gcig pa'i gal yin te /
'di ltar sgra la brten nas rjes su mthun pa dang /
'gal ba med par 'byed pa na rjes su mthun pa dang 'gal ba ni sgra gcig pa nyid du rung na /
gal te gzugs la brten nas /
sngon po dang ser po rnam par 'byed pa na sngon po dang ser po yang gcig pa nyid du 'gyur ram zhe na /
de ltar 'dod na yang nyes pa med de /
de bzhin gshegs pa'i rdzu 'phrul gyi mthu'i dbang gis gzugs la sogs pa'i dngos po gcig la so so nas tha dad par mthong ste /
de'i phyir sangs rgyas kyi sa'i 'grel pa las bya ba sgrub pa'i ye shes sku sprul pa des sems can rnams gzugs kyi dngos po gcig la tha dad par mthong bar mdzad pas kyang /
phan 'dogs pa'i dngos po yongs su grub par 'gyur ro zhes bshad do / /
rdzu 'phrul gyi mthu la mnga' brnyes pa gzugs kyi dngos po gcig la tha dad par mthong du rung na /
rdzu 'phrul gyi mthu la mnga' brnyes pas gzugs kyi phung po tha dad pa yang gcig pa nyid du mthong bar 'gyur ram zhe'am /
theg pa chen po'i gzhung gis mu bzhi yod de /
thams cad kyang 'grub pa nyid du bstan to / /
de la dang po ni gzugs la tha dad par mthong ba ste /
ji ltar sprul pa'i sku gcig la sems can rnams so so nas mi mthun par mthong ba lta bu'o / /
gnyis pa ni gzugs tha dad pa la mthong ba gcig pa ste /
ji ltar sprul pa'i sku gcig sangs rgyas rnams thun mong sprul pas sprul par mdzad pa la ltos nas mang po zhes brjod kyang /
mthong ba ni gcig par gyur pa lta bu'o / /
gzugs la brten nas sngon po dang ser po 'byed na sngon po dang /
ser po gcig pu 'grub pa ni rung na gal te sems la brten nas rnam par shes pa brgyad rnam par 'byed pa na /
rnam par shes pa brgyad kyang gcig tu 'gyur ram zhe na /
gzugs dang sgra ni chos rags pa yin te /
gzugs su mtshungs pa tha dad par mthong gi /
sems kyi chos ni phra zhing shes par dka' bas gcig pa nyid do zhes brjod par mi bya'o / /
de yan chad du gsung gcig gis chos bshad pa zhes bya ba la gzugs mtshungs shing lta ba tha dad pa zhes bya ba la sogs pa bstan pa de dag thams cad ni de bzhin gshegs pa'i gsang ba rnam pa gsum las sku dang gsung gi gsang ba dag yin te /
gsang ba rnam pa gsum rgya cher bshad pa ni shes rab kyi pha rol tu phyin pa'i 'grel pa dang /
gsang ba'i gnas bstan pa'i mdo las 'byung ba bzhin du rig par bya'o / /
de la gzhung brjod pa yang mdor bsdu na rnam pa gnyis te phyi rol pa dang chos 'di pa'o / /
de la phyi rol pa ni mu stegs can rnams te /
de dag kyang mang mod kyi /
gtso bo rnams kyi dbang du byas te brjod na rnam pa bzhi las med de rnam par rig pa tsam du grub pa'i bstan bcos las ji skad du /
dang po ni 'di yod pa la sogs pa'i rang bzhin dang /
nges par ngo bo nyid gcig pa'i chos yod do zhes 'dzin pa ste /
grangs can la sogs pa lta bu'o / /
de dag gi 'dzin pa de yang rigs pa ma yin te /
chos thams cad yod pa'i rang bzhin yin pa'i phyir /
thams cad yod pa'i rang bzhin ltar ngo bo nyid bye brag med pa ni gang yang med do / /
gnyis pa ni yod pa la sogs pa'i rang bzhin dang /
ngo bo nges par tha dad pa'i chos yod do / /
zhes 'dzin pa ste /
mchog tu smra ba la sogs pa lta bu'o / /
de dag gi 'dzin pa de yang rigs pa ma yin te /
chos thams cad yod pa'i rang bzhin ma yin pa'i phyir /
'gags zin pa ltar ngo bo nyid med pa ni gang yang med de /
dmigs su med pa'i phyir ro / /
gsum pa ni yod pa la sogs pa'i rang bzhin dang /
ngo bo nyid gcig pa yang yin /
tha dad pa yang yin pa'i chos yod do zhes 'dzin pa ste /
ngo tsha med pa la sogs pa lta bu'o / /
de dag gi 'dzin pa de yang rigs pa ma yin te /
gcig pa dang tha dad pa'i ni snga ma dang 'dra ste /
gcig pa dang tha dad pa'i skyon yod pa'i phyir ro / /
bzhi pa ni yod pa la sogs pa'i rang bzhin dang /
gcig pa yang ma yin tha dad pa yang ma yin pa'i chos yod do zhes 'dzin pa ste /
log par 'tsho ba la sogs pa lta bu'o / /
de dag gi 'dzin pa de yang rigs pa ma yin te /
gcig pa dang tha dad pa ma yin pa'i skyon gcig pa dang tha dad pa dag dang mtshungs pa'i phyir te /
zhib tu ni de nyid las 'byung ba bzhin no / /
rgya cher rnam par 'byed pa ni bstan bcos shin tu rgyas pa brgya pa dang /
slob dpon 'phags pa'i lhas gzhung rnam pa bzhi 'jigs pa'i bstan bcos mdzad pa las bstan pa bzhin no / /
de la chos 'di pa'i gzhung yang mdor bsdu na rnam pa gsum ste /
nad tha dad pas rjes su 'brang ba'i gzhung dang /
sde tha dad pas rab tu phye ba'i gzhung dang /
dus kyi dbang du mdzad nas rnam par bshad pa'i gzhung ngo / /
de la nad tha dad pas rjes su 'brang ba'i gzhung ni 'di lta ste /
sems can rnams ma rig pa'i dbang gis nyon mongs pa brgyad khri bzhi stong 'byung ba na /
de bzhin gshegs pa rnams nad pa rnams kyi rjes su sman rnams rjes su rnam par bzhag pas des na re re nas gzhung rnams brjod pa yin te /
de'i phyir bstan bcos dri ma med pa bsdus pa las gzhan yang 'jig rten na bdud bzhi dang nyon mongs pa'i sgo brgyad khri bzhi stong yod pas /
sems can rnams de dag gis rab tu nyon mongs pa'i phyir /
de bzhin gshegs pa rnams chos 'di dag gis sems can rnams la sangs rgyas kyi mdzad pa mdzad do zhes 'byung bas de lta bas na de bzhin gshegs pa rnams nyon mongs pa'i nad kyi rjes su chos kyi sgo mo brgyad khri bzhi stong gnyen por gyur pa rgya cher gsungs par rig par bya'o / /
chos kyi sgo mo brgyad khri bzhi stong po de dag kyang so so'i bstan pa dag las mi mthun par ston pas /
thams cad yod par smra ba'i mdzod kyi bstan bcos las rnam pa gsum du bshad de /
de'i phyir tshig le'ur byas pa las /
thub pas gsungs pa'i chos kyi phung po grangs ni stong phrag brgyad cu yod /
de dag rang bzhin tshig gam yang na min / /
de ni gzugs dang 'du byed phung pos bsdus / /
kha cig dag ni chos kyi phung po'i tshad / /
bstan bcos dag nas de bzhin rab tu bshad / /
kha cig phung po la sogs tshig rjes su yang dag don du spyod pa rnams gnyen po'i zhes 'byung ste /
'di nyid kyi 'grel pa las /
slob dpon kha cig ni chos kyi phung po brgyad khri re re'i tshad kyang chos kyi phung po zhes bya ba'i bstan bcos kyi tshad tsam ste /
'di ltar de dag re re la tshigs su bcad pa stong phrag drug yod pas so zhes zer ro / /
kha cig chos kyi phung po ni phung po la sogs pa'i tshig gi rjes su re re tha dad pas grangs stong phrag brgyad cu yod de /
'di lta ste phung po dang skye mched dang khams la sogs pa'o zhes zer te /
yang dag pa'i don du gdul bar bya ba'i sems can 'dod chags dang zhe sdang la sogs pa dang ldan zhing spyod pa tha dad pa brgyad khri yod pas brgyad khri de dag gi gnyen po'i phyir /
bcom ldan 'das kyis chos kyi phung po brgyad khri gsungs so zhes 'byung ngo / /
bstan bcos gzhung rab tu bstan pa las kyang mdzod kyi bstan bcos las 'byung ba dag dang mthun par bshad de /
de la slob dpon snga ma gnyis kyis don ni mdzod kyi bstan bcos las 'byung ba'i yang dag pa'i don gsum la 'jigs par byed de /
de'i phyir bstan bcos de nyid las 'dis ni phung po la sogs tshig rjes su zhes bya ba dang /
phung po la sogs pa med ces bya ba dang /
sems can gyi nad [(]gyi [,]kyi [)]spyod pa'i gnyen po'i phyir ma yin na /
bshad pa rnams don med par 'gyur ro / /
zhes bya ba'i rjes su mthun par 'grub pa yin no zhes 'byung ngo / /
mdzod kyi bstan bcos las bshad pa rnam pa gsum tha dad par 'byung ba yang /
slob dpon dang po ni de bzhin gshegs pas logs shig tu chos kyi sde brgyad khri gsungs te /
sde re re yang chos kyi phung po'i gnas zhes bya ba'i bstan bcos dang mnyam ste /
tshigs su bcad pa stong phrag drug yod do snyam du sems so / /
gnyis pa ni phung po dang skye mched la sogs pa nyid la brgyad khri zhes bya'o snyam du sems so / /
gsum pa ni nad kyi spyod pa'i tshad kyi rjes su stong phrag brgyad cu yod do snyam du sems so / /
bye brag tu bshad pa chen po las ni rnam pa drug yod de /
dang po gnyis dang drug pa ni mdzod kyi bstan bcos las bshad pa dang mthun no / /
de'i 'og tu bshad pa rnam pa gsum 'byung ba ni /
'di lta ste /
btsun pa rab dbyangs na re chos kyi phung po re re la yang tshigs su bcad pa khri phrag lnga bcu dang /
lnga stong lnga brgya lnga bcu yod do zhe'o / /
yang slob dpon gzhan dag na re chos kyi phung po re re la yang tshigs su bcad pa khri phrag bco lnga dang /
lnga stong lnga brgya lnga bcu yod do zhe na /
gzhan kha cig ni chos kyi phung po re re la yang tshigs su bcad pa khri lnga stong lnga brgya lnga bcu yod do zhe na /
'dir theg pa chen po slob dpon klu sgrub kyi dgongs pa dang sbyar na /
shes rab kyi pha rol tu phyin pa thabs kyi le'u'i 'grel pa las /
gzhan yang 'dod chags spyod pa'i gang zag gi dbang po nyi khri chig stong yod pas dbang po de dag gi phyir /
de bzhin gshegs pa rnams gnyen po'i chos brgyad khri bzhi stong gsungs te /
dang po ni de dag gi rjes su byang chub sems dpa' rnams gnyen po'i chos kyi go rims bstan par rab tu mos so / /
zhe sdang spyod pa'i gang zag gi dbang po nyi khri chig stong yod pas dang po de dag gi phyir /
de bzhin gshegs pa rnams gnyen po'i chos brgyad khri bzhi stong gsungs te /
dbang po de dag gi rjes su byang chub sems dpa' rnams gnyen po'i chos kyi go rims bstan par rab tu mos so / /
gti mug spyod pa'i gang zag gi dbang po nyi khri chig stong yod pas dbang po de dag gi phyir /
de bzhin gshegs pa rnams gnyen po'i chos brgyad khri bzhi stong gsungs te /
dbang po de dag gi rjes su byang chub sems dpa' rnams gnyen po'i chos kyi go rims bstan par rab tu mos so / /
cha mnyam pa'i gang zag gi dbang po nyi khri chig stong yod pas dbang po de dag gi phyir /
de bzhin gshegs pa rnams gnyen po'i chos brgyad khri bzhi stong gsungs te /
dbang po de dag gi rjes su byang chub sems dpa' rnams gnyen po'i chos kyi go rims bstan par rab tu mos te /
'di ni byang chub sems dpa' rnams kyi spobs pa sgrib pa med pa'i ye shes zhes bya'o zhes 'byung ngo / /
de la bstan bcos kyi dgongs pa ni 'di yin te /
de bzhin gshegs pa rnams gang zag rnam pa bzhi'i phyir mdor bsdus nas chos kyi sgo mo brgyad khri bzhi stong gsungs te /
de las byang chub sems dpa' rnams kyi gang zag re re'i phyir /
nyi khri chig stong rab tu bshad pas de'i phyir gcig tu bsdus nas brgyad khri bzhi stong yod par 'gyur te /
'di ji ltar bskal pa bzang po'i mdo las /
sgo sum brgya lnga bcu re re la yang pha rol tu phyin pa drug yod pa des na /
pha rol tu phyin pa nyis stong chig brgya nyid du 'gyur te /
gnyen po de dag 'byung ba chen po bzhi dang zhe sdang drug gi nad rab tu sbyor bas nyi khri chig stong nyid du 'gyur la /
de bzhin du 'dod chags la sogs pa'i nad rnam pa bzhi'i gnyen po'i phyir /
brgyad khri bzhi stong nyid du 'gyur ro zhes gsungs pa lta bu'o / /
gzhan yang slob dpon yang dag bden pas shes rab kyi pha rol tu phyin pa'i 'grel pa rnam par bshad pa dang sbyar na yang /
don la 'gal ba med do / /
'phags pa byams pa'i gzhung dang sbyar na yang sangs rgyas kyi sa'i 'grel pa las sems kyi spyod pa brgyad khri bzhi stong gang zhe na /
'di lta ste /
sems can rnams kyi spyod pa'i dri ma'i bye brag brgyad khri bzhi stong de dag pha rol tu phyin pa brgyad khri bzhi stong dang /
gzungs kyi sgo dang /
ting nge 'dzin gyi sgo la sogs pa'i bgegs byed do zhes 'byung ngo / /
bskal pa bzang po'i mdo las de dag gi mtshan nyid rgya cher bshad pa 'dir brjod par bya ste /
de las ji skad du 'di lta ste /
thog ma kho nar spyod pa'i chos kyi pha rol tu phyin pa yongs su bsgom par bya'o / /
de bzhin du tha mar ni sangs rgyas kyi sku rnam par dgod pa'i pha rol tu phyin pa ste /
sum brgya lnga bcu po re re yang pha rol tu phyin pa drug dang ldan te /
de ltar thams cad bsdus na nyis stong chig brgya yod par 'gyur ro / /
'dod chags dang zhe sdang dang gti mug dang cha mnyam pa'i sems can rnams kyi spyod pa'i gnyen por brgyad stong bzhi brgya'o / /
'byung ba chen po bzhi dang don med pa drug gis bskyed pa'i don rnams bton te /
lan bcur bsgyur ba gcig tu bgrangs na brgyad khri bzhi stong nyid du 'gyur te /
'di yongs su bsgom pa'i phyir /
gzhan yang gzungs kyi sgo dang ting nge 'dzin la sogs pa brgyad khri bzhi stong yongs su rdzogs par 'gyur ro / /
'di ni mdor bstan pa yin te /
rgyas par byed na dpag tu med do zhes gsungs so / /
de lta bas na mdor bsdus te bstan na ni brgyad khri bzhi stong ngo /
rgya cher bstan na ni dpag tu med de /
brgyad khri bzhi stong zhib tu bshad pa ni /
bskal pa bzang po'i mdo la sogs pa las 'byung ba bzhin du rig par bya'o / /
de la sde tha dad pas rab tu phye ba'i gzhung zhes bya ba ni de ltar chos kyi sgo mo brgyad khri yod mod kyi /
sde rnam pa tha dad pa'i dbang gis so so nas brjod pa'i gzhung yang tha dad de /
ji ltar 'phags pa dam pa'i chos puN+Da rI ka'i mdo ni theg pa gcig gzhung du gsungs pa dang /
'phags pa dri ma med pas bstan pa ni bsam gyis mi khyab pa'i rnam par grol ba gzhung du gsungs pa dang /
sangs rgyas phal po che'i mdo ni 'phags pa bzhi bcu rtsa gnyis kyi rnal 'byor spyod pa gzhung du gsungs pa dang /
mya ngan las 'das pa chen po'i mdo ni sangs rgyas kyi rang bzhin bsnan pa gzhung du gsungs pa ste /
'di la sogs pa'i mdo la brjod kyis mi lang ngo / /
de la dus kyi dbang du mdzad nas rnam par bshad pa'i gzhung zhes bya ba ni sde rnams kyi rjes su so so'i gzhung tha dad mod kyi dus la brten te brjod na rnam pa gsum las med de /
dang po ni bden pa bzhi'i chos kyi 'khor lo ste /
ji ltar lung rnam pa bzhi la sogs pa sde mang po yod kyang bden pa bzhi gzhung du gyur pa lta bu'o / /
gnyis pa ni mtshan ma med pa'i gzhung ste /
'phags pa shes rab kyi pha rol tu phyin pa la sogs pa lta bu'o / /
gsum pa ni nges pa'i don gyi gzhung ste /
mdo 'di nyid la sogs pa'o / /
de'i phyir 'og nas mdo las so / /
de nas bcom ldan 'das la byang chub sems dpa' don dam yang dag 'phags kyis 'di skad ces gsol to / /
bcom ldan 'das kyis dang po yul bA rA Na sI drang srong lhung ba'i gnas /
ri dwags 'byin pa'i nags su nyan thos kyi theg pa la yang dag par zhugs pa rnams la /
'phags pa'i bden pa bzhi'i rnam pa bstan pas yang dag pa'i chos kyi 'khor lo bskor ba de ngo mtshar rmad du byung ba lags mod kyi de'i tshe yongs su bskor ba'i chos kyi 'khor lo de ni bla na mchis pa /
skabs mchis pa /
drang ba'i don /
rtsod pa'i gzhi'i gnas su gyur pa lags so / /
bcom ldan 'das kyis sngon dus gnyis pa'i tshe theg pa chen po la yang dag par zhugs pa rnams la chos rnams kyi ngo bo nyid ma mchis pa dang /
skye ba ma mchis pa dang /
'gag pa ma mchis pa dang /
gzod ma nas zhi ba dang /
rang bzhin gyis yongs su mya ngan las 'das pa nyid las brtsams nas /
'di ltar mi mngon pa'i rnam pas yang dag pa'i chos kyi 'khor lo bskor ba chos ngo mtshar rmad du byung ba lags mod kyi /
de'i tshe yongs su bskor ba'i chos kyi 'khor lo de yang bla na mchis pa /
skabs mchis pa /
drang ba'i don /
rtsod pa'i gzhi'i gnas su gyur pa lags so / /
bcom ldan 'das kyis deng dus gsum pa 'dir theg pa chen po de la yang dag par zhugs pa rnams la chos thams cad kyi ngo bo nyid ma mchis pa dang /
skye ba ma mchis pa dang /
'gag pa ma mchis pa dang /
gzod ma nas zhi ba dang /
rang bzhin gyis yongs su mya ngan las 'das pa nyid las brtsams nas 'di ltar rab tu phye ba'i rnam pas yang dag pa'i chos kyi 'khor lo bskor ba 'di ni shin tu ngo mtshar rmad du byung ba lags te /
deng 'dir bcom ldan 'das kyis yongs su bskor ba'i chos kyi 'khor lo 'di ni bla na ma mchis pa /
skabs ma mchis pa /
nges pa'i don lags te /
rtsod pa rnams kyi gzhi'i gnas su gyur pa ma lags so / /
bstan pa 'di gsum gyi dgongs pa rtogs par dka' ba'i phyir /
sangs rgyas mya ngan las 'das pa'i 'og tu lo brgya lhag lon nas gnas brtan pa'i sde la sogs pa nyi shu pa'i slob dpon rnams so so nas rang gi gzhung gis 'phags pa'i bden pa bzhi'i chos kyi 'khor lo rnam par bshad de /
yul 'dir 'phags pa'i gsung rab bzhugs pa yang /
sde pa gnyis las med de / /
thams cad yod par smra ba dang /
mdo sde tshad mar byed pa'i sde'o / /
de'i phyir 'dir sde pa gnyis kyi brjod pa mdo tsam du bshad de /
de la thams cad yod par smra ba'i sde pa dag ni chos thams cad la rang bzhin yod pas /
dus gsum gyi chos rnams yang dag par ngo bo nyid yod do zhes zer te /
gzhung 'di yang bshad pa mi mthun pa rnam pa bzhi yod do / /
dang po ni dngos po 'gyur ba'o / /
gnyis pa ni mtshan nyid du 'gyur ba'o / /
gsum pa ni gnas skabs 'gyur ba'o / /
bzhi pa ni dus 'gyur ba ste /
de'i phyir mdzod kyi bstan bcos las btsun pa chos skyong gis 'di ltar dngos po mi mtshungs pa'i phyir /
dus gsum tha dad do zhes bshad de /
'di lta ste /
chos rnams 'jig rten na 'jug pa'i tshe /
dngos po la bye brag yod kyang ngo bo nyid tha dad pa ni ma yin te /
ji ltar gser gyi snod bcag ste dngos po gzhan du byas na /
dbyibs la bye brag yod kyang ngo bo nyid la ni 'gyur ba med pa de bzhin du chos rnams 'jig rten na 'jug pa na /
ma 'ongs pa nas ni da ltar gyi dus su 'jug la da ltar gyi dus 'di nas ni 'das pa'i dus su 'jug ste /
thob pa'i dngos po dang bral bar zad kyi /
thob pa'i ngo bo nyid dang ni bral ba ni ma yin no zhe'o / /
gnyis pa ni btsun pa rab dbyangs kyis 'di ltar mtshan nyid mi mtshungs pas dus gsum tha dad do zhes bshad de /
de 'di lta ste /
chos rnams 'jig rten na 'jug pa'i tshe /
'das pa ni 'das pa'i mtshan nyid dang bral ba zhes mi brjod de /
da ltar dang ma 'ongs pa'i mtshan nyid dus gnyis par sbyar ba yang de bzhin te /
ji ltar skyes bu bud med cig la 'dod chags spyod pa'i tshe /
gzhan khyad par can dag la 'dod chags dang bral ba zhes mi brjod pa bzhin no zhe'o / /
gsum pa ni btsun pa dbyig gi bshes gnyen gyis 'di ltar gnas skabs mi mtshungs pas dus gsum tha dad do zhes bshad de /
'di lta ste /
chos rnams 'jig rten na 'jug pa'i tshe /
gnas skabs nas gnas skabs su gyur pa la /
gzhan dang gzhan du zhes ston te /
gnas skabs la bye brag yod pa'i phyir /
ngo bo nyid tha dad pa ni ma yin te /
ji ltar shod cig bskyod nas grangs gcig gi gnas su bzhag pa'i tshe ni gcig ces bya ba dang /
brgya'i steng du bzhag pa'i tshe ni brgya zhes bya ba dang /
stong gi tshe'i steng du bzhag pa'i tshe ni stong zhes brjod pa bzhin no zhe'o / /
bzhi pa ni btsun pa rtogs pa'i lhas 'di ltar dus mi mtshungs pa'i phyir /
dus gsum tha dad do zhes bshad de /
'di lta ste /
chos rnams 'jig rten na 'jug pa'i tshe /
snga phyi phan tshun sdod pas /
ming tha dad par rnam par gzhag ste /
ji ltar bud med gcig la ma zhes kyang bya /
bu mo zhes kyang bya zhes brjod do zhe'o / /
de ltar rnam pa bzhis bshad pa yod kyang gsum pa bzang ste de'i phyir mdzod kyi bstan bcos tshig le'ur byas pa las /
de dag la ni tshig rnam pa bzhi yod de /
dngos po mtshan nyid gnas skabs sdod 'gyur te / /
gsum la byed pa la ni brten nas su / /
dus su rnam par gzhag pas mchog tu bzang / /
zhes 'byung ste /
'di nyid kyi 'grel pa gzhan rnam pa gsum pa dag sun 'byin pa las /
thams cad yod par smra ba rnam pa bzhi po de dag las /
dang po ni chos rnams rnam par 'dzin par 'gyur ba'i tshe /
mu stegs grangs can gyi rigs nyid du rnam par gzhag go /
gnyis pa ni dus kyi mtshan nyid 'dren pa nyid du rnam par gzhag pas dus gsum po kun la yang /
dus gsum gyi mtshan nyid yod pa bzhin du 'dzin pa'i phyir ro / /
bzhi pa ni snga phyi phan tshun sdod pa nyid du rnam par gzhag pas dus gcig gi chos la dus gsum yod pa nyid du 'gyur te /
'di lta ste /
'das pa'i dus kyi snga phyi'i skad cig ma dag ni 'das pa dang ma 'ongs pa zhes bya bar 'gyur la /
bar ma ni da ltar zhes bya ba nyid du 'gyur ba'i rigs te /
ma 'ongs pa dang da ltar yang de dang 'dra ba nyid du 'gyur ba'i phyir /
rnam pa bzhi las gsungs pa mchog tu bzang ste /
'di ltar byed pa'i dbang gis gnas skabs tha dad la /
gnas skabs mi mtshungs pa'i phyir /
dus rnam par gzhag pa yang tha dad de /
'di lta ste /
chos rnams gang gi tshe bya ba mi byed pa de'i tshe ni ma 'ongs pa zhes bya'o / /
gang gi tshe byed pa de'i tshe ni da ltar byung ba zhes bya'o / /
gang gi tshe byas nas 'gags pa de'i tshe ni 'das pa zhes bya ste /
ngo bo nyid tha dad par gyur pa ni ma yin no zhes 'dod pa'i phyir ro / /
gal te de ltar na da ltar yod pa'i mig la sogs pa'i dbang po yod pa de dag kyang skal ba mtshungs pas bsdus pa yin na /
de dag la byed pa ji lta bu zhig yod ce na /
ci de dag 'bras bu len cing 'bras bu 'byin nus pa ma yin zhes 'byung ste /
bstan bcos gzhung rab tu bstan pa dang /
yang dag pa'i rigs pa las kyang mdzod kyi bstan bcos las 'byung ba dang mthun par bshad do / /
gnyis pa mdo sde tshad mar byed pa'i sde pa rnams ni 'di skad du chos thams cad la rang bzhin med do / /
da ltar gyi dus ni yod do / /
dus gnyis ni med do zhes rnam par 'jog ste /
ku ma ra ta dang /
shi ri ra ta la sogs pa lta bu'o / /
slob dpon mang po gzhan mi mthun par smra ba dag ni bstan bcos yang dag pa'i rigs pa dang mthun pa las 'byung ba bzhin du rig par bya'o // //
bam po gsum pa /
de la gnyis pa mtshan nyid med pa dang /
gsum pa nges pa'i don ces bya ba 'di gnyis kyi mtshan nyid tha dad pa yang rnal 'byor spyod pa'i sa'i 'grel pa las ji skad du 'byung ba bzhin te /
de las ji skad du sangs rgyas mya ngan las 'das pa'i 'og tu bdud kyi las cher g.yos /
sde pa rnams kyis 'dzin pa rnams so so nas rab tu langs te /
phal cher g.yos pa nyid du lta ba la mngon par zhen pas byang chub sems dpa' klu sgrub sa rab tu dga' ba brnyes pas theg pa chen po mtshan ma med pa stong pa nyid kyi gsung rab la brten nas bstan bcos dbu ma la sogs pa mdzad de /
yang dag pa nyid kyi don rgya cher bstan nas yod par lta ba de dag rab tu bsal to / /
'phags pa'i lha la sogs pa bstan bcos kyi mkhan po chen por grags pa rnams kyis bstan bcos shin tu rgyas pa brgya pa la sogs pa byas nas don chen po rgya cher bstan te /
des na sems can rnams stong pa nyid du lta ba la mngon par zhen pas /
byang chub sems dpa' thogs med sa dang po brnyes pas chos kyi 'od kyi ting nge 'dzin mngon par rtogs pa rdzu 'phrul chen po dang ldan pa /
'phags pa byams pa'i zhal mngon sum du mthong ba /
rnal 'byor spyod pa'i sa bshad par gsol te /
'dir rig pa mthar ma gtugs pa ci yang med do / /
dngos po mi zad pa ci yang med do / /
tshig 'bru rnam par ma bshad pa ci yang med do / /
don ma brjod pa ci yang med do / /
the tshom ma bsal ba ci yang med do / /
so so'i 'dzin pa rnam par ma gzhig pa ci yang med do / /
spyod pa rnams ma spyad pa ci yang med do / /
'bras bu mngon sum mi byed pa ci yang med do / /
byang chub sems dpa' dang /
theg pa gzhan rnams kyi phyir rgya cher bshad pa'i bar du'o zhes 'byung ste /
de ltar 'grel pa de las gzhung rnam pa gnyis bshad zin mod kyi /
gzhung rnam pa gnyis po de dag re re la yang bshad pa rnam pa gsum yod de /
de la mtshan nyid med pa'i gzhung la slob dpon gsum gyis 'di skad du bstan te /
kha cig ni ngo bo nyid rnam pa gsum las ngo bo nyid rnam pa gsum zhib tu bshad dgos so zhes zer te /
b+ha bya la sogs pa'o / /
de'i phyir bstan bcos lag na rin po che tshig le'ur byas pa las /
yang dag ngo bo nyid du 'dus byas stong / /
sgyu ma ji bzhin rkyen las skyes pa'i phyir / /
'dus ma byas kyang yang dag yod ma yin / /
ma byung nam mkha'i me tog rab tu 'dra / /
zhes 'byung ngo / /
kha cig ni ngo bo nyid rnam pa gnyis yongs su btsal bar zad kyi /
yongs su grub pa'i ngo bo nyid ni mi btsal te /
de'i phyir mdo sde dag la brtags pa'i btsal ba yin gyi /
chos yongs su btsal bar bya ba ni ma yin no zhe'o / /
kha cig ni rnam pa gsum la kun brtags pa nyi tshe btsal bar bya ba yin te /
ji ltar mdo 'di las 'og nas ngo bo nyid med pa rnam pa gsum bstan pas /
kun brtags yongs su btsal ba gsungs pa lta bu'o zhe'o / /
de ltar rnam pa gsum du bshad pa yod mod kyi /
slob dpon h+yan tsang gi dgongs pa ni rnam par bshad pa phyi ma yin par dgongs so / /
byang chub sems dpa' byams pa'i nges pa'i don la yang bshad pa rnam pa gsum yod de /
de la dang po ni slob dpon yang dag bden pa na re /
ngo bo nyid rnam pa gsum rab tu btsal nas /
ngo bo nyid med pa gsum rnam par gzhag go / /
'di lta ste /
kun tu rtog pa'i ngo bo nyid btsal nas /
kun tu rtog pa'i mtshan nyid med par rnam par gzhag go / /
gzhan gyi dbang gi ngo bo nyid yongs su btsal nas /
gzhan gyi dbang gi ngo bo nyid skye ba med pa rnam par gzhag go / /
yongs su grub pa'i ngo bo nyid btsal nas /
yongs su grub pa'i ngo bo nyid /
ngo bo nyid med par rnam par gzhag go zhes bshad de /
slob dpon b+ha bya dang /
bye brag yod pa yang ngo bo nyid rnam pa gsum ni bden pa rnam par gzhag pa'i sgo yin la /
ngo bo nyid med pa rnam pa gsum gyi don ni rnam par gzhag pa ma yin pas /
slob dpon b+ha bya ltar yongs su btsal nas /
rnam par gzhag pa ni ma yin no / /
gnyis pa ni ngo bo nyid rnam pa gnyis btsal bar zad kyi /
yongs su grub pa'i ngo bo nyid ni mi btsal te /
rgyu dang rkyen las skyes pa dag ni stong pa nyid yin pa'i phyir ro zhe'o / /
gsum pa ni kun brtags pa btsal bar zad kyi /
ngo bo nyid rnam pa gnyis btsal ba ni ma yin te /
rnal 'byor spyod pa'i sa la sogs pa lta bu'o zhe'o / /
de ltar rnam pa gsum du bshad pa yod kyang /
bshad pa phyi ma yang dag pa ma yin te /
mdo sde 'di nyid la yi ge dang mthun zhing don 'gal ba med pa'i phyir ro / /
chos kyi 'khor lo rnam pa gsum la zab pa dang /
mi zab pa ltar yod dam zhe na /
bshad pa rnam pa gnyis te /
dang po ni slob dpon b+ha bya la sogs pas 'di skad du bden pa bzhi'i chos kyi 'khor lo dang po ni nyan thos kyi gsung rab yin te /
sems can stong pa 'ba' zhig ston cing chos stong pa nyid ston pa ma yin pa'i phyir zab pa ma yin no / /
gnyis pa mtshan ma dang bcas pa'i theg pa chen po 'di lta ste /
'phags pa dgongs pa nges par 'grel pa la sogs pa las ngo bo nyid gsum la sogs pa ston cing dmigs pa dang bcas pa'i phyir /
shin tu zab pa ma yin no / /
gsum pa mtshan ma med pa'i theg pa chen po 'di lta ste /
shes rab kyi pha rol tu phyin pa rnams las chos rnams stong pa nyid du ston cing dmigs pa med pa'i phyir /
shin tu zab pa yin no zhe'o / /
gnyis pa ni slob dpon chos skyong la sogs pas mdo sde la brten nas /
'di skad du dang po ni 'phags pa'i bden pa bzhi bstan to / /
de'i 'og tu mtshan nyid med pa bstan to / /
tha mar ni nges pa'i don bstan te /
bden pa bzhi'i chos kyi 'khor lo'i don ni sngar bshad pa bzhin no / /
chos kyi 'khor lo phyi ma gnyis ni mtshan nyid med pa ston pas don la zab mi zab ces bstan du med do / /
gsung rab rnam pa gnyis la nges pa ma yin pa zhes brjod pa yang ngo bo nyid med pa yang rnam pa gsum yod pa dang /
med pa'i rigs pa gsal bar rab tu phye nas bstan pa'i phyir ni nges pa'i don ces brjod la /
gsang ba'i rnam pas chos thams cad ngo bo nyid med pa la sogs par bstan pa'i phyir ni ma nges pa'i don zhes bshad de /
don la zab pa dang /
zab pa ma yin pa'i phyir nges pa dang ma nges pa zhes brjod pa ni ma yin no zhe'o / /
ngo bo nyid rnam pa gsum las ngo bo nyid gang btsal ba'i phyir /
mtshan nyid med pa zhes bya zhe na /
bshad pa rnam pa gnyis yod de /
slob dpon chos skyong gi bshad pa dang sbyar na ni kun brtags pa 'ba' zhig btsal bas so / /
slob dpon b+ha byas bshad pa dang sbyar na ni /
gzhan gyi dbang gi ngo bo nyid 'ba' zhig btsal ba'i phyir te /
bstan bcos shin tu rgyas pa brgya pa las 'byung ba bzhin no / /
slob dpon chos skyong gis gzhung rnam par gzhag ste /
bshad pa las 'byung ba kun tu brtags pa'i chos kyi ngo bo nyid ni med pa yin no / /
rgyu dang rkyen las 'byung ba'i ngo bo nyid ni yod pa yin te /
don 'di bsgrub pa'i phyir mdo sde las 'byung ba'i khungs bstan pa /
kun tu rtog pa dag ni med pa yin / /
gzhan gyi dbang ni ngo bo nyid yod do / /
yang dag ma yin kun rtog stong 'jig na / /
sgro 'dogs skur 'debs mtha' gnyis lhung bar 'gyur / /
zhes gsungs so / /
zhes bshad do / /
slob dpon b+ha byas dpyad de bshad pa /
mdo sde 'di las ming ni kun tu brtags pa'o / /
don ni gzhan gyi dbang gi ngo bo nyid do / /
ming de ni don la yod pa ma yin pa'i phyir med pa'o / /
don ni 'jig rten pa'i rjes su med pa ma yin pa'i phyir yod pa'o zhes gsungs pa yin pas /
gtan tshigs 'dis gzhan gyi dbang gi ngo bo nyid yod par bsdus pa 'di mi rung ngo zhes slob dpon chos skyong gis ni 'di skad du /
rnam par bshad pa 'di mi rung ste /
don 'gal ba'i phyir ro / /
gal te ming don la yod pa ma yin pa'i phyir med pa yin na /
don yang ming la med pa yin na ji ltar yod par 'gyur /
gal te yang dag pa ma yin pa'i rnam par brtags pa rjod par byed pa'i ngo bo nyid med na /
yang dag pa ma yin pa rnam par brtags pa brjod par bya ba'i ngo bo nyid de /
ci yod par 'gyur ram /
kun rdzob tu brtags pa tsam du rjod par byed pa dang /
brjod par bya ba med na yang 'dra ba med na /
yod na yang mnyam du yod pa yin la ci'i phyir /
mdo sde las gcig ni yod la gcig ni med ces gsungs te /
de'i phyir khyod kyi smra ba 'di mdo sde'i don dang rjes su mthun pa ma yin pas /
kun brtags kyi ngo bo nyid med par yid ches par byas te /
'jig rten pa rnams kyi brdzun du rnam par gzhag pa yin pa'i phyir ro / /
gzhan gyi dbang gi ngo bo nyid ni rgyu dang rkyen las skyes te /
yang dag pa ma yin pa'i sems kyis byas pa ma yin pas yod pa nyid du yid ches par bya'o zhes sun 'byin to / /
slob dpon b+ha byas gzhan gyi dbang gi ngo bo nyid med par bsgrub pa'i phyir /
mdo sde las 'byung ba'i khungs bstan pa /
cung zad skye ba'i chos ni gang yang med / /
cung zad 'gag par 'gyur ba'i chos kyang med / /
rnam dag lta bas chos rnams rab brtags na / /
yod pa'ang ma yin med pa'ang ma yin no / /
zhes gsungs so zhe'o / /
slob dpon chos skyong gi bshad pa 'dis kyang gzhan gyi dbang gi ngo bo nyid yod pa ma yin par bsgrub mi nus te /
de ci'i phyir zhe na /
tshigs su bcad pa 'di'i dgongs pa ni kun tu brtags pa'i rang bzhin gyi khyad par rjod par byed pa dang /
brjod par bya ba de dag gis ngo bo nyid kyi stong pa dang /
skye ba med pa dang 'gag pa med par rnam par brtags pa dang bral ba'i lta ba rnam par dag pas 'jig rten rnams rab tu brtags na /
rgyu dang rkyen las skyes pas yod pa yang ma yin med pa yang ma yin par mthong ngo zhes ston pas /
de'i phyir 'di gzhan gyi dbang gi ngo bo nyid med par bsgrub pa ma yin no zhe'o / /
slob dpon b+ha byas gal te tshig tu smras pa /
gal te gzhan gyi dbang gi ngo bo nyid yod pa yin na /
ci'i phyir mdo sde las chos thams cad mi stong pa gang yang med do zhes gsungs so / /
gzhan yang mdo sde las gzugs la sogs pa'i chos rnams ni rang bzhin gyis med do zhes bya ba dang /
chos thams cad kyi ngo bo nyid skye ba gang yang med pas /
sngon yod pa dang /
sngon med pa zhes bya ba'i ming yang mi dmigs pa'i phyir ro zhes gsungs so zhe na /
slob dpon chos skyong gis bshad pa 'di la yang dgongs pa yin te /
dgongs pa de yang ji lta bu zhig ce na /
'di lta ste /
mdo sde 'di rnams las kun tu brtags pa'i rang gi ngo bo nyid 'jig par mdzad kyi /
thams cad med do zhes gsungs pa ni ma yin no / /
dgongs pa 'di lta bu yod par ji ltar shes she na /
mdo sde gzhan las gsal bar gsungs pa'i phyir ro / /
'di lta ste /
bcom ldan 'das kyis 'di skad du gsungs te /
ngas mtshungs par ldan pa'i rang bzhin la dgongs nas /
chos thams cad rang bzhin med do zhes bshad de /
gal te la la zhig sgra ji bzhin du mngon par zhen nas /
kun nas nyon mongs pa dang /
rnam par byang ba'i chos rang bzhin gyis med do zhes zer na /
stong pa nyid nyes par bzung ba de ni log par lta ba zhes bya ba zhes gsungs te /
de la mtshungs par ldan pa'i rang bzhin zhes bya ba ni 'jig rten pa rnams kyi kun tu brtags pa rjod par byed pa dang /
brjod par bya ba'i mtshungs par ldan pa'i rang bzhin no / /
kun nas nyon mongs pa dang rnam par byang ba'i chos rnams ni gzhan gyi dbang gi ngo bo nyid yin te /
de'i phyir 'phags pa rnams la dgongs pa 'di lta bu yod par shes so / /
gzhan yang 'phags pa shes rab kyi pha rol tu phyin pa'i mdo las /
bcom ldan 'das nyid kyis yod pa dang med pa'i don gsal bar bcad de /
kun tu brtags pa'i ngo bo nyid ni thams cad du med pa zhes bya'o / /
rgyu dang rkyen gyis bskyed pa rnams ni yod do zhes brjod do zhes gsungs so / /
gzhan yang mdo sde gzhan dag las kun tu brtags pa'i rang bzhin gyis ma skyes pa'o / /
gzhan gyi dbang gi ngo bo nyid kyis bsdus pa'i chos rnams ni rgyu dang rkyen las skyes pa'o zhes gsungs pa dang /
gzhan yang mdo sde mang po las chos rnams ni ngo bo nyid med pa /
skye ba dang 'gag pa la sogs pa med kyang thams cad du rab tu dbye bar bya'i /
sgra ji bzhin du mngon par zhen nas /
nges pa'i don yin no zhes bzung du mi rung ste /
kun rdzob kyi bden pa tsam du yang chos rnams med do zhes stong pa nyid du nyes par bzung nas /
log par lta ba chen po bsgrub par mi bya'o zhes gsungs so zhe'o / /
slob dpon b+ha byas yang gtan tshigs kyis bsgrubs te smras pa /
smra ba 'di yang rigs pa ma yin te /
de ci'i phyir zhe na /
nges pa'i don gyi mdo las gzhan dang gzhan du rnam par 'byed pa'i phyir ro / /
bcom ldan 'das nyid kyis 'di skad du /
mdo sde gang du stong pa nyid dang /
mtshan ma med pa dang /
smon pa med pa dang /
mngon par 'du byed pa med pa dang /
skye ba med pa dang /
'gag pa med pa dang /
rang bzhin med pa dang /
sems can med pa dang /
srog med pa dang /
bdag po med pa dang /
gang zag med pa dang /
rnam par grol ba'i sgo la sogs pa bstan pa gang yin pa de dag ni nges pa'i don gyi mdo sde zhes bya'o zhes gsungs so zhe'o / /
slob dpon chos skyong gis bshad pa /
bdag gis smras pa 'di rigs pa dang shin tu mthun te /
'di ltar mdo sde gzhan dag las bcom ldan 'das nyid kyis bcad de bka' stsal pa /
ngas kun tu brtags pa'i rang gi ngo bo nyid la dgongs nas mdo sde gzhan dag las chos thams cad rang bzhin med pa dang /
skye ba med pa dang /
'gag pa med pa dang /
gzod ma nas zhi ba dang /
rang bzhin gyis mya ngan las 'das pa'o zhes ston to / /
gzhan gyi dbang gi ngo bo nyid la dgongs nas ni sems can rnams kyi sems skye ba dang /
'gag pa dang /
'khor bar 'jug pa la sogs pa'o zhes bstan to zhes gsungs so / /
gzhan yang mdo sde gzhan dag las bcom ldan 'das kyis bka' stsal pa /
sha ra dwa ti'i bu gzugs ni rang bzhin gyis stong ste /
rang bzhin gyis stong pa'i phyir /
skye ba med pa 'gag pa med pa'o / /
skye ba dang 'gag pa med pa'i phyir /
rnam par 'gyur ba med pa'o / /
tshor ba dang /
'du shes dang /
'du byed rnams dang rnam par shes pa yang de bzhin no zhes gsungs te /
'di ni kun tu brtags pa'i ngo bo nyid la dgongs nas rang bzhin gyis stong pa dang /
skye ba dang 'gag pa med pa la sogs pa gsungs so / /
gzhan gyi dbang gi ngo bo nyid la kun brtags kyi ngo bo nyid med pa'i phyir stong pa nyid gsungs te /
rang bzhin gyis stong pa dang skye ba dang /
'gag pa med pa la sogs pa ni ma yin no / /
de bzhin gshegs pas de dang de dag ngo bo nyid rnam pa gsum las /
kun brtags pa'i ngo bo nyid stong pa nyid do / /
gzhan gyi dbang gi ngo bo nyid dang /
yongs su grub pa'i ngo bo nyid gnyis ni yod pa nyid do zhes gsungs te /
de lta bas na /
stong pa nyid du bstan pa gsung rab dag la dgongs pa yod pas sgra ji bzhin du chos rnams med do zhes skur bar mi bya ste /
sgra ji bzhin du don 'dzin pa gang yin pa de dag ni theg pa chen po la skur pa 'debs pa yin par shes par bya'o / /
gzhan yang mdo sde las rab 'byor gzugs zhes bya ba'i gzugs rnams ni ngo bo nyid med pa'i ngo bo nyid du shes par bya ste /
tshor ba dang /
'du shes dang /
'du byed la sogs pa rgya cher bshad pa'i bar du yang de bzhin no zhes gsungs te /
mdo sde'i dgongs pa ni gzhan gyi dbang gi ngo bo nyid ni kun tu brtags pa'i gzugs la sogs pa'i ngo bo nyid med pas rab tu phye ba tshig dang bral ba'i chos kyi ngo bo nyid kyis ngo bo nyid med pa'i phyir /
ngo bo nyid med pa'i ngo bo nyid ces bya ba gsungs so zhes ston to / /
slob dpon b+ha byas gal te tshigs su bcad de smras pa /
gzhan gyi dbang gi ngo bo nyid gal te yang dag par yod pa ma yin na /
'o na ni mdo sde las gsungs pa dang 'gal bar 'gyur te /
mdo sde las ni /
chos rnams rkyen las byung ba ste / /
rkyen dang chos gnyis med pa'o / /
gang gis de ltar rab shes na / /
rten 'brel rtogs pa zhes bya'o / /
gal te chos ni rkyen las skyes / /
chos de yong gis rang bzhin med / /
gal te chos ni rang bzhin med / /
chos ni rkyen las byung ba min / /
zhes gsungs so zhe'o / /
slob dpon chos skyong gis bshad pa /
de ltar mdo sde gnyis las rten cing 'brel par 'byung ba'i chos rang bzhin med do zhes bshad kyang 'gal ba med do / /
'di ltar rten cing 'brel bar 'byung ba'i chos ni rnam pa gnyis te /
kun tu brtags pa dang gzhan gyi dbang gi ngo bo nyid do / /
'dir dgongs pas kun tu brtags pa'i ngo bo nyid yod pa ma yin par ston cing gzhan gyi dbang gi ngo bo nyid bstan pa ni ma yin no / /
gal te gzhan gyi dbang gi ngo bo nyid gzod ma nas rang bzhin med do zhes bshad pa ni rnam par byang ba dang /
kun nas nyon mongs pa'i chos gnyis kyang med par skur bar 'gyur bas /
stong pa nyid nyes par zin pa zhes bya ste /
bdag dang gzhan gnyi ga la gnod par 'gyur ro zhe'o / /
slob dpon b+ha byas yang smras pa / /
yang dag pa ma yin pa'i rtog pa 'di su zhig bzlog par nus te /
yang dag pa'i lta ba thob par gyur pa'i tshe rang nyid kyis bsal bar 'gyur ro zhe'o / /
slob dpon chos skyong gis bshad pa /
gal te rkyen las 'byung ba'i sems dang sems las byung ba'i chos de dag kyang kun brtags dang 'dra bar thams cad rang bzhin gyis stong pa yin na /
'o na ni nam mkha'i me tog 'dra bas /
ji ltar srid pa gsum gyi sems can 'chi zhing skye shi'i 'khor ba byed par nus /
de lta bas na gzhan gyi dbang gi ngo bo nyid rang gi ngo bo nyid med pa ma yin no / /
bstan bcos mdzad pa'i dang po'i dgongs pa yang nges par de 'dra'o / /
gal te de lta ma yin na ci'i phyir yang dag pa ma yin pa rnam par rtog pa'i 'ching ba dag ni stong pa nyid mngon par rtogs pas rab tu sel te zhes bshad /
rus sbal gyi spus 'ching ba'i bya ba byed pa dang /
ri bong gi rwa mngon sum du rtogs pa dang /
yongs su bsal bar byed nus par sus mthong ste /
de nas sems dang sems las byung ba'i chos ni yod la sems las logs shig na yul yod par yongs su bzung ba de dag ni med par shes par bya ste /
zhib tu bshad pa ni de nyid las 'byung ba bzhin no zhe'o / /
sde snod gsum pa dag gis bshad pa las 'byung ba /
chos kyi 'khor lo rnam pa gsum po de yang /
sangs rgyas mya ngan las 'das nas lo brgya lhag tsam lon pa na /
sde pa nyi shu'i slob dpon rnams so so nas rang gi rig pas chos kyi 'khor lo dang po'i rnam par bshad pa dag byas so / /
de nas sangs rgyas mya ngan las 'das nas lo nyis brgya lon pa'i 'og tu byang chub sems dpa' klu sgrub kyis mdo sde shes rab kyi pha rol tu phyin pa la brten nas /
bstan bcos rnams mdzad de /
'di lta ste /
shes rab kyi pha rol tu phyin pa'i 'grel pa dang /
dbu ma la sogs pa'o / /
de dag las rnam par brtags pa'i ngo bo nyid spangs pas mtshan nyid med pa'i tshul rab tu bstan to / /
de nas 'phags pa'i lha la sogs pas gzhung de yang dag par blangs te /
gcig nas gcig tu brgyud cing spel to / /
sangs rgyas mya ngan las 'das pa'i lo dgu brgya lon pa na byang chub sems dpa' byams pas mdo sde dgongs pa zab mo nges par 'grel pa la sogs pa la brten nas /
bstan bcos mdzad de 'di lta ste /
rnal 'byor spyod pa'i sa dang dbus dang mtha' rnam par 'byed pa la sogs pa'o / /
slob dpon thogs med dang dbyig gnyen gyis gzhung de yang dag par blangs nas rab tu spel te /
de'i tshe sangs rgyas kyi chos ro gcig pas stong pa dang yod par smra bas de dag la rtsod par gyur pa med do / /
de'i phyir slob dpon nye ba'i 'od na re /
lo stong gi mdun rol du ni sangs rgyas kyi chos ro gcig go / /
de tshun chad nas ni dran pa dang shes rab khad kyis 'gags pas stong pa dang yod pa'i rtsod par smra ba rnams 'jig rten na rgyas par gyur to zhes bshad do zhe'o / /
'dir byang chub sems dpa' rnams kyis rtsod par gyur pa rnam par bshad pa yang /
de bzhin gshegs pa'i gsung rab shin tu zab pas de dag phan tshun brag ca lta bu'i tshul du sangs rgyas kyi chos rab tu bstan pa yin par bstan pa'i phyir ro / /
mu stegs grangs can dag kyang de bzhin gshegs pas rnam par grol ba'i byang chub sems dpa' yin no zhes bstan pa yin no / /
skyes bu chen po gnyis nang gi chos kyi gang zag shes rab dang dbang po shin tu rno ba rang gis 'phags pa'i gsung rab dang 'grel par mi mdzad pa dang lta ci smos te de lta bas na de dag gis de ltar bshad pa yang /
bstan pa rgya cher spel ba'i phyir yin par rig par bya'o / /
mdo sde 'di nad tha dad pas rjes su 'brang ba'i gzhung las ni bden pa gnyis dang ngo bo nyid gsum dang zhi gnas dang /
lhag mthong la sogs pa rnam par gzhag pa'i gzhung ngo / /
sde tha dad pas rab tu phye ba'i gzhung las ni mtshungs pa med pa rnam pa gsum brjod par bya ba'i gzhung du ston to / /
dus kyi dbang du mdzad nas rnam par bshad pa'i gzhung las ni nges pa'i don bstan pa'i gzhung yin no / /
de la gsum pa gnas dang gang gi ched du gsungs pa bstan pa zhes bya ba yang rnam pa gnyis te /
bstan pa'i gnas bstan pa dang /
bstan pa gang gi phyir gsungs pa bstan pa'o / /
bstan pa'i gnas bstan pa ni 'di lta ste /
'phags pa'i gsung rab la sgo mang du yod mod kyi /
de dag kyang mdor bsdu na /
sde snod gsum dang sde snod gnyis dang gsung rab yan lag bcu gnyis so / /
de la sde snod gsum zhes bya ba yang dang po ni mdo sde'i sde snod de /
sU tra zhes bya ba'i sgra las drangs nas mthun pa'i mdo sde zhes 'dren te /
mthun pa'i rigs pa dang /
sems can mos pa dang 'tsham par gyur pa'o / /
mdo zhes bya ba ni brgyus pa dang bsdus pa ste /
don rnams brgyus shing sems can bsdus pas don 'di gnyis dang ldan pa'i phyir mdo sde zhes bya'o / /
gnyis pa ni 'dul ba'i sde snod de lus dang ngag gi las mi dge ba yan lag bdun 'dul bar byed pa'am /
yang na las rnam pa gsum 'dul zhing mi dge ba las log pa'i phyir 'dul ba zhes bya'o / /
gsum pa ni chos mngon pa'i sde snod de /
'dis yul mngon du byed pa dang 'bras bu mngon du byed pa'i phyir ro / /
ma mo zhes kyang bya ste /
shes rab kyi rtsa ba skyed par byed pa'i phyir ro / /
de ltar rnam pa gsum po thams cad kyis yongs su shes par bya ba'i don sdud cing sbed pas na sde snod ces bya'o / /
de la sde snod gnyis zhes bya ba ni 'di ltar sde snod gsum po de dag nyid la theg pa 'og ma dang gong ma'i bye brag yod pa'i phyir te /
des na sde snod gnyis su 'gyur te /
nyan thos kyi sde snod dang /
byang chub sems dpa'i sde snod do / /
sde snod rnam pa 'di gnyis kyi mtshan nyid ni 'og nas mdo 'di nyid las rgya cher rnam par 'byed do / /
de la gsung rab yan lag bcu gnyis zhes bya ba ni 'di lta ste /
mdo'i sde dang /
dbyangs kyis bsnyad pa'i sde dang /
lung du bstan pa'i sde dang /
tshigs su bcad pa'i sde dang /
ched du brjod pa'i sde dang /
gleng gzhi'i sde dang /
rtogs pa brjod pa'i sde dang /
de lta bu byung ba'i sde dang /
skyes pa rabs kyi sde dang /
shin tu rgyas pa'i sde dang /
rmad du byung ba'i sde dang /
gtan la phab par bstan pa'i sde rnams te /
de dag gi mtshan nyid kyang mdo 'di nyid las 'og nas rgya cher rnam par 'byed do / /
de bzhin gshegs pa shAkya thub pa rang gcig gi gsung rab de dag kyang /
rgya gar yul pa'i slob dpon rnams so so nas bshad pa mi mthun pas chos kyi kha cig bstan pa ni rnam pa gcig ste /
'di lta ste /
gsung gcig go zhes zer te /
la shi ba la sogs pa lta bu'o / /
kha cig bstan pa ni rnam pa gnyis te 'di lta ste /
yongs su ma rdzogs pa dang /
yongs su rdzogs pa'o zhes bshad de /
tham bu chim lta bu'o / /
kha cig bstan pa ni rnam pa gsum ste /
ji ltar slob dpon sde snod gsum pa h+yan tsang gis 'phags pa dgongs pa nges par 'grel pa la sogs pa la brten nas 'phags pa'i bden pa bzhi dang /
mtshan nyid med pa dang /
nges pa'i don zhes bya ba gong du bshad pa lta bu'o / /
kha cig bstan pa ni rnam pa bzhi ste dang po ni 'phags pa'i bden pa bzhi'i bstan pa 'di lta ste /
lung la sogs pa'o / /
gnyis pa ni mtshan nyid med pa'i bstan pa 'di lta ste /
shes rab kyi pha rol tu phyin pa rnams so / /
gsum pa ni chos kyi mtshan nyid bstan pa ste /
'phags pa lang kar gshegs pa la sogs pa lta bu'o / /
bzhi pa ni rnal 'byor spyod pa'i bstan pa ste /
'phags pa sangs rgyas phal po che la sogs pa lta bu'o / /
slob dpon yang dag bden pa ni 'di skad du /
kha cig bstan pa ni rnam pa lnga'o zhes zer te /
dang po ni bden pa bzhi'o / /
gnyis pa ni mtshan nyid med pa'o / /
gsum pa ni rnal 'byor spyod pa ste /
don sngar bshad pa bzhin no / /
bzhi pa ni shin tu bde ba'i theg pa chen po'i ste /
ji ltar 'phags pa mya ngan las 'das pa'i mdo las shin tu bde ba mya ngan las 'das pa'i 'bras bu bshad pa lta bu'o / /
lnga pa ni theg pa chen po yongs su srung ba ste /
ji ltar 'phags pa gser 'od dam pa la sogs pa las lha'i rgyal po rnams yul yongs su bsrung bar bshad pa lta bu'o zhe'o / /
slob dpon sde snod gsum pa pas mdo sde 'di ni sde snod rnam pa gnyis las byang chub sems dpa'i sde snod kyis bsdus so / /
sde snod gsum las ni mdo sde'i sde snod kyis bsdus so / /
yang na chos mngon pa'i sde snod kyis bsdus te /
chos rnams kyi mtshan nyid rnam par 'byed cing /
shes pa rab tu bskyed pa'i phyir ro / /
gsung rab yan lag bcu gnyis pa ni gtan la phab par bstan pa'i sdes bsdus so / /
yang na mdo'i sdes bsdus par blta'o zhes bshad do / /
de la bstan pa gang gi phyir gsungs pa bstan pa zhes bya ba yang rnam pa gnyis te /
gsung rab thams cad kyi gang gi phyir gsungs pa spyir bstan pa dang /
mdo sde 'di nyid kyi gang gi phyir gsungs pa bstan pa'o / /
gsung rab thams cad kyi gang gi phyir gsungs pa yang tshad med mod kyi /
mdor bsdu na rnam pa bzhi kho na'o / /
de la dang po yang rnam pa gnyis te /
mya ngan las 'da' ba'i chos can ma yin pa dang /
mya ngan las 'da' ba'i chos can dag go / /
de'i phyir bstan bcos rnal 'byor spyod pa'i sa las yongs su mya ngan las 'da' ba'i chos can dag ni /
sa bon yongs su tshang ba yin no / /
yongs su mya ngan las 'da' ba'i chos can ma yin pa dag ni byang chub sems dpa' gsum gyi sa bon med pa yin no zhes bstan to / /
gnyis pa ni kha cig las rnam pa gsum mo zhes bshad de /
'di lta ste /
yang dag pa nyid du nges pa dang /
log pa nyid du nges pa dang /
ma nges pa'i phung po'o / /
sangs rgyas kyi sa'i 'grel pa las yang dag pa nyid du nges pa'i phung po ni 'di lta ste /
mya ngan las 'das pa'i chos can dag go / /
log pa nyid du nges pa'i phung po ni mya ngan las 'das pa nyid kyi chos can ma yin pa dag go zhes bshad do / /
gsum pa ni kha cig las rnam pa bzhi'o zhes bshad de /
ji ltar legs pa'i tshul khrims bstan pa'i mdo las /
'dul bar bya ba'i sems can ni rnam pa bzhi yod de /
nyan thos kyi rigs can dag nyan thos kyi lam 'thob par 'gyur ba dang /
rang sangs rgyas kyi rigs can dag rang sangs rgyas kyi lam 'thob par 'gyur ba dang /
sangs rgyas kyi rigs can dag sangs rgyas kyi lam 'thob par 'gyur ba dang /
lha dang mi'i rigs can dag lha dang mi'i bde ba 'thob par 'gyur ba'o zhes gsungs te /
bstan bcos yongs su 'dzin pa las kyang 'di dang mthun par bshad do / /
gsum pa gang zag de dag yongs su smin par bya ba dang /
mdor bsdu na rnam pa bzhi yod do / /
nyan thos kyi rigs can dag ni nyan thos kyi theg pas yongs su smin par bya ba dang /
rang sangs rgyas kyi rigs can dag ni rang sangs rgyas kyi theg pas yongs su smin par bya ba dang /
sangs rgyas kyi rigs can dag ni bla na med pa'i theg pas yongs su smin par bya ba dang /
rigs med pa dag ni bde 'gro'i lam gyis yongs su smin par bya ba ste /
'di ltar gang zag bzhi po de dag ni de bzhin gshegs pa dang /
byang chub sems dpa' rnams chos bzhi po 'di dag gis yongs su smin par mdzad de /
rnal 'byor spyod pa'i sa las kyang bstan bcos yongs su 'dzin pa las 'byung ba dang mthun par bshad do / /
ma nges pa'i rigs can dag ni theg pa gsum gyi rigs can las gud na med de /
byang chub sems dpa'i rigs kyis bsdus pa'i phyir logs shig tu ma bshad do / /
bzhi pa ni kha cig las rnam pa lnga'o zhes bshad de /
'di lta ste /
snga ma bzhi'i steng du yang rigs ma nges pa bsnan na rigs rnam pa lngar 'gyur ba'i phyir ro / /
gzhan yang 'phags pa lang kar gshegs pa'i mdo las /
rigs ni rnam pa lnga yod de /
nyan thos kyi theg pa'i rigs can dang /
rang sangs rgyas kyi theg pa'i rigs can dang /
byang chub sems dpa'i theg pa'i rigs can dang /
theg pa ma nges pa'i rigs dang /
rigs med pa'o zhes gsungs so / /
gal te theg pa gsum gyi sa bon ma tshang ba la rigs med pa zhes bya ba nas /
'phags pa lang kar gshegs pa'i mdo las gsungs pa'i rigs med pa ste /
ji ltar brda sprod cing rnam par bshad par byas te /
de'i phyir mdo de nyid bam po bzhir byas pa las /
blo gros chen pos bcom ldan 'das la gsol pa /
bcom ldan 'das 'di la gtan du mya ngan las mi 'da' ba gang lags /
bcom ldan 'das kyis bka' stsal pa /
blo gros chen po 'dod chen pa ni rnam pa gnyis yod de /
byang chub sems dpa' dang /
'dod chen pa nyid do / /
de la byang chub sems dpa'i 'dod chen pa ni chos thams cad gzod ma nas mya ngan las 'das par shes nas gtan du mya ngan las mi 'da' ste /
dge ba'i rtsa ba thams cad spangs pa'i 'dod chen pa ni ma yin no / /
blo gros chen po dge ba'i rtsa ba thams cad spangs pa'i 'dod chen pa yang de bzhin gshegs pa'i byin gyi rlabs kyis brgya la gal te na dge ba'i rtsa ba bskyed par 'gyur ro / /
de ci'i phyir zhe na /
'di ltar de bzhin gshegs pa rnams sems can thams cad yongs su mi gtong ba'i phyir ro / /
de ltar de'i phyir byang chub sems dpa' 'dod chen pa rnams yongs su mya ngan las mi 'da'o zhes gsungs so zhe na /
rigs med pa ni rnam pa gnyis te /
dus kyi mtha' la ltos pa dang /
gtan du ba'o / /
de'i phyir bstan bcos mdo sde'i rgyan las mya ngan las mi 'da' ba'i chos can ni rnam pa gnyis te /
dus kyi mtha' la ltos pa dang /
gtan du ba'o zhes 'byung ste /
'phags pa lang kar gshegs pa ni dang po las dgongs te gsungs la /
rnal 'byor spyod pa'i sa las phyi ma la bsams te bstan pa ni 'gal ba med do / /
gzhan yang 'phags pa lang kar gshegs pa'i mdo las rigs can rnam pa gnyis su phye ste /
dang po ni dge ba'i rtsa ba spangs pa ste /
de dus kyi mtha' la ltos pa'o / /
gnyis pa ni gtan du ba ste /
de ni byang chub sems dpa'i snying rje can yin par bstan pas /
mdo sde'i rgyan las gtan du rigs med par bshad pa lta bu ni ma yin no / /
rigs nges pa'i theg pa gnyis po de dag lhag ma med pa'i dbyings su zhugs pa'i tshe /
sems can yin nam /
'on te sems can ma yin pa zhes brjod /
sems can gyis bsdus pa ma yin te /
mngon sum gyi rnam par shes pa med pa'i phyir ro / /
gal te de lta na 'o na ni sems can 'grib pa'i skyon dang ldan par 'gyur te /
de ci'i phyir zhe na /
thog ma med pa'i phyir ni 'phel ba med la /
tha ma med pa'i phyir ni 'grib pa med do / /
gal te 'phel ba yod par gyur na ni 'grib pa yang yod par 'gyur ro / /
gal te 'grib pa yod na ci'i phyir mdo las sems can thams cad ni 'phel ba med pa dang /
'grib pa med pa'o zhes gsungs /
sngar 'phel ba dang 'grib pa yod do zhes smras na ni phyis gdod klan kar bya ba yin na yang 'phel ba dang 'grib pa zhes brjod pa ni bshad pa rnam pa gnyis yod pa yod de /
de la dang po ni slob dpon yang dag bden pa la sogs pas so so'i gzhung rnams la brten nas mu rnam pa bzhir bstan te /
dang po ni thog ma yod la tha ma med par 'dod pa ste /
ji ltar 'dul ba phyogs lnga pa'i gzhung las mya ngan las 'da' ba'i chos can ma yin pa zhes bshad pa lta bu'o / /
gnyis pa ni thog ma med pa dang tha ma yod par 'dod pa ste /
thams cad yod par smra ba dang /
mdo sde tshad mar byed pa sde pa'i gzhung lta bu'o / /
gsum pa ni thog ma dang tha ma yod par 'dod pa ste /
'dul ba phyogs lnga pa'i sde pa dag mya ngan las 'da' ba'i chos can zhes bshad pa lta bu'o / /
bzhi pa ni thog ma dang tha ma med par 'dod pa ste /
mdo sde tshad mar byed pa'i sde pa'i gzhung gi mya ngan las 'da' ba'i chos can ma yin pa zhes bstan pa dang /
theg pa chen po'i gzhung las sems can thams cad ni thog ma dang tha ma med pa'o zhes bstan pa lta bu ste /
de lta bas na gzhung gzhan dag la ni 'phel ba dang 'grib pa yod pa'i skyon yod kyi /
theg pa chen po'i gzhung dang sbyar na ni 'phel ba dang 'grib pa'i skyon med do / /
yang na theg pa chung ngu'i gzhung gis mu dang po bkol ba la'o / /
gnyis pa ni slob dpon h+yan tsang gis theg pa chung ngu'i gzhung la brten nas bshad pa'i don ni sngar bshad pa bzhin no / /
theg pa chen po'i gzhung la brten nas ni mu rnam pa gnyis te /
dang po ni thog ma med pa la tha ma yod pa 'di lta ste /
rigs nges pa'i theg pa pa gnyis so / /
gnyis pa ni thog ma dang tha ma med pa ni 'di lta ste /
rigs med pa'i sems can dang /
gzhan rigs nges pa dang /
rigs nges pa'i byang chub sems dpa' rnams so / /
mdo'i sde las 'phel ba dang /
'grib pa med par gsungs pa ni don gyi ngo bo nyid la dgongs te /
bstan pa'i phyir nyes pa med do / /
bstan bcos rnal 'byor spyod pa'i sa dang rnam par bshad pa dang sbyar na de dag las 'di ltar skyon rnam pa lngas rigs yod pa dang med pa'i sems can rnam par gzhag par bsgrubs la /
sangs rgyas kyi ngo bo nyid bstan pa'i bstan bcos las ni 'di ltar skyon rnam pa lngas rigs med pa'i sems can rnam par gzhag par sgrub na ji ltar brda sprod cing rnam par bshad par bya zhe na /
slob dpon h+yan tsang gis 'di skad du /
sangs rgyas kyi ngo bo nyid bstan pa'i bstan bcos de las rigs med pa'i rnam pa gsum la sogs pa ston pa de phal cher gzhung dang mthun pa ma yin pa'i phyir /
tshad mar bzung du mi rung ngo zhes bshad de /
rgya cher rnam par 'byed pa ni rigs lnga bstan pa las 'byung ba bzhin no / /
de la mdo sde 'di nyid kyi gang gi phyir gsungs pa bstan pa zhes bya ba yang rigs lnga las ni byang chub sems dpa' dang /
rigs ma nges pa dag gi phyir gsungs pa yin te /
de'i phyir 'og nas mdo las / /
len pa'i rnam par shes pa zab cing phra / /
sa bon thams cad chu bo'i klung bzhin 'bab / /
bdag tu rtog par gyur na mi rung zhes / /
de ni byis pa rnams la ngas ma bstan / /
zhes gsungs pa bzhin bshad pa'i rnam grangs gzhan du na /
mdo sde 'di ni rigs rnam pa bzhi'i ched du gsungs pas /
rigs med pa ma gtogs te /
'og nas mdo las rigs nges pa'i theg pa pa gsum dang /
rigs ma nges pa'i theg pa pa 'ba' zhig bstan pa'i phyir ro / /
gzhan yang theg pa thams cad la gzhol ba dag gi phyir /
gsum pa nges pa'i don gyi mdo 'di gsungs pa'am /
yang na mdo sde 'di ni rigs lnga po thams cad kyi ched du yang gsungs pa yin te /
theg pa pa thams cad la rnam par phye ba myong ba'i phyir ro / /
de ltar rnam pa gsum du bshad pa yod kyang gnyis pa ni yang dag pa yin no // //
bam po bzhi pa /
'di skad bdag gis thos pa zhes bya ba 'di man chad ni bzhi pa tshig gi don rnam par bshad pa zhes bya ba ston te /
'di yang rnam pa gnyis su dbye ste /
mdo sde rnam par 'byed pa dang /
tshig gi don yang dag par bshad do / /
de la mdo sde rnam par 'byed pa ni mdo sde 'di la dpe rnam pa gnyis bzhugs pas /
dang po ni dpe rgyas pa ste /
shu lo ka 'bum bzhugs so / /
gnyis pa ni bsdus pa ste /
shu lo ka stong lnga brgya bzhugs te /
mdo sde 'di'i dpe bsdus pa rgya gar la rnam pa gcig las mi bzhugs kyang /
snga phyis bsgyur ba tha dad pa'i phyir /
dpe mi mthun pa bzhir gyur te /
dang po ni rgya rje song gi tshe /
rgya gar gyi mkhan po yon tan bzang pos mtshams sbyor ba'i rnam par dgrol ba'i mdo zhes bya bar bsgyur ba bam po gnyis bzhugs te /
dgongs pa zab mo nges par 'grel pa'i mdo 'di'i tha mar byung ba'i le'u gnyis po dag nyid yin no / /
gnyis pa ni rgya rje 'gris phyi ma'i tshe rgya gar mkhan po bo de le'u cis zab mo rnam par grol ba'i mdo zhes bya ba rnam pa gcig bsgyur ba le'u bcu gcig bzhugs te /
dgongs pa zab mo nges par 'grel ba'i mdo 'di las don dam pa'i bden pa bstan pa'i le'u la /
le'u bzhir phye ba'i phyir bcu gcig tu gyur te /
gzhan ni bdun no / /
gsum pa ni rgya rje tshin gyi tshe rgya gar mkhan po yang dag bden pas tshig nges par 'grel pa zhes bya ba'i mdo bam po gcig bsgyur ba'i le'u bzhi bzhugs te /
don dam pa'i bden pa bstan pa'i le'u la rnam pa bzhi phye ba'i phyir te /
dgongs pa zab mo nges par 'grel ba'i mdo 'di las 'byung ba'i don dam pa'i bden pa bstan pa'i le'u zhes bya ba nyid yin no / /
bzhi pa ni rgya rje thang gi tshe /
slob dpon sde snod gsum pa h+yan tsang gis dgongs pa zab mo nges par 'grel pa zhes bya ba'i mdo bam po lnga pa ste gcig tu bsgyur te /
le'u brgyad bzhugs so / /
mdo sde 'di'i dpe de ltar mang nyung mi mthun par gyur pa yang /
tshig nges par 'grel ba'i mdo las /
don dam pa'i bden pa bstan pa'i le'u nyi tshe 'byung gi /
gzhan bdun ma tshang ba dang mtshams sbyor ba rnam par 'grel ba'i mdo las ni tha ma'i le'u gnyis 'byung gi / /
gzhan drug ma tshang ba dang /
dgongs pa zab mo nges par 'grel pa'i mdo las ni le'u brgyad yongs su rdzogs pa dang /
zab mo rnam par 'grel ba'i mdo las ni le'u bcu gcig 'byung ba'i phyir te /
don dam pa'i bden pa bstan pa'i le'u la /
le'u bzhir phye bas na dpe 'di gnyis ni tshig dang don yongs su rdzogs pa yin no / /
mdo sde 'di rgya gar gyi dpe dang po gcig pa yin na ci'i phyir mtshan tha dad pa'i bye brag spyod pa yod pas gsungs pas /
de lta bas na snga ma'i phyogs gnyis yod pa kho na'o zhe'o / /
de ltar rnam pa gsum du bshad pa yod mod kyi /
re zhig bshad pa phyi ma la brten nas bshad par bya'o / /
de la rgyu dang rkyen bstan pa'i phyogs la yang rnam pa gnyis su dbye ste /
yid ches par byed pa'i phyogs dang /
gleng bslang ba'i phyogs so / /
phyogs 'di gnyis la bye brag yod pa yang mdor bsdu na rnam pa gsum yod do / /
dang po ni ming tha dad pa 'di lta ste /
yid ches par byed pa dang /
gleng bslang ba'i gleng gzhi zhes bya'o / /
thun mong gi gleng gzhi dang mthun pa yin pa'i gleng gzhi zhes kyang bya ste /
'di skad bdag gis thos pa zhes kyang bya ba la sogs pa bstan pas /
gzhan dag yid ches pa bskyed pas yid ches par byed pa'i [(]gling [,]gleng [)]gzhi zhes bya'o / /
mdo kun las mthun par 'byung ba'i phyir /
thun mong gi gleng gzhi zhes bya'o / /
'od zer gtong ba la sogs pas yang dag pa'i gzhung nyid gleng slong bar byed pa'i phyir /
gleng bslang ba zhes bya'o / /
mdo sde'i rjes su so so nas ming mthun pas thun mong ma yin pa'i gleng gzhi zhes bya'o / /
gnyis pa ni dus tha dad pa ste /
de bzhin gshegs pas gleng bslang ba ni mdo sde'i mdun rol gyi gleng gzhi zhes bya'o / /
kun dga' bos gsol ba btab pa ni mdo sde'i 'og gi gleng gzhi zhes bya'o / /
gleng gzhi de gnyis gsungs pa'i dus kyi bye brag tha dad pa'i phyir ro / /
gsum pa ni gang zag tha dad pa ste /
dang po de bzhin gshegs pa'i gleng gzhi ni mdo sde las /
de bzhin gshegs pas gleng bslang ba'o / /
gnyis pa kun dga' bo'i gleng gzhi ni kun dga' bos gsol ba btab nas /
gleng gzhi 'di gsungs pa'i phyir ro zhe'o / /
mdo sde 'di dang sangs rgyas kyi sa la sogs pa yid ches par byed pa nyid kyang gleng bslang ba ni med de yid ches par byed pa la don gyis gleng ba zhes bshad kyang 'gal ba med do / /
de la yid ches par byed pa la yang don rnam pa gsum yod de /
dngos po mang nyung rnam par 'byed pa dang /
dngos po bshad pa'i dgongs pa bstan pa dang /
dngos po'i rjes su rnam par phye ste bshad pa'o / /
dngos po mang nyung rnam par 'byed pa la yang rnam pa gsum du bshad de /
dang po ni slob dpon yang dag bden pas /
mdo sde shes rab kyi pha rol tu phyin pa'i brjed byang byas pa las /
dngos po rnam pa bdun du phye ste /
de la 'di skad ces bya ba ni thos pa'i chos smos pa ste /
mdo sde sde gcig gi yi ge dang /
don la nges pa kho nar yid ches par gyur pa'o / /
bdag gis zhes bya ba ni don nges par nus pa'i gang zag bstan pa dang /
kun dga' bo la sogs pa'o / /
thos pa zhes bya ba ni gsung mngon sum du mnos pa'o / /
dus gcig na zhes bya ba ni thos pa'i chos de shin tu dus dang mtshan mar gyur par bstan pa'o / /
bcom ldan 'das zhes bya ba ni bshad pa'i ston pa bstan pa'o / /
rin po che mchog tu 'bar ba la sogs pas ni gsungs pa'i gnas yod par bstan to / /
nyan thos kyi dge 'dun chen po tshad med pa zhes bya ba la sogs pas ni gcig pus thos pa ma yin par bstan to / /
dngos po bdun po de dag kyang mdor bsdu na dgos pa rnam pa bzhi'i phyir te /
de la dang po 'di skad ces bya bas ni thos pa'i chos rab tu bstan to / /
de'i 'og ma dag gis thos pa zhes bya ba ni thos par nus pa'i gang zag rnam par 'byed do / /
de'i 'og ma gnyis kyis ni thos pa'i chos de sgrub par byed do / /
tha ma gnyis kyis ni thos pa'i gang zag sgrub par byed do zhes bshad de /
rgya cher ni slob dpon yang dag bden pas dngos po bdun gyi brjed byang byas pa las 'byung ba bzhin no / /
gnyis pa ni slob dpon klu sgrub kyis mdzad pa'i shes rab kyi pha rol tu phyin pa dang sbyar na de de las gleng gzhi'i phyogs la don rnam pa drug tu phye nas bstan te /
yid ches pa dang /
thos pa dang /
dus dang /
bdag po dang /
gnas dang /
'khor phun sum tshogs pa'o / /
slob dpon dbyig gnyen gyis bstan bcos sgrol ma zhes bya ba mdzad pa las kyang /
don rnam pa drug tu yod par 'gyur zhe na /
rgya gar skad du /
san d+hi nir mo tsa na zhes bya ba la /
san d+hi zhes bya ba ni don rnam pa gsum dang ldan te /
dang po ni rgya gar yul pa dag dngos po gnyis mtshams sbyor ba la yang san d+hi zhes 'bod do / /
gnyis pa ni rus pa'i tshigs 'brel pa la yang san d+hi zhes zer ro / /
gsum pa ni lam zab mo la yang san d+hi zhes zer bas /
de nas lo tsA ba rnams so so nas don re re la brten nas bsgyur ba yin te /
mdo sde 'di'i mtshan ni yang dag par na dgongs pa zab mo zhes bya ba yin no / /
gzhan du na mdo sde 'di ni dpe las mtshan du btags pas tshigs zhes bya ba dang /
mtshams sbyor ba zhes kyang bya ste /
'di ltar don gyi tshigs dang /
dngos po 'brel pa ji ltar rus pa'i tshigs phan tshun 'brel ba lta bur gyur pa'i phyir ro / /
nir mo tsa na zhes bya ba ni rnam par 'grel pa la bya ste /
rnam par bshad pa zhes bya ba'i tha tshig go /
de'i phyir slob dpon yang dag bden pas tshigs nges par 'grel pa'i mdo'i brjed byang byas pa las /
nges par 'grel pa ni rnam par bshad pa'o / /
tshigs ni sra ba dang mdud pa ste /
de la sra ba ni brtan pa'o / /
mdud pa ni 'ching ba ste /
ji ltar shing dang mi'i rus pa'i tshigs dag las sra zhing brten pa'i dngos po dang /
mdud pa'i 'ching ba dag yod pa bzhin du /
mdo sde 'di las bstan pa'i dgongs pa zab mo yang shin tu rtogs par dka' zhing shin tu dgrol bar dka' bas so so'i skye bo dang spyod pa dang po'i byang chub sems dpa' rnams kyis rtogs shing shes par bya ba ma yin pa'i phyir don 'di sra ba dang mdud pa zhes bya ste /
mdo sde 'dis 'grol bar mdzad pa'i phyir tshigs nges par 'grel pa zhes bya'o / /
gzhan yang theg pa chen po'i bstan bcos thams cad las shin tu phra zhing rtogs par dka' ba'i don 'byung ba de dag mdo sde 'dir bsdus nas /
gsal bar rnam par bshad pa'i phyir /
mdo sde 'dis tshigs nges par 'grel pa zhes bya'o zhes bshad de /
rgya cher bshad pa ni de nyid las 'byung ba bzhin no / /
de la mtshams sbyor ba rnam par grol ba zhes bya ba ni mtshams sbyor ba'i don so sor 'thor ba rnam par bshad pa'i phyir /
mtshams sbyor ba rnam par dgrol ba'i mdo zhes bya ste /
zab mo rnam par dgrol ba zhes bya ba yang de bzhin du rig par bya'o / /
de ni tshig gi don yang dag par bshad pa zhes bya ba ni mdo sde 'di rnam par bshad pa yang mdor bsdu na bshad pa rnam pa gsum yod de /
kha cig ni mdo sde 'di las phyogs rnam pa lnga yod te /
dang po ni bstan pa 'byung ba'i rgyu rkyen gyi phyogs de /
gleng gzhi'i le'u dang po nyid do / /
gnyis pa ni mtshungs pa med pa'i spyod yul gyi phyogs te /
de'i 'og ma le'u bzhi po dag go / /
gsum pa ni mtshungs pa med pa'i spyod pa'i phyogs te /
de'i 'og ma le'u gnyis po dag go / /
bzhi pa ni mtshungs pa med pa'i 'bras bu'i phyogs te /
tha ma'i le'u gcig go / /
lnga pa ni bstan pa bzhin du yang dag par spyod pa'i phyogs te /
mdo sde'i mjug tu mngon par bstod do zhes gsungs pa dag go zhe'o / /
kha cig ni bstan pa 'di gcig la phyogs rnam pa gsum yod de /
dang po ni gleng gzhi'i phyogs te /
gleng gzhi'i le'u dang po nyid do / /
gnyis pa ni yang dag pa'i gzhung nyid kyi phyogs te /
le'u phyi ma bdun po dag go / /
gsum pa ni bstan pa gnas pa'i phyogs te /
mdo sde'i mjug tu mngon par bstod do zhes pa dag yin no zhe'o / /
kha cig ni mdo sde 'di gcig la phyogs rnam pa gnyis yod de /
dang po ni le'u gcig gis bstan pa 'byung ba'i rgyu dang rkyen bstan pa'i phyogs so / /
le'u phyi ma bdun ni 'phags pa'i gsung rab yang dag par bshad pa'i phyogs so / /
mdo sde'i mjug tu bstan pa bzhin du yang dag par spyod pa gsungs pa yod mod kyi le'u rnams kyi nang na bka' bzhin du yang dag par spyod pa smos pa gcig kho nar ma zad de /
sde gcig gi nang du kun la yang bka' bzhin du bstan te /
de'i phyir tshig le'ur byas pa las /
dang po gsum po dag gis slob ma bstan / /
'og ma gsum ni ston pas gsungs par sgrub / /
mdo sde gsung rab dag ni thams cad kyis / /
dngos po de dag thams cad de bzhin no / /
zhes 'byung ngo / /
gsum pa slob dpon nye ba'i 'od kyis sangs rgyas kyi sa'i 'grel pa byas pa las ni rnam pa lngar bsdus te /
thams cad bdag nyid kyis thos pa dang /
mdo sde gsungs pa'i dus /
gsungs pa'i bdag po dang /
gsungs pa'i gnas dang /
nyan pa'i 'khor bstan pa zhes 'byung ngo / /
de la dngos po bshad pa'i dgongs pa bstan pa zhes bya ba yang rnam pa gnyis te /
the tshom rnam pa gsum bcad pa'i phyir dang /
sangs rgyas kyi bstan pa brtan par bya ba'i phyir ro / /
de la the tshom rnam pa gsum bcad pa ni slob dpon yang dag bden pas dngos po bdun gyi brjed byang byas pa las 'di skad du /
'dul ba phra mo las dge slong kun dga' bo seng ge'i khri la 'dug nas chos kyi sde snod 'don pa'i tshe /
de'i lus sangs rgyas ji lta ba bzhin du mtshan dang dpe byad dang ldan par gyur to / /
seng ge'i khri las babs nas ni snga ma bzhin du gyur pas /
'khor rnams mtshan ma de mthong nas the tshom rnam pa gsum skyes par gyur te /
ston pa chen po sangs rgyas shAkya thub pa thugs rje'i dbang gis mya ngan las 'das pa las bzhengs nas yang chos zab mo gsung ba ma yin snyam du the tshom za ba dang /
de bzhin gshegs pa 'jig rten gyi khams gzhan nas 'dir de bzhin gshegs pa ma yin snyam du the tshom za ba dang /
kun dga' bo sangs rgyas gcung yin te /
gcen gyi tshab mar 'os pa yin pas lus gyur nas mngon par sangs rgyas pa zhig ma yin nam snyam du the tshom za ba ste /
the tshom za ba gsum bcad par dgongs pa'i phyir 'di skad bdag gis thos zhes bya ba la sogs pa'i tshig gsungs te /
des kun dga' bo nyid kyis bcom ldan 'das las mngon sum du thos pa yin gyi /
thugs rje chen pos mya ngan las 'das pa las bzhengs pa ma yin pa dang /
de bzhin gshegs pa gzhan 'jig rten gyi khams gzhan nas [(]gshags [,]gshegs [)]pa ma yin pa dang /
kun dga' bo lus gyur te mngon par sangs rgyas nas bstan pa yang ma yin par bstan to zhes 'byung ba lta bu'o / /
gang gzhan yang shes rab kyi pha rol tu phyin pa'i 'grel pa las dus dang /
phyogs dang gang zag bstan pa ni sems can rnams yid ches pa bskyed pa'i phyir ro zhes bshad do / /
de la sangs rgyas kyi bstan pa brtan par bya ba'i phyir zhes bya ba ni shes rab kyi pha rol tu phyin pa'i 'grel pa las ji skad du /
bcom ldan 'das mya ngan las 'das pa'i tshe grong khyer rtswa can shing sA la zung cig gi drung du dbu byang phyogs su bstan te gzims nas mya ngan las 'das par bzhugs so / /
de'i tshe kun dga' bo gnyen bshes la sred pa ma spangs 'dod chags dang ma bral ba'i phyir sems mya ngan gyi mtshor bying bas rang gis 'byung bar ma nus so / /
de nas tshe dang ldan pa ma 'gags pas kun dga' bo la smras pa /
sangs rgyas kyi chos kyi sde snod 'dzin pa gang yin pa de dag ni so so'i [#
(]skya [,]skye [)]bo bzhin du bdag nyid mya ngan gyi mtshor bying bar mi rigs te /
'dus byas kyi chos rnams ni thams cad kyang mi rtag pa yin na ci'i phyir mya ngan byed /
gzhan yang bcom ldan 'das phyag gi chos rnams khyod la gtad na deng khyod mya ngan gyis gzir bas yang dag par blangs pa'i dngos po stor bar gyur to / /
khyod kyis bcom ldan 'das la bcom ldan 'das mya ngan las 'das pa'i 'og tu ji ltar [(]rnam [,]rnal [)]'byor bsgom par bgyi / /
ston pa ni gang gis bgyi /
mos pa can dka' blo mi bde ba dang ji ltar gnas par bgyi /
de bzhin gshegs pa rnams kyi mdo sde'i mgo bor tshig ji lta bu zhig bzhag par bgyi zhes zhus shig ces smras pa dang /
des kyang dngos po de dag bcom ldan 'das la zhus so / /
bcom ldan 'das kyis bka' stsal pa /
kun dga' bo dran pa nye bar gzhag pa bzhi la gnas par bya'o / /
so sor thar pa'i mdo ni ston par ltos shig /
dge slong mos pa can ni tshangs pa'i smra ba lta bus chad pas gcad do / /
de bzhin gshegs pa'i mdo sde rnams kyi mgor ni 'di skad bdag gis thos pa zhes bya ba la sogs pa'i tshig rnams gzhag par bya'o zhes gsungs so zhes bshad do / /
chos bsdus pa'i mdo dang mya ngan las 'das pa chen po'i mdo las kyang phal cher shes rab kyi pha rol tu phyin pa'i 'grel pa las bstan pa dang mthun par 'byung ste /
mangs kyis dogs nas 'dir ma brjod do / /
snying rje chen po'i mdo las ni nye bar 'khor gyis kun dga' bo la bcol zhes gsungs te /
de ltar mdo sde dang bstan bcos las bshad pa mi mthun par gyur pa yang /
gang zag gnyis kas kyang bcol bas so so nas don re re la brten pa'i phyir phan tshun 'gal ba med do / /
dngos po'i rjes su rnam par phye ste bshad pa yang de la 'di skad bdag gis thos pa zhes bya ba ni dngos po bdun las thos par bya ba dang /
thos par nus pa dang /
gsung mngon sum du mnos pa zhes bya ba'i dngos po gsum dag go / /
don rnam pa drug las ni yid ches pa dang /
thos pa'i dngos po gnyis po dag go / /
rnam pa lnga las ni thams cad bdag nyid kyis thos pa zhes bya'o / /
de ltar rnam pa gsum du bshad pa yod mod kyi re zhig sangs rgyas kyi sa'i 'grel pa dang sbyar na /
'di skad bdag gis thos pa zhes bya ba rnam par bshad pa la don rnam pa gsum yod de /
'di skad bdag gis thos pa spyi'i rnam par bshad pa dang /
'di skad bdag gis thos pa rnam par phye ste bshad pa dang /
de dag bshad pa'i dgongs pa bstan pa'o / /
de la spyi'i rnam par bshad pa zhes bya ba ni 'di lta ste /
sangs rgyas kyi bstan pa brgyud pa 'phags pa 'jam dpal dang kun dga' bo la sogs pa de dag 'di skad du zab mo la sogs pa'i don 'di dag sngon 'di skad bdag gis thos pa'i zhes 'byung ba'o / /
rnam par phye ste bshad pa zhes bya ba de yang /
sngar ni 'di skad ces bya ba bshad la phyis ni bdag gis thos pa zhes bya ba rnam par bshad par bya ste /
de la 'di skad ces bya ba yang so so nas bshad pa mi mthun pas /
yul 'di pa'i slob dpon rnams kyis bshad pa yang mdor bsdu na rnam pa brgyad de /
de la kha cig ni yid ches pa dang mthun par byed pa la brten nas /
rnam par bshad de /
de la 'di skad ces bya ba ni yid ches pa dang rjes su mthun par byed pa'i tshig ste yang yid ches pa yod na ni tshig dang don gyi rjes su 'jug par 'gyur la /
rjes su 'jug pa yod na ni /
slob dpon dang slob ma'i tshul gyis lam mngon par 'grub par 'gyur te /
mdo sde yang yid ches pa ma yin na /
brgyud par mi byed pa'i phyir 'di skad ces bya ba tshig rnam par gzhag pa yin no zhe'o / /
kha cig ni yi ge dang don la brten nas bshad de /
de la yi ge ni 'di zhes bya bar 'gyur la /
don ni 'di bzhin zhes bya bar 'gyur te /
'di ltar yi ge ni legs pa brjod pas 'di zhes bya bar 'gyur la don ni skyon med pas bzhin zhes bya bar 'gyur ro zhe'o / /
kha cig ni don dam pa dang kun rdzob la brten nas bshad de /
don dam pa kun rdzob dang mi mthun pa med pas 'di zhes brjod la /
kun rdzob don dam pa dang rjes su mthun pa'i phyir ni bzhin zhes brjod do zhe'o / /
kha cig ni slob ma la brten nas bshad de /
'phags pa kun dga' bo la sogs pas bshad pa de dag sangs rgyas kyi gsung ji lta ba bzhin pa'i phyir ni 'di zhes pa la 'dra ba'i de bzhin nyid las rnam par dbye ba'i phyir ni de bzhin zhes brjod do zhe'o / /
kha cig ni de bzhin gshegs pa la brten nas bshad de /
'phags pa kun dga' bo la sogs pa sangs rgyas kyis gsungs pa'i chos rnams zlos pa de dag ni 'das pa'i sangs rgyas rnams kyis gsungs pa dang tha dad pa med pa'i phyir 'di zhes bstan la /
de bzhin gshegs pa rnams ji lta ba de bzhin du bshad pas yang dag pa yin te /
log pa ma yin pa'i phyir tshig phyi ma las bzhin zhes bya ba gsungs so zhe'o / /
kha cig ni ston pa dang slob ma la brten nas bshad de /
de la 'di skad ces bya ba ni skal ba dang ldan pa dang rjes su mthun pa'i tshig yin te /
'di zhes bya ba dbang po'i rjes su mthun pas mi blang ba yin la /
bzhin zhes bya ba ni skyon med pa'i phyir ming du rnam par gzhag pa yin te /
'di ltar sems can skyon med pas ni skal ba dang ldan la /
de bzhin gshegs pa ni mos pa ji lta ba bzhin du mdzad pas rjes su mthun par gyur pa yin te /
brgyud pa dang nyan pa po'i ming la skal ba dang ldan pa dang rjes su mthun pa zhes bya ba 'byung ba'i phyir 'di skad ces bya ba'i tshig gsungs so zhe'o / /
kha cig na re 'di skad ces bya ba ni mdo sde 'di gcig bdag gis ston pa las mngon sum du thos pas des na 'di skad bdag gis thos pa zhes gsungs so zhe'o / /
kha cig na re 'di skad ces bya ba ni gsung 'di lta bu 'di ni de bzhin gshegs pas gsungs so zhes bstan pa'i phyir 'di skad ces bya ba gsungs so zhe'o / /
rgya gar yul pa'i slob dpon rnams kyis bshad pa yang mdor bsdu na rnam pa gsum yod de /
dang po ni slob dpon bo de le'u cis slob dpon rdo rje drang srong gis byas pa rdo rje gcod pa'i 'grel pa'i brjed byang byas pa las /
kun rdzob kyi dbang du byas te brjod na rnam pa mang du yod mod kyi /
'dir bsdu na rnam pa bzhi yod do / /
sems bskyed pa de bzhin pa dang /
gzhan la gdams pa dang /
dpe dang rnam par nges pa'o / /
de la sems bskyed pa de bzhin pa ni bdag nyid 'di snyam du bdag gis de bzhin du byang chub tu sems bskyed la /
dge ba rnams spyad par bya'o zhes bya ba lta bu'o / /
gzhan la gdams pa de bzhin pa ni gzhan dag la 'di snyam du khyod kyi 'di bzhin byang chub tu sems bskyed la /
legs pa'i spyod pa rnam par spyod par bya'o / /
zhes 'doms par byed pa lta bu'o / /
dpe de bzhin pa ni gang zag 'di gzi byin shin tu rgyas pa ni nyi ma'i 'od bzhin no / /
shes rab zab cing yangs pa ni rgya mtsho bzhin no / /
byad bzhin sdug pa ni zla ba nya ba bzhin no zhes zer ba lta bu'o / /
rnam par nges pa de bzhin pa ni bdag gis 'di bzhin du mthong ngo thos so zhes bya ba la sogs pa lta bu'o / /
'dir 'di skad ces bya ba ni bzhi pa dang sbyar te /
rnam par nges pa de bzhin pa 'dis ni rab 'byor gyis de bzhin gshegs pa las bstan pa'i tshul thos pa dang /
bdag gis 'dir bshad pa 'di las mang nyung dang nor pa med de /
nges par de kho na bzhin du bshad pa yin no zhes bstan pa'i phyir 'di skad ces bya ba gsungs so zhes 'byung ngo / /
gnyis pa ni slob dpon sde snod gsum pa rna rings kyis don rnam pa gsum du bshad de /
dang po ni sangs rgyas kyi dbang du byas nas /
dus gsum gyi sangs rgyas rnams kyi gsung la tha dad pa med pa'i phyir ni 'di zhes gsungs la /
de ltar gsungs pa mtshungs pa'i phyir ni bzhin zhes gsungs pa yin no zhes bshad do / /
gnyis pa ni chos kyi dbang du byas nas /
chos rnams kyi yang dag pa'i ngo bo nyid kyi phyir ni 'di zhes gsungs la /
de bzhin nyid ji lta ba bzhin du bshad pa'i phyir ni bzhin zhes gsungs so zhes bshad do / /
gsum pa ni dge 'dun gyi dbang du byas nas 'phags pa kun dga' bos bshad de /
sangs rgyas kyis gsungs pa dang tha dad pa med pa'i phyir ni 'di zhes gsungs la /
skyon rnams dang gtan du bral ba'i phyir ni bzhin zhes gsungs so zhes bshad do / /
gsum pa ni slob dpon yang dag bden pas 'di skad ces bya ba ni rnam par nges pa'i don yin te /
de yang rnam pa gnyis so / /
'di lta ste tshig 'bru dang don to / /
de la tshig 'bru ni brjod par bya ste /
'phags pa kun dga' bos brjod pa'i tshig 'bru dang /
don rnam par nges pa ni sangs rgyas kyis gsungs pa ji lta ba bzhin pa'i phyir 'di skad ces bya ba gsungs so zhes bshad do / /
gzhan yang mngon sum du thos pa la ni 'di skad bdag gis thos pa zhes bya la /
brgyud de thos pa la ni 'di skad thos pa zhes bya'o / /
gzhan yang sde pa rnams kyi brjed byang las /
mngon sum du thos pa la ni bdag gis thos pa zhes brjod la /
thos pa gtams pa la ni 'di skad thos pa zhes brjod do zhe'o / /
bstan bcos rnams las kyang rnam pa gsum du bshad de /
dang po ni shes rab kyi pha rol tu phyin pa'i 'grel pa las 'di skad ces bya ba'i don ni yid ches par byed pa yin te /
'di ltar sangs rgyas kyi chos kyi rgya mtsho chen por yid ches pas 'jug par nus pas /
gang yid ches shing rjes su 'brang ba dag ni dngos po 'di de bzhin no zhes zer la gang yid ma ches pa de dag ni dngos po 'di de lta bu ma yin no zer ro zhes bshad de /
rgya cher ni de nyid las byung ba bzhin no / /
gnyis pa ni slob dpon yon tan byin gyis 'phags pa shes rab kyi pha rol tu phyin pa rdo rje gcod pa'i 'grel pa byas pa las /
de la 'di skad bdag gis thos pa zhes bya ba ni mdo sde 'di bcom ldan 'das blo mngon sum du gyur pas gsungs pa yin gyis /
bdag nyid kyis byas pa ni ma yin par ston to zhes 'byung ngo / /
gsum pa ni 'phags pa sangs rgyas kyi sa'i 'grel pa las rnam pa bzhir bshad de /
de las 'di skad ces bya ba ni don rnam pa bzhi'i rjes su 'jug pas de la dpe ni 'di lta ste /
da ltar bshad pa'i tshig 'bru 'di dag gis bdag gis sngon thos pa bzhin no zhes bya ba'o / /
lung 'bogs pa ni 'di lta ste /
'khor rnams la 'di bzhin du bdag gis sngon thos pa rnams nyon cig ces bya ba lta bu'o / /
dris pa rnam par nges pa ni 'di lta ste /
kha cig 'di skad du khyod kyis de ltar bshad pa'i don 'di nges par sngon thos pa yin nam zhes dris na /
de'i phyir lan du 'di bzhin du bdag gis thos so zhes bya ba lta bu'o / /
tshig gi lan ni 'di lta ste /
yang dag par sdud pa'i tshe /
byang chub sems dpa'i 'khor rnams kyis khyod kyis ji ltar thos pa bzhin du /
de bzhin du bshad par gsol zhes gsol ba btab pa dang /
byang chub sems dpa' chos brgyud pas de dag la gnang ba'i tshig tu de bzhin du bshad par bya ste /
ji ltar bdag gis thos pa bzhin no zhes bya ba'o / /
don rnam pa 'di bzhi la slob dpon gsum gyis 'di skad du bshad de /
kha cig ni rnam pa bzhi las tha ma dang sbyar ro zhe'o / /
kha cig ni rnam pa gnyis dang sbyar ro zhe'o / /
kha cig ni don bzhi char dang sbyar te bshad par bya'o zhes 'byung ste /
zhib tu de nyid las bshad pa bzhin no / /
de la bdag gis thos pa rnam par phye ste bshad pa yang chos brgyud pa'i byang chub sems dpa' dang kun dga' bo la sogs pa phung po lnga'i lus la btags pa tsam du bdag ces rnam par gzhag ste /
rna ba'i dbang pos rnam par shes pa bskyed nas /
bshad pa nyan pa'i phyir bdag gis thos pa zhes brjod de /
de'i phyir sangs rgyas kyi sa'i 'grel pa las bdag ces bya ba ni 'di lta ste /
phung po rnams la kun rdzob tu btags pa'o / /
thos pa ni 'di lta ste rna ba'i dbang pos rnam par shes pa bskyed nas nyan par byed pa'o / /
gzhan spangs pas spyi'i dbang du mdzad pa'i phyir bdag gis thos pa zhes gsungs so zhes 'byung ngo / /
sangs rgyas kyi chos la gang zag med do / /
bdag med do zhes gsungs na ci'i phyir mdo sde kun las bdag gis thos pa zhes gsungs /
don 'di yang so so nas bshad pa mi mthun te /
slob dpon klu sgrub kyi gzhung gis ni grub pa'i mtha' rnam pa bzhi la brten nas bdag gis thos pa zhes bya ba rnam par bshad de /
grub pa'i mtha' rnam pa bzhi'i don kyang shes rab kyi pha rol tu phyin pa'i 'grel pa las ji skad du /
dang po ni 'jig rten pa'i grub pa'i mtha' ste /
ji ltar phung po rnams kyi gang zag mngon par 'grub par byed pa de bzhin du bdag gis thos pa zhes bya ba yang 'jig rten pa'i phyir ni yod pa'o / /
don dam pa'i phyir ni med pa'o zhes bshad pa dag go / /
gnyis pa ni gang zag so so'i grub pa'i mtha' ste /
gang zag gi sems kyi spyod pa so sor brtags nas /
chos bshad pa'i tshe dngos po gcig la kha cig ni nyan par byed /
kha cig ni nyan par mi byed pas chad par lta ba dag gi phyir ni mtshams sbyor ba'i sems can yod do zhes bshad la /
rtag par lta ba dag gi phyir ni gang zag med do zhes bshad pa dag go / /
gsum pa ni gnyen po grub pa'i mtha' ste /
ji ltar mi gtsang bar bsgom pa 'dod chags spyod pa dag gis ni gnyen por gyur pa la /
zhe sdang spyod pa dag la ni ma yin pa lta bu'o / /
bzhi pa ni don dam pa'i grub pa'i mtha' ste /
'di ltar chos rnams kyi de kho na'i mtshan nyid ni tshig gi lam chad pa /
sems kyi spyod yul 'gags pa'o zhes bshad do / /
tshigs su bcad pa las kyang /
thams cad yang dag nyid yin te / /
yang dag nyid kyang yang dag min / /
thams cad yang dag ma yin pa'ang min / /
de ni chos rnams yang dag mtshan nyid do / /
zhes 'byung ngo / /
yang bstan bcos de nyid las gzhan yang 'jig rten gyi tha snyad ni gsum yod de /
'di lta ste log pa dang nga rgyal dang ming ngo / /
gnyis pa'i dbang du byas pa'i phyir bdag ces bya'o zhes 'byung ste /
'di ni rnal 'byor spyod pa'i sa las btags pa tsam du bdag ces bshad do zhes bstan pa nyid do / /
dbu ma'i bstan bcos las /
de kho na'i mtshan nyid kyi sgo nas bdag kyang ma yin /
bdag med pa yang ma yin no zhes bstan nam zhe na /
ci'i phyir shes rab kyi pha rol tu phyin pa'i 'grel pa las bdag med do zhes bshad la /
'gal ba med de 'jig rten pa'i grub pa'i dbang du byas na ni bdag ces bshad la /
don dam pa'i dbang du byas na ni bdag med ces bshad do / /
gang zag so so'i dbang du byas na ni bdag yod pa'am /
yang na bdag med pa zhes bshad de /
'dzin pa gnyi ga cig car yongs su bsal ba'i phyir bdag kyang ma yin bdag med pa yang ma yin no zhes kyang bstan te /
de'i phyir bstan bcos dbu ma'i tshig le'ur byas pa las /
sangs rgyas rnams kyis res 'ga' bdag /
res 'ga' bdag med par yang gsungs / /
chos rnams yang dag mtshan nyid la / /
bdag med bdag med pa'ang min / /
zhes 'byung ste /
gal te phyogs gcig tu bdag tu 'dzin pa la ltos na ni /
bdag med par bshad pa ste /
de kho na'i mtshan nyid yin la /
gal te 'dzin pa cig car yongs su bsal na ni bdag kyang ma yin bdag med pa yang ma yin par bstan pa ste /
de kho na'i mtshan nyid yin te /
so so nas don re re'i dbang du byed pas 'gal ba med do / /
mya ngan las 'das pa chen po'i mdo dang sbyar nas /
yang dag pa'i bdag nyid ni de kho na'i mtshan nyid do zhes gsungs so / /
'phags pa byams pa'i gzhung dang sbyar na don rnam pa bzhi'i phyir phung po rnams la btags pa tsam du bdag ces brjod pa yin no zhes 'byung ste /
de'i phyir rnal 'byor spyod pa'i sa las 'di ltar bcom ldan 'das kyis dge slong dag rgyu rnam pa bzhi'i phyir 'du byed rnams la sems can dogs par rig par bya ste /
tha snyad la bde bar bya ba dang /
'jig rten pa dang mthun par bya ba dang /
sems can gyi dngos po rnam pa thams cad kyis med do snyam pa'i skrag pa bsal ba dang /
bdag dang pha rol la tha snyad kyis yon tan dang ldan pa dang /
skyon dang ldan par yid ches pa bskyed pa'i phyir ro zhes 'byung ste /
bstan bcos rnam par bshad pa dang /
chos mngon pa las kyang 'di dang mthun par bshad de /
de la thos pa zhes bya ba ni so so nas bshad pa mi mthun te /
thams cad yod par smra ba'i gzhung gis ni rna bas thos pa yin gyis /
rnam par shes pa ni ma yin no zhes bshad do / /
slob dpon chos skyong gis rnam par shes pas thos kyis /
rna bas ni ma yin no zhes zer te /
bye brag tu bshad pa chen po bam po bcu gsum pa las bshad pa bzhin no / /
mdo sde'i gzhung gis kyang /
rnam par shes pas thos kyis rna bas ni ma yin no zhes zer te /
bstan bcos de kho na nyid grub pa las bshad pa bzhin no / /
slob dpon dpe can gyis 'dus pa las thos so zhes zer te /
bye brag tu bshad pa chen po bam po bcu gsum pa las bshad pa bzhin no / /
'dir theg pa chen po dag gis bshad pa dang sbyar na byang chub sems dpa' klu sgrub kyis bshad pa yang rnam pa gnyis yod de /
dang po ni rna bas thos kyis /
rnam par shes pas ni ma yin no zhes bshad de /
shes rab kyi pha rol tu phyin pa'i 'grel pa las ji skad du lha'i mig gis sangs rgyas mthong ngo / /
lha'i rna bas chos thos so zhes bstan pa lta bu'o / /
gnyis pa ni 'dus pa las thos so zhes bshad de /
shes rab kyi pha rol tu phyin pa'i 'grel pa las ji skad du rnam pa gnyis su bshad pa yod kyang 'dus pa ni yang dag pa yin te /
thos pa yang dag pa'i don du rnam par bshad pa las 'dus pa las thos so zhes bshad pa'i phyir ro zhes bstan pa lta bu'o / /
'phags pa byams pa'i gzhung dang sbyar na bshad pa gsum yod de /
kha cig las ni rna bas thos kyis rnam par shes pas ni ma yin no zhes bshad de /
chos mngon pa sna tshogs kun las btus pa las /
rna ba'i khams kyi mtshan nyid ji lta bu zhe na /
'di lta ste sgra thos pa'o zhes 'byung ba dang /
rnal 'byor spyod pa'i sa las 'di la grag pa rnams dmigs shing /
'di la grag pa rnams dmigs pas na rna ba'o zhes 'byung ba lta bu'o / /
kha cig las ni rnam par shes pas thos kyis rna bas ni ma yin no zhes bshad de /
rnal 'byor spyod pa'i sa las ji skad du thos pa ni 'di lta ste /
mnyan nas thos pa'o zhes 'byung ba lta bu ste /
de ni rna ba'i dbang pos rna ba'i rnam par shes pa bskyed nas tshig gis bstan pa thos pa'i phyir ro / /
gzhan yang sangs rgyas kyi sa'i 'grel pa las thos pa ni 'di lta ste /
rna ba'i dbang pos rnam par shes pa bskyed nas nyan par byed pa'o zhes 'byung ngo / /
bstan bcos rnam pa gnyis las rna bas thos kyis /
rnam par shes pas ni ma yin no zhes bstan pa yang rnam par shes pa bskyed pa'i rna ba'i dbang po thob pa'i ngo bo nyid yin pa'i phyir ro / /
kha cig las ni 'dus pa las nus par thos so zhes bshad do /
chos mngon pa sna tshogs kun las btus pa las ji skad du mig gis gzugs mthong ngam /
'on te rnam par shes pa la sogs pa yin na /
mig gis gzugs mthong ba yang ma yin /
rnam par shes pa la sogs pas kyang ma yin te /
'di ltar chos thams cad la byed pa med pa'i phyir ro / /
'dus pa yod pa'i dbang gis btags pa yod pa tsam du mthong ba zhes 'dogs par zad de /
rna ba la sogs pa yang de bzhin no zhes 'byung ba lta bu ste /
rgya cher ni de nyid las bshad pa bzhin no / /
de ltar bstan bcos rnams las tha dad par gyur pa yang sgra nyan pa dang rten khyad par can du gyur pa'i phyir /
rnal 'byor spyod pa'i sa las rna bas thos so zhes bshad la /
don rnam par 'byed pa'i dbang du byas pa'i phyir ni sangs rgyas kyi sa'i 'grel pa la sogs pa las rnam par shes pas thos so zhes bshad do / /
chos rnams la yang dag par byed pa med pa'i phyir ni shes rab kyi pha rol tu phyin pa'i 'grel pa dang /
chos mngon pa sna tshogs kun las btus pa las thos so zhes bshad de /
so so nas don re re'i dbang du byas pa'i phyir phan tshun 'gal ba med do / /
rnam par rig pa tsam gyis rigs pas thos pa bya ba rnam par 'byed pa yang /
sangs rgyas kyi sa'i 'grel pa las slob dpon gnyis kyis bshad pa'i don 'byung ste /
de la dang pos ni 'di skad du de bzhin gshegs pa'i thugs rje dang /
sngon gyi smon lam dang /
rkyen gyi mthu can gyi dbang gis nyan pa po'i rnam par rig pa la yi ge dang don gyi rnam par skye ste /
yi ge dang don gyi rnam pa de yang rang gi dge ba'i rtsa ba'i mthu las mngon du byung ba yin yang /
rkyen mthu can gyi dbang du mdzad nas sangs rgyas kyis gsungs so zhes bshad la /
rna ba'i dbang po dang rang gi sems gyur pa las snang ba'i phyir na bdag gis thos pa zhes bshad do zhe'o / /
gnyis pa ni 'di skad du nyan pa po'i dge ba'i rtsa ba dang /
smon lam chen po dang /
rkyen mthu can gyi dbang gis de bzhin gshegs pa'i rnam par rig pa la /
yi ge dang don gyi rnam pa skye ste /
yi ge dang don gyi rnam pa de yang de bzhin gshegs pas gzhan la phan btags pa'i dge ba'i rtsa ba las byung bas /
sangs rgyas kyis gsungs pa zhes pa bstan la /
nyan pa po'i rnam par rig pa'i sems kyis blangs nas thob pa ma yin mod kyi /
rnam pa de dang 'dra bar gsal bar gnang ba'i dbang du mdzad nas /
bdag gis thos pa zhes gsungs so zhe'o / /
sangs rgyas kyi sa'i 'grel pa las slob dpon gnyis kyis bshad pa de yang /
dang po ni slob dpon klu'i sde sangs rgyas kyi sa'i gnas skabs su gzugs dang sgra la sogs pa yod par mi 'dod do / /
slob dpon gnyis pa ni don gyi sangs rgyas kyi sa'i gnas skabs su yang gzugs dang sgra la sogs pa dang ldan par 'dod do / /
slob dpon h+yan tsang dang /
chos skyong yang dag bstan pa'i phyi ma ltar bshad de /
gong du ngo bo nyid dang gzugs brnyan yod med bstan pa'i skabs su bshad pa bzhin no / /
'phags pa kun dga' bo ni de bzhin gshegs pa mngon par rdzogs par sangs rgyas pa'i nyin par btsas pas lo nyi shu lon nas gdod zham ring ba byas te /
sngar gsungs pa'i mdo sde rnams mngon sum du thos pa med na ci'i phyir mdo sde thams cad las bdag gis thos pa zhes gsungs /
'phags pa drin lan gyi mdo'i 'grel pa las don rnam pa gsum du bshad de /
brgyud de thos pa dang /
de bzhin gshegs pa'i 'jig rten pa'i thugs bskyed pa shes pa dang /
bcom ldan 'das kyis yang bzlas te bshad pa'o / /
de'i phyir de nyid las bcom ldan 'das kyis lo bcu gnyis kyi bar du gsungs pa'i phyir chos rnams kun dga' bos ma thos na /
ci'i phyir bdag gis thos zhes brjod /
smras pa /
lha rnams kyis kun dga' bo la smras pas so / /
yang na dge slong rnams las thos pas so / /
yang na bcom ldan 'das 'jig rten pa'i thugs bskyed pas kun dga' bos shes par gyur pa'i phyir ro / /
yang na kun dga' bos bcom ldan 'das la lo bcu gnyis kyi bar du gsungs pa'i chos rnams ma lus par bdag la yang bshad par gsol ba btab pa'i phyir ro / /
yang na bcom ldan 'das thabs legs par thugs su chud pas chos kyi tshig las chos tshad med pa gsungs pa dang /
chos tshad med pa chos kyi tshig gcig tu gsungs par mdzad pas /
bcom ldan 'das kyis mdo tsam du smos pa kun dga' bos ma lus par khong du chud de /
myur zhing rno ba dang /
'dzin pa'i mthu che ba'i phyir ro zhes bshad do / /
gzhan yang rdo rje gcod pa la sogs pa'i 'grel pa las /
dge slong kun dga' bo ni chos kyi ngo bo nyid blo dbang phyug gi rgyal po zhes bya ba'i ting nge 'dzin thob pas /
ting nge 'dzin gyi mthus sngar gsungs pa rnams ma lus par 'dzin par nus pas mngon sum du thos pa dang tha dad pa med de /
ji ltar mngon par shes pa dag gis 'das pa'i dngos po rnams gsal bar rtogs pa dang /
kA t+yA ya na'i bu chen po smos nas shes pa'i mthu thob pa'i phyir de bzhin gshegs pas gsungs pa'i mdo sde rnams ma lus par 'dzin nus pa bzhin du /
kun dga' bo yang de bzhin no zhes 'byung ngo / /
'phags pa kun dga' bo nyan thos yin na ji ltar theg pa chen po'i mdo sde rnams yongs su 'dzin par nus /
theg pa chen po'i chos bsdus pa la sogs pa mdo sde mang po las /
kun dga' bo ni rnam pa gsum yod de /
dang po ni kun dga' bo ste nyan thos kyi chos yongs su 'dzin pa'o / /
gnyis pa ni dga' bo bzang po ste /
rang sangs rgyas kyi chos yongs su 'dzin pa'o / /
gsum pa ni dga' bo rgya mtsho ste /
theg pa chen po'i chos yongs su 'dzin pa'o zhes gsungs te /
'phags pa rdo rje gcod pa'i 'grel pa drang srong rdo rjes byas pa las kyang 'di dang mthun par 'byung ngo / /
slob dpon yang dag bden pas byas pa rdo rje gcod pa'i 'grel pa las /
rgyal po ma skyes dgras sdig pa bshags pa'i mdo khungs bstan pa las gsungs pa dga' bo rnam pa gsum las /
dga' bo gsum pa ni theg pa chen po'i mdo sde yongs su 'dzin pa'o zhes gsungs pa'i phyir 'gal ba med do / /
de la gsum pa de dag bshad pa'i dgongs pa bstan pa zhes bya ba yang /
sangs rgyas kyi sa'i 'grel pa las 'di skad bdag gis thos pa zhes bya ba 'dis ni yan lag gzhan gyis sgro 'dogs pa dang /
skur pa 'debs pa'i nyes pa dang bral bar bstan te zhes 'byung yongs su spongs par rigs par bya ste /
'di ltar chos 'di ni bdag gis bcom ldan 'das las mngon sum du thos kyis gud nas gcig nas gcig tu brgyud pa ma yin te /
nyan pa po nus pa dang ldan pas thos pa rnams kyang yan lag gzhan gyis sgro 'dogs pa dang /
skur pa 'debs pa'i nyes pa dang bral bar bstan to zhes 'byung ste /
zhib tu de nyid las bshad pa bzhin no / /
dus gcig na zhes bya bas ni rnam pa lngar phye ba las gnyis pa 'byung ba'i dus kyi phyogs zhes bya ba ston te /
dus gcig na zhes bya ba 'di yang yul 'di pa'i slob dpon rnams kyis rnam pa bzhir bstan te /
de bzhin gshegs pa ring gcig gis lo lnga bcu'i bar du bstan pa gsungs pa'i dus dang mdo sde gcig gsungs pa'i dus dang /
'khor lo yongs su smin pa'i dus dang /
'chad pa dang /
nyan pa phan tshun phrad par gyur pa'i dus so / /
rgya gar yul pa'i slob dpon gyis bshad pa yang mi mthun pa rnam pa gsum yod de /
de la dang po ni slob dpon bo de le'u cis 'di skad du dus gcig na zhes bya ba yang /
rnam pa mang bas 'di lta ste /
skad cig ma'i dus kyang yod /
nyin mtshan gyi dus kyang yod /
lo brgya'i dus kyang yod /
thams cad kyi dus kyang yod /
dpyid dang ston dang /
dgun dang /
dbyar gyi dus kyang yod de /
'dir dus gcig na zhes bya ba ni 'di lta bu la sogs pa'i dus ma yin gyi /
de bzhin gshegs pas ldan par mdo 'di gsungs pa'i dus so zhes bshad do / /
gnyis pa ni slob dpon rna rings kyis 'di skad du dus gcig ces bya ba yang rnam pa gnyis yod de /
dang po ni yongs su ma rdzogs pa'i dus te /
dmigs pa ma khyab pa la ltos nas so / /
gnyis pa ni gsung yongs su rdzogs pa'i dus te /
dmigs pa khyab pa la ltos nas so / /
dang po mngon par rdzogs par sangs rgyas pa nas /
tha ma shing sA la zung cig gi drung du mya ngan las 'das pa'i bar du gsung rnam pa gnyis su gsungs pas yongs su ma rdzogs pa dang yongs su rdzogs pa gnyis ka yang gsungs te /
chung ngu'i phyogs can gzigs pa la ni yongs su ma rdzogs pa'i gsung gi dus zhes bya'o / /
yongs su rdzogs pa'i phyogs can gzigs pa la ni yongs su rdzogs pa'i gsung gi dus zhes bya'o / /
gzhan yang dus ni rnam pa gsum yod de /
dngos po can 'khor bar 'jug pa'i dus dang /
bsam gyis mi khyab pa'i rnam par gyur pa'i dus dang /
btags pa tsam du gdags pa'i dus te /
snga ma gnyis ni skye shi rnam pa gnyis kyi dus so / /
btags pa'i dus de yang rnam pa gsum ste /
snga ma gnyis ni shes par gyur pa'i dus dang /
log par lta ba 'jig pa'i dus dang /
'jig rten na gnas pa'i dus so / /
de la shes par gyur pa'i dus ni de bzhin gshegs pa'i 'dul ba rnams bsnyen par rdzogs pa'i tshe ni thos su gnang la /
bsnyen par ma rdzogs pa'i tshe thos su mi gnang ba dang /
rab tu byung ba'i tshe ni thos su gnang la /
khyim pa'i tshe thos su mi gnang ba dang /
rgyal po ni thos su gnang la /
gzhan rnams thos su mi gnang ba'o / /
log par lta ba 'jig pa'i dus ni 'di lta ste /
lung sde lnga dang /
chos mngon pa yan lag dgu po dag nag po dang dkar po'i phyogs mi dbye bar thams cad thos su gnang ba'o / /
'jig rten na gnas pa'i dus ni ji skad du bcom ldan 'das dus gcig na chu bo gang gA'i 'gram na bzhugs so / /
dus gcig na tshal 'jigs su rung ba na bzhugs so zhes gsungs pa lta bu ste /
'di dus gcig na zhes bya ba'i ri zhig phyi ma gnyis dang sbyar ro zhe'o / /
gsum pa ni slob dpon yang dag bden pas 'di skad du dus zhes bya ba'i don ni rnam pa bcu yod do zhes bshad de / /
zhib tu dngos po bdun gyi brjed byang byas pa las 'byung ste /
mangs kyis dogs nas 'dir ma brjod do / /
'dir bstan bcos rnams dang sbyar na bshad pa rnam pa gsum yod de /
de la dang po ni slob dpon yon tan byin gyis shes rab kyi pha rol tu phyin pa rdo rje gcod pa'i 'grel pa byas pa las dus gcig na zhes bya ba ni mdo sde 'di gsungs pa'i dus gcig gi tshe ste /
dus gzhan na ni mdo sde tshad med pa gzhan gsungs pa'i phyir ro zhes bshad do / /
gnyis pa ni slob dpon klu sgrub kyis bshad pa dang sbyar na /
dus ni rnam pa gnyis yod de /
dang po ni shes pa'i dus te /
btags pa dang rdzas su yod pa'i phyi nang gnyis ka dang sbyar ba'o / /
gnyis pa ni log par lta ba 'jig pa'i dus te /
btags pa kho na yin gyi /
rdzas su ni ma yin no zhes chos 'di pa'i gzhung gis 'di la brten nas bshad pa yin no zhes 'byung ste /
de'i phyir shes rab kyi pha rol tu phyin pa'i 'grel pa las dris pa /
rgya gar yul pa rnams dus ni rnam pa gnyis yod de /
shes pa'i dus dang /
log par lta ba 'jig pa'i dus so zhes bshad na /
bcom ldan 'das ci'i phyir shes pa'i dus kyi cha mi gsung bar /
log par lta ba 'jig pa'i dus 'ba' zhig gsung ba mdzad /
smras pa /
gal te shes pa dang gnyi ga gsung na yang the tshom yod par 'gyur ro / /
yang dris pa /
'dir shes pa zhes gsungs pa'i rigs te /
'di ltar yi ge gnyis po de yang zhing bshad sla ba'i phyir /
log par lta ba 'jig pa'i dus zhes thad kar gsung ba'i mi rigs te /
'di ltar yi ge gsum po de lci zhing smra dka' ba'i phyir ro zhe na /
smras pa 'dir log par lta ba bsal ba'i phyir /
log par lta ba 'jig par gsungs kyi shes pa ni ma gsungs so zhes 'byung ste /
zhib tu de nyid las 'byung ba bzhin no / /
gsum pa ni slob dpon nye ba'i yid kyis dus ni rnam pa gsum yod de /
dang po ni bshad pa dang nyan pa mthar phyin pa la dus gcig ces bya'o zhes bshad de /
de'i phyir sangs rgyas kyi sa'i 'grel pa las /
dus gcig ces bya ba ni 'di lta ste /
bshad pa dang nyan pa'i dus te /
'di ni skad cig ma gcig la rgyun chags su bar chad med par bshad pa dang nyan pa mthar phyin pa'i dbang du mdzad nas spyir dus gcig ces bstan to / /
de lta ma yin na yi ge dang ming dang tshig la sogs pa nyan pa dang /
bshad pa'i dus dang tha dad pas ji ltar gcig tu 'gyur zhes bshad do / /
gnyis pa ni skad cig ma gcig la 'dzin pa dang bshad pa dang go ba dang /
yongs su bzung bar nus pa'i phyir /
dus gcig ces bya'o zhes bshad de /
de'i phyir 'grel pa de nyid las /
yang na nyan pa po gzungs thob pas yi ge 'bru gcig la /
skad cig ma gcig gis chos kyi rnam grangs thams cad yang dag par 'dzin pa'i phyir /
yang na nyan pa po'i rna ba'i dbang po rnam par dag pa thob pas skad cig ma gcig la yi ge 'bru gcig yongs su bcad pa na gzhan thams cad la thogs pa med par yang dag par 'dzin pa'i phyir dus gcig ces bya'o zhes 'byung ngo / /
gsum pa ni phan tshun tshogs shing phrad par gyur pa la dus gcig ces bya'o zhes bshad de /
de'i phyir 'grel pa de nyid las /
yang na phan tshun tshogs shing phrad par gyur nas /
dus kyi cha tha dad pa med pa'i phyir dus gcig ces bya'o zhes 'byung ste /
'di ni 'chad pa dang nyan pa phan tshun tshogs shing dus mtshungs par gyur pa'i don to / /
dus dang gcig ces bya ba'i ngo bo nyid ji lta bu yin /
de la dus ni dus kyi cha'o / /
gcig ni grangs so / /
thams cad yod par smra ba dang /
mdo sde pa dag ni gud na chos med kyi phung po lnga nyid kyi ngo bo nyid byed do / /
khams dang skye mched kyi sgo nas ni 'dus byas kyi ngo bo nyid byed do zhes bshad do / /
'dir theg pa chen po'i gzhung dang sbyar na bshad pa rnam pa gnyis yod de /
dang po ni slob dpon klu sgrub kyi gzhung gis grangs dang dus la sogs pa la rang gi ngo bo nyid med pas phung po dang khams dang skye mched dag gis bsdus pa ma yin no zhes bshad de /
de'i phyir shes rab kyi pha rol tu phyin pa'i 'grel pa las /
grangs dang dus la sogs pa'i chos ni yang dag par yod pa ma yin pas /
phung po dang skye mched dang /
'dzin pa dag gis ma bsdus pa'i phyir ro zhes 'byung ngo / /
gzhan yang bstan bcos de nyid las 'di lta ste /
dus dang phyogs la bral ba dang 'dus pa dang /
gcig pa dang tha dad pa dang /
ring po dang thung ngu'i ming dang yi ge yod pas so so'i skye bo rnams sems kyis mngon par zhen nas yang dag pa nyid du sems so zhes 'byung ste /
rgya cher de nyid las bshad pa bzhin no / /
gnyis pa ni 'phags pa byams pa'i gzhung gis dus dang gcig ces bya ba ni 'dus byas yin te /
yid ches pa'i gnas skabs btags pa tsam du rnam par gzhag pa ste /
'di ni mtshungs par ldan pa ma yin pa nyi shu rtsa bzhi las grangs dang dus zhes bya ba nyid yin no / /
phung po lnga las ni 'du byed kyi phung pos bsdus so / /
khams dang skye mched las ni chos kyi khams dang chos kyi skye mched kyis bsdus te /
yid kyi rnam par shes pa'i yul yin pa'i phyir ro zhes bshad do / /
'phags pa sangs rgyas kyi sa'i 'grel pa las ni yang na sems kyi gnas skabs kyi gzugs brnyan yin te /
'di ni mtshungs par ldan pa ma yin pa'o zhes 'byung ste /
'di ni rnam par rig pa tsam gyi dbang du byas nas bshad pa'o / /
ci'i phyir gzhung gnyis yod pa dang med pa mi mthun par gyur /
slob dpon klu sgrub ni chos stong pa nyid du bstan cing mu stegs can la sogs pa ni grangs dang dus rdzas su yod par 'dod pa gzhig pa'i phyir ngo bo nyid med par bshad la 'phags pa byams pa ni theg pa chen po'i chos kyi mtshan nyid kyi rigs pa bstan pa'i phyir /
logs shig tu mtshungs par ldan pa ma yin pa rnam par gzhag pa yin no / /
yang slob dpon klu sgrub kyis chos lnga'i nang du mtshungs par ldan pa ma yin pa bdun brgya bsdus te /
shes rab kyi pha rol tu phyin pa'i 'grel pa las /
sems la sogs pa'i chos lnga zhes bshad la /
gnas pa bcu'i bshad pa las ni mtshungs par ldan pa ma yin pa bdun brgya rnam par gzhag pa'i phyir ci'i phyir nyi ma dang po shar ba'i dus dang /
de bzhin du nam gyi gung thun gyi dus la mdo sde 'di gsungs zhes ma bstan pa'i gnas pa la sogs pa ni logs shig tu gnas khyad par can dag tu bstan la /
mdo sde 'di las ni dus gcig na zhes bya ba 'ba' zhig gsungs /
sangs rgyas kyi sa'i 'grel pa las nyin mtshan dang dus tshod kyi yul so so nas nges pa med pas logs shig na bshad du mi rung ngo zhes 'byung ngo // //
bam po lnga pa /
bcom ldan 'das zhes bya ba 'dis ni rnam pa lnga las gsum pa bstan pa gsungs pa'i bdag po zhes bya ba bstan to / /
shes rab kyi pha rol tu phyin pa'i 'grel pa dang sbyar na /
sangs rgyas kyi chos 'chad pa'i gang zag ni rnam pa lnga yod do zhes bshad de /
de'i phyir de nyid las bshad pa las chos bshad pa ni rnam pa lnga yod de /
sangs rgyas nyid kyis gsungs pa dang /
slob mas bshad pa dang /
drang srong gis bshad pa dang /
lha rnams kyis bshad pa dang /
sprul pas bshad pa ste gzhan rnam pa bzhi bkod pa'i phyir bcom ldan 'das zhes bya ba gsungs so zhes 'byung ngo / /
mdo sde 'di dang po kho nar byang chub sems dpa' don zab mo dgongs pa nges par 'grel pas kyang gnyis su med pa'i don bshad na /
ci'i phyir bcom ldan 'das zhes bya ba 'ba' zhig gsungs /
don rnam pa gsum gyi phyir te /
nyung ngu mang po'i rjes su 'jug pa'i phyir dang /
mchog tu gyur pa'i dbang du mdzad nas bshad pa'i phyir dang /
sangs rgyas kyis byin gyis brlabs pa'i phyir ro / /
mdo sde rnams kyi mgor mtshan smos pa yang mi mthun pa rnam pa bzhi yod de /
kha cig las ni sangs rgyas zhes bya ba 'ba' zhig smos te /
mya ngan las 'das pa chen po la sogs pa lta bu'o / /
kha cig las ni bcom ldan 'das zhes bya ba nyi tshe smos te /
le'u chen po la sogs pa lta bu'o / /
kha cig las ni sangs rgyas bcom ldan 'das zhes mtshan gnyi ga smos pa yang yod de /
bla na med pa'i gnas bstan pa'i mdo la sogs pa lta bu'o / /
kha cig las ni gnyi ga smos pa yang yod de /
mtshams sbyor ba rnam par grol ba'i mdo dang /
shes rab kyi pha rol tu phyin pa'i snying po la sogs pa lta bu'o / /
de ltar mdo sde rnams kyi dpe mi mthun par gyur pa yang mtshams rnam par dgrol ba ni sde gcig gi nang na tha ma'i le'u gnyis yin pa'i phyir mtshan ma smos so / /
shes rab kyi pha rol tu phyin pa'i snying po ni dpe rgyas pa las sdud pa po dag gis bsdus pa'i phyir mtshan ma smos so / /
tshig gzhan gsum pa dag ni rgya gar yul pa'i slob dpon rnams kyis bshad pa rnam pa gsum yod de /
de la dang po ni slob dpon yang dag bden pas dngos po bdun gyi brjed byang byas pa las rnam pa gnyis su bshad de /
dang po ni bstan bcos de kho na nyid bstan pa las /
sangs rgyas ni don rnam pa bcu dang ldan pa'i phyir mdo sde rnams kyi mgor mtshan rnam pa bcu las sangs rgyas zhes bya ba nyi tshe rnam par gzhag pa yin no zhes bshad de /
de'i phyir dngos po bdun gyi brjed byang nyid las ston pa chen po la mtshan rnam pa bcu mnga' na mdo sde las ci'i phyir gzhan dgu po dag mi smos par sangs rgyas zhes bya ba 'ba' zhig brjod ce na /
don rnam pa bcu las de sad par mdzad pa lha'i rnga las mchog tu gyur pa dang /
gzhan gyi dbang gis rtogs pa ma yin pa dang /
mi shes pa gnyis dang bral ba dang /
gnyis las shin tu 'das pa dang /
pad+ma lta bur gyur pa dang /
rang bzhin gyi mngon par zhen pa mi mnga' ba dang /
don rnam pa gsum phun sum tshogs pa dang /
yon tan gsum dang ldan pa dang /
dkon mchog gsum gyi ngo bo nyid dang ldan pa dang /
bdag nyid thugs su chud cing gzhan dag kyang khong du chud par mdzad pa'o zhes 'byung ste rgya cher de nyid las bshad pa gnyis pa ni slob dpon yang dag bden pa nyid kyis dbu ma'i rig pa mu rnam pa bzhir phye nas /
mdo sde thams cad kyi mgor mtshan rnam pa gnyis cig car smos pa yin no zhes bshad de /
de'i phyir dngos po bdun gyi brjed byang las /
sangs rgyas bcom ldan 'das zhes bya ba la mu rnam pa bzhi yod de /
sangs rgyas yin la /
bcom ldan 'das ma yin pa yod de /
de ni theg pa 'og ma pa gnyis po dag bden pa bzhi bsgoms pas /
lhag ma med pa'i mya ngan las 'das pa mngon sum du byas nas rang gi gnas pa la /
bdag kyang sangs rgyas zhes bya ba'i ming thob ste /
spyad pa mi spyod pa'i phyir bcom ldan 'das ni ma yin pa'o / /
bcom ldan 'das yin la sangs rgyas ma yin pa yang yod de /
de ni byang chub sems dpa' rnams yon tan gyi spyod pa spyad pa'i phyir /
bcom ldan 'das zhes bya la /
rgyu'i gnas skabs gnas shing shes rab yongs su ma rdzogs pas sangs rgyas zhes bya ba'i ming mi thob pa'o / /
sangs rgyas kyang ma yin la bcom ldan 'das kyang ma yin pa yang yod de /
de ni so so'i skye bo rnams yon tan mi 'grub pa'i phyir ni bcom ldan 'das ma yin la /
shes rab mi bsgom pa'i phyir ni sangs rgyas zhes mi brjod pa'o / /
sangs rgyas kyang yin la bcom ldan 'das kyang yin pa yang yod de /
de ni sangs rgyas bcom ldan 'das rnams mkhyen pa yongs su rdzogs pa'i phyir ni sangs rgyas zhes brjod la /
yon tan phun sum tshogs pa'i phyir ni bcom ldan 'das kyang yin zhes 'byung ste /
de bzhin du de nyid las gal te sangs rgyas zhes bya ba nyi tshe smos na ni /
theg pa 'og ma pa gnyis kyang der bsdu bar 'gyur la /
bcom ldan 'das zhes bya ba 'ba' zhig smos na yang /
byang chub sems dpa' dang 'khor los sgyur ba'i rgyal po dag kyang bsdu bar 'gyur ba'i phyir /
gcig tu bsdus pa la de bzhin gshegs pa zhes bya ste /
de'i phyir bla na med pa'i gnas bstan pa dang /
tshig nges par 'grel pa'i mdo la sogs pa las /
sangs rgyas bcom ldan 'das zhes smos pa yin no zhes 'byung ngo / /
sde pa rnams kyi lta ba bshad pa'i brjed byang las kyang dngos po bdun gyi brjed byang las 'byung ba dang mthun par bshad do / /
gnyis pa ni slob dpon bo de le'u ci dang drang srong rdo rjes byas pa'i bstan bcos las /
rgya gar yul pa'i dpe ma nor ba dang gtugs nas mdo thams cad kyi mgor bcom ldan 'das 'byung ngo / /
yul 'di pa'i mdo sde rnams kha cig las sangs rgyas zhes smos /
kha cig las bcom ldan 'das smos /
kha cig las sangs rgyas bcom ldan 'das zhes smos pa ni lo tsA dag gis de ltar byas so zhes bshad do / /
gsum pa ni slob dpon nye ba'i 'od kyis sangs rgyas kyi sa'i 'grel pa byas pa las /
sangs rgyas ni yon tan rnam pa bcu dang ldan pa'i mtshan mnga' na /
ci'i phyir de bzhin gshegs pa'i bstan pa brgyud pa dag gis mdo sde thams cad kyi mgor 'di ltar bcom ldan 'das zhes bya ba smos /
'di ltar mtshan 'di 'jig rten kun gyis bkur ba'i phyir ro / /
mu stegs can rnams kyang so so nas rang gi ston pa la bcom ldan 'das zhes brjod pas so / /
gzhan yang mtshan 'di gcig gis yon tan thams cad bsdus pa yin gyi /
mtshan gzhan dag na de lta ma yin pas /
de'i phyir mdo sde thams cad kyi mgor mtshan 'di smos pa yin no zhes bshad do / /
shes rab kyi pha rol tu phyin pa'i 'grel pa las kyang /
sangs rgyas kyi sa'i 'grel pa dang don mthun par 'byung ste /
de'i phyir bam po gnyis pa las /
bcom ldan 'das la mtshan 'di gcig mnga' bar zad dam /
mtshan gzhan yang mnga' /
smras pa /
sangs rgyas kyi yon tan tshad med pas mtshan yang tshad med do / /
mtshan 'di phal cher smos pa ni mang po kun gyis shes pa'i phyir ro zhes 'byung ngo / /
mya ngan las 'das pa chen po'i mdo dang sbyar na /
bshad pa rnam pa gnyis yod de /
sdig pa 'joms pa dang /
yon tan drug dang ldan pa'o / /
de dag gcig tu bsdus nas don rnam pa bdun du 'gyur te /
de'i phyir mdo sde de nyid las bcom ldan 'das zhes bya ba la /
bcom pa ni 'jig pa'o / /
ldan pa ni nyon mongs pa ste /
nyon mongs pa ni 'jig pa'i phyir bcom ldan 'das zhes bya'o / /
gzhan yang dge ba'i chos mngon par grub par mdzad pa'i phyir dang /
chos rnams kyi don legs par thugs su chud pa'i phyir dang /
yon tan chen po mnga' bas dpe zla med pa'i phyir dang /
grags pa chen po dang ldan pas phyogs bcu kun du khyab pa'i phyir dang /
gtong ba chen pos rnam pa sna tshogs yongs su btang ba'i phyir dang /
bskal pa tshad dang grangs med pa nas bud med kyi dbang po bor ba bsgrubs pa'i phyir ro zhes gsungs so / /
yon tan drug po 'di dag kyang shes rab kyi pha rol tu phyin pa'i 'grel pa dang sbyar na don rnam pa bzhi dang ldan te /
de'i phyir de nyid las b+ha ga ni yon tan zhes bya ba na ni yod pa zhes bya ste /
'di ni yon tan mnga' ba zhes bya'o / /
gzhan yang b+ha ga ni rnam par 'byed pa'o / /
ban ni legs par spyod pa ste /
spyi'i mtshan nyid dang /
bye brag gi mtshan nyid legs par rnam par 'byed pa'i phyir ro / /
gzhan yang b+ha ga ni sgra la bya'o / /
ban ni yod pa la bya ste /
'di ni sgra dang grags pa dang ldan pa'o / /
gzhan yang b+ha ga ni bcom pa'o / /
ban ni nus pa ste /
dus gsum bcom par spyod pas na /
bcom ldan 'das zhes bya'o / /
theg pa 'og ma dag spangs pa yin par bag chags dang bcas pas /
de'i phyir bcom ldan 'das zhes mi bya'o zhes 'byung ngo / /
sangs rgyas kyi sa'i 'grel pa las bcom ldan 'das zhes bya ba'i mtshan nyid 'di ni don rnam pa gnyis dang ldan te /
yon tan drug dang ldan pa dang bdud bzhi bcom pa'o / /
de la yon tan drug dang ldan pa ni de nyid las bcom ldan 'das zhes bya ba'i sgra ni don rnam pa drug gi rjes su 'jug ste /
dang po ni rang dbang dang ldan pa'i don te /
nyon mongs pa rnams kyi dbang du ma gyur pa'i phyir ro / /
gnyis pa ni rab tu sbyangs pa'i don te /
ye shes me'i gdung bas yongs su sbyangs pa'i phyir ro / /
gsum pa ni shin tu mdzes pa'i don te /
skyes bu chen po'i mtshan mchog sum cu rtsa gnyis la sogs pas rab tu brgyan pa'i phyir ro / /
bzhi pa ni grags pa'i don te /
yon tan gyi khyad par thams cad phun sum tshogs pas kun gyis shes pa'i phyir ro / /
lnga pa ni dpal gyi don te /
'jig rten thams cad kyis bsnyen bkur byed cing bsngags pa brjod pa'i phyir ro / /
drug pa ni bdag nyid chen po'i don te /
yon tan thams cad dang ldan pas sems can thams cad la rnam pa thams cad du phan pa dang /
bde ba mdzad pa'i sbyor ba nyams pa mi mnga' ba'i phyir te /
tshigs su bcad pa las ji skad du /
rang dbang rab dbyangs mdzes pa dang / /
grags dang dpal dang bdag nyid che / /
'di ltar don drug khyad par la / /
bcom ldan zhes ni rig par bya / /
zhes gang bshad pa'o zhes 'byung ngo / /
de la bdud bzhi bcom pa zhes bya ba la /
nyon mongs pa'i bdud ni rtsa ba'i nyon mongs pa dang /
nye ba'i nyon mongs pa brgya nyi shu rtsa brgyad la /
nyon mongs pa'i bdud ces bya'o / /
zag pa dang bcas pa'i phung po lnga ni phung po'i bdud ces bya'o / /
zag pa dang bcas pa'i phung po lnga mi rtag pa'i mtshan nyid rnams ni 'chi bdag gi bdud ces bya'o / /
gzhan 'phrul dbang byed kyi gnas na lha'i bu dbang phyug la dbang thob pa dag ni lha'i bu'i bdud ces bya'o / /
'di ltar bzhi po de dag dge ba'i chos nyams par byed pa'i phyir bdud ces bya'o / /
bdud bzhi dang bral ba'i phyir bcom ldan 'das zhes bya ste /
bdud bzhi bcom pa'i don phyis rnam par 'byed do / /
'dir rgya gar yul pa'i sde snod gsum pa rnams kyi dgongs pa brtags na /
slob dpon tham bu chim la sogs pa ni bstan bcos de kho na nyid bstan pa la brten nas /
sangs rgyas zhes bya ba'i mtshan nyi tshe smos so / /
sde snod gsum pa yang dag bden pa ni bstan bcos de kho na nyid bstan pa dang /
mu bzhi pa'i don la brten nas mtshan rnam pa gnyis smos so / /
sde snod gsum pa h+yan tsang dang po de le'u ci gnyis ni so so nas bstan bcos re re la brten nas /
bcom ldan 'das zhes bya ba smos pa yin no / /
de ltar so so nas bshad pa yod kyang 'dir re zhig bcom ldan 'das zhes bya ba las brtsams nas /
brjod pa yod par gyur pa yin no / /
rin po che sna bdun mchog tu 'bar ba bkod pa zhes bya ba la sogs pas ni rnam pa lnga las bzhi pa mdo sde gsungs pa'i gnas brtan pa zhes bya ba ston to / /
'di yang rnam pa gnyis te /
de bzhin gshegs pa bzhugs pa'i gnas kyi bkod pa bstan pa dang bcom ldan 'das kyi yon tan gyi spyi dang khyad par rab tu bstan pa'o / /
gnas pa bstan pa la yang rnam pa gnyis te /
bzhugs pa'i gnas gcig pa dang /
tha dad pa'i bshad pa dang /
mdo sde'i tshig gi don yang dag par bshad pa'o / /
de la bzhugs pa'i gnas gcig pa dang /
tha dad pa'i bshad pa zhes bya ba dang /
tshig nges par 'grel pa'i mdo dang sbyar na sprul pa'i sku'i de bzhin gshegs pas zhing yongs su ma dag par 'di gsungs pa yin te /
de'i phyir tshig nges par 'grel pa'i mdo las /
'di skad bdag gis thos pa dus gcig na /
sangs rgyas bcom ldan 'das rgyal po'i khab bya rgod phung po'i ri la bzhugs te zhes 'byung ngo / /
zab mo rnam par grol ba'i mdo dang sbyar na zhing yongs su dag par bzhugs par 'byung bas dgongs pa zab mo nges par 'grel pa'i mdo las mthun no / /
li yul gyi sde gsum pa'i dpe las ni sangs rgyas kyi spyod yul zhes 'byung gi /
yongs su dag pa dang yongs su ma dag pa rnam par phye ba med pas gsung rab 'di dang sbyar na /
gcig tu nges par dpyad du yang mi rung ngo / /
tshig nges par 'grel pa'i mdo dang /
slob dpon yang dag bden pas byas pa'i 'grel pa'i dpe gnyis phan tshun 'gal ba'i phyir tshad mar mi rung ste /
de ci'i phyir zhe na /
tshig nges par 'grel pa'i mdo las ni /
rgyal po'i khab bya rgod kyi phung po'i ri la bzhugs te zhes bya ba 'byung ste /
'grel pa de las ni yangs pa can gyi grong khyer ri dwags kyi rgyal po'i pho brang na bzhugs te /
byang chub sems dpa' yang dag 'phags la bshad pa 'byung ba'i phyir ro / /
gzhan yang tshig nges par 'grel pa'i mdo las ni gleng gzhi dang yang dag pa'i gzhung nyid dang /
bstan pa gnas pa'i phyogs rdzogs par 'byung la /
'grel pa de nyid las ni bar gyi le'u bzhi nyi tshe rnam par bshad pa'i phyir ro / /
slob dpon yang dag bden pas mdo sde rnams kyi mtshan gyi brjed byang byas pa yang /
mdo sde'i 'grel pa dang mthun pa'i dang po dang tha ma'i phyogs gnyis rgya gar gyi dpe yang dag pa ni yin no / /
sangs rgyas sa'i 'grel pa las ni rnam pa gsum yod de /
de'i phyir bam po dang po las bcom ldan 'das 'di ltar gzhal med khang chen po na bzhugs te /
mdo sde 'di gsungs na longs spyod rdzogs pa dang /
sprul pa'i sangs rgyas gnyis kyi zhing las zhing yongs su dag pa ni 'di gang gis yongs su bsdus /
mdo sde 'di gsungs pa'i sangs rgyas ni sku gang dag gis bsdus she na /
kha cig las zhing 'di ni sprul pa'i zhing gis bsdus so / /
mdo sde 'di gsungs pa'i sangs rgyas kyang sprul pa'i sku yin te /
nyan thos la sogs pa'i 'khor rnams zhing 'dir gnas nas /
de bzhin gshegs pa las mngon sum du mdo sde 'di thos pas rab tu dga' zhing mngon par yid ches nas gus pas nyams su blangs pa'i phyir ro / /
sangs rgyas kyi thugs las snang ba'i phyir khams gsum las 'das pa shin tu rnam par dag pa'i rnam par rig pa'i mtshan nyid de /
chos khyad par can gsungs pa dag gis sa'i mdun rol gyi sems can gyi rnam pa rnams btul nas mos pa bskyed de /
de'i rgyu sgrub tu gzhug par mdzad pa'i phyir /
re zhig sangs rgyas kyi zhing yongs su dag pa dang /
sprul pa'i sku'i khyad par can sprul nas byin gyi rlabs kyis de dag re zhig mthong ba nyid du mdzad do / /
de lta ma yin na nyan thos la sogs pa'i 'khor thams cad kyis mthong bar gyur pa mi rigs so zhe'o / /
kha cig las zhing 'di ni longs spyod rdzogs pa'i zhing gis bsdus so / /
mdo sde 'di gsungs pa'i sangs rgyas kyang longs spyod rdzogs pa'i sku yin te /
zhing yongs su dag pa'i de'i tshad dang mtha' med pa'i phyir dang lam dang bzhon pa dang /
sgo la sogs pa yang dag pa'i yon tan yin pa'i phyir dang sangs rgyas kyi zhing yongs su dag pa 'di lta bu la /
yongs su longs spyod pa ni gcig tu gya nom pa dang /
gcig tu bde ba dang /
gcig tu kha na ma tho ba med pa dang /
gcig tu dbang thob pa dang /
gzhan las bshad pa'i phyir dang /
dgongs pa zab mo nges par 'grel pa'i mdo las sa gsum pa yan chad kyis der skye bar 'gyur ro zhes gsungs pa'i phyir dang /
mdo sde 'di gsungs pa'i sangs rgyas 'og nas bshad pa'i yon tan yang dag pa nyi shu rtsa gcig dang ldan pa'i phyir dang /
mdo sde gzhan gsungs pa'i tshe sangs rgyas kyi yon tan 'di lta bu ma bkod pa'i phyir ro / /
gal te re zhig 'di lta bu'i zhing yongs su dag pa dang /
'di lta bu'i sku gya nom pa sprul nas 'khor rnams byin gyis brlabs te /
mthong bar mdzad pa yin na /
mdo sde gzhan dag bzhin du gsal bar rab tu dbye bar rigs na /
bshad pa de lta bu yang med pa'i phyir /
longs spyod rdzogs pa'i zhing dang longs spyod rdzogs pa'i sku yin par mngon no / /
nyan thos la sogs pa'i 'khor ni sangs rgyas kyi sprul pa yin no / /
yang na byang chub sems dpa' rnams lus de lta bur bsgyur nas sangs rgyas kyi zhing dang chos bshad pa'i 'khor mdzes par bya ba'i phyir ro / /
gal te de ltar na 'di ni sa la gnas pa'i byang chub sems dpa' rnams kyis mthong zhing thos par 'gyur ba yin na /
ci'i phyir sprul pa'i sangs rgyas kyi zhing 'dir bsdus shing gnas par 'gyur zhe na /
chos brgyud pa'i byang chub sems dpa' rnams kyis thams cad mkhyen pa dang /
de bzhugs nas 'jig rten pa'i chos thams cad las 'das par rab tu bstan pa'i phyir ro / /
de ltar bstan pa yang gdul bar bya ba rnams la mos pa bskyed pa'i phyir dang /
sangs rgyas kyi zhing yongs su dag pa de lta bur skyes nas /
sangs rgyas de lta bur mthong ba dang /
chos de lta bu thos par smon lam 'debs shing /
de'i rgyu bsgrub tu gzhug pa'i phyir dang /
rgya chen po la mos pa'i sems can dang byang chub sems dpa' rnams mgu ba khyad par can rab tu bskyed pa'i phyir dang /
lhag pa'i bsam pa la mos pa rnams lhag pa'i bsam pa'o / /
khams bstan par bya ba'i phyir 'dir bsdus shing gnas par gyur pa yin no / /
gzhan yang chos khyad par can yin pas 'dir thos par 'os te /
'on kyang gnas mchog tu gyur pa ni ma yin no / /
sprul pa'i sku'i mtshan nyid ni rags pas der gsung bar mi rung ba'i phyir ro / /
longs spyod rdzogs pa'i sku longs spyod rdzogs pa'i zhing du bzhugs nas /
sa dang po yan chad kyi byang chub sems dpa' rnams la gsungs pas 'dir chos brgyud pa dag gis bsdus shing gnas par gyur pa yin no / /
gal te de lta na ci'i phyir der gsungs pa'i chos zhes ma bstan /
gal te gnas dang 'chad pa po ma bstan na /
chos 'di gang du gang gis bshad pa mi shes pas thams cad the tshom skye ba'i phyir zhib tu bshad dgos she na /
yang dag pa'i don du de bzhin gshegs pa shAkya thub pas mdo sde 'di gsungs pa'i tshe /
sa'i mdun rol gyi 'khor rnams kyis sprul pa'i sku zhing yongs su ma dag pa 'dir bzhugs nas /
de dag la chos bshad par mthong la /
sa la gnas pa'i 'khor rnams kyis ni longs spyod rdzogs pa'i sku sangs rgyas kyi zhing yongs su dag par bzhugs nas de dag la chos bshad par mthong ste /
thos par mtshungs kyang lta ba tha dad do / /
thams cad dga' ba dang /
mngon par yid ches pa dang /
len cing spyod par 'dra yang shes pa zab mi zab dang /
spyod pa ni tha dad do / /
chos brgyud pa dag gis sems can mchog thos pas brtson 'grus kyis de'i rgyu spyad nas /
sangs rgyas kyi zhing yongs su dag par skye bar smon lam 'debs pa dang /
sangs rgyas kyi yon tan du ma mngon du bya ba'i phyir khyad par can dag gis mthong ba'i dbang du mdzad nas bsdus pas na /
bcom ldan 'das gzhal med khang chen po na bzhugs te zhes bya ba nas /
de bzhin du de bzhin gshegs pa'i yon tan rgya cher bstan pa'i bar du gsungs so zhes 'byung ste /
'dir mdo sde 'di yang dag pa'i don dang sbyar te bshad na yang 'gal ba med do / /
mdo sde 'di'i dpe rnams mthun mi mthun pa'i bshad pa ni gong du bshad pa bzhin no / /
da ni gnas kyi don yang dag par bshad pa ston te /
gnas kyi don bstan pa de yang /
dam pa'i chos pad+ma dkar po'i mdo las /
chos khyad par can du bstan pa'i phyir bcom ldan 'das gnas khyad par can na bzhugs so zhes gsungs so / /
dkon mchog brtsegs pa'i mdo las kyang /
sems can bsod nams can dag 'dir smos par bya ba'i phyir dang /
dge ba'i rtsa ba 'phel bar bya ba'i phyir sngar bzhugs pa'i gnas bstan pa yin no zhes gsungs te /
yon tan byin gyis rdo rje gcod pa'i 'grel pa byas pa las kyang 'di dang mthun par bshad do / /
shes rab kyi pha rol tu phyin pa'i 'grel pa las dus dang phyogs dang gang zag smos pa ni sems can rab tu dang ba bskyed pa'i phyir zhes 'byung bas gnas bstan pa yin no / /
de la dus ni mdo sde gsungs pa'i dus so / /
phyogs ni 'di lta ste /
mdo sde gsungs pa'i gnas so / /
gang zag ni chos nyan pa'i phyir te /
nyan thos la sogs pa'o zhes 'byung ngo / /
gzhan yang de nyid las rnam pa gsum gyis bzhugs pa'i don bstan te /
spyod lam gyis bzhugs pa dang /
'phags pa'i gnas pas bzhugs pa dang /
sangs rgyas kyi gnas pas bzhugs pa ste /
de'i phyir de nyid las bzhugs pa ji lta bu zhe na /
sku'i lam rnam pa bzhi ste /
bzhugs pa dang gzims pa dang /
gshegs pa dang /
bzhengs pa'i phyir yang bzhugs pa zhes bya'o / /
gzhan yang gnas pa rnam pa gsum mo / /
dang po ni lha'i gnas pa 'di lta ste /
'dod pa'i khams kyi lha drug po dag ni gnas pa'i chos so / /
gnyis pa ni tshangs pa'i gnas pa 'di lta ste /
gzugs dang gzugs med pa'i lha rnams kyi gnas pa'i chos so / /
gsum pa ni 'phags pa'i gnas pa 'di lta ste /
sangs rgyas dang rang sangs rgyas dang /
dgra bcom pa rnams kyi gnas pa'i chos te /
gnas pa rnam pa gsum las de bzhin gshegs pa rnams ni 'phags pa'i gnas pa la bzhugs so / /
gzhan yang sbyin pa dang /
tshul khrims dang dge ba'i sems kyi dngos po gsum ni lha'i gnas pa zhes bya'o / /
tshad med pa'i sems bzhi ni tshangs pa'i gnas pa zhes bya'o / /
stong pa dang mtshan ma med pa dang /
smon pa med pa'i ting nge 'dzin ni 'phags pa'i gnas pa zhes bya'o / /
gnas pa las sangs rgyas kyi gnas pa rnam pa bzhir 'gyur te /
lha dang tshangs pa dang /
'phags pa dang sangs rgyas kyi gnas pa ste /
gnas pa gsum ni snga ma bzhin no / /
de la sangs rgyas kyi gnas pa ni dpa' bar 'gro ba la sogs pa sangs rgyas rnams kyi ting nge 'dzin tshad med pa dang /
stobs bcu dang mi 'jigs pa bzhi dang /
ma 'dres pa'i chos bco brgyad dang /
rnam pa thams cad mkhyen pa nyid la sogs pa shes rab sna tshogs pa dang chos kyi sde snod brgyad khri bzhi stong sems can sgrol ba'i sgo rnams dang 'di la sogs pa yon tan rnam pa sna tshogs ni sangs rgyas gnas par bya ba yin pas /
sangs rgyas der bzhugs pa'i phyir sangs rgyas kyi gnas pa zhes bya'o zhes 'byung ba'o / /
slob dpon yang dag bden pas dngos po bdun gyi brjed byang byas pa la ni don rnam pa brgyad kyis bzhugs par bshad de /
de la spyod yul la bzhugs pa ni 'di lta ste /
yul chen po bcu drug pa thams cad kyis yo byad rnam pa bzhis mchod pa byas pa'i gnas rnams ni de bzhin gshegs pas bgrod pa'i yul yin pa'i phyir spyod yul zhes bya'o / /
rten gyi gnas su bzhugs pa ni 'di lta ste /
dge 'dun gyi kun dga' ra ba thams cad dang /
bya rgod phung po'i ri dang /
ka lan da ka'i tshal la sogs pa'i gnas na bzhugs pa'o / /
spyod lam gyis bzhugs pa ni 'di lta ste /
gshegs pa dang /
bzhengs pa dang /
bzhugs pa dang /
gzims pa'i spyod lam gyis bzhugs so / /
sku tshe ma spangs pa'i bzhugs pa ni 'di lta ste /
mngon sum du bzhugs shing mya ngan las ma 'das pa dang /
tshul khrims dang /
ting nge 'dzin pa la sogs pa cha rnam pa lnga'i chos kyi sku la gnas pa'o / /
tshangs pa'i bzhugs pa ni 'di lta ste /
tshad med pa rnam pa bzhi'i sems te /
de bzhin gshegs pa ni thugs rje chen po'i sems la gnas pa'i phyir /
tshangs pa'i gnas pa zhes bya'o / /
lha'i bzhugs pa ni 'di lta ste /
bsam gtan bzhi po rnams te /
bsam gtan bzhi po mchog tu gyur pa'i de bzhin gshegs pa ni de la gnas so / /
'phags pa'i bzhugs pa ni 'di lta ste /
rnam par thar pa'o / /
rnam par thar pa yang rnam pa bzhi yod do /
dang po ni sems med pa'i ting nge 'dzin du bzhugs pa ste /
re zhig sdug bsngal bkag pa'o / /
gnyis pa ni stong pa nyid ting nge 'dzin du bzhugs pa ste /
lta ba rnams bkag pa'o / /
gsum pa smon pa med pa'i ting nge 'dzin du bzhugs pa ste /
'dod chags bkag pa'o / /
bzhi pa ni mtshan ma med pa'i ting nge 'dzin du bzhugs pa ste /
skur pa rnam pa bzhi bkag pa'o / /
bcom ldan 'das ni mtshan ma med pa'i ting nge 'dzin la gnas pa /
sems kyi nyon mongs pa gtan nas zad pa'o / /
sangs rgyas kyi bzhugs pa ni 'di lta ste /
sangs rgyas ni skye ba med pa 'gag pa med pa gnas pa med pa'i chos la gnas pa'i phyir sangs rgyas kyi gnas pa zhes bya'o / /
sku gsum dang sbyar te rnam par dbye na /
gnas pa snga ma gsum ni sprul pa'i sku'o / /
bar ma gsum ni longs spyod rdzogs pa'i sku'o / /
tha ma gnyis ni chos kyi sku'o / /
de la sku snga ma gnyis ni gnas pa'o / /
phyi ma chos kyi sku ni gnas par bya ba ste /
mdo sde thams cad phal cher gnas pa brgyad po de dag las snga ma gnyis po spyod yul la bzhugs pas ni khyim pa rnams 'dul bar mdzad do / /
rten gyi gnas su bzhugs pas ni rab tu byung ba rnams 'dul bar mdzad do zhes gsungs te /
spyi dang bye brag gi gnas gnyis smos pa yin no zhes 'byung ngo / /
de la gnas kyi tshig ni don rnam par bshad pa yang tshig bcu dgur zhing yongs su dag pa de'i phun sum tshogs pa rnam pa bco brgyad ston par mdzad de /
phun sum tshogs pa bco brgyad po de dag nyid kyis rnam pa bco brgyad du dbye'o / /
rnam pa bco brgyad ni sangs rgyas sa'i 'grel pa las ji skad du 'dis ni de bzhin gshegs pa'i gnas phun sum tshogs pa bstan te /
'di lta ste sangs rgyas kyi zhing yongs su dag pa'o / /
'di ltar zhing yongs su dag pa 'di yang phun sum tshogs pa'i dngos po bco brgyad kyi dbang gis na phun sum tshogs pa zhes bya'o / /
'di lta ste kha dog phun sum tshogs pa dang /
dbyibs phun sum tshogs pa dang /
tshad phun sum tshogs pa dang /
yul phun sum tshogs pa dang /
rgyu phun sum tshogs pa dang /
'bras bu phun sum tshogs pa dang /
bdag po phun sum tshogs pa dang /
phyogs phun sum tshogs pa dang /
zhabs 'bring ba phun sum tshogs pa dang /
ston pa phun sum tshogs pa dang /
phrin las phun sum tshogs pa dang /
phan 'dogs pa phun sum tshogs pa dang /
mi 'jigs pa phun sum tshogs pa dang /
gnas phun sum tshogs pa dang /
lam phun sum tshogs pa dang /
bzhon pa phun sum tshogs pa dang /
sgo phun sum tshogs pa dang /
gzhi phun sum tshogs pa dang /
de yang tshig bcu dgu go rims bzhin du phun sum tshogs pa bco brgyad yongs su ston to /
'di ni yul phun sum tshogs pa'o / /
rab tu brgyan pa ni gzhal med khang gang yin pa de ni sangs rgyas kyi zhing yongs su dag pa zhes bya ste /
bcom ldan 'das de lta bu'i gzhal med khang chen po na bzhugs nas mdo sde 'di gsungs so / /
bstan bcos rnams las kyang slob dpon dbyig gnyen dang /
ngo bo nyid med kyis theg pa chen po bsdus pa'i 'grel pa mdzad pa las /
mdo sde las 'byung ba'i phun sum tshogs pa bco brgyad rnam par bshad de /
yi ge thad kar bab pa'i tshe bshad par bya'o / /
de la phun sum tshogs pa dang po yang mdo tshig gnyis kyis bstan te /
dang po kha dog gi gzugs bstan pa ni /
rin po che sna bdun bkod pa zhes gsungs pa'o / /
gnyis pa 'od zer 'byung ba ni 'jig rten gyi khams rgyas par 'gengs pa'o zhes gsungs pa'o / /
de la tshig ces bya ba ni don yongs su rdzogs par bstan pa la tshig bya'i yi ge'i grangs la tshig ces bya ba ni ma yin te /
tshig gzhan bco brgyad po dag la yang de bzhin du sbyar bar rig par bya'o / /
mdo'i tshig dang po de yang slob dpon nye ba'i 'od kyis rnam pa gnyis su bshad de /
de'i phyir sangs rgyas kyi sa'i 'grel pa las /
'di ltar gzhal med khang chen po de mchog tu 'bar ba'i rin po che sna bdun dag gis bkad pa brgyan pa'o / /
yang na gzhal med khang chen po'i khyad par rin po che sna bdun po de dag mchog tu 'bar ba'o zhes 'byung ste /
ngo bo nyid med kyis byas pa'i 'grel pa las kyang 'di dang mthun par bshad do / /
slob dpon dbyig gnyen rnam par ma bshad pa ni go sla ba'i phyir ro / /
de la rin po che sna bdun ni sangs rgyas kyis yongs su dag pa'i bsngags pa brjod pa'i mdo las ji skad du /
gser dang /
dngul dang /
bai DUr+ya dang /
spug dang /
mu tig dmar po dang /
rdo'i snying po dang /
ke ke ru zhes gsungs te /
shes rab kyi pha rol tu phyin pa'i 'grel pa las kyang mdo 'di dang mthun par 'byung ngo / /
slob dpon yang dag bden pa'i bshad pa las gser ni rin po che kha dog ser po'o / /
dngul ni rin po che kha dog dkar po'o / /
bai DUr+ya ni rin po che kha dog sngon po'o / /
bsregs na yang mi 'jig ste /
lha ma srin mthu dang ldan pa dag gis gdod bzhu nas snod spyad dag tu byed par nus so / /
yang na bya gser 'dab can gyi sgo nga bzhi yin no / /
spug ni rin po che kha dog ljang ser can no zhes bshad do / /
shes rab kyi pha rol tu phyin pa'i 'grel pa las kyang lo stong 'das pa'i chab rom ni spug tu 'gyur ro zhes bshad do / /
mu tig dmar po ni sangs rgyas kyi sa'i 'grel pa las srog chags dmar po las byung ba'i phyir /
mu tig dmar po zhes bya ste /
ngo bo nyid dmar ba'i phyir mu tig dmar po zhes bshad do /
slob dpon ngo bo nyid med kyis bshad pa las kyang 'di dang mthun par 'byung ngo / /
slob dpon yang dag bden pas bshad pa las ni nor bu rin po che rin thang med pa zhes 'byung ngo / /
rdo'i snying po ni slob dpon yang dag bden pas rin po che kha dog dmar zhes bshad do / /
slob dpon ngo bo nyid med kyis theg pa chen po bsdus pa'i 'grel pa byas pa las /
rdo'i snying po ni an+da rnyil dang /
mthon ka chen po la sogs pa'o zhes 'byung ste /
de la an+da rnyil ni lha'i dbang po'i rin po che kha dog sngon po'o / /
mthon ka chen po ni lha'i dbang po'i rin po che kha dog sngon po mchog tu gyur pa'o / /
ke ke ru ni slob dpon yang dag bden pas rin po che ljang sngon no zhes bshad do / /
gzhan yang shes rab kyi pha rol tu phyin pa'i 'grel pa las /
rin po che rnam pa gsum yod de /
'di lta ste /
mi'i rin po che dang /
lha'i rin po che dang /
byang chub sems dpa'i rin po che'o / /
de la mi'i rin po che ni mthu chung ste /
yongs su dag pa'i kha dog dang ldan pas /
dug dang gdon dang mun pa dang bkres pa dang /
skom pa dang grang ba dang tsha ba la sogs pa'i sdug bsngal sel bar byed do / /
lha'i rin po che ni chen po yang yin /
mchog kyang yin pas rtag par lha'i lus kyi rjes su 'brang ba dang /
mngags pa dang /
smrar rung ba dang /
yang zhing mi lci ba'o / /
byang chub sems dpa'i rin po che mi'i rin po che las mchog tu gyur pa dang /
gzhan yang lha'i rin po che las mchog tu gyur pa dang /
gzhan yang lha'i dang mi'i rin po che ni gnyis kyis nus pa dang ldan pa dang /
gzhan yang sems can dag 'chi bar 'gyur ba rtogs shing 'di de'i rgyu dang rkyen gyi thog ma dang tha ma'o zhes shes par byed pa dang /
gzhan yang chos kyi sgra skad rnam pa sna tshogs 'byung ngo zhes bya ba nas rgya cher bshad pa'i bar du'o / /
gzhan yang de nyid las rin po che de dag gang nas byung zhe na /
smras pa gser ni ri dang rdo dang bye ma dang zangs dmar po las 'byung ngo / /
mu tig ni nya'i khog pa dang /
rgyu ma dang sbrul gyi glad pa'i nang nas 'byung ngo / /
klu'i nor bu ni klu'i glad pa'i nang nas 'byung ngo / /
byi ru ni rgya mtsho'i nang nas 'byung ngo / /
dngul ni rdo bsregs pa las 'byung ngo / /
bai DUr+ya dang spug la sogs pa gzhan dag ni /
ri'i phug nas 'byung ngo / /
yid bzhin gyi nor bu ni de bzhin gshegs pa'i ring bsrel las 'byung ste /
nam chos nub par gyur pa'i tshe /
ring bsrel rnams yid bzhin gyi nor bur 'gyur te /
ji ltar lo stong 'das pa'i chab rom spug tu 'gyur ba bzhin no / /
'di lta bu la sogs pa'i rin po che rnams ni mi'i rin po che phal che ba'o / /
'dir yongs su brgyan pa dag ni shin tu khyad par can du gyur pa dag yin pas /
lha rnams kyis thob par mi nus so / /
de ci'i phyir zhe na /
yon tan chen po las rab tu byung ba'i phyir ro zhes 'byung ngo / /
theg pa chen po bsdus pa'i 'grel pa'i dpe mi mthun pa kha cig las rin po che sna bdun po thams cad ni rdo'i rigs su gtogs pa yin no zhes bshad do / /
'jig rten gyi khams dpag tu med pa rgyas par 'gengs pa'i 'od zer chen po rab tu 'byung ba zhes bya bas ni tshig gnyis po 'od zer rgyas par 'gengs pa bstan to / /
slob dpon nye ba'i 'od kyis 'grel pa las /
gzhan yang longs spyod pa'i zhing ni rang gi ngo bo nyid kun du khyab pa ma yin yang /
'dir 'od zer gyis kun du 'gengs par byed la /
nyid kyis longs spyod pa'i zhing ni rang gi ngo bo kun du khyab pa'i phyir /
'od zer gyis kun du gsal bar byed do zhes 'byung ngo / /
slob dpon dbyig gnyen gyis 'grel pa las ni 'di ltar sngar bstan pa'i rin po che sna bdun las 'od zer 'byung bas kun du gsal bar gyur pa yin no zhes 'byung ngo / /
slob dpon ngo bo nyid med kyis 'grel pa las kyang gong ma'i rnam par bshad pa gsum char dang ldan no / /
gnas tha dad pa shin tu rnam par phye ba mtha' yas par rnam par gnas pa zhes bya bas ni gnyis pa dbyibs phun sum tshogs pa bstan to / /
de la gnas tha dad pa zhes bya ba ni zab dar gyi gur la sogs pa lta bu'o / /
shin tu rnam par phye ba zhes bya ba ni me tog gi ri mo'i rnam pa la sogs pa lta bu'o / /
slob dpon nye ba'i 'od kyis 'grel pa las /
'di ltar gzhal med khang chen po'i shin tu rnam par phye ba dag gis gnas tha dad pa tshad med par phye ba'am /
yang na gzhal med khang chen po shin tu rnam par phye ba tshad med pa dag gnas tha dad pa rab tu dbye ba'o / /
tshad med pa zhes bya ba ni grangs tshad med pa mnga' /
yang na gnas tshad med pa'o zhes bshad de /
'dir grangs tshad med pa zhes bya bas ni snga ma bzhin du rnam par phye ba tshad med pa bzlas te bshad pa'o / /
gnas tshad med pa zhes bya bas ni snga ma'i gnas tshad med pa tha dad pa bzlas te bshad pa'o / /
slob dpon ngo bo nyid med kyis kyang nye ba'i 'od dang mthun par bshad do / /
de yan chad du kha dog dang dbyibs rnam pa sna gnyis bshad zin te /
gzugs 'di gnyis la bye brag yod pa yang mdzod kyi bstan bcos la sogs pa las sgo rnam pa gnyis kyis rnam par 'byed de /
gzugs rnam pa nyi shu rtsa gcig dang sbyar nas /
kha dog dang dbyibs phan tshun ltos pa'i mu bzhis rnam par dbye ba'o / /
de la gzugs rnam pa nyi shu kha dog dang dbyibs bstan pa ni mdzod kyi bstan bcos tshig le'ur byas pa las ji skad du /
gzugs rnam gnyis dang rnam pa nyi shu zhes 'byung ba ste /
de nyid kyi 'grel pa las /
de la gzugs rnam pa gnyis zhes bya ba ni 'di lta ste /
kha dog dang dbyibs rnam pa gnyis so / /
kha dog dang gzugs kyang rnam pa bzhi yod de /
sngon po dang /
ser po dang /
dmar po dang /
dkar po'o / /
kha dog bzhi ni gzugs 'di bzhi'i dbye ba las so / /
dbyibs ni rnam pa brgyad de /
'di lta ste /
ring po dang /
thung ngu dang /
lham pa dang /
zlum po dang /
mtho ba dang /
dma' ba dang /
phya le ba dang /
phya le ba ma yin pa'o / /
gzhan yang rnam pa nyi shu 'di lta ste /
sngon po dang /
ser po dang /
dmar po dang /
dkar po dang /
'od dang /
grib ma dang /
snang ba dang /
mun pa dang /
sprin dang /
du ba dang /
rdul dang /
khug rna dang /
ring po dang thung ngu dang /
lham pa dang /
zlum po dang /
mtho ba dang /
dma' ba dang /
phya le ba dang /
phya le ba ma yin pa'o zhes bshad do / /
slob dpon kha cig ni nam mkha' kha dog gcig pa'i gzugs so zhes kyang bshad do / /
bam po nyi shu rtsa gcig pa las gzugs rnams kyi mtshan nyid rgya cher rnam par bshad de /
de nyid las 'byung ba bzhin du rig par bya'o / /
de la mu bzhis bstan pa ni bstan bcos de nyid las ji skad du gzugs kyi skye mched kha cig ni kha dog yod la /
dbyibs med pa yang yod de /
'di lta ste /
sngon po dang /
ser po dang /
dmar po dang /
dkar po dang /
grib ma dang /
'od dang /
snang ba dang mun pa rnams so / /
gzugs kyi skye mched kha cig ni dbyibs yod la kha dog med pa yang yod de /
'di lta ste ring ba la sogs pa dang /
lus kyi rnam par rig byed kyi las kyi ngo bo nyid kyi phyogs gcig go / /
gzugs kyi skye mched kha cig ni kha dog dang dbyibs gnyi ga yod pa yang yod de /
'di lta ste /
de las gzhan pa'i gzugs rnams so / /
mu bzhi po 'di yang so so nas bshad pa mi mthun te /
de la dang po ni slob dpon yang dag bden pas 'di skad du kha dog yin la dbyibs ma yin pa ni ri rab kyi ngos bzhi'i nam mkha' kha dog sngon po la sogs pa'i kha dog gi gzugs rnams so / /
dbyibs yin la kha dog ma yin pa ni 'di lta ste /
lus kyi rnam par rig byed kyi gzugs so / /
kha dog kyang yin la dbyibs kyang yin pa ni rtsig pa la sogs pa'i sngon po dang ser po la sogs pa'i gzugs rnams so / /
kha dog kyang ma yin dbyibs kyang ma yin pa ni rnam par rig byed ma yin pa'i gzugs so zhes bshad do / /
gnyis pa ni slob dpon h+yan tsang gis shes pa skye ba'i dbang du byas nas mu bzhir rnam par 'byed de ji ltar ras dkar po yug gcig sngon por 'jer ba'i tshe /
dbyibs las gyur pa med pas /
kha dog gi shes pa bskyed mod kyi dbyibs kyi shes pa yang skye ste /
'di lta bu ni kha dog yin la dbyibs ma yin pa zhes bya'o / /
gal te drangs nas 'tsher bar mi byed na ni dbyibs kho na'i shes pa skye'i /
kha dog gi shes pa ni mi skye ste /
'di lta bu'i dbyibs yin la kha dog ma yin pa'o / /
gal te kha dog bsgyur te 'dra bar yang byed na ni dbyibs dang kha dog gnyi ga'i shes pa skyes te /
bstan bcos yang dag pa'i rigs pa las ji skad du /
rgyang nas rtsig pa nag po mthong nas 'di snyam du 'di ni bya rog yin gyi /
rtsig pa ni ma yin te /
rtsig pa ni bya rog la sogs pa ma yin no snyam du sems so zhes bshad pa 'di lta bu ni kha dog kyang yin dbyibs kyang yin pa'o zhes bya'o / /
kha dog kyang ma yin dbyibs kyang ma yin pa ni nam mkha'i khams kyi gzugs la sogs pa'o zhes bshad do / /
mu bzhi po de dag kyang so so nas bshad pa mi mthun pas bstan bcos bye brag tu bshad pa chen po las bshad pa rnam pa gnyis yod do / /
kha cig ni 'di skad du nam mkha'i khams kyi gzugs ni mu bzhi pa yin no zhes zer ro / /
kha cig ni kha dog kyang ma yin pa dbyibs kyang ma yin pa ni med do zhes bshad do / /
bstan bcos yang dag pa'i rigs pa dang sbyar na /
sgra dang dri dang ro dang reg bya dang /
rnam par rig byed ma yin pa'i gzugs ni mu bzhi pa yin no zhes bshad do / /
bstan bcos rnam par shes pa'i chos kyi gnas zhes bya ba las /
dbang po lnga dang yul rnam pa bzhi dang /
rnam par rig byed ma yin pa'i gzugs ni mu bzhi pa yin no zhes bshad do / /
gzhan yang mdzod kyi bstan bcos las slob dpon kha cig 'di skad du /
'od dang snang ba'i gzugs kho na 'ba' zhig la kha dog yod kyi dbyibs ni med de /
'di ltar 'jig rten na sngon po la sogs pa'i gzugs la ring po la sogs pa'i mngon sum du dmigs pa'i phyir ro zhes bshad do / /
thams cad yod par smra ba dbyibs dang kha dog gi ngo bo nyid rnam par bshad pa las kha dog kyang yin dbyibs kyang yin zhes bya ba des ji ltar bshad /
mdzod kyi bstan bcos las 'di'i dris pa dang ldan pa yod de /
de'i phyir bstan bcos de las ji ltar dngos po gcig pa kha dog dang dbyibs gnyi ga dang ldan pa yod /
'di gnyi ga dmigs pa'i phyir te /
de la yod ces bya ba yang shes pa yod pa'i don gyis yin gyi /
yul yod pa'i don gyis ni ma yin no zhes 'byung ste /
thams cad yod par smra ba las lan du gnas gcig tu shes par 'dren mar skye ba'i phyir /
kha dog dang dbyibs zhes bya'i /
dngos po gcig la yul gnyis yod pa'i don gyis ni ma yin no zhes bshad de /
slob dpon h+yan tsang gis kyang 'di la brten nas 'di skad du bshad pa yin no / /
mu bzhi zhib tu bshad pa ni bye brag tu bshad pa chen po las 'byung ba bzhin no / /
'dir theg pa chen po'i gzhung dang sbyar na grangs mang nyung gis bstan pa yang bstan bcos rnams las mi mthun te /
rnal 'byor spyod pa'i sa las ni gzugs rnam pa nyi shu rtsa bzhi yod do zhes bshad de /
de'i phyir de nyid las de yang rnam pa du mar yod de /
mdor na kha dog dang dbyibs dang rnam par rig byed do / /
kha dog ni 'di lta ste /
sngon po dang /
ser po dang /
dmar po dang /
dkar po dang /
grib ma dang /
nyi ma dang /
snang ba dang /
mun pa dang /
sprin dang /
du ba dang /
rdul dang /
khug rna dang /
nam mkha' kha dog gcig pa'o / /
dbyibs ni 'di lta ste /
ring po dang /
thung ngu dang /
lham pa dang /
zlum po dang /
rdul phra mo dang /
rags pa dang /
phya le ba dang /
phya le ba ma yin pa dang /
mthon po dang /
dma' ba'o / /
rnam par rig byed ni 'di lta ste /
len pa dang /
'jog pa dang /
bskum pa dang /
brkyang ba dang /
'greng ba dang /
'dug pa dang /
nyal ba dang /
'gro ba dang /
ldog pa dang /
de la sogs pa'o zhes 'byung ste /
de ltar nyi shu rtsa bzhi yod mod kyi mu rnam pa bzhir rnam par dbye na /
mu rnam pa gsum kho nar 'gyur te /
kha dog la dbyibs ma yin pa yang bcu gsum po dag go / /
dbyibs yin la kha dog ma yin pa ni bcu po dag go / /
kha dog kyang ma yin la dbyibs kyang ma yin pa ni 'di lta ste /
rnam par rig byed do / /
bstan bcos rnam par bshad pa las kyang rnam pa nyi shu rtsa bzhi'o zhes bshad do / /
de'i phyir de nyid las kha dog gam /
dbyibs sam rnam par rig byed do / /
de yang gang zhe na /
'di lta ste /
sngon po dang ser po dang /
dmar po dang /
dkar po'o / /
de lta bu la sogs pa 'di lta ste /
ring po dang thung ngu dang /
lham pa dang /
zlum po dang /
rags pa dang /
phra ba dang /
mtho ba dang /
dma' ba dang /
phya le ba dang /
phya le ba ma yin pa dang /
du ba dang sprin dang /
rdul dang /
khug rna dang /
'od dang /
grib ma dang /
snang ba dang /
mun pa dang /
nam mkha' kha dog gcig pa 'am /
gzugs brnyan gyi gzugs so zhes 'byung ste /
rnam par bshad pa las tshig tha dad pa 'dra yang don rnal 'byor spyod pa'i sa dang mthun te /
de'i phyir de las 'di lta bu la sogs pa zhes bya ba'i tshig smos te /
stsogs pa zhes bya bas ni phyi ma du ba dang sprin la sogs pa'i tshig bsdus pa'o / /
gzugs brnyan gyi gzugs ni rnam par rig byed kyi gzugs so / /
bstan bcos chos mngon pa sna tshogs kun las btus pa las /
gzugs ni nyi shu rtsa lnga yod do zhes bshad de /
mngon par skabs yod pas bsnan na'o / /
gzhan ni rnal 'byor spyod pa'i sa dang mthun te /
mu rnam pa bzhir dbye ba med pa yang /
rnal 'byor spyod pa'i sa dang mthun pas don la 'gal ba med do / /
rgya yongs su ma chad pas de'i tshad shin tu dpag par dka' ba zhes bya ba 'dis ni gsum pa tshad phun sum tshogs pa yongs su bstan to / /
slob dpon nye ba'i 'od kyis sngar don rnam pa gsum gyis de'i tshad shin tu dpag par dka' bar bshad la /
phyis ni zhing rnam pa gnyis kyi dbang du byas nas dpag par dka' ba rnam par 'byed de /
de la don rnam pa gsum zhes bya ba yang kha cig ni de'i tshad kyi rgya mtha' med pa'i phyir dpag par dka'o zhes zer ro / /
kha cig ni de'i tshad kyi mtha' med pas rgya yang shin tu dpag par dka'o zhes zer ro / /
don gsum pa ni phyogs bcu la brten nas dpag par dka' bar bshad de /
de'i phyir sangs rgyas sa'i 'grel pa las 'di lta ste /
gzhal med khang de'i tshad kyi rgya mtha' med pas dpag par dka' ba'am /
yang na gzhal med khang chen po de'i tshad kyi mtha' med pas /
rgya yang shin tu dpag par dka'o / /
gzhan yang shar phyogs la sogs pa'i phyogs cha med pa'i phyir /
ring po dang thung ngu la sogs pa'i mtshan nyid kyang dpag par dka'o zhes 'byung ngo / /
de la zhing rnam pa gnyis kyi dbang du byas nas dpag par dka' bar bstan pa yang /
slob dpon gsum gyis bshad pa yang yod de /
de'i phyir sangs rgyas sa'i 'grel pa las kha cig ni 'di skad du /
de bzhin gshegs pa longs spyod rdzogs pa'i sku'i zhing ni gdul ba'i sems can gyi mos pa ji lta ba bzhin du /
res 'ga' rgya chen po res 'ga' rgya chung ngu ston par mdzad pas de'i tshad nges pa yang med do / /
yangs shing rgya chen po ston par mdzad kyang /
mtha' med pa ma yin gyi /
'on kyang sa'i mdun rol gyi byang chub sems dpa' rnams kyi shes pa la sogs pa'i dbang du mdzad nas /
mtha' med pa dang /
de'i tshad dpag par dka'o zhes gsungs pa yin no zhe'o / /
yang kha cig na re de bzhin gshegs pa longs spyod rdzogs pa'i sku'i zhing ni bskal pa grangs med pa gsum du dge ba'i rtsa ba mtha' med pa bsgrub pa las mngon par bsgrubs pas na /
chos kyi dbyings dang mnyam ste /
sa la gnas pa'i byang chub sems dpa' dang /
de bzhin gshegs pa rnams kyis kyang de'i tshad dpag par mi spyod do / /
'di ltar mtha' med pa'i phyir thog ma med pa'i dus ji lta ba bzhin no / /
yang dag pa'i don du na longs spyod rdzogs pa'i sku'i zhing yang mdor bsdu na rnam pa gnyis yod de / /
dang po ni nyid kyi longs spyod rdzogs pa'i zhing 'di lta ste /
de bzhin gshegs pa rnams bskal pa grangs med pa gsum du dge ba'i rtsa ba mtha' med pa yongs su bsgoms pa las mngon par grub pas na /
chos kyi dbyings kun tu khyab ste /
nyid kyi chos kyi dgyes pa chen po bstan pa'i phyir /
dang por mngon par rdzogs par sangs rgyas pa nas phyi ma'i mtha' ji srid par rgyun mi 'chad cing 'gyur ba med de /
yon tan rnams ji lta ba bzhin no / /
byang chub sems dpa' sems dpa' chen po rnams kyis kyang mthong bar mi nus kyi /
thos pa tsam du zad do / /
'di ltar zhing yongs su dag pa de tshad med pa'i phyir ro / /
de bzhin gshegs pa rnams kyis gzigs mod kyi /
de'i tshad mtha' ni dpag par mi spyod do / /
gnyis pa ni gzhan longs spyod rdzogs pa'i zhing ni 'di lta ste /
de bzhin gshegs pa rnams la gnas pa'i byang chub sems dpa'i 'khor rnams kyis chos kyi dga' ba chen po la longs spyod cing spyod pa khyad par can sgrub tu gzhug pa'i phyir /
mos pa ji lta ba bzhin du res 'ga' khyad par can dang /
res 'ga' dman pa dang res 'ga' rgya chen po dang /
res 'ga' rgya chung ngu ston par mdzad de /
'gyur zhing nges pa med pas sprul pa'i zhing ji lta ba bzhin no / /
'di ltar zhing yongs su dag pa de mtha' med pa'i phyir /
sa la gnas pa'i byang chub sems dpa' dang /
de bzhin gshegs pa rnams kyis kyang de'i tshad dpag par mi spyod do / /
sa'i mdun rol pa rnam pa gnyis kyi dbang du mdzad nas ni dpag par mi nus so zhes gsungs so / /
de ltar rnam pa gnyis kyi bye brag gi phyir rgya yongs su ma chad pas de'i tshad shin tu dpag par dka'o zhes gsungs pa yin no zhes 'byung ngo / /
slob dpon ngo bo nyid med kyis kyang /
sangs rgyas sa'i 'grel pa las 'byung ba'i rnam pa gsum las rnam grangs dang po'i gnyis dang mthun par bshad do / /
slob dpon dbyig gnyen gyis ni bshad pa ma mdzad de /
don go sla ba'i phyir ro / /
khams gsum pa las yang dag par 'das pa'i spyod yul zhes bya ba 'dis ni bzhi pa yul phun sum tshogs pa bstan to / /
slob dpon nye ba'i 'od kyis byas pa'i 'grel pa las 'di ltar gzhal med khang chen po de'i gnas dang /
phyogs dang yul khams gsum po'i spyod yul las shin tu 'das pas ji ltar khams gsum pa dag pa ltar rang gi sa'i srid pa dag gir byas pa dang /
dmigs pa dang mtshungs par ldan pas 'ching ba gnyis brtas par byed pa dang /
de'i rnam par smin par byed pa dang /
dbang gi 'bras bu gyur pa lta bu ni ma yin te /
'di ltar yongs su dag pa de khams gsum pa'i sred pa'i dbang gis yongs su bzung ba ma yin pa'i phyir dang /
'ching ba gnyis dang bral ba'i phyir dang /
de'i rnam par smin pa dang /
dbang gi 'bras bu ma yin pa'i phyir /
mya ngan las 'das pa la sogs pa bzhin du /
khams gsum pa'i rnam par smin pa'i sa las shin tu 'das pa yin no zhes bshad de /
khams bco brgyad dang sbyar nas phan tshun 'dri zhing rnam par dbye ba dang /
ldan mi ldan pa la sogs pa ni sangs rgyas kyi sa'i 'grel pa dang /
zhing yongs su dag pa bstan pa las rgya cher bshad pa bzhin du rig par bya'o / /
'jig rten las 'das pa bla ma'i dge ba'i rtsa ba las byung ba zhes bya ba 'dis ni lnga pa rgyu phun sum tshogs pa bstan to / /
slob dpon nye ba'i 'od kyis byas pa'i 'grel pa las /
'di lta ste /
gzhal med khang chen po de 'jig rten las 'das pa rnam par mi rtog pa'i ye shes kyi rjes la thob pa'i ye shes kyi dge ba'i rtsa ba las rgyu byas pa las mngon par byung bas rgyu med pa yang ma yin /
dbang phyug chen po la sogs pa'i rgyu las kyang ma yin no / /
ji ltar na zhing yongs su dag pa khams gsum pa las shin tu dag pa /
'jig rten las 'das pa rnam par mi rtog pa'i ye shes kyi rjes la thob pa dag pa 'jig rten pa'i chos kyi rnam par smin pa'i rgyu byed ce na /
de'i rnam par smin pa'i rgyu byed do zhes ni mi brjod do / /
rgyu gzhan las de 'byung bar bstan te /
ji ltar sdug bsngal la chos shes pa'i bzod pa'i phyogs 'jig rten pa'i chos kyi mchog gi rgyu byed pa bzhin no / /
'di ni rang bzhin gyis rnam par mi rtog pa'i ye shes kyi rjes la thob pa zag pa med pa'i dge ba'i chos kyi sa bon bskal pa grangs med pa gsum du mngon par bsgrubs nas 'phel zhing rgya chen por gyur pas zhing yongs su dag pa 'di mngon du snang bar 'gyur ba'i rgyu byed do / /
de la rnam par mi rtog pa'i ye shes ni 'jig rten las 'das pa zhes bya'o / /
rjes las thob pa'i snga ma las 'das pa'i phyir bla ma zhes brjod de /
'jig rten las 'das pa'i bla ma'i gang zag pa med pa'i dge ba'i rtsa bas 'dir 'byung ba'i rgyu byed do zhes bya ba'i tha tshig go / /
yang rnam pa gcig tu na nyan thos dang rang sangs rgyas rnams kyis 'phags pa'i lam ni 'jig rten las 'das pa zhes bya la /
de bzhin gshegs pa'i dge ba'i rtsa ba ni de dag las 'das pa'i phyir bla ma zhes bya ste /
sangs rgyas rnams kyi zhing yongs su dag pa 'di ni de bzhin gshegs pa'i rnam par rig pa la mnga' ba'i zag pa med pa'i dge ba'i rtsa ba'i rgyu byas nas rab tu skye'o / /
kha cig ni bdag po'i rkyen las 'byung ste /
'di ltar phyi rol gyi chos can gyi phyir ro zhe'o / /
kha cig ni rgyu'i rkyen gyis 'byung ste /
nye bar bskyed pa'i phyir ro / /
gal te de lta ma yin na rgyu dang rkyen med pa nyid du 'gyur te /
phyi rol gyi chos ma yin pa rnams phan tshun ltos na /
rgyu dang rkyen ma yin pa'i phyir /
phyi rol gyi chos thams cad ni nang gi chos yongs su bsgos pas rgyu byed de /
gal te de ltar phyi rol gyi chos rnams thun mong du yod pa yin na /
ji ltar sems can so so'i sa bon gyis lhan cig tu rgyu dang rkyen byas nas thun mong du 'bras bu gcig skyed par byed ce na /
'di ltar sems can rgyu chung ngus chos rgya chen po dpag par mi nus te /
ci'i phyir phyi rol gyi dngos po rnams rdul phra rab la sogs pa las mngon par grub cing yang dag pa'i ngo bo nyid yod pa ma yin na /
de ni rgyu mang po las thun mong du mngon par 'grub pa yin te /
sems can gyi rnam par rig pa tha dad pa so so nas gnas gcig pa lta bur gyur nas gcig la gcig sgrib par mi byed de /
ji ltar mar me mang po'i 'od dang /
skye bo mang po'i rmi lam lta bur rgyu'i rnam pa mtshungs pas 'bras bu'i mtshan nyid dang 'dra yang gnas ni tha dad de /
btags pa tsam du thun mong ngo zhes brjod kyang yang dag par so so tha dad do / /
de bzhin gshegs pa rnams kyi zhing yongs su dag pa yang de bzhin te /
so so'i rnam par rig pa gyur nas chos kyi dbyings kun tu khyab cing gnas gcig 'dra bar snang bas thun mong zhes brjod pa yin no zhes 'byung ngo / /
shin tu rnam par dag cing dbang bsgyur ba'i rnam par rig pa'i mtshan nyid ces bya ba 'dis ni drug pa 'bras bu phun sum tshogs pa bstan te /
slob dpon nye ba'i 'od kyis byas pa'i 'grel pa las 'di ltar gzhal med khang chen po de ni shin tu rnam par dag cing dbang bsgyur ba /
de bzhin gshegs pa'i zag pa med pa'i thugs kyi ngo bo nyid kyi mtshan nyid byed de /
rnam par rig pa tsam du zad pa'i phyir rnam par rig pa las ma gtogs par rin po che la sogs pa yod pa ma yin te /
de ni de bzhin gshegs pa rnams kyi thugs yongs su dag pa'o / /
de ltar rin po che la sogs pa lta bur snang ba yang /
de bzhin gshegs pa'i me long lta bu'i ye shes dang /
mtshungs par ldan pa'i rnam par rig pa yongs su dag pa sngon bdag la phan 'dogs pa'i zag pa med pa'i zhing yongs su dag pa'i sa bon mngon par bsgrub pa'i rgyu dang rkyen gyi mthu'i phyir /
dus thams cad dang /
gnas thams cad du mngon par 'du mdzad pa la mi ltos par rang gi ngang gis rin po che sna tshogs kyi bkod pa /
longs spyod rdzogs pa'i sangs rgyas kyi zhing dang nyid kyi longs spyod rdzogs pa'i sku'i gnas byed pa lta bur gyur par snang ngo / /
gzhan la phan btags pa'i zag pa med pa'i zhing yongs su dag pa'i sa bon gyi rgyu dang rkyen gyi stobs kyi phyir ni sa la gnas pa'i byang chub sems dpa' rnams kyi ched du ji ltar 'os pa bzhin du zhing yongs su dag pa rgya chen po 'am /
rgya chung ngu'am /
khyad par can nam khyad par can ma yin pa dag ston par mdzad pas kyang gzhan longs spyod rdzogs pa'i sku'i gnas byed pa lta bur snang ngo / /
'di ltar sa dang po'i byang chub sems dpa' rnams kyi ched du ni ji ltar 'os pa bzhin du rgya chung ngu dang /
dman pa dag ston par mdzad la /
de bzhin du gong nas gong du sa bcu pa dag la ni rgya chen po dang khyad par can dag ston te /
sa de'i dang po dang bar ma dang /
tha ma la sogs pa yang de bzhin du zhes 'byung ngo / /
slob dpon dbyig gnyen dang ngo bo nyid med kyis kyang /
de las rnam pa gzhan du bshad pa med do / /
de bzhin gshegs pa'i gnas zhes bya ba 'dis ni bdun pa bdag po phun sum tshogs pa bstan to / /
slob dpon nye ba'i 'od kyis byas pa'i 'grel pa las 'di ltar gzhal med khang chen po de sangs rgyas bcom ldan 'das mnga' bdag yin gyis gzhan ni ma yin te /
khyad par du gyur pa'i phyir bcom ldan 'das nyag gcig mnga' ba yin no / /
yang na bcom ldan 'das nyag gcig gis byin gyis brlabs nas bzhes pa yin gyis gzhan gyis ni ma yin no / /
nyid kyis longs spyod pa'i zhing chos kyi dbyings kun du khyab pa yin mod kyi /
rang rang gis sprul pa yin pas so so nas mnga' bdag mdzad de /
gcig la gcig sgrib pa yang med do / /
gzhan longs spyod pa'i zhing de bzhin gshegs pa rnams kyi sprul pa yin yang /
mtshan nyid gcig tu gyur pas mtshan nyid kyi sku gcig gis yongs su bzhengs nas mnga' bdag mdzad de /
phan tshun sgrib pa yang med do zhes 'byung ste /
slob dpon dbyig gnyen dang ngo bo nyid med kyis rnam pa gzhan du bshad pa ni med do / /
byang chub sems dpa' chen po'i dge 'dun yongs su 'dus pa zhes bya ba 'dis ni brgyad pa phyogs phun sum tshogs pa bstan to / /
slob dpon nye ba'i 'od kyis byas pa'i 'grel pa las 'di ltar gzhal med khang chen po de na rtag par rgyun du byang chub sems dpa' chen po'i dge 'dun tshad med pa dag lhan cig tu 'dus nas 'gro bar 'os pa gang yin pa de dag ni phyogs zhes bya'o / /
de ltar byang chub sems dpa' chen po'i dge 'dun grangs med pa rtag par 'ong zhing phyogs byed pa nyid kyi phyir /
dgra bo rnams kyis gnod par byed pa'ang mi mnga' ste /
nyan thos la sogs pa la ni de lta bu med do / /
'di ltar sa dang po'i byang chub sems dpa'i 'khor rnams de bzhin gshegs pa rnams kyis bdag la phan 'dogs pa'i longs spyod pa'i zhing yongs su dag par mi nus mod kyi /
de bzhin gshegs pa rnams kyi thugs rje'i dbang gis rang gi rnam par rig pa las byang chub sems dpa' de dag la ji lta ba bzhin du /
zhing rags pa gya nom pa byang chub sems dpa' rang gi dge ba'i rtsa ba dang /
smon lam gyi stobs ji lta ba bzhin du rang gi rnam par rig pa la /
de bzhin gshegs pa rnams kyis bskyed pa 'dra ba'i zhing yongs su dag pa'i rgyu mtshan rab tu snang ngo / /
so so nas rang gi sems de ltar snang yang gnas gcig tu dbyibs kyi mtshan nyid mtshungs pa dang zhing gcig tu lhan cig tu 'dus par gyur to snyam du sems so zhes 'byung ste /
'di ltar sa la gnas pa'i byang chub sems dpa' rnams kyi zhing yongs su dag pa de zag pa dang bcas pa dang /
'on te zag pa med pa zhig yin zhes bya ba la sogs pa'i don ni zhib tu de nyid las bshad pa bzhin no / /
slob dpon dbyig gnyen dang ngo bo nyid med kyis de las rnam pa gzhan du bshad pa ni med do // //
bam po drug pa /
lha dang klu dang gnod sbyin dang dri za dang lha ma yin dang nam mkha' lding dang /
mi 'am ci dang lto 'phye chen po dang mi dang mi ma yin pa la sogs pa tshad med pa rtag par rnam par rgyu ba zhes pa 'dis ni dgu pa zhabs 'bring ba phun sum tshogs pa bstan to / /
shes rab kyi pha rol tu phyin pa'i 'grel pa dang sbyar na /
lha ni rnam pa gsum yod do zhes bshad de /
de la ming gi lha ni 'di lta ste /
'khor los sgyur ba'i rgyal po la sogs pa'o / /
skye ba'i lha ni 'di lta ste /
rgyal chen rigs bzhi'i lha nas srid pa'i rtse mo'i bar gyi lha rnams so / /
rnam par dag pa'i lha ni 'di lta ste /
sangs rgyas kyi chos kyi sku dang /
byang chub sems dpa' dang /
rang sangs rgyas dang /
dgra bcom pa rnams so zhes bshad do / /
gzhan yang de nyid las lha ni rnam pa bzhi yod de /
ming gi lha ni ji ltar da ltar gyi mi'i rgyal po la lha'i bu zhes brjod pa lta bu'o / /
skye ba'i lha ni rgyal chen ris bzhi'i lha nas 'du shes med 'du shes med min gyi bar gyi lha rnams so / /
rnam par dag pa'i lha ni 'di lta ste /
mi'i gnas 'dir 'phags pa rnams 'byung ba gang yin pa'o / /
skye ba yongs su dag pa'i lha ni khams gsum pa'i lha'i nang nas 'phags pa rnams 'byung ba gang yin pa'o zhes 'byung ngo / /
lha rnam pa gsum dang rnam pa bzhi las mi dang skye ba'i lha rnams ni lha zhes bya ste /
de'i phyir dam pa'i chos pad+ma dkar po'i mdo las /
nga yi zhing 'di shin tu bde / /
lha rnams kyis ni rtag tu gang / /
zhes gsungs pa dang /
gzhan yang sngon gyi las bstan pa'i mdo las /
gzugs med pa'i lha rnams 'khor 'dus par song ba'i phyir yang lha'i 'khor zhes bya'o zhes gsungs pa dang /
gzhan yang shA ri'i bus zhus pa'i mdo las lha rnams bsrung ba'i lha la yang lha zhes gsungs so / /
klu ni rnam pa bzhi ste /
lha'i klu ni lha'i gzhal med rnams 'dzin cing lhung bar mi byed pa'o / /
mi'i klu ni sprin 'byin cing char 'bebs pa'o / /
sbrul gyi klu ni sa dang rgya mtsho yongs su 'dzin pa'o / /
rgyal po'i klu ni rgyal po'i rin po che'i bang mdzod bsrung ba'o / /
gnod sbyin zhes bya ba ni khro gtum che ba 'am /
dpa' ba 'am /
'jigs su rung ba zhes bya'o / /
de yang rnam pa gsum ste /
sa la gnas pa dang /
nam mkha' la gnas pa dang /
lha'i nang na gnas shing lha'i g.yog byed pa'o / /
dri za zhes bya ba ni rol mo byed pa ste /
dris 'tsho ba'i phyir dri za zhes bya ste /
shes rab kyi pha rol tu phyin pa'i 'grel pa las 'di ni lha'i rol mo mkhan rnams kyi rjes su 'brang ba /
sems mnyen des shing bsod nams lha rnam pas chung ba ste /
rin po che sna bdun gyi ri'i bar na gnas pa'o / /
lha ma yin ni sgyu che zhing lha'i yang dag pa'i spyod pa med pa'i phyir lha ma yin zhes bya ste /
ji ltar mi 'ga' zhig nyes par spyod pa la mi ma yin pa zhes bya ba yin te /
de'i phyir rnal 'byor spyod pa'i sa las lha ma yin rnams kyang lha'i 'gro bas bsdus par blta bar bya'o / /
'on kyang de dag ni sgyu can 'drid pa'i bsam pa dang ldan pa sgyu dang g.yo'i spyod pa shas che ba yin te /
de bas na 'di lta ste /
lha rnams bzhin du dkar po'i chos rnams kyi snod du gyur pa ma yin te /
de'i phyir ched 'ga' zhig mdo gzhan dag las 'gro ba tha dad pa'i bstan pas bstan to / /
de dag lha nyid yin na lha'i chos yang dag par blangs te /
gnas pa ma yin pas de'i phyir lha ma yin rnams zhes bya'o zhes 'byung ngo / /
yang na the tshom skye ba'i lha zhes bya ste /
de'i phyir shes rab kyi pha rol tu phyin pa'i 'grel pa las lha ma yin ni lha'i bde ba nyams su myong ba mi nyams pa lha rnams kyis byin gyis brlabs pas sprul pa rnams dga' mgur byed pas /
de'i phyir mi rnams the tshom za ba'i tshig tu 'di lha yin nam ma yin zhes zer ba'i phyir ro zhes bshad do / /
yang na lus po che zhes kyang bya ste /
de'i phyir shes rab kyi pha rol tu phyin pa'i 'grel pa las lha ma yin rgya mtsho'i nang du 'greng ba'i tshe /
pus mo mi nub par sum cu rtsa gsum pa'i lha rnams la blta'o zhes 'byung ngo / /
gzhan yang de nyid las mi sdug pa zhes kyang bya ste /
bu mo sha tsi 'ba' zhig byad bzhin bzang gi pha ming dang nye bshes bzhin mi sdug go / /
yang na skyes pa mi sdug la bud med byad bzhin bzang ba'i phyir yang mi sdug pa zhes bya'o zhes 'byung ngo / /
rnal 'byor spyod pa'i sa dang shes rab kyi pha rol tu phyin pa'i 'grel pa dang sbyar na lha ma yin ni lha'i 'gro bas bsdus par bshad do / /
bstan bcos chos mngon pa'i ma mo las ni yi dags kyis bsdus par 'byung ngo / /
chos yang dag par dran pa'i mdo las ni yi dags dang dud 'gro'i 'gro bas bsdus par gsungs so / /
ga ya'i mdo las ni lha dang yi dags dang dud 'gro rnam pa gsum gyis bsdus par bshad do / /
lha ma yin de yang gnas kyi bye brag gis rnam pa lnga yod de /
gnas bstan pa'i mdo las ji skad du /
de la dang po'i sa'i steng du gnas pa ste /
mtshan ma sna tshogs kyi ri la lag na mtshon thogs nang gi 'og na gnas so / /
gnyis pa ni ri rab kyi byang phyogs rgya mtsho'i 'og dpag tshad stong 'das pa na /
lha ma yin gyi rgyal po sgra gcan zin gnas so / /
gsum pa ni sgra gcan gyi 'og dpag tshad nyi khri chig stong 'das pa na lha ma yin gyi rgyal po rab brtan zhes bya ba gnas so zhes gsungs pa lta bu'o / /
rab brtan gyi ma ni dang po lha las byung ba yin pa'i phyir lha dman pa zhes bya ste /
bskal pa dang po chags pa'i tshe lha'i bu mo rnams rgya mtsho'i nang du lus bkrus pa las /
chus de dag gi lus la reg pa dang /
khu chu shor nas chu'i nang du lhung ba sha'i sgo nga gcig tu gyur to / /
de lo brgya stong lon pa dang de las bu mo zhig byung ste /
mgo dgu brgya dgu bcu rtsa dgu yod do / /
mgo la mig stong dang /
kha dgu brgya dgu bcu rtsa dgu yod do / /
kha la ni so bzhi yod so'i steng du me byung ba ni lce 'bab pa 'dra'o / /
lag pa ni nyi shu rtsa bzhi'o / /
rkang pa ni dgu brgya dgu bcu rtsa dgu yod do / /
bu mo de dus gzhan zhig na rgya mtsho'i nang du zhugs te /
rtsed mo byas pa las chu [(]dngas [,]dwangs [)]ma de khung du zhugs pas /
sha'i sgo nga gcig btsas so / /
lo brgya stong lon pa dang /
rab brtan zhes bya ba byung ste /
mgo ni dgu yod do / /
mgo la mig ni dgu stong yod do / /
kha nas ni me 'bar ro / /
lag pa ni dgu brgya dgu bcu'o / /
rkang pa ni brgyad yod do / /
lus kyi tshad ni ri rab pas phyed kyis ring ste /
zas su sa zhag dang pad+ma'i rtsa ba za'o / /
phal cher ni lha rnams rtsod do zhes bshad de /
zhib tu ni chos yang dag par dran pa'i mdo las gsungs pa bzhin du rig par bya'o / /
de la nam mkha' lding ni bya gser 'dab ces kyang bya /
bya 'dab bzangs zhes kyang bya ste /
bya de'i 'dab ma rin po che sna tshogs kyi bkod pa dang ldan pas gcig tu gser yin par nges pa ma yin no / /
sangs rgyas phal po che'i mdo las chos kyi sku gser 'dab can ni dran pa nye bar gzhag pa bzhi'i rkang pa dang /
byams pa dang /
snying rje dang /
rig pa yongs su dag pa'i mig dang ldan te /
rnam pa thams cad mkhyen pa'i ye shes kyi shing la gnas so / /
byang chub sems dpa' gser 'dab can ni 'khor ba'i rgya mtsho chen po'i nang du lha dang mi'i klu rnams spar mos blangs nas /
mya ngan las 'das pa'i 'gram du 'jog par byed pa /
'di ni phyir mi ldog pa'i ting nge 'dzin gyi gser 'dab can gyi chos kyi sgo mo zhes gsungs so / /
yang mdo gzhan dag las 'dab ma gnyis kyi bar du dpag tshad khri phrag sum brgya sum cu rtsa drug yod de /
'dzam bu'i gling du de'i rkang pa gcig las mi shong ngo / /
de'i 'gram pa na yid bzhin gyi nor bu rin po che yod pas de'i phyir yid bzhin zhes kyang bya'o zhes kyang bshad do / /
yang kha cig las de ni bya'i rgyal po yin pas /
bya'i nang na gser 'dab can zhes bya ba klu 'ba' zhig zas su za ba yod de /
de yang skye ba rnam pa bzhi'i bye brag gis tha dad do / /
de la rdzus te skye ba ni rnam pa bzhi'i klu dag za bar byed do / /
mngal nas skye ba ni skye ba rnam pa gsum gyi klu dag za bar byed de /
rdzus te skyes pa ma gtogs so / /
sgo nga las skye ba ni skye ba rnam pa gnyis kyi klu dag za bar byed de /
rdzus te skye ba dang mngal nas skye ba ma gtogs so / /
drod gsher las skye ba ni drod gsher las skye ba 'ba' zhig za bar byed do / /
gling bzhi po 'dir rdzus te skye ba'i nam mkha' lding gi rgyal po yang dag dbyangs zhes bya ba tshe lo brgyad stong thub pa nyin re zhing klu'i rgyal po chen po gcig dang klu phra mo lnga brgya za bar nus pa cig yod de /
gling bzhi po rnams su rim gyis mthar chags su za bar byed do / /
'chi ka'i dus kyi tshe klu rnams bzung zhing bzar mi btub ste /
bkres pa'i gdung bas bsregs pas 'dab ma'i shugs kyis rlung gi dkyil 'khor la thug pa'i bar du babs pa las rlung gis bus pas slar yang gyen du thug go / /
de ltar lan bdun yan man 'das pas rkang pa bzhag pa'i gnas kyang mi rnyed de /
de nas rdo rje'i 'khor lo'i ri'i rtse mor phyin nas der tshe 'da'o / /
klu mang po'i sha zos pa'i dug gdug pa'i dbang gis lus la me rab tu 'bar ba 'byung ngo / /
klu'i rgyal po dga' bo dang /
nye dga' bo gnyis rin po che'i ri rab rnams tshig tu dogs nas /
char chen po'i rgyun thigs pa shing rta'i 'phang lo tsam phab nas me gsod par byed do / /
de'i lus kyi sha gzhan zhig zhu nas snying 'ba' zhig lus pa tshad mi'i brla tsam bai DUr+ya sngon po nyid du 'gyur te /
'khor los sgyur ba'i rgyal po thob na ni nor bu rin po cher byed do / /
brgya byin lha'i dbang po thob na ni gtsug gi nor bu byed do zhes bshad do / /
de la mi'am ci zhes bya ba ni lha glu mkhan zhes bya ba ste /
glu la mkhas zhing dri za rnams dang lhan cig tu lha rnams kyi g.yog byed do / /
lha rnams nam dgos pa na res kyis 'gro bar byed do / /
yang the tshom skye ba'i lha zhes bya ste /
lus dud 'gro yin la dbyibs mi 'dra zhing byad bzhin bzang ba dang /
mgo bo la rwa gcig yod pas mis mthong ba'i tshe /
the tshom skyes nas ci 'di mi yin nam 'on te yi dags dang dud 'gro gang yin pa mi shes so zhes zer ba'i phyir /
the tshom skye ba'i lha zhes bya'o / /
lto 'phye chen po ni sbrul chen po'o / /
rkang pa med de ltos 'phye zhing 'gro ba'i phyir lto 'phye zhes bya'o / /
yang gcig tu na sbrul klu zhes kyang bya ste /
'di ni 'jig rten pa'i chab khung sa'i lha mi rnams kyis sha chang len cing za ba'o / /
lto'i nang na klu dang sbrul yod de ngo shes par dka' zhing cung zad klu 'dra ba'i phyir logs shig tu smos pa yin no / /
mi 'am ci zhes bya ba ni mi'i gzugs su bsgyur nas chos nyan du 'ongs pa'i phyir mi 'am ci zhes bya'o / /
shA ri'i bus zhus pa'i mdo las /
lha 'dre sde brgyad ni thams cad kyang mi'am ci zhes gsungs so / /
de la mi zhes bya ba ni mi thams cad bsdu ba'o / /
mi ma yin pa zhes bya ba ni mi ma yin pa thams cad bsdu ba'o / /
yang na mi dang mi ma yin pa zhes bya ba ni the tshom za ba'i tshig tu ci 'di mi yin nam /
'on te mi ma yin zhes smra ba'i phyir ro zhe'o / /
shA ri'i bus zhus pa'i mdo las sde brgyad kyi rgyu zhus pa 'byung ste /
de'i phyir de la shA ri'i bus bcom ldan 'das la gsol pa bcom ldan 'das lha 'dre sde brgyad rnams rkyen gang gis las ngan par skyes kyang rtag par chos yang dag par thos par gyur lags /
bcom ldan 'das kyis bka' stsal pa /
las rnam pa gnyis kyis te 'di ltar las ngan par skyes so / /
'di ltar las dge bas ni bde ba cher myong bar 'gyur ba yin te /
sde brgyad po 'di dag thams cad kyang mi dang mi ma yin pa zhes bya'o / /
de la lha ni tshe rabs snga ma la shing rta dang khyogs la sogs pas dkon mchog gsum dang pha ma dang /
skyes bu dam pa rnams mchod pa byas mod kyi /
'on kyang ser sna dang sgyu dang phrag dog dang bcas pa'i phyir lus 'di blangs pa yin te /
lha'i bu kun tu 'od dang gtsang mchog la sogs pa lta bu'o / /
klu ni tshe snga ma la yon tan rnams kyi rgyu bsags pa dang /
sbyin pa rgya cher btang yang yang dag pa'i dran pa la mi gnas shing spro thung ba dang khro ba la dga' ba'i phyir lus 'di blangs pa yin te /
klu'i rgyal po yid bzhin gyi nor bu la sogs pa lta bu'o / /
gnod sbyin ni tshe snga ma la sbyin pa chen po legs par btang ba 'am /
yang na sngar gnod pa byas la de'i 'og tu phan btags pa las mtho dman gyi dbang gis lus blangs pa yin no / /
dri za ni tshe rabs snga ma la zhe sdang cung zad dang bcas la rtag par sbyin pa'i legs par bstab pa dang /
pad+ma sngon pos bdag nyid brgyan te /
rol mo rnam pa sna tshogs mang po byas pa'i phyir /
lus 'di blangs pa yin no / /
lha ma yin ni sems khengs shing dge ba'i bshes gnyen gyi rjes su yongs su dag pa'i bsod nams byed du mi btub la /
gang zag g.yo sgyu can gyi rjes su 'brang zhing bsod nams yang dag pa ma yin pa la dga' ba dang /
log par ston pa'i mkhan po la brten cing sbyin pa yang legs par btang ba dang /
gzhan yang gzhan dag 'thab mo byed pa la lta bar mos pa'i phyir lus 'di blangs pa yin no / /
nam mkha' lding ni tshe rabs snga ma la sbyin pa chen po btang ba dang /
sems mtho zhing gzhan dag la brnyas pa'i phyir lus 'di blangs pa yin no / /
mi 'am ci ni tshe rabs snga ma la gzhan dag legs par byang chub tu sems bskyed du bcug pa las /
de sems yang dag pa nyid du ma gyur par log par ston pa rnams kyi rjes su 'brang ba'i phyir lus 'di blangs pa yin no / /
lto 'phye chen po ni sbyin pa yang btang /
dam pa'i chos kyang bsdus mod kyi /
khong khro ba la dga' ba'i phyir lus 'di blangs pa yin no zhes gsungs so / /
sangs rgyas kyi sa'i 'grel pa las zhing yongs su dag pa 'di khams gsum pa las yang dag par 'das pa'i spyod yul yin na /
lha la sogs pa'i zham ring ba ji ltar srid de lha la sogs pa de dag thams cad ni khams gsum pas bsdus pa'i phyir ro zhe na /
yongs su dag pa'i rnam par rig pas bzung nas zhing yongs su dag pa brgyan pa'i phyir snang bas 'gal ba med do / /
yang na 'dul bar bya ba'i sems can yongs su smin par bya ba'i phyir /
sprul pa'i rnam pa'i rnam pa de lta bu ston te /
ji ltar rgyal po bka' byin na 'dul ba'i phyir /
'khor los sgyur ba'i rgyal po 'khor stong dang byas pa sprul nas bstan pa bzhin no zhes 'byung ste /
'di ni gleng gzhi zhib tu ni sangs rgyas kyi sa'i brjed byang las bshad pa bzhin no / /
gzhan yang sangs rgyas kyi sa'i 'grel pa las /
yang na byang chub sems dpa' rnams lha dang klu la sogs pa'i lus tshad med pa dag tu sprul nas /
zhing yongs su dag pa der gnas shing sangs rgyas rnams la mchod pa byed pa 'am /
yang na bdag nyid kyi lus lha dang klu la sogs pa'i lus su sprul nas de bzhin gshegs pa'i zham ring byed pa yin pa'i phyir 'gal ba med do zhes bshad do / /
theg pa chen po bsdus pa'i 'grel pa mi mthun pa'i rnam pa gcig las zhing yongs su dag pa der yang dag par lha dang klu la sogs pa 'di lta bu med mod kyi /
stong pa nyid du mi 'dzin pa'i phyir de bzhin gshegs pa nyid kyis 'di lta bu'i rnam pa 'dren pa sna tshogs sprul pa yin no zhes bshad do / /
chos rgya chen po ro'i dga' ba dang bde ba bsten pa zhes bya ba 'dis ni bcu pa rtogs pa phun sum tshogs pa bstan to / /
slob dpon nye ba'i 'od kyis byas pa'i 'grel pa las 'di ltar de na theg pa chen po'i chos kyi dga' ba dang bde ba'i zas kyis bsten nas gnas par byed pa ni ston pa'i don yin no / /
khams gsum pa las yang dag par 'das pa'i spyod yul zhes bshad na /
ji ltar zas yod par 'gyur /
zag pa med pa'i chos ni zas zhes brjod par mi rigs te /
zas ni srid pa gsum gyi sems can gso bar byed pa yin la /
'di ni srid pa gcod pa yin pa'i phyir zas brjod pa ni mi rigs so zhe na /
zag pa med pa yin yang ston pa'i rgyu yin pa'i phyir yang zas zhes brjod de /
ji ltar khyed kyi gzhung las gzugs med pa la sogs par skyes pa rnams zag pa med pa'i ting nge 'dzin la snyoms par zhugs pa la yang zas zhes brjod pa dang 'dra'o / /
'das pa'i zas la zas zhes brjod pa yang ma yin te /
'das pa med pa'i phyir ro / /
'di yang don bzhin te ston pa'i rgyu yin pa'i phyir zas zhes brjod do / /
ji ltar zag pa dang bcas pa'i chos zag pa med pa la sgrib pa yin mod kyi 'on kyang zag pa dang bcas pa yongs su 'dzin pas zas zhes bya'o zhes brjod pa de bzhin du zag pa med pa yang de bzhin no / /
zag pa dang bcas pa spangs mod kyi /
'on kyang zag pa med pa yongs su 'dzin pas ci'i phyir zas ma yin te zhing yongs su dag pa der /
sangs rgyas dang byang chub sems dpa' rnams rjes la brnyes pa'i zag pa med pa'i theg pa chen [(]pa'i [,]po'i [)]chos kyi ro'i dga' ba 'chad pa yang spyod /
bstar ba yang spyod pas dgyes pa chen po skye la /
gzhan yang yang dag pa'i ngo bo nyid kyi ye shes kyis de bzhin nyid kyi ro bstar zhing dgyes pa chen po skye ba dang /
sku yongs su 'dzin cing 'jig par mi 'gyur ba dang /
dge ba'i chos rnams gso ba'i phyir zas zhes brjod do zhes 'byung ngo / /
slob dpon dbyig gnyen dang ngo bo nyid med kyis rnam pa gzhan du bshad pa ni med do / /
gzhan yang dam pa'i chos pad+ma dkar po'i mdo las /
zhing de'i sems can ni rtag par zas rnam pa gnyis kyis gnas par byed de /
chos kyi dga' ba'i zas dang /
bsam gtan gyi dga' ba'i zas so zhes gsungs te /
de nyid kyi 'grel pa las / /
chos dang bsam gtan dga' ba'i zas / /
zas gzhan 'du shes ci yang med / /
ces gsungs so / /
sems can gyi don dang phan pa thams cad byed par gnas pa zhes bya ba 'dis ni bcu gcig pa phrin las phun sum tshogs pa bstan to / /
slob dpon nye ba'i 'od kyis byas pa'i 'grel pa las /
'di ltar de na de nyid kyis mngon sum du sems can thams cad kyi don dang phan pa thams cad mdzad pa 'am /
yang na sems can thams cad rang nyid kyi don dang phan pa thams cad byed par 'gyur ba'o / /
de la tshe 'di la phan 'dogs pa'i don to / /
tshe phyi ma la phan 'dogs par 'gyur ba ni phan pa'o / /
gzhan yang 'jig rten pa ni don zhes bya'o / /
'jig rten las 'das pa ni phan pa zhes bya'o / /
gzhan yang sdig pa dang bral ba ni don zhes bya'o / /
dge ba sdud pa ni phan pa zhes bya'o / /
gzhan yang bsod nams dang yon tan ni don zhes bya'o / /
ye shes dang shes rab ni phan pa zhes bya ste /
'di lta bu la sogs pa tha dad do / /
ting nge 'dzin rab tu zhi ba la bzhugs kyang sngon sbyor ba mngon par bsgrubs pa dang /
smon lam gyi mthu'i dbang gis sems can thams cad kyi phan par mdzad par spyod do zhes 'byung ste /
slob dpon dbyig gnyen dang ngo bo nyid med kyis rnam pa gzhan du bshad pa ni med do / /
nyon mongs pa 'ching ba dang dri ma thams cad rab tu bsal ba zhes bya ba 'dis ni bcu gnyis pa phan 'dogs pa phun sum tshogs pa bstan to / /
sangs rgyas kyi sa'i 'grel pa las /
nyon mongs pa'i 'ching ba'i dri ma yang rnam pa gnyis kyis tha dad do zhes rnam grangs gsum gyis bshad de /
de'i phyir de nyid 'grel pa de nyid las nyon mongs pa de dag nyid la 'ching ba dang dri ma zhes bya'o / /
yang na nyon mongs pa ni 'di lta ste /
rtsa ba'i nyon mongs pa brgya nyi shu rtsa brgyad do / /
'ching ba ni ngo tsha med pa dang khrel med pa la sogs pa'o / /
dri ma ni g.yo dang sgyu la sogs pa'o / /
gzhan yang shes bya'i sgrib pa dang bag la nyal rnams ni nyon mongs pa zhes bya'o / /
de nyid mngon sum du byung ba ni 'ching ba dang dri ma zhes brjod de /
de la rtsa ba'i nyon mongs pa rnams ni 'ching ba zhes bya'o / /
nye ba'i nyon mongs pa rnams ni dri ma zhes bya ste /
de ltar nyon mongs pa'i 'ching ba dang dri ma yongs su spangs pa ni phan 'dogs pa zhes bya'o zhes 'byung ngo / /
mdo'i tshig 'di yang mi mthun pa rnam pa gsum yod de /
bstan bcos theg pa chen po bsdus pa las mdo sde'i tshig khungs su bstan pa las gnod pa zhes 'byung gis /
'ching ba dang dri ma zhes mi 'byung ste /
de'i phyir bstan bcos de nyid las nyon mongs pa'i gnod pa thams cad rab tu bsal ba zhes 'byung ba yin no / /
mdo sde 'di las ni 'ching ba dang dri ma zhes 'byung gi /
gnod pa zhes bya'i tshig ni ma gsungs so / /
sangs rgyas kyi sa'i mdo las ni gnyi ga smos te /
de'i phyir mdo de nyid las nyon mongs pa'i gnod pa dang 'ching ba dang dri ma thams cad dang bral ba zhes gsungs pa yin te /
gnod pa'i don ni 'og nas byang chub sems dpa'i yon tan brjod pa'i skabs nas bshad pa bzhin no / /
bdud thams cad yongs su spangs pa zhes bya ba 'dis ni bcu gsum pa mi 'jigs pa phun sum tshogs pa bstan to / /
de la bdud thams cad ces bya ba ni /
sngar gong du nyon mongs pa dang phung po dang 'chi bdag dang lha'i bu'i bdud do zhes bstan pa nyid do / /
slob dpon nye ba'i 'od kyis 'grel pa las ji skad du 'di ltar rnam pa bzhi po 'di dag dge ba'i chos rnams la gnod pa byed pa'i phyir bdud ces bya'o zhes bshad pa lta bu'o / /
bdud bzhi spangs pa'i bye brag kyang thams cad yod par smra ba dang /
theg pa chen po'i gzhung dang sbyar na byang chub kyi shing drung mngon par rdzogs par sangs rgyas pa'i tshe /
bar chad med pa'i lam gyis ni nyon mongs pa'i bdud bcom mo / /
lhag ma med pa'i mya ngan las 'das par zhugs nas mya ngan las 'das pa'i dbyings su zhugs pa'i tshe ni phung po'i bdud bcom mo / /
zla ba gsum du sku tshe slar bsring ba ni 'chi bdag gi bdud bcom pa yin no / /
byams pa'i ting nge 'dzin la gnas pa'i tshe ni lha'i bu'i bdud bcom pa yin no zhes bshad do / /
shes rab kyi pha rol tu phyin pa'i 'grel pa las ni bshad pa 'di dang cung zad tha dad de /
de'i phyir de nyid las bdud thams cad spangs pa zhes bya ba ni 'di lta ste /
nyon mongs pa dang phung po dang /
'chi bdag dang lha'i bu'i bdud dang bral ba'o / /
de la byang chub sems dpa' rnams kyis mya ngan las 'das pa'i lam thob pa'i phyir ni nyon mongs pa'i bdud bcom mo / /
chos kyi ngo bo nyid kyi sku thob pa'i phyir ni phung po'i bdud bcom mo / /
lam dang chos kyi ngo bo nyid kyi sku thob pa'i phyir ni 'chi bdag gi bdud bcom mo / /
sems rtse gcig pa'i phyir thams cad du sems mngon par zhen pa med pa'i phyir dang mi g.yo ba'i ting nge 'dzin las rab tu zhugs pa'i phyir ni gzhan 'phrul dbang byed kyi lha'i bu'i bdud bcom pa'o / /
shes rab kyi srog 'phrog pa dang /
lam gyi chos dang yon tan dang dge ba'i rtsa ba rnams 'jig par byed pa'i phyir bdud ces bya ba'o zhes bshad de /
rgya cher de nyid las 'byung ba bzhin no / /
theg pa chen po yang dag pa'i don dang sbyar na /
sangs rgyas kyi sa'i 'grel pa las ji skad du sa dang po yan chad ni bdud rags pa rnam pa bzhi spangs pa'o / /
sangs rgyas sa'i tshe ni gtan du spangs pa'o zhes bshad pa lta bu'o / /
don gyi rjes su rnam par dbye na dad pa bcu la gnas pa yan chad kyang sa rnams su rim gyis yongs su spong bar byed de ci rigs su sbyar ro / /
thams cad kyi bkod pa las lhag pa de bzhin gshegs pa'i bkod pa'i gnas zhes bya ba 'dis ni bcu bzhi pa gnas phun sum tshogs pa bstan to / /
slob dpon nye ba'i 'od kyis byas pa'i 'grel pa las 'di ltar de ni sangs rgyas bzhugs pa'i gnas yin pas byang chub sems dpa' thams cad dang /
gzhan dag gis bkod pa'i gnas gang yin pa de dag pas lhag cing de bzhin gshegs pa 'ba' zhig gis bkod pa khyad par can gyis brgyan pa'i gnas su gyur pa des na thams cad kyis bkod pa'i gnas las mchog tu gyur pa'i phyir /
gnas phun sum tshogs pa zhes bshad do zhes 'byung ngo / /
dran pa dang blo gros dang spyod pa chen po rnam par rgyu ba'i lam du gyur pa zhes bya ba 'dis ni bco lnga pa lam phun sum tshogs pa bstan to / /
slob dpon nye ba'i 'od kyis 'grel pa las 'di ltar de ni dran pa chen po dang blo gros chen po dang spyod pa chen po rnams rnam par rgyu ba'i lam du gyur pa yin te /
bgrod par bya ba yin pa'i phyir rnam par rgyu ba'i lam zhes bya ste /
lam gyi rnam grangs so / /
thos pa las byung ba'i shes rab kyi dran pa chen po zhes bya ste /
'di ltar thos nas mi brjed par 'dzin par byed do / /
don phyin ci ma log par 'dzin pa'i phyir ro / /
bsams pa las byung ba'i shes rab ni blo gros chen po zhes bya ste /
don ji lta ba bzhin du legs par bsams nas nges par thob pa'i phyir ro / /
bsgoms pa las byung ba'i shes rab ni spyod pa chen po zhes bya ste /
bsgoms pa'i stobs kyis de kho na nyid rtogs pa'i phyir ro / /
de la chen po ni dran pa la sogs pa theg pa chen po'i chos la dmigs pa las byung ba'i phyir dang /
de'i 'bras bu yin pa'i phyir dang de bsdus pa'i phyir ro / /
shes rab gya nom pa rnam pa gsum gyis zhing yongs su dag par phan tshun du bgrod pa'i phyir rnam par rgyu ba'i lam zhes bya'o / /
'dis ni byang chub sems dpa' rnams shes rab gya nom pa gsum gyi rgyus zhing yongs su dag par 'jug pa'i phyir /
rnam par rgyu ba'i lam zhes bya'o zhes bstan to / /
de bzhin gshegs pa rnams kyi dran pa chen po ni rnam par mi rtog pa'i ye shes yin te /
dran pa'i dbang gis de kho na nyid kyi don la rab tu gnas pa'i phyir ro / /
blo gros chen po ni rjes las thob pa'i ye shes yin te /
chos rnams kyi don dam pa dang kun rdzob kyi mtshan nyid rnam par 'byed pa'i phyir ro / /
'di gnyi ga yang zhing yongs su dag pa'i mngon par 'du byed pa'i las khyad par can dang ldan pa'i phyir gnyi ga yang spyod pa zhes bya'o / /
shes pa 'di gnyis kyi dbang gis zhing yongs su dag par skye bar 'gyur ba'i phyir rnam par rgyu ba'i lam zhes bya'o / /
yang ni dran pa chen po'i spyod pa ni bdag la phan 'dogs pa'i spyod pa yin te /
nang du bsdus nas mngon par rdzogs pa'i phyir ro / /
blo gros chen po'i spyod pa ni gzhan la phan 'dogs pa'i spyod pa yin te /
phyi rol du rnam par 'byed pa'i phyir ro / /
go rims bzhin du de bzhin gshegs pa'i zhing yongs su dag pa rnam pa gnyis su skye bar 'gyur ba'i phyir rnam par rgyu ba'i lam zhes bya'o zhes 'byung ngo / /
slob dpon dbyig gnyen gyis mdzad pa'i 'grel pa las ni thos pa dang bsams pa dang /
bsgoms pa'i shes rab ni go rims bzhin du dran pa dang blo gros dang spyod pa chen pos bgrod pa'i lam byed do zhes bshad do / /
slob dpon ngo bo nyid med kyis byas pa'i 'grel pa las bsams pa las byung ba'i shes rab ni dran pa chen po zhes bya'o / /
thos pa las byung ba'i shes rab ni blo gros chen po zhes bya'o / /
bsgoms pa las byung ba'i shes rab ni spyod pa chen po zhes bya ste /
bgrod par bya ba'i lam du gyur pa ni lam gyi grangs so zhes bshad do / /
zhi gnas dang lhag mthong chen po'i bzhon pa yin pa zhes bya ba 'dis ni bcu drug pa bzhon pa phun sum tshogs pa bstan to / /
slob dpon nye ba'i 'od kyis byas pa'i 'grel pa las zhi gnas ni ting nge 'dzin to / /
lhag mthong ni shes rab bo / /
chen po'i don ni snga ma bzhin no / /
de nyid rang gi ngang gis 'jug pa ni bzhon pa ste /
zhi gnas dang lhag mthong la zhon nas /
ci rigs par mdun gyi lam du 'gro ba'o / /
de la lam ni spyi'i gnas yin la gnas las zhi gnas dang lhag mthong bye brag tu bzhon pa zhes bstan pa yin no zhes 'byung ngo / /
slob dpon dbyig gnyen gyis mdzad pa'i 'grel pa las ni zhi gnas dang lhag mthong la zhon nas rnam par rgyu zhing 'gro ba'i phyir ro zhes bshad do / /
ngo bo nyid med kyis byas pa'i 'grel pa las ni zhi gnas dang lhag mthong la zhon nas shes rab rnam gsum gyis lam du rgyu zhing bgrod par bya ba'i lam du 'gro ba'o / /
nyan thos dang rang sangs rgyas dang byang chub sems dpa' rnams kyi bzhon pa'i zhi gnas dang lhag mthong las mchog tu gyur pa'i phyir chen po zhes bya'o zhes bshad do / /
rnam par thar pa chen po'i stong pa nyid dang mtshan ma med pa dang smon pa med par 'jug pa'i sgor gyur pa zhes bya ba 'dis ni bcu bdun pa sgo phun sum tshogs pa bstan to / /
slob dpon nye ba'i 'od kyis byas pa'i 'grel pa las 'di ltar gzhal med khang chen po rnam par thar pa'i sgo gsum gyis 'jug pa'i gnas byed de /
de la rnam par thar pa ni nges par 'byung ba mya ngan las 'das pa'o / /
stong pa la sogs pa ni rnam par thar pa'i sgo yin te /
sgo mo de la brten nas zhing yongs su dag par 'jug pa'o / /
kun brtags pa'i sems can dang chos bdag med pa ni stong pa zhes bya'o / /
de la dmigs pa'i ting nge 'dzin ni rnam par thar pa'i sgo stong pa nyid yin no / /
mtshan ma ni 'di lta ste /
mtshan ma bcu po rnams te /
gzugs dang sgra dang dri dang ro dang reg bya dang /
skyes pa dang bud med dang skye ba dang rga ba dang 'chi ba ste /
mya ngan las 'das pa 'di la mtshan ma ni bdag med pa'i phyir mtshan ma med pa zhes bya'o / /
de la dmigs pa'i ting nge 'dzin ni rnam par thar pa'i sgo mtshan ma med pa yin no / /
smon pa ni smon cing rtsol ba ste /
khams sdug bsngal nyid du lta na smon cing rtsol bar bya ba med pa'i phyir smon pa med pa zhes bya'o / /
de la dmigs pa'i ting nge 'dzin ni rnam par thar pa'i sgo smon pa med pa yin no / /
stong pa nyid la sogs pa'i rnam par thar pa'i sgo'i dbang gis zhing yongs su dag par 'jug pa thob pa'i phyir sgo zhes bya'o / /
chen po ni snga ma bzhin du bshad par bya'o / /
zhing yongs su dag pa der don gnyer ba yod pas lam dang bzhon pa dang sgo la sogs pa bstan pa ni sems can rnams yang dag pa'i yon tan la rab tu dang ba bskyed pa'i phyir spyod pa'i dbang du mdzad nas gsungs pa yin no zhes 'byung ngo / /
yon tan gyi tshogs mtha' yas par rab tu brgyan pa rin po che pad+ma'i rgyal po chen po rnams kyis rnam par gzhag pa'i gzhal med khang chen po na bzhugs te zhes bya ba 'dis ni bco brgyad pa gzhi phun sum tshogs pa bstan to / /
slob dpon nye ba'i 'od kyis 'grel pa las 'di lta ste /
ji ltar sa la sogs pa rlung gi dkyil 'khor la sogs pa la brten pa bzhin du'am /
yang na 'jig rten pa'i gzhal med khang sa la brten pa de bzhin du /
zhing yongs su dag pa de yang yon tan gyi tshogs tshad med pas rab tu brgyan pa rin po che le brgan gyi pad+ma'i rgyal po chen po rnams kyis rnam par gzhag pa yin no zhes 'byung ste /
de la don rnam pa gsum gyis chen po dang rgyal po zhes bya ba'i don to / /
dang po ni 'di ltar pad+ma le brgan de rin po che chen po las mngon par grub pa yin la /
rin po che chen po de yang yon tan dang dge ba'i tshogs tshad med pa las byung bas /
rin po che rnams kyi nang na mchog tu gyur pa'i phyir chen po zhes bya'o / /
rin po che'i pad+ma le brgan de pad+ma rnams kyi nang na mchog dang khyad par du gyur pa'i phyir pad+ma'i rgyal po zhes bya'o / /
gnyis pa ni yang na rin po che'i pad+ma de byang chub sems dpa' rnams kyi dge ba'i rtsa ba las byung ba las ltos na pad+ma le brgan de dag mchog tu gyur pa'i phyir chen po zhes bya'o / /
de bzhin gshegs pa ni chos kyi rgyal po yin la de bzhin gshegs pa'i dge ba'i rtsa ba mchog las byung ba'i phyir /
pad+ma'i rgyal po zhes bya'o / /
gsum pa ni rin po che'i pad+ma de shin tu rnyed par dka' ba'i phyir na rin po che chen po zhes bya la /
pad+ma'i nang na mchog tu gyur pa'i phyir /
pad+ma'i rgyal po zhes bya'o / /
pad+ma de gcig kho na ma yin pa 'am /
yang na pad+ma'i 'dab ma mnga' ba'i phyir rnam shes gsungs so zhes bshad do / /
slob dpon dbyig gnyen gyis mdzad pa'i 'grel pa las tshig 'di gcig gis gzhi phun sum tshogs pa bstan te /
ji ltar sa chen po la sogs rlung gi dkyil 'khor la sogs pa la brten cing gnas pa bzhin du sangs rgyas kyi zhing yongs su dag pa 'dir yang ci zhig gzhi byed ce na /
yon tan gyi tshogs tshad med pas rab tu brgyan pa pad+ma le brgan gyi rgyal po chen pos rnam par gzhag pa zhes gsungs pa yin no zhes bshad do / /
slob dpon ngo bo nyid med kyis 'grel pa las ni pad+ma le brgan 'di pad+ma rnams kyi nang na 'di mchog dang khyad par can du gyur pa'i phyir /
rin po che'i pad+ma'i rgyal po zhes gsungs so / /
yang na de bzhin gshegs pa ni rgyal po chen po zhes brjod la /
pad+ma le brgan 'di ni de bzhin gshegs pa'i rten pa'i gnas yin /
bdag po'i dbang du mdzad nas ming 'di skad ces bya'o / /
rnam par gzhag ces bya ba ni 'di lta ste /
sangs rgyas kyi zhing yongs su dag pa de pad+ma'i rgyal po 'di la brten nas rtag par rgyun du bar chad med pa ste /
tshig 'dis ni gzhi phun sum tshogs pa bsten to zhes 'byung ngo / /
gzhan yang theg pa chen po bsdus pa las yang sangs rgyas kyi zhing yongs su dag pa'i longs spyod ni shin tu dag pa dang /
shin tu kha na ma tho ba med pa dang /
shin tu dbang bsgyur ba can no zhes 'byung ste /
'di nyid kyi 'grel pa las /
de la shin tu dag pa zhes bya ba ni ma dag pa med pa'i phyir dang /
gcin rkyag dang bral ba'i phyir ro / /
shin tu bde ba ni sdug bsngal gyi tshor ba dang /
tshor ba bar med pa'i phyir ro / /
shin tu kha na ma tho ba med pa ni mi dge ba dang lung ma bstan pa med pa'i phyir ro / /
shin tu dbang bsgyur ba can ni phyi rol gyi rkyen la mi ltos pa'i phyir dang /
sems bskyed pa tsam gyis bya ba rnams 'byor pa'i phyir ro zhes 'byung ngo / /
bcom ldan 'das shin tu rnam par dag pa'i blo dang ldan pa zhes bya ba la sogs pas ni de yan chad du gnas kyi bkod pa rnam par bshad nas /
'di man chad gnyis pa yon tan gyi spyi dang khyad par rab tu bstan pa zhes bya ba bstan to / /
'dir ci'i phyir gnas sngar bstan la /
yon tan phyis bstan zhe na /
slob dpon nye ba'i 'od kyis 'grel pa las /
bcom ldan 'das sangs rgyas kyi zhing yongs su dag pa na bzhugs shing yon tan 'di lta bu dang ldan pas mdo sde 'di gsungs so zhes bstan pa'i phyir ro zhes bshad do / /
de la yon tan rnam par bshad pa la yang rnam pa gnyis su dbye ste /
yon tan gyi spyi'i rnam par bshad pa dang /
yon tan gyi khyad par rnam par bshad pa'o / /
yon tan 'di gnyis bstan pa la don ci yod ce na sangs rgyas kyi sa'i 'grel pa las don rnam pa gnyis kyi phyir zhes bshad de /
de bzhin gshegs pa rnams ston pa gzhan las khyad par du 'phags par bstan pa'i phyir /
bcom ldan 'das kyi yon tan khyad par can gsungs pa dang /
gzhan dag rab tu dang ba bskyed pa'i phyir de bzhin gshegs pa'i yon tan phun sum tshogs pa bstan to zhes 'byung ngo / /
slob dpon ngo bo nyid med kyis 'grel pa las /
bcom ldan 'das nyan thos dang rang sangs rgyas dang byang chub sems dpa' rnams kyi blo las mchog tu gyur par bstan pa'i phyir bcom ldan 'das zhes bya bas gang zag yon tan can yin par bstan la /
shin tu rnam par dag pa'i blo dang ldan pa zhes bya bas ni yon tan mchog tu gyur par yang dag par bstan to zhes bshad do / /
yon tan mchog tu gyur pa de yang sangs rgyas kyi sa'i 'grel pa dang sbyar na don rnam pa gsum du bshad de /
'dus byas dang 'dus ma byas thugs su chud par bya ba ji snyed pa yod pa thams cad yang dag par thugs su chud pa'i blo mnga' ba'i phyir dang /
thugs su chud par bya ba thams cad legs par rdzogs par yang dag par thugs su chud pa'i blo mnga' ba'i phyir dang /
ji lta ba bzhin du yod pa dang ji snyed yod pa thams cad yang dag par thugs su chud pa'i blo mnga' ba'i phyir ro zhes 'byung ngo / /
rnam pa gsum du bshad pa la bye brag yod par bstan pa yang so so nas bshad pa mi mthun te /
kha cig na re dang po ni chos kyi rnam grangs kyi dbang du byas nas shin tu rnam par dag pa'i blo bstan te /
'dus byas dang 'dus ma byas kyi shes bya mtha' dag ma lus par bsdus pa'i phyir ro / /
gnyis pa ni legs par rdzogs pa'i dbang du byas nas shin tu rnam par dag pa'i blo bstan te /
sgrib pa spangs pa shin tu gya nom pa yang yongs su rdzogs pa'i phyir ro / /
gsum pa ni rang gi ngo bo nyid dang bye brag gi dbang du byas nas shin tu rnam par dag pa'i blo bstan te /
rang gi ngo bo nyid thugs su chud pa ni ji snyed yod pa zhes bya'o / /
bye brag tu thugs su chud pa ni ji lta ba bzhin du yod pa zhes bya'o / /
kha cig na re dang po ni chos kyi rnam grangs kyi dbang du byas nas shin tu rnam par dag pa'i blo bstan pa yin no zhes bshad de snga ma dang mthun no / /
gnyis pa ni mkhyen pa gnyis kyi dbang du byas nas shin tu rnam par dag pa'i blo bstan te /
'di ltar sems can stong pa nyid du mkhyen pa ni yongs su dag pa gya nom pa'i blo zhes bya ba la chos stong pa nyid mkhyen pa ni yongs su rdzogs pa'i blo zhes bya'o / /
gsum pa ni don dam pa dang kun rdzob kyi shes bya'i dbang du byas nas shin tu rnam par dag pa'i blo bstan te /
kun rdzob kyi yul la dmigs pa ni ji snyed yod pa zhes bya'o / /
don dam pa'i yul la dmigs pa ni ji lta ba bzhin du yod pa zhes bya ste /
de'i phyir 'og nas mdo las ji snyed yod pa nyid ni nye bar len pa'i phung po lnga la sogs pa'o / /
ji lta ba bzhin du yod pa ni de bzhin nyid bdun la sogs pa'o zhes gsungs pa yin no zhe'o / /
tshig gnyis kyi bshad pa ni yi ge thad kar bab pa na bshad par bya'o / /
kun tu spyod pa gnyis mi mnga' ba zhes bya ba la sogs pas ni gnyis pa yon tan gyi khyad par bstan to / /
yon tan 'di dag rnam par bshad pa yang rnam pa gnyis te /
grangs kyi rnam pa mang nyung dang dpe gsar rnying mthun mi mthun bstan pa dang /
bstan bcos rnams dang sbyar nas mdo sde'i tshig rnam par dgrol ba'o / /
de la mthun mi mthun zhes bya ba yang theg pa chen po bsdus pa'i dpe mi mthun pa gzhan kha cig las mdo sde'i tshig nyi shu las med do / /
mdo tshig phyi ma'i mtha'i mur thug pa zhes bya ba ma tshang ba dang bye brag med par yon tan nyi shu rtsa gcig gi ming tsam zhig smos pa kho nar zad do / /
de'i 'grel pa las kyang mgor ni rigs pa rnam pa nyi shu'i dbang gis de bzhin gshegs pa'i blo shin tu rnam par dag par mngon par 'grub pa'i phyir ro zhes 'byung ngo / /
mjug tu ni tshig dang po ni mdor rnam par gzhag pa'o / /
gzhan nyi shu rtsa gcig gis ni de sgrub par byed do zhes 'byung ngo / /
dpe rnying 'gyur de la skyon rnam pa gnyis yod de /
mdo'i tshig phyi ma'i mtha'i mur thug pa zhes bya ba ma tshang ba dang /
'grel pa las rigs pa rnam pa nyi shu zhes 'byung ste /
'og nas tshig nyi shu rtsa gcig ces 'byung ba dang mi mthun pa'i phyir /
slob dpon de dag gis bsgyur cing bshad pa la nor ba yod do / /
slob dpon yang dag bden pas ni yon tan gyi khyad par bstan pa la tshig nyi shu yod de mjug bsdus pa'i tshig kyang der bsdu na nyi shu rtsa gcig tu 'gyur ro zhes bshad do / /
de la gnyis pa bstan bcos rnams dang sbyar nas mdo sde'i tshig rnam par dgrol ba yang yon tan gyi khyad par 'di rnam par bshad pa bstan bcos las mi mthun te /
slob dpon thogs med kyis mdzad pa bstan bcos theg pa chen po bsdus pa las sngar ni mdo sde las gsungs pa'i tshig nyi shu rtsa gcig bkod pa de'i 'og tu ni rigs pa dang sbyar nas mdo sde'i tshig gi go rims bzhin du yon tan gyi ming rnam par gzhag go / /
de dag gi rnam par bshad pa ni med do / /
yon tan de dag gi ming yang theg pa chen po bsdus pa las ji skad du shes bya la shin tu sgrib pa med par 'jug pa'i yon tan dang /
yod pa dang med pa'i de bzhin nyid mchog tu rnam par dag par 'jug par mdzad pa'i yon tan dang /
sangs rgyas kyi mdzad pa lhun gyis grub pa rgyun mi 'chad par gnas pa'i yon tan dang /
chos kyi sku la gnas pa dang /
dgongs pa dang /
phrin las mdzad pa tha dad pa mi mnga' ba'i yon tan dang sgrib pa thams cad kyi gnyen po bsgoms pa'i yon tan dang mu stegs can thams cad btul ba'i yon tan dang /
'jig rten du skyes kyang 'jig rten gyi chos kyis mi 'phrogs pa'i yon tan dang /
chos yang dag pa rnam par gzhag pa'i yon tan dang /
lung ston pa'i yon tan dang /
'jig rten gyi khams thams cad du longs spyod rdzogs pa dang /
sprul pa'i sku ston pa'i yon tan dang /
the tshom gcod pa'i yon tan dang spyod pa sna tshogs kyis 'jug par mdzad pa'i yon tan dang /
phyi ma la chos 'byung ba rab tu mkhyen pa'i yon tan dang /
mos pa ji lta ba bzhin ston pa'i yon tan dang /
rten tshad med pas sems can 'dul bar sbyor ba'i yon tan dang /
chos kyi sku mnyam pa la pha rol tu phyin pa rnams yongs su grub pa'i yon tan dang /
mos pa ji lta ba bzhin du sangs rgyas kyi zhing tha dad pa ston pa'i yon tan dang /
sangs rgyas kyi sku gsum gyi yul yongs su ma chad pa'i yon tan dang /
'khor ba'i mtha' ji snyam par sems can thams cad la phan pa dang bde ba nye bar gnas pa'i yon tan dang /
mi zad pa'i yon tan la sogs pa'o zhes bstan pa'o / /
slob dpon dbyig gnyen gyis mdzad pa'i 'grel pa las /
yon tan nyi shu rtsa gcig po 'di dag mdo tsam du rnam par 'grel to / /
slob dpon ngo bo nyid med kyis 'grel pa las ni yon tan nyi shu rtsa gcig po 'di dag rgya cher 'chad de /
yon tan rnams mtshams sbyor ba'i go rims kyang ston to / /
slob dpon nye ba'i 'od kyis byas pa'i sangs rgyas kyi sa'i 'grel pa las ni rnam grangs gnyis kyis yon tan nyi shu rtsa gcig rnam par bshad de /
de rnam grangs dang po las ni rang nyid kyi yon tan gyi ming rnam par gzhag nas mdo'i tshig rnam par 'chad do / /
rnam grangs gnyis pa las ni slob dpon thogs med kyis mdzad pa'i 'grel pa las 'byung ba'i yon tan gyi ming rnam par gzhag pa la brten nas mdo'i tshig rnam par 'chad de /
bstan bcos gzhan dang mthun no / /
tshig gi don rnam par bshad pa yang yon tan nyi shu rtsa gcig yod pa de nyid kyis rnam pa nyi shu rtsa gcig tu rnam par dbye ste /
rnam pa re re yang sngar ni smos pa bstan la /
phyis ni yon tan dang sbyar bas bstan par rig par bya'o / /
de la kun tu spyod pa gnyis mi mnga' ba zhes bya bas ni yon tan dang po bstan te /
'di ni shes bya la shin tu sgrib pa med par 'jug pa'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las ni nyan thos dang /
rang sangs rgyas kyi shes pa ltar kha cig tu ni thogs pa dang bcas la /
kha cig tu ni thogs pa med pa lta bu ma yin pa'i phyir ro zhes bshad de /
ngo bo nyid med kyis 'grel pa las kyang 'di dang mthun par bshad do / /
'di ltar theg pa gnyis kyi ye shes kyis thag nye ba ni shes la /
thag ring po mi shes pa'i phyir thogs pa dang bcas pa'i kun tu spyod pa gnyis dang ldan no / /
de bzhin gshegs pa ni thag ring po dang nye ba kun mkhyen cing gcig tu thogs pa mi mnga' ba'i phyir kun tu spyod pa gnyis mi mnga'o / /
gzhan yang ngo bo nyid med kyis 'grel pa las /
yang na gnas gnyis kyi kun tu spyod pa 'di la mi mnga' bas /
kun tu spyod pa gnyis mi mnga' ba zhes bya'o zhes 'byung ste /
ji ltar mngon par shes pa ma thob pa'i gang zag ni thag nye ba dang thag ring ba gnas gnyis la thogs pa dang bcas pa'i kun tu spyod pa yod mod kyi /
bcom ldan 'das ni thag nye ba dang ring ba thams cad la thogs pa mi mnga' bas kun tu spyod pa gnyis mi mnga' ba zhes bya ba'o / /
slob dpon nye ba'i 'od kyis 'grel pa las /
'di ltar nyan thos la sogs pa ni spyod yul rnams la shes pa thogs pa dang bcas pas shin tu thag ring ba'i dus dang phyogs dang rnam pa tshad med pa'i sangs rgyas kyi chos rnams la shes pa 'jug pa med pa'i phyir ro / /
de bzhin gshegs pa ni de lta ma yin te /
dus dang phyogs thams cad dang rnam pa tshad med pa'i sangs rgyas kyi yul rnams la rnam pa thams cad mkhyen pa'i ye shes kyis thogs pa mi mnga' bar 'jug pas chos rnams kyi mtshan nyid la mkhyen pa dang mi mkhyen pa'i kun tu spyod pa gnyis mi mnga' ba'i phyir /
kun tu spyod pa gnyis mi mnga' ba zhes bya'o zhes 'byung ngo / /
gzhan yang de nyid las 'di ni bcom ldan 'das kyis shin tu sgrib pa mi mnga' bas khyad par du 'phags pa'i yon tan bstan te /
'di ltar byis pa so so'i skye bo rnams ni 'khor ba las rab tu chags la /
theg pa gnyis kyis 'phags pa dag ni mya ngan las 'das pa la mngon par zhen te /
de lta bu'i sgrib pa gnyis bcom ldan 'das la mi mnga' ba'i phyir zhes bshad do / /
bstan bcos rnams las bshad pa yang mdor bsdu na rnam pa gsum du 'gyur te /
dang pos ni thogs pa dang bcas pa dang thogs pa med pas kun tu spyod pa gnyis bstan to / /
gnyis pas ni gnas gnyis la thogs pa spyod par kun tu spyod pa gnyis bstan to / /
gsum pas ni 'khor ba dang mya ngan las 'das pa la gnas pas kun tu spyod pa gnyis bstan te /
bcom ldan 'das la 'di lta bu'i kun tu spyod pa rnam pa gsum mi mnga' ba'i phyir kun tu spyod pa gnyis mi mnga' ba zhes bya'o / /
mtshan nyid med pa'i chos la mchog tu gzhol bar mdzad pa zhes bya bas ni yon tan gnyis bstan te /
'di ni yod pa dang med pa gnyis su med pa'i mtshan nyid de bzhin nyid mchog tu rnam par dag par 'jug par mdzad pa'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las yongs su dag pa'i de bzhin nyid ni mtshan nyid med pa'i chos zhes bya'o / /
gzhol ba ni 'jug par gzhol ba'o / /
'di ltar de bzhin nyid ni mtshan nyid yod pa ma yin te /
chos rnams kyi ngo bo nyid med pas mtshan nyid byed pa'i phyir ro / /
mtshan nyid med pa yang ma yin te /
rang gi mtshan nyid byed pa'i phyir ro zhes bshad do / /
ngo bo nyid med kyis 'grel pa las ni 'di ltar de bzhin nyid de la ni yongs su grub pa kho na'i mtshan nyid kho na yod kyis /
kun brtags pa'i mtshan nyid ni med de /
rigs pa des ni gnyis su med pa'i mtshan nyid ces bya'o / /
mtshan nyid med pa yang ma yin te /
yang dag par yod pa ma yin pa'i phyir ro / /
mtshan nyid yod pa yang ma yin te /
brtags pa dag med pa'i phyir ro / /
de bzhin nyid de ni mchog tu gyur par dag pa zhes bya ste /
chos thams cad kyi nang na mchog tu gyur pa'i phyir dang /
glo bur gyi dri ma thams cad yongs su spangs pa'i phyir ro / /
de bzhin nyid de la nyid kyi 'jug pa mdzad pa de bzhin du gzhan dag kyang 'jug par mdzad pa'i phyir de bzhin nyid mchog tu rnam par dag par 'jug par mdzad pa'i yon tan zhes gsungs so zhes 'byung ste /
nye ba'i 'od kyis 'grel pa las kyang don 'di dang mthun par bshad do / /
gzhan yang de nyid las 'dis ni bcom ldan 'das kyis gdul ba'i thabs kyis yon tan khyad par du 'phags pa bstan te /
mtshan nyid med pa'i chos ni mya ngan las 'das pa yin par bzhed la /
bcom ldan 'das theg pa gsum gyis gang zag gi skal ba ji lta ba bzhin du 'dul ba'i thabs yongs su mkhyen pas yang dag pa ji lta ba bzhin du bstan nas de dag mtshan nyid med pa'i chos la mchog tu 'gro bar mdzad pa'i phyir ro zhes bshad do / /
de dag kyang mdor bsdu na bshad pa gnyis su 'gyur te /
dang pos ni de bzhin nyid la mtshan nyid med pa zhes bya ba bstan te /
yod pa dang med pa la sogs pa'i mtshan ma thams cad dang bral ba'i phyir ro / /
gnyis pas ni mya ngan las 'das pa la mtshan ma med pa zhes bya ste /
gzugs la sogs pa'i mtshan ma rnam pa bcu med pa'i phyir ro // //
bam po bdun pa /
sangs rgyas kyi gnas pas gnas pa zhes bya bas ni yon tan gsum pa bstan te /
'dis ni sangs rgyas kyi mdzad pa lhun gyis grub pa rgyun mi 'chad par gnas pa'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las /
sangs rgyas kyi gnas pa zhes bya ba ni gnas pa med pa ste /
'di ltar gnas 'dir rtag par sangs rgyas kyi mdzad pa rgyun ma chad pa'o zhes bshad do / /
de la gnas pa med pa zhes bya ba ni mi gnas pa'i mya ngan las 'das pa'o / /
de'i phyir theg pa chen po bsdus pa'i 'grel pa las /
sangs rgyas kyi gnas pa med pa ni mya ngan las 'das par byon nas /
gnas pa med par gnas pa'o zhes 'byung bas /
de nyid mi gnas pa'i mya ngan las 'das pa la gnas pa'o / /
mdzad pa lhun gyis grub pa'o zhes bya ba ni mngon par 'du mdzad pa la mi ltos par mdzad pa thams cad mdzad pa ste /
dper na 'jig rten pa'i yid bzhin gyi nor bu dang lha'i rnga lta bu'o / /
slob dpon ngo bo nyid med kyis 'grel pa las /
'di ltar sgrim mi dgos par sangs rgyas kyi mdzad pa rnams dang /
sems can gyi don la sogs pa la /
'phags pa dang lha dang tshangs pa'i gnas pa rnams kyis rgyun mi 'chad par ji ltar mthun mthun du gnas pas nyan thos ltar bsgrims te gnas pa ma yin pa dang /
mu stegs can ltar gnas pa yod pas /
khyad par du 'phags pa ma yin pa ni ma yin no zhes 'byung ste /
slob dpon nye ba'i 'od kyis 'grel pa las kyang 'di dang mthun par bshad do / /
gzhan yang slob dpon nye ba'i 'od kyis 'grel pa las /
'dis ni bcom ldan 'das kyis gdul bya la so sor rtog pa khyad par du 'phags pa'i yon tan bstan te /
thugs rje chen pos nyin mtshan lan drug tu 'jig rten la gzigs pa'i phyir ro zhes bshad do / /
de dag kyang mdor bsdu na bshad pa rnam pa gsum du 'gyur te /
dang po ni mi gnas pa'i mya ngan las 'das pa las gnas pas so / /
gnyis pa ni 'phags pa dang lha dang tshangs pa'i gnas pas so / /
gsum pa ni thugs rje chen po la gnas pas so / /
sangs rgyas thams cad dang mnyam pa nyid brnyes pa zhes bya bas ni yon tan bzhi pa bstan te /
'di ni chos kyi sku la gnas pa dang /
dgongs pa dang /
phrin las mdzad pa tha dad pa mi mnga' ba'i yon tan zhes bya ba nyid do / /
theg pa chen po bsdus pa'i 'grel pa'i dpe mi mthun pa rnam pa gcig las de la gnas pa zhes bya ba ni chos kyi sku'o / /
dgongs pa zhes bya ba ni longs spyod rdzogs pa'i sku'o / /
phrin las mdzad pa zhes bya ba ni sprul pa'i sku'o / /
'di ltar gsum po de dag ni phyogs bcu dus gsum gyi de bzhin gshegs pa thams cad mtshungs shing tha dad pa med pas de dag brnyes par gyur pa'o zhes bshad do / /
slob dpon ngo bo nyid med kyis 'grel pa las gnas tha dad pa mi mnga' ba ni thams cad kyang ye shes rnam par dag pa'i bdag nyid yin pa'i phyir ro / /
dgongs pa tha dad pa mi mnga' ba thams cad kyang sems can thams cad la phan pa dang bde ba mdzad par shin tu dgongs pa'i phyir ro / /
phrin las tha dad pa mi mnga' ba ni thams cad kyang longs spyod rdzogs pa dang sprul pa gnyis kyis gzhan gyi don sgrub pa'i phyir te /
nyan thos la sogs pa ltar bsams pa tsam 'ba' zhig ni ma yin no zhes 'byung ngo / /
slob dpon nye ba'i 'od kyis 'grel pa las kyang 'di dang mthun par bshad do / /
gzhan yang nye ba'i 'od kyis 'grel pa las 'di ni bcom ldan 'das kyis sangs rgyas thams cad dang /
phrin las mdzad pa 'dra ba khyad par du 'phags pa'i yon tan bstan te /
'di ltar sangs rgyas thams cad dang phrin las 'dra bar mdzad pa'i mnyam pa nyid brnyes pa'i phyir ro zhes bshad de /
sangs rgyas rnams kyi sprul pa'i sku'i phrin las 'dra ba'i phyir mnyam pa nyid ces bya'o / /
brnyes par gyur pa'i phyir brnyes pa zhes bya'o / /
de dag kyang mdor bsdu na bshad pa rnam pa gsum du 'gyur te /
dang po ni sangs rgyas rnams kyi sku gsum mnyam pa nyid kyis so / /
gnyis pa ni sangs rgyas kyi rnam par dag pa'i ye shes dang /
thugs rje chen po dang /
longs spyod rdzogs pa dang /
sprul pa'i sku gnyis mnyam pa nyid kyis so / /
gsum pa ni sangs rgyas rnams kyi sprul pa'i sku'i phrin las 'dra ba mnyam pa nyid kyis so / /
sgrib pa mi mnga' ba'i gnas su byon pa zhes bya ba ni yon tan lnga pa bstan te /
'di ni sgrib pa thams cad kyi gnyen po bsgoms pa'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las 'di ltar dus thams cad du shes rab yongs su sbyangs pas sgrib pa thams cad kyi gnyen por gyur pa'i phyir ro zhes bshad do / /
slob dpon ngo bo nyid med kyis 'grel pa las 'di ltar nyon mongs pa dang /
shes bya'i sgrib pa thams cad kyi gnyen po 'phags pa'i lam rnam pa thams cad mkhyen pa nyid dang ting nge 'dzin la dbang ba'i bdag nyid goms par byas pas bag chags thams cad dang gtan du bral ba'i gnas su byon pa'o zhes 'byung ste /
slob dpon nye ba'i 'od kyis 'grel pa las kyang 'di dang mthun par bshad do / /
gzhan yang de nyid las 'di ni bcom ldan 'das kyis mi mthun pa'i phyogs yongs su spangs pa khyad par du 'phags pa'i yon tan bstan te /
nyon mongs pa dang /
shes bya'i sgrib pa thams cad las rnam par grol ba'i ye shes mngon du mdzad pa'i phyir dang /
sgrib pa thams cad ma lus par spangs pa'i phyir ro zhes 'byung ngo / /
de dag kyang mdor bsdu na 'di skad du sgrib pa gnyis las dben pa'i ye shes bsgoms te /
sgrib pa thams cad spangs pas mya ngan las 'das pa sgrib pa med pa'i gnas su byon pa yin no zhes bstan par 'gyur ro / /
phyir mi ldog pa'i chos dang ldan pa zhes bya bas ni yon tan drug pa bstan te /
'di ni mu stegs can thams cad btul ba'i yon tan zhes bya ba nyid do / /
theg pa chen po bsdus pa'i 'grel pa mi mthun pa rnam pa gcig las lha'i bu'i bdud dang mu stegs can gang gis kyang de bzhin gshegs pas yang dag par gsungs pa'i chos 'jig par nus pa med pa'o zhes bshad do / /
slob dpon ngo bo nyid med kyis 'grel pa las /
bstan pa dang thugs su chud pa'i chos gnyis gzhan gyis phyir bzlog mi nus pa ste /
de la ches khyad par du 'phags pa'i chos gzhan med pa'i phyir ro zhes 'byung ste /
slob dpon nye ba'i 'od kyis 'grel pa las kyang 'di dang mthun par bshad do / /
gzhan yang slob dpon nye ba'i 'od kyis 'grel pa las 'dis ni bcom ldan 'das mu stegs can zil gyis gnon pa khyad par du 'phags pa'i yon tan te /
'di ltar sangs rgyas kyis gsungs pa'i chos yang dag pa mu stegs thams cad kyis phyir bzlog mi nus te de dag zil gyis mnan nas yang dag pa'i lam rab tu ston pa'i phyir ro zhes 'byung ste /
de ni 'di skad du de bzhin gshegs pas gsungs pa'i yang dag pa'i chos rnams ni lha'i bu'i bdud dang /
mu stegs can dag gis phyir mi bzlog go zhes 'byung ba'i tha tshig go / /
spyod yul gyis mi 'phrogs pa zhes bya bas ni yon tan bdun pa bstan te /
'di ni 'jig rten du skyes kyang 'jig rten pa'i chos kyis mi 'phrogs pa'i yon tan zhes bya ba nyid do / /
slob dpon ngo bo nyid med kyis 'grel pa las /
gang la su spyod pa de ni de'i spyod yul zhes bya ste /
'jig rten na rnam par rgyu yang 'dir rnyed pa dang ma rnyed pa la sogs pa la rjes su chags pa dang /
khong khro ba'i 'jig rten pa'i chos kyis 'phrogs par nus pa ma yin te ji skad du /
sangs rgyas rtag par 'jig rten rnam rgyu zhing / /
sems can rnam pa thams cad phan 'dogs kyang / /
chos brgyad rtsa rlung log par rtogs dag gis / /
bskyod par mi nus 'grogs par nus ma yin / /
zhes bshad pa lta bu'o zhes 'byung ste /
slob dpon dbyig gnyen dang /
nye ba'i 'od kyis 'grel pa las kyang don 'di dang mthun par bshad do / /
gzhan yang slob dpon nye ba'i 'od kyis 'grel pa las /
'dis ni bcom ldan 'das kyis bdud zil gyis gnon pa khyad par du 'phags pa'i yon tan bstan te /
de la spyod yul ni gzugs la sogs pa'i yul te /
spyod yul de nyid sems 'khrul par byed pa'i phyir dang /
dge ba'i bar chad byed pa nyid kyi phyir bdud ces bya'o / /
sangs rgyas bcom ldan 'das rnams ni thugs legs par ting nge 'dzin la gzhag pas yul shin tu yid du 'ong bas kyang bar chad bya bar mi nus la /
yon tan ji snyed pa de dag legs par yongs su rdzogs pas spyod yul ngan pa thams cad kyis kyang 'phrog par mi nus te /
spyod yul thams cad zil gyis gnon pa dang /
spyod yul thams cad kyis 'phrog par mi nus pa'i phyir /
spyod yul gyis mi 'phrogs pa zhes bya'o zhes bshad do / /
bshad pa de dag kyang rnam pa gnyis su 'gyur te /
dang po ni chos brgyad kyi rlung gis mi bskyod pas so / /
gnyis pa ni bdud kyi spyod yul gyis mi 'phrogs pas so / /
rnam par gzhag pa bsam gyis mi khyab pa zhes bya bas ni yon tan brgyad pa bstan te /
'di ni chos yang dag par rnam par gzhag pa'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las /
'di ltar mdo la sogs pa yang dag pa'i chos tshad med cing bsam gyis mi khyab pa de dag so so'i skye bo rnams kyis shes par bya ba ma yin pa'i phyir ro zhes 'byung ste /
bstan pa'i chos rnams sangs rgyas la ltos pas rnam par gzhag pa zhes bya la /
byis pa rnams kyis shes par bya ba ma yin pas na /
bsam gyis mi khyab pa zhes bya'o / /
theg pa chen po bsdus pa'i 'grel pa dpe mi mthun pa rnam pa gcig las gsung rab yan lag bcu gnyis po bsam gyis mi khyab pas so so'i skye bo rnams kyis shes par bya ba ma yin la /
de bzhin gshegs pa chos 'di rnam par gzhag pas /
de bzhin du byis pa chung ngu la sogs pas kyang khong du chud par 'gyur ba'o zhes 'byung ngo / /
slob dpon ngo bo nyid med kyis 'grel pa las /
mdo la sogs pa gsung rab yan lag bcu gnyis po dag ni rnam par gzhag pa zhes bya ste /
de dang de dag gis rang dang spyi'i mtshan nyid rnam par 'jog pa'i phyir ro / /
de ltar rnam par gzhag pa de yang byis pa so so'i skye bo rnams kyi blo'i spyod yul ma yin pa'i phyir dang /
'jig rten las 'das pa'i phyir bsam gyis mi khyab pa'o zhes 'byung ste /
gsung rab yan lag bcu gnyis po de 'di dag de bzhin gshegs pa la ltos pas rnam par gzhag pa zhes bya ste /
gsung rab kyi chos de dag gis rang dang spyi'i mtshan nyid rnam par 'jog pa'i phyir rnam par gzhag pa zhes bya'o / /
slob dpon nye ba'i 'od kyis 'grel pa las /
'dis ni bcom ldan 'das kyis chos bstan pa rnam par gzhag pa khyad par du 'phags pa'i yon tan bstan te /
'di ltar bcom ldan 'das kyis bstan pa'i chos thams cad rnam par gzhag pa de rtog ge'i spyod yul las shin tu 'das pa'i phyir ro zhes 'byung ngo / /
de dag kyang mdor bsdu na bcom ldan 'das kyis gsung rab yan lag bcu gnyis rnam par gzhag pa bsam gyis mi khyab pas so so'i skye bo rnams kyis shes pa ma yin no zhes bstan par 'gyur ro / /
dus gsum mnyam pa'i chos nyid la gshegs pa zhes bya bas ni yon tan dgu pa bstan te /
'di ni lung ston pa'i yon tan zhes bya ba nyid do / /
slob dpon ngo bo nyid med kyis 'grel pa las /
'di ltar dus gsum mnyam pa'i chos nyid du kun du khyab par bgrod cing gshegs pa 'am /
dus gsum mnyam pa'i chos nyid ji lta ba bzhin du thugs su chud pas 'das pa dang /
ma 'ongs pa'i don rnams 'byung ngo / /
'byung bar 'gyur ro zhes bya ba la sogs pa da ltar gyi bzhin du lung ston pa'i phyir ro zhes 'byung ste /
slob dpon nye ba'i 'od kyis 'grel pa las kyang 'di dang mthun par bshad do / /
de la chos nyid ces bya ba ni de bzhin nyid do / /
de ltar dus gsum gyi chos rnams kyi mnyam pa de bzhin nyid thugs su chud pa'i phyir 'das pa la sogs pa yang da ltar gyi bzhin du thugs su chud par gyur pa'o / /
yang na dus gsum gyi chos nyid ces bya ste /
de dag gsal bar thugs su chud cing dbyer med pa'i phyir mnyam pa nyid ces bya'o / /
gzhan yang slob dpon nye ba'i 'od kyis 'grel pa las 'dis ni bcom ldan 'das kyis dus gsum lung ston pa khyad par du 'phags pa'i yon tan bstan te /
da ltar byung ba'i dus bzhin du 'das pa dang ma 'ongs pa'i dus lung ston pa thogs pa mi mnga' ba'i phyir ro zhes 'byung ngo / /
de ni 'di skad du mkhyen pas dus gsum lung ston par yul gyi chos nyid gang yin pa de nyid mnyam pa'i de bzhin nyid yin pa 'am /
yang na dus gsum nyid chos nyid ces bya ste /
bye brag med par thugs su chud pa'i phyir mnyam pa nyid ces bya'o zhes bstan par 'gyur ro / /
'jig rten gyi khams thams cad du zhugs pa'i sku dang ldan pa zhes bya bas ni yon tan bcu pa bstan te /
'di ni 'jig rten gyi khams thams cad du longs spyod rdzogs pa dang /
sprul pa'i sku ston pa'i yon tan zhes bya ba nyid do / /
slob dpon ngo bo nyid med kyis 'grel pa las 'di ltar gdul bya ji lta ba bzhin du 'jig rten gyi khams kun tu khyab par sku gnyis ston pas de dag la phan 'dogs pa'i phyir ro zhes 'byung ngo / /
nye ba'i 'od kyis 'grel pa las kyang 'di dang mthun par bshad do / /
gzhan yang de nyid las /
'dis ni bcom ldan 'das dga' ldan gyi gnas nas gshegs pa kun tu ston pa khyad par du 'phags pa'i yon tan bstan te /
'di sprul pa'i sku gling bzhi pa'i 'jig rten gyi khams thams cad du yum gyi lhums su 'jug pa kun tu cig car ston pa'i phyir ro zhes 'byung ngo / /
de dag kyang mdor bsdu na bshad pa rnam pa gnyis su 'gyur te /
dang po ni sku gnyis kyi dbang du byas so / /
gnyis pa ni sprul pa'i sku'i dbang du byas nas 'jig rten gyi khams thams cad du zhugs par bstan to / /
chos thams cad la mkhyen pa the tshom mi mnga' ba zhes bya bas ni yon tan bcu gcig pa bstan te /
'di ni the tshom gcod pa'i yon tan zhes bya ba nyid do / /
slob dpon ngo bo nyid med kyis 'grel pa las yul thams cad la nges par legs par brnyes pa'i phyir dang /
chos rnams la bdag nyid kyis gtan la phebs pa med pa gzhan gyi the tshom chod par 'gyur ba yang ma yin pa nges pa dang bral bas the tshom gcod pa yang ma yin pa'i phyir ro zhes 'byung ste /
nye ba'i 'od kyis 'grel pa las 'di dang don mthun par bshad do / /
gzhan yang slob dpon nye ba'i 'od kyis 'grel pa las 'dis ni bcom ldan 'das the tshom gyi rnam pa thams cad gcod pa khyad par du 'phags pa'i yon tan bstan te /
chos thams cad la the tshom ma lus par bsal ba'i ye shes nges par brnyes pa'i phyir ro zhes bshad do / /
de ni 'di skad du de bzhin gshegs pa chos thams cad la the tshom mi mnga' ba'i phyir /
gzhan gyi the tshom gcod pa yin no zhes bstan par 'gyur ro / /
gzhan yang mi 'jigs pa bzhi brnyes pa'i phyir bdag nyid nges par the tshom mi mnga' ba dang /
so so yang dag par rig pa bzhi brnyes pa'i phyir /
gzhan gyi the tshom gcod par byed pas de'i phyir yon tan zhes bya'o / /
spyod pa thams cad kyi blo chen po yongs su grub pa zhes bya bas ni yon tan bcu gnyis pa bstan te /
'di ni spyod pa sna tshogs kyis 'jug par mdzad pa'i yon tan zhes bya ba nyid do / /
slob dpon nye ba'i 'od kyis 'grel pa las 'di ltar 'dul ba'i sems can gyi rjes su ji ltar 'os pa bzhin du skal ba mnyam pa'i lus bstan pas de dag 'jug par mdzad pa'i phyir ro / /
'dis ni bcom ldan 'das theg pa thams cad kyis 'dul ba'i sems can dag la de dang 'dra ba'i sku kun tu ston pa khyad par du 'phags pa'i yon tan bstan te /
sems can thams cad kyi rang bzhin dang /
spyod pa tha dad pa yongs su mkhyen pas ji lta ba bzhin du nyid kyi sku yang kun tu ston pa'i phyir ro zhes 'byung ste /
de ni 'di skad du bcom ldan 'das theg pa gsum mam /
yang na theg pa lngas rang bzhin dang spyod pa tha dad pa rnams la de dang 'dra ba'i sku kun tu ston pas /
blo bye ba mngon par bsgrub cing so so nas 'jug par mdzad pa theg pa gzhan gnyis po dag la khyad par du gyur pa'i phyir /
spyod pa thams cad kyi blo chen po yongs su grub pa zhes bya'o / /
chos mkhyen pa la nem nur mi mnga' ba zhes bya bas ni yon tan bcu gsum pa bstan te /
'di ni phyi ma la chos 'byung ba rab tu mkhyen pa zhes bya ba nyid do / /
slob dpon dbyig gnyen gyis mdzad pa'i 'grel pa las /
ma 'ongs pa'i dus na chos 'di lta bus de bzhin gshegs pa'i gya nom pa'i ye shes skye bar 'gyur ro zhes mkhyen pa'o zhes bshad do / /
ngo bo nyid med kyis 'grel pa las /
'di ltar 'phags pa nyan thos rnams kyis gang la 'di ni gcig tu dge ba'i rtsa ba cung zad kyang med pa'o zhes spangs pa gang yin pa de la sangs rgyas bcom ldan 'das kyis ma 'ongs pa'i dus na dge ba'i chos skye bar 'gyur ba yang rab tu mkhyen la /
de'i tshe rabs gzhan dang 'brel pa'i sa bon dge ba'i rtsa ba shin tu phra mo yang mngon sum du mkhyen pa'i phyir zhes 'byung ste /
slob dpon nye ba'i 'od kyis 'grel pa las 'di dang don mthun par bshad do / /
mdo las ji skad du bcom ldan 'das rgyal bu rgyal byed kyi tshal na bzhugs pa'i tshe /
sprang po zhig dge slong gi thad du phyin nas rab tu 'byung bar gsol ba btab pa dang /
dge slong dag gis sngon gyi gnas dran pa'i shes pas brtags na /
bskal pa brgyad khri tshun chad du dge ba'i rtsa ba la phyogs pa'i sems cung zad kyang med par mthong ba'i phyir gang gis kyang rab tu ma byung ngo / /
mi de ngu zhing phyir byung ba bcom ldan 'das kyis gzigs nas slar khrid de dge slong rnams la ci'i phyir 'di rab tu ma phyung zhes bka' stsal pa dang /
dge slong dag gis zhib tu gsol to / /
de nas dus gzhan zhig na bcom ldan 'das kyis de rab tu phyung ste /
chos bstan pas rgyun du zhugs pa'i 'bras bu thob par gyur to / /
dge slong rnams the tshom skyes nas bcom ldan 'das la gsol pa dang /
bcom ldan 'das kyis bka' stsal pa /
'di sngon sangs rgyas mar me mdzad kyi tshe shing thun zhig tu gyur te /
grong khyer gyi sgor mi mang po rnams lam 'phyag cing sangs rgyas mar me mdzad la sdod pa shing thun des mthong nas mang po rnams la lam 'phyag pa 'di ci'i phyir zhes dris so / /
mi mang po rnams kyis deng sangs rgyas mar me mdzad grong khyer 'dir gshegs pa'i phyir lam 'phyag cing sdod pa yin no zhes smras pa dang /
de sangs rgyas zhes bya ba'i mtshan thos pas lus kyi spu zing zhes byed nas mchi ma blags te ngus so / /
bcom ldan 'das gshegs pa las bsdad du yang gos zas dag gis phongs pas mthar gyis ri la song ba las /
lam du stag cig dang phrad nas des bzung ste khar bcug pa'i tshe sangs rgyas zhes bya ba'i mtshan brjod nas grong khyer gyi sgo'i mi zhes tshig tu brjod pa las stag gis bsad de zos so / /
mi 'di la sangs rgyas zhes brjod pa'i dge ba'i rtsa ba 'di 'ba' zhig yod pas so zhes gsungs pa lta bu ste /
de bzhin gshegs pa mar me mdzad ni sangs rgyas 'di'i bskal pa grangs med pa gnyis pa na byung ste de'i tshe sangs rgyas rjes su dran pa'i dge ba'i rtsa ba 'di bskyed de /
phyis bskal pa grangs med pa gsum pa yang rdzogs /
bskal pa bcu dgu yang 'das nas gdod dge ba'i rtsa ba yongs su smin pa'i phyir bcom ldan 'das kyis dge ba'i rtsa ba 'di la brten nas rab tu phyung ste /
chos bshad pas rgyun du zhugs pa'i 'bras bu thob par gyur pa 'di lta bu'i sa bon shin tu phra ba theg pa 'og ma gnyis kyis mi shes kyi de bzhin gshegs pa nyag gcig gis thugs su chud pa'o / /
gzhan yang slob dpon nye ba'i 'od kyis 'grel pa las /
'dis ni bcom ldan 'das chos thams cad shin tu mkhyen pa'i ye shes kyis ci rigs par gdams ngag yang dag par sbyin pa khyad par du 'phags pa'i yon tan bstan te /
'di ltar chos rnams la nem nur dang ldan pas ni ci rigs par gdams ngag sbyin par mi nus kyi /
sangs rgyas bcom ldan 'das 'ba' zhig gis chos rnams thugs su chud cing mkhyen pas shin tu rnam par nges pas ci rigs su phyin ci ma log par gdams ngag sbyin pa la rgyun chad pa mi mnga'o zhes 'byung ngo / /
bshad pa de dag kyang mdor bsdu na rnam pa gnyis su 'gyur te dang pos ni sems can rnams kyis yun ring por lon pa'i rgyu shin tu phra bas ma 'ongs pa'i dus na /
chos rnams thob par 'byung ba rab tu mkhyen pa'i nem nur mi mnga' bar bstan to / /
gnyis pas ni sems can rnams kyi rgyu dang 'bras bu'i chos rab tu mkhyen pa'i phyir ci rigs su gdams ngag sbyin pas nem nur mi mnga' bar bstan to / /
rnam par ma brtags pa'i sku mnga' ba zhes bya bas ni yon tan bcu bzhi pa bstan to / /
'di ni mos pa ji lta ba bzhin du ston pa'i yon tan zhes bya ba nyid do / /
slob dpon ngo bo nyid med kyis mdzad pa'i 'grel pa las /
sems can gyi mos pa ji lta ba bzhin du gser la sogs pa'i rang bzhin du snang yang sku la rnam par rtog pa mi mnga' ste /
nor bu dang sil snyan la sogs pa lta bu'o zhes 'byung ngo / /
rnam par rtog pa mi mnga' yang sku ston par mdzad pa'i phyir rnam par ma brtags pa zhes bya'o / /
yang na sku snang ba de yang rnam par mi rtog pa'i dbang las byung ba'i phyir gzhan dag gis rnam par ma brtags pa'o / /
slob dpon nye ba'i 'od kyis 'grel pa las /
yang na de dag dang 'dra ba nyid du ston pas rnam par brtag tu med pa'i zhes bshad do / /
gzhan ni ngo bo nyid med kyis bshad pa dang mthun no / /
de la de dag dang 'dra ba nyid du zhes bya ba ni gdul bar bya ba'i sems can gyi log par spyod pa dang yang dag par spyod pa dang /
gnyi ga'i spyod pa mtshungs shing yongs su bstan pa'i mtshan ma de dag dbyer med pa'o / /
yang na 'gro ba drug po'i rnam pa dang mtshungs pa nyid du 'gro ba drug po dag gi lus ston kyang 'di ni 'gro ba drug po dag gi nang na 'di yin no zhes dbyer med pa'o / /
theg pa chen po bsdus pa'i 'grel pa mi mthun pa rnam pa gcig las sprul pa'i sku bstan pa de'i grangs dang tshad dang /
rnam pa dang dus dang dus tshigs dang gnas rnam par brtag tu med pa'o zhes bshad do / /
gzhan yang slob dpon nye ba'i 'od kyis 'grel pa las 'dis ni bcom ldan 'das kyis kun nas nyon mongs pa mi mnga' ba'i sku yongs su 'dzin pa khyad par du 'phags pa'i yon tan bstan te /
'di ltar de bzhin gshegs pa'i sku ni yang dag pa ma yin pa kun tu rtog pa las 'khrungs pa ni ma yin te /
nyon mongs pa dang las dang skye ba'i nyon mongs pa mi mnga' ba'i phyir ro / /
de bzhin gshegs pa'i sku ni kun nas nyon mongs pa rnams kyis rnam par brtags pa ma yin pa'i phyir ro / /
rnam par ma brtags pa'o zhes 'byung ste /
ji tsam du sku ston pa de dag yang dag pa ma yin pa kun tu rtog pa las ma 'khrungs pa'i phyir rnam par ma brtags pa'o / /
yang sku bstan pa de dag yang dag pa yin pa rnam par rtog pa las 'khrungs pa ma yin pa'i phyir gzhan dag gis rnam par brtag tu med pa'o / /
de dag kyang mdor bsdu na bshad pa rnam pa bzhir 'gyur te /
dang pos ni sku ston par mdzad kyang rnam par rtog pa mi mnga' ba'i phyir rnam par ma brtags pa nyid du ston to / /
gnyis pas ni de dang 'dra ba nyid du ston par mdzad pas shes par mi nus pa'i phyir rnam par ma brtags pa nyid du bstan to / /
gsum pas ni sprul pa'i sku'i grangs dang /
tshad la sogs pa shes par mi nus pa'i phyir rnam par ma brtags pa nyid du bstan to / /
bzhi pas ni ji tsam du sku ston pa dag yang dag pa ma yin pa rnam par rtog pa las 'khrungs pa ma yin pa'i phyir rnam par ma brtags pa nyid du bstan to / /
byang chub sems dpa' thams cad kyis yang dag par gnyer ba mkhyen pa mnga' ba zhes bya bas ni yon tan bco lnga pa ston te /
'di ni rten tshad med pas sems can gdul bar sbyor ba'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las /
'di ltar byang chub sems dpa' tshad med pa'i rten du gyur pas sems can gdul ba'i bya ba mdzad pa yin gyi /
de bzhin gshegs pa rnams bdag dang gzhan mnyam pa nyid brnyes pas /
yang ye shes 'di yongs su tshol ba ni ma yin te /
de bzhin gshegs pas de lta bu'i gdul ba'i bya ba mchog sngar mdzad pas so zhes bshad de /
de ni 'di skad du de bzhin gshegs pa'i gdul ba'i mkhyen pa ni byang chub sems dpa' tshad med pa rnams kyi rten du gyur pas byang chub sems dpa' rnams sbyor ba'i rim gyis thob par bya ba yin gyi /
de bzhin gshegs pa gnyer bar mdzad pa ma yin te /
sems can gdul ba'i mkhyen pa'i mchog brnyes par gyur pa'i phyir ro zhes bstan par 'gyur ro / /
yang na rten tshad med pa'i ye shes kyis sems can gdul ba'i thabs kyi bya ba mdzad pas de'i phyir byang chub sems dpa' rnams ye shes 'di yongs su gnyer ba'o / /
slob dpon ngo bo nyid med kyis 'grel pa las /
'di ltar byang chub sems dpa'i rten dpag tu med pas sems can gdul ba'i phyir sbyor ba bskyed pa de sangs rgyas kyi dbang gis chos mnyen pa sngon du btang bas ye shes gya nom pa 'thob ste /
rnam pa tha dad pa'i byang chub sems dpa' rnam pa rjes su gzung zhing yongs su gtad pas gcig nas gcig tu rgyun mi 'chad par 'jug pa des byang chub sems dpa' thams cad kyis mtshungs par gnyer ba'i ye shes thob par 'gyur ba'o zhes 'byung ngo / /
slob dpon nye ba'i 'od kyis kyang don 'di dang mthun par bshad do / /
'grel pa 'di las sngar ni yon tan bshad la /
de'i 'og tu ni mdo'i tshig rnam par bshad de /
de la byang chub sems dpa'i rten dpag tu med pa zhes bya bas ni gong ma'i rten tshad med pa zhes bya ba'i bshad pa yin te /
rten med pa ni sangs rgyas kyi 'bras bu rtog pa'i ye shes so / /
kha cig na re de ni byang chub sems dpa' rnams kyi rnam par mi rtog pa'i ye shes yin te /
sems can rnams kyis yongs su 'dzin pa'i sems gdul ba'i phyir sbyor ba'i shes pa bskyed nas sangs rgyas kyi ye shes yongs su tshol ba'o / /
yang na byang chub sems dpa'i shes rab po zhes bshad do / /
de ltar rnam pa gnyis su bshad pa yod kyang /
sangs rgyas kyi ye shes yongs su tshol ba zhes bshad pa de bzang ngo / /
sems can gdul ba'i sbyor ba'i yon tan zhes bya ba man chad kyis mdo'i tshig rnam par bshad pa yin te /
sangs rgyas kyi dbang gi stobs kyis byang chub sems dpa' chos mnyan pa yod par gyur nas /
sa dang po'i ye shes gya nom pa 'thob pa'o / /
yang na sangs rgyas kyi ye shes gya nom pa 'thob par 'gyur ro / /
dper na mar me gcig gis mar me brgya stong 'bar bar byed pa de bzhin du sa'i mdun rol gyi rnam pa tha dad pa'i byang chub sems dpa' dang /
rigs ma nges pa'i nyan thos dang /
rang sangs rgyas rnams sangs rgyas nyid kyis rjes su gzung ba dang /
yongs su mya ngan las 'da' ba'i tshe /
de bzhin gshegs pa gzhan dang byang chub sems dpa' chen po dag la yongs su gtad pas dge ba spyod pa'i gang zag thams cad kyis rim gyis thos pa dang /
bsams pa dang /
bsgoms pa'i shes rab thob par mdzad pas de'i dbang gis byang chub sems dpa' thams cad kyis mtshungs par gnyer ba'i ye shes thob nas sangs rgyas kyi mkhyen pa'i ye shes yongs su tshol ba'o / /
gzhan yang slob dpon nye ba'i 'od kyis 'grel pa las /
'dis ni bcom ldan 'das kyi sangs rgyas kyi gdung rgyun mi 'chad par sbyor ba khyad par du 'phags pa'i yon tan bstan te /
byang chub sems dpa' rnams sangs rgyas kyi rigs rgyun mi 'chad par bya ba'i phyir /
sbyor ba la brtson par byed kyi nyan thos la sogs pa ni ma yin te /
de'i phyir sangs rgyas kyi ye shes ni byang chub sems dpa' rnams kho na yang dag par yongs su btsal bar bya ba yin no / /
bshad de sangs rgyas kyi ye shes 'di 'ba' zhig yongs su gnyer bar bya ba yin gyi /
byang chub sems dpa' rnams kyi shes pa ni gnyer bar bya ba ma yin pa'o / /
de dag kyang mdor bsdu na bshad pa rnam pa gnyis su 'gyur te /
dang pos ni sangs rgyas rnams las tha dad par dgar ba ste /
byang chub sems dpa' rnams kho nas gnyer bar byed kyi /
sangs rgyas rnams kyis gnyer bar mdzad pa ni ma yin pa'o / /
gnyis pas ni theg pa 'og ma gnyis las dgar ba ste /
theg pa gnyis kyis gnyer bar bya ba'i ye shes ma yin no zhes bya ba'i tha tshig go / /
sangs rgyas kyis gnas pa gnyis su med pa brnyes pas dam pa'i pha rol tu byon pa'o zhes bya bas ni yon tan bcu drug pa bsten te /
'di ni chos kyi sku mnyam pa la pha rol tu phyin pa rnams yongs su grub pa'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las /
'di ltar gnyis su med pa'i chos kyi sku ni mnyam pas mnyam pa zhes bya ste /
gnyis su med pa'i chos kyi sku 'di las shin tu rnam par dag pa'i pha rol tu phyin pa rnams brnyes par gyur pa'o zhes 'byung ste /
theg pa chen po bsdus pa'i 'grel pa mi mthun pa rnam pa gcig dang sbyar na yongs su grub pa'i chos dang /
yon tan bzhi'i pha rol tu phyin pa rnams kyi yon tan gyi ngo bo nyid byed pa'i phyir ro zhes bshad do / /
de'i phyir bstan bcos de nyid las de bzhin gshegs pa'i chos kyi sku ni gnas pa zhes bya'o / /
yon tan bzhi mthar phyin pa ni pha rol tu byon pa zhes bya'o zhes bshad do / /
slob dpon ngo bo nyid med kyis 'grel pa las chos kyi sku la gnyis su med pa'i phyir mnyam pa zhes bya'o / /
chos kyi sku mnyam pa la brten nas /
pha rol tu phyin pa'i 'bras bu yon tan mngon par 'grub pa'i phyir ro zhes 'byung ste /
sangs rgyas kyi chos kyi sku gnyis su med pa'i phyir mnyam pa zhes bya'o / /
yongs su mnyam pa'i chos kyi sku 'di la brten nas /
rtag pa dang bde ba dang de dang yongs su btsal ba'i pha rol tu byon pa rnams sangs rgyas kyi gnas skabs kyi tshe gdod mngon par 'grub pa'o / /
yang na chos kyi sku mnyam pa la brten nas pha rol tu phyin pa drug yongs su rdzogs par 'gyur la /
pha rol tu phyin pa ni sangs rgyas kyi gnas skabs kyi tshe gdod mngon par 'grub pa'o / /
slob dpon nye ba'i 'od kyis 'grel pa las /
'di ltar sangs rgyas kyi sa gnyis su med pa chos kyi sku las sbyin pa la sogs pa pha rol tu phyin pa thams cad mnyam pa nyid du yongs su rdzogs par 'gyur ro zhes 'byung ngo / /
gzhan yang de nyid las 'dis ni bcom ldan 'das kyi rang bzhin gyi sku'i phyogs khyad par du 'phags pa'i yon tan bstan te /
de bzhin gshegs pa'i chos kyi sku la tha dad pa'i mtshan nyid mi mnga' ba'i phyir gnyis su med pa zhes bya'o / /
sangs rgyas kyi gnas pa gnyis su med pa ni chos kyi sku ste /
de bzhin nyid kyi ngo bo nyid byed do / /
mtshan nyid tha dad pa med pas der gnyis su rnam par rtog pa thams cad mngon du mi 'byung ste /
de la dmigs pa'i ting nge 'dzin khyad par can rtag tu gnas pa'i phyir gnas pa zhes bya ste /
gnyis su med pa'i gnas pa de nyid ni dam pa'i pha rol tu byon pa zhes bya'o / /
de bzhin gshegs pas de'i phyi rol du byon pa'i phyir brnyes pa zhes bya'o zhes 'byung ngo / /
slob dpon nye ba'i 'od kyis bshad pa 'di la mi mthun pa rnam pa gsum du bshad de / /
kha cig ni ting nge 'dzin la gnas pa'i dbang du byas nas gnas par bya ba'i yul chos kyi sku mnyam pa bstan pa yin no zhe'o / /
kha cig ni de ltar gnas par bya ba'i yul smos kyang /
don gyis na ting nge 'dzin la gnas pa zhes bzung ngo zhe'o / /
kha cig ni gnas par bya ba dang gnas pa las yon tan gyi ming rnam par gzhag pa yin no zhe'o / /
de dag kyang mdor bsdu na bshad pa rnam pa gnyis su 'gyur te /
dang po ni chos kyi sku gcig pa'i phyir gnyis su med pa zhes bya'o zhes bstan to / /
gnyis pas ni chos kyi sku la rnam pa sna tshogs kyi gnyis med pa'i phyir gnyis su med pa'o zhes bstan to / /
don gzhan ni brda phrad par zad do / /
yongs su ma 'dres pas de bzhin gshegs pa'i rnam par thar pa'i ye shes dam pa mthar phyin pa zhes bya bas ni yon tan bcu bdun pa bstan te /
'di ni mos pa ji lta ba bzhin du sangs rgyas kyi zhing tha dad pa ston pa'i yon tan zhes bya ba nyid do / /
de la yongs su ma 'dres pa zhes bya ba ni de bzhin gshegs pa'i mos pas sangs rgyas kyi zhing bstan pa rnams yongs su ma 'dres pa'o / /
de bzhin gshegs pa'i rnam par thar pa zhes bya ba ni de bzhin gshegs pas sangs rgyas kyi zhing yongs su bstan pa'i mos pa nyid do / /
yongs su bstan par mdzad pa la mi mkhyen pa ci yang med pa'i phyir ye shes dam pa mthar phyin pa zhes bya ste /
'di ni mdo'i tshig gi don rnam par bshad pa'o / /
'di nyid dang sbyar te yon tan gyi ming bshad na de bzhin gshegs pa'i mos pa ji lta ba bzhin du sems can dang /
sangs rgyas kyi zhing tha dad par bstan pa rnams yongs su ma 'dres par gyur pa'o / /
slob dpon dbyig gnyen gyis mdzad pa'i 'grel pa las /
yongs su ma 'dres pa de bzhin gshegs pa'i ye shes las mos pa mthar phyin pa ste /
de la 'dir smos pa ni rnam par thar pa zhes bya'o zhes 'byung ste /
yongs su ma 'dres pa de bzhin gshegs pa'i ye shes las sems can la phan 'dogs pa'i mos pa mthar phyin pa'i phyir /
sems can gyi mos pa ji lta ba bzhin du sangs rgyas kyi zhing tha dad pa rnam pa sna tshogs bstan pa yang yongs su ma 'dres pa yin te /
mkhyen pa la 'dres pa mi mnga' ba'i dbang gis sangs rgyas kyi zhing yongs su bstan pa rnams kyang yongs su ma 'dres par gyur pa'o / /
slob dpon ngo bo nyid med kyis 'grel pa las sems can rnams kyi mos pa tha dad pa la ltos nas /
gser dang dngul la sogs pa'i sangs rgyas kyi zhing rnam pa sna tshogs yongs su ma 'dres par ston te /
bcom ldan 'das kyis mos pa mngon du gyur pas na 'khor rnams kyi mos pa ji lta ba bzhin ston par mdzad de mi mkhyen pa mi mnga' bas /
de'i phyir de bzhin gshegs pa'i rnam par thar pa ye shes dam pa mthar phyin pa zhes gsungs so / /
de la 'dir mos pa la rnam par thar pa zhes bya bar bzhed do zhes bya bar bshad do / /
slob dpon nye ba'i 'od kyis kyang don ming dang mthun par bshad do / /
gzhan yang slob dpon nye ba'i 'od kyis 'grel pa las /
'dis ni bcom ldan 'das kyi longs spyod rdzogs pa'i sku phyogs khyad par du 'phags pa'i yon tan bstan te /
'dir longs spyod rdzogs pa'i sku ni ma 'dres pa ste /
de bzhin gshegs pa thams cad kyi longs spyod rdzogs pa'i sku'i ngo bo nyid so so tha dad pa'i phyir ro / /
de bzhin gshegs pa'i ye shes dam pas sems can thams cad rnam par thar par mdzad pa'i phyir ro / /
de bzhin gshegs pa'i rnam par thar pa ye shes dam pa zhes bya'o / /
de bzhin gshegs pas ye shes 'di'i mthar phyin pa brnyes pas 'di nyid de bzhin gshegs pa'i ye shes dam pa ma 'dres pa yin no / /
sangs rgyas kyi zhing yongs su dag par longs spyod pa'i sku ston par mdzad kyang /
phan tshun 'dres par mi 'gyur la / /
'khor gyi dkyil 'khor rnams su sku rnam pa sna tshogs bstan nas /
byang chub sems dpa' rnams dang chos kyi dgyes pa bstar bar mdzad kyang /
phan tshun 'dres par mi 'gyur te /
de bzhin gshegs pa ye shes las snang ba'i sku 'di'i mthar yang byon pa'o zhes 'byung ngo / /
'dir bstan bcos de dag las bshad pa'i don yang mdor bsdu na bshad pa rnam pa lngar 'gyur te /
dang pos ni de bzhin gshegs pa'i ye shes dam pa ma 'dres par bstan to / /
gnyis pas ni sangs rgyas kyi zhing bstan pa rnams kyis ma 'dres par bstan to / /
gsum pas ni nyid kyi longs spyod pa'i sku ma 'dres par bstan to / /
bzhi pas ni gzhan longs spyod pa'i sku ma 'dres par bstan to / /
lnga pas ni chos kyi sku dgyes pa bstar ba ma 'dres par bstan to / /
dbus dang mtha' med pa'i sangs rgyas kyi sa mnyam pa nyid thugs su chud pa zhes bya bas ni yon tan bco brgyad pa bstan te /
'di ni sangs rgyas kyi sku gsum gyi yul yongs su ma chad pa yon tan zhes bya ba nyid do / /
slob dpon dbyig gnyen gyis mdzad pa'i 'grel pa las /
'di ltar sangs rgyas kyi chos kyi sku'i yul dang /
phyogs kyi khyon ni 'di tsam mo zhes bya bar yongs su chad pa med la /
longs spyod rdzogs pa dang /
sprul pa'i sku'i 'jig rten gyi khams kyang 'di tsam mo zhes brjod par mi nus so zhes 'byung ngo / /
theg pa chen po bsdus pa'i 'grel pa rnam pa gcig las de bzhin gshegs pa'i sku rnam pa gsum las /
chos kyi sku yul la brten nas tshad dpag par yang mi nus so / /
longs spyod rdzogs pa dang /
sprul pa'i sku rnam pa gnyis kyang 'jig rten gyi khams 'di na ni yod la 'di na ni med do zhes brjod par yang mi nus te /
chos 'ga' yang chos kyi sku las gud na med la /
sems can gang yang longs spyod rdzogs pa dang /
sprul pa'i sku las gud na med do zhes 'byung ngo / /
slob dpon ngo bo nyid med kyis 'grel pa las ji ltar 'jig rten gyi khams la dbus dang mtha' med pa de bzhin du sangs rgyas kyi sa'i yon tan yang de bzhin te /
yul dang phyogs kyi tshad yongs su ma chad pa'o / /
yang na 'jig rten gyi khams kyi phyogs mtha' med pas de bzhin gshegs pa'i sku rnam pa gsum der 'jig rten gyi tshad dang 'tsham pa mnyam par kun tu khyab cing gang ba ste /
'di ltar chos kyi sku la sogs pas 'jig rten gyi khams de lta bu dag tu zhugs kyi /
gzhan dag tu ni ma yin pa'i phyir ro / /
yang na chos kyi sku la sogs pa sangs rgyas kyi sar mnyam par kun tu khyab cing gang bas dbus dang mtha' med cing tshad yongs su chad pa med pa'o / /
chos kyi sku la sogs pa de dag thams cad kun tu khyab cing sems can gyi ched du phan 'dogs pa mngon sum du mdzad kyang rang gi ngo bo nyid la dbus dang mtha' med pa ni ma yin no zhes 'byung ste /
slob dpon nye ba'i 'od kyis 'grel pa las kyang don 'di dang mthun par bshad do / /
slob dpon ngo bo nyid med kyis dbus dang mtha' med par bshad pa de yang rnam pa bzhir 'gyur te /
dang po ni dpe'i chos can la brten nas dbus dang mtha' med par bstan to / /
gnyis pa ni yang na 'jig rten gyi khams zhes bya ba man chad kyis brten par bya ba dang /
rten pa'i dbang du byas nas dbus dang mtha' med pa bstan to / /
gsum pa ni yang na chos kyi sku la sogs pa zhes bya ba la sogs pas sangs rgyas kyi sa'i dbang du byas nas /
dbus dang mtha' med pa bstan to / /
bzhi pa ni chos kyi sku la sogs pa de dag ces bya ba man chad kyis sems can gyi ched du sku ston par mdzad pas /
dbus dang mtha' med pa bstan te /
'on kyang rang gi ngo bo nyid la dbus dang mtha'i sku med pa ni ma yin te /
sems can la phan 'dogs pa ma yin pa'i phyir ro / /
gzhan yang slob dpon nye ba'i 'od kyis 'grel pa las /
'dis ni bcom ldan 'das de bzhin nyid thugs su chud pa'i mtshan nyid khyad par du 'phags pa'i yon tan bstan te /
'di ltar de bzhin nyid mtshan nyid la mtha' dang dbus med de /
'dus byas dang 'dus ma byas kyi dbus dang mtha'i mtshan nyid thams cad yongs su spangs pa'i phyir dang /
yul gyi dbus dang mtha'i mtshan nyid yongs su spangs pa'i phyir ro / /
de bzhin nyid de ni sangs rgyas kyi sa'i mnyam pa'i chos nyid yin te /
sangs rgyas kyi sa'i mnyam pa'i ngo bo nyid 'di thugs su chud pa'i phyir /
'dus byas dang 'dus ma byas la sogs pa thams cad kun tu khyab cing der yang mngon par zhen pa mi mnga' ba yin no zhes 'byung ngo / /
de la 'dus byas dang 'dus ma byas kyi dbus dang mtha'i mtshan nyid thams cad yongs su spangs pa'i phyir zhes bya ba ni /
gang 'dus byas la nges par yod do zhes 'dzin pa ni rtag pa'i mtha'o / /
stong pa nyid med pa'o zhes 'dzin pa ni chad pa'i mtha'o / /
yod pa yang ma yin med pa yang ma yin pa ni dbu ma'i lam mo / /
dbu ma'i don de yang mtha' la ltos nas rnam par gzhag pa yin te /
mtha'i ngo bo nyid kyang rang nyid kyis bral ba yin na /
dbus la ltos te dbus zhes bya / /
de'i phyir de bzhin gshegs pa ni mnyam pa nyid thugs su chud pas dbus dang mtha' gnyi ga yang spangs pa yin te /
'dus byas ji lta ba bzhin du 'dus ma byas la yang de bzhin no / /
kun rdzob kyi dbang du byas te brjod na yul dang phyogs la dbus dang mtha' yod de /
ji ltar dbus kyi yul la ni dbus zhes brjod la yul gzhan la ni mtha' zhes brjod pa lta bu ste /
de bzhin gshegs pa'i mnyam pa nyid thugs su chud de /
yul dang phyogs mi mnga' ba'i phyir /
yul dang phyogs kyi dbus dang mtha'i mtshan nyid yongs su spangs pa'o / /
yang na 'dus byas dang 'dus ma byas ni mtha' gnyis yin la /
yod pa yang ma yin med pa yang ma yin pa ni dbus yin te /
mtha' yang yod pa ma yin /
dbus kyang ci la dbus zhes bya ste /
yul gyi dbus dang mtha' yang de kho na bzhin du bshad par bya'o / /
chos kyi dbyings kyis klas pa zhes bya bas ni yon tan bcu dgu pa bstan te /
'di ni 'khor ba'i mtha' ji tsam par sems can thams cad la phan pa dang /
bde ba nye bar gnas pa zhes bya ba'i yon tan nyid do / /
slob dpon dbyig gnyen gyis mdzad pa'i 'grel pa las /
'di ltar rnam par dag pa'i chos kyi dbyings kyis klas pa ni chos kyi dbyings kyis klas pa'o zhes 'byung ngo / /
slob dpon ngo bo nyid med kyis 'grel pa las /
'di ltar chos kyi dbyings de shin tu rnam par dag pa'i phyir /
rgyu mthun par mdo la sogs pa'i chos rnams kyis chos dbyings de las klas pas /
ma 'ongs pa na sems can thams cad la ji ltar 'os pa bzhin du rtag par phan pa dang bde ba nye bar gnas pa'o zhes 'byung ste /
slob dpon nye ba'i 'od kyis kyang 'di dang mthun par bshad do / /
chos kyi dbyings shin tu rnam par dag pa las ni yang dag par ye shes 'byung ngo / /
yang dag pa'i ye shes kyi dbang gis ni rjes la brnyes pa'i ye shes 'byung ngo / /
rjes la brnyes pa'i ye shes kyi dbang gis ni thugs rje chen po skye'o / /
thugs rje chen po'i dbang gis ni mdo la sogs pa'i gsung rab yan lag bcu gnyis gsung bar 'gyur ro / /
chos kyi dbyings 'di rtag par gnas pa'i dbang gis ni ma 'ongs pa na phan 'dogs pa nye bar gnas so / /
gzhan yang slob dpon nye ba'i 'od kyis 'grel pa las /
'dis ni bcom ldan 'das 'bras bu'i mtshan nyid brnyes pa khyad par du 'phags pa'i yon tan bstan te /
'di ltar chos kyi dbyings shin tu rnam par dag pa brnyes pa'o / /
chos kyi dbyings de ni lam bsgoms pa'i 'bras bu yin no zhes 'byung ngo / /
nam mkha'i khams kyi mtha' gtugs pa zhes bya bas ni yon tan nyi shu pa bstan te /
'di ni mi zad pa'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las 'di ltar de bzhin gshegs pa'i ye shes ni zad pa med de /
nam mkha' dang mtshungs pa'i phyir ro zhes 'byung ngo / /
slob dpon ngo bo nyid med kyis 'grel pa las ni ji ltar nam mkha' de mtha' med pa /
mu med pa /
zad pa med pa /
'grib pa med pa /
skye ba med pa /
'gag pa med pa /
'gyur ba med pa /
dus thams cad du gzugs can thams cad la skabs dbye ba de bzhin du /
chos kyi sku yang rtag par sems can thams cad la phan pa dang bde ba mdzad pa nye bar gnas pa'i mtshan nyid de /
sems can gyi khams ji srid par 'gro ba thams cad kyi don mdzad pa rgyun chad med do zhes 'byung ste /
zhib tu de nyid las bshad pa bzhin no / /
phyi ma'i mtha'i mur thug pa zhes bya bas ni yon tan nyi shu rtsa gcig pa bstan te /
'di ni mthar byon pa'i yon tan zhes bya ba nyid do / /
slob dpon dbyig gnyen gyis mdzad pa'i 'grel pa las /
de bzhin gshegs pa'i mkhyen pas phyi ma'i mtha' mu mthar byon pa la rgyun chad pa mi mnga' ba'o zhes 'byung ngo / /
ngo bo nyid med kyis 'grel pa las /
yon tan 'di dag phyi ma'i mtha'i bar du rtag par rgyun mi 'chad pa'o / /
phyi ma'i mtha'i mur thug pa zhes pas ni de bzhin gshegs pa'i yon tan mi zad par bstan te /
gdul bar bya ba'i sems can gtan du mi zad pa'i phyir ro zhes 'byung ngo / /
slob dpon nye ba'i 'od kyis 'grel pa las ni bshad pa phyi ma 'di gnyis gcig tu bsdus nas ston te /
de'i phyir 'grel pa de nyid las 'dis ni bcom ldan 'das kyi zad pa mi mnga' ba'i phyir byon pa khyad par du 'phags pa'i yon tan bstan te /
'di lta ste /
ji ltar nam mkha' rtag par gtan du mi zad pa de bzhin du sangs rgyas rnams kyi dbyings las 'byung ba'i yon tan rnams kyang de bzhin te /
gtan du mi zad pa nyid kyi phyir dang /
ji ltar phyi ma'i mtha' zad pa'i dus med pa de bzhin du sems can thams cad la phan 'dogs pa'i sbyor ba yang rgyun chad pa mi mnga' ba'i phyir ro zhes 'byung ngo / /
gzhan yang slob dpon nye ba'i 'od kyis 'grel pa las /
'dis ni bcom ldan 'das bdag dang gzhan la phan 'dogs pa'i yon tan rnam pa gnyis zad pa mi mnga' ba khyad du 'phags pa'i yon tan bstan te /
ji ltar nam mkha' bskal pa 'jig pa dang 'chags pa dag ni ngo bo nyid rtag par mi zad pa de bzhin du /
de bzhin gshegs pa'i yang dag pa'i yon tan thams cad kyang de bzhin de rtag par zad pa mi mnga' ba'o / /
ji ltar phyi ma'i mtha' zad pa med pa de bzhin du gzhan la phan 'dogs pa'i yon tan rnams kyang de bzhin te /
phyi ma'i mtha'i mur thug pa'i bar du sems can thams cad la phan 'dogs pa'i phan pa dang /
bde ba'i dngos po rtag par mdzad pa'i phyir ro zhes 'byung ngo / /
theg pa chen po bsdus pa'i 'grel pa mi mthun pa rnam pa gsum las /
yon tan rnams bstan pa yang don phal cher mthun te /
gong du bshad pa rnams ni slob dpon dbyig gnyen dang /
ngo bo nyid med dang /
sangs rgyas kyi sa'i 'grel pa dang sbyar nas bstan pa yin te /
'chad par 'dod pa rnams kyis 'phral la blang ba dang dor ba ci dgar byos shig / //
bam po brgyad pa /
de nyan thos chen po'i dge 'dun tshad med pa zhes bya ba la sogs pas ni lnga pa gsung rab nyan pa'i 'khor bstan pa zhes bya ba ston te /
rnam pa drug las ni drug pa 'khor phun sum tshogs pa'o / /
'di yang rnam pa gnyis su dbye ste /
nyan thos kyi 'khor bstan pa dang /
byang chub sems dpa'i 'khor bstan pa'o / /
'khor rnam pa 'di gnyis kyang sngar sgo rnam pa bzhis rnam par phye nas /
de'i 'og tu tshig gi don bshad par bya'o / /
de la sgo rnam pa bzhi ni yod pa dang med pa rnam par 'byed pa dang /
snga phyi'i rnam par bshad pa dang /
re zhig pa dang /
gtan du ba bstan pa dang /
'khor gzhan yod pa dang /
med pa bstan pa'o / /
de la yod pa dang med pa rnam par 'byed pa ni mu rnam pa bzhi yod de /
dang po ni mdo sde la sogs pa las dman pa kho na smos la /
chen po smos pa ma yin pa ste /
'phags pa rdo rje gcod pa dang /
lung ring po la sogs pa las bshad pa lta bu'o / /
gnyis pa ni chen po kho na smos la dman pa mi smos pa ste /
'phags pa sangs rgyas phal po che dang /
tshul brgya lnga bcu pa'i mdo la sogs pa lta bu'o / /
gsum pa ni che chung gnyis ka smos pa ste /
'phags pa dam pa'i chos pad+ma dkar po'i mdo dang /
dri ma med par grags pas bstan pa'i mdo la sogs pa lta bu'o / /
bzhi pa ni che chung gnyi ga mi smos pa ste /
'phags pa phreng ldan ma'i mdo la sogs pa lta bu'o / /
gal te mu rnam pa bzhi yod na /
shes rab kyi pha rol tu phyin pa'i 'grel pa las byung ba ji ltar brda sprod cing bshad par bya ste /
de las nyan thos kyi sde snod las ni nyan thos kho na smos so / /
byang chub sems dpa'i sde snod las ni nyan thos dang byang chub sems dpa'i 'khor gnyi ga tshang bar smos pa yin no zhes 'byung ngo zhe na /
'di la bshad pa rnam pa gnyis yod de /
kha cig ni yang dag pa'i don du na shes rab kyi pha rol tu phyin pa'i 'grel pa las bshad pa kho na bzhin te /
mu bzhi smos pa ni mdo sde sdud pa dag gi mos pa tha dad pa'i phyir ro zhe'o / /
kha cig ni yang dag pa'i don du na mu bzhi tshang bar smos pa nyid yin te /
shes rab kyi pha rol tu phyin pa'i 'grel pa las /
sde snod gnyis kyi mchog dang dman pa tha dad par bstan pa'i phyir /
re zhig mu gnyis bstan pa yin te /
sngon brgyud pa'i bshad pa las /
yang dag par yod pa dang /
med pa'i phyir dang /
yang na rgyas pa dang bsdus pa'i phyir ro zhe'o / /
de la snga phyi'i rnam par bshad pa yang nges pa med de /
mdo sde kha cig las sngar chen po smos la /
de'i 'og tu dman pa smos pa yod de 'phags pa snyigs ma lnga bstan pa'i mdo lta bu'o / /
kha cig las ni sngar dman pa smos la /
de'i 'og tu chen po smos pa yang yod de /
mdo sde 'di nyid la sogs pa lta bu'o / /
gal te de lta na ci'i phyir sangs rgyas kyi sa'i 'grel pa dang /
shes rab kyi pha rol tu phyin pa'i 'grel pa las /
nyan thos sngar smos pa bshad ce na /
shes rab kyi pha rol tu phyin pa'i 'grel pa las 'di skad du /
sangs rgyas kyi chos ni rnam pa gnyis te /
shin tu gsang ba dang /
bstan par bya ba'o zhes bshad pa lta bu ste /
bstan par bya ba'i sgo nas sngar nyan thos smos pa yin te /
'di ltar de dag nyon mongs pa spangs pas lus pa med pa'i phyir ro / /
shin tu gsang ba'i sgo nas ni byang chub sems dpa' sngar smos pa yin te /
mi skye ba'i chos la bzod pa thob nas nyon mongs pa spangs pa'i phyir ro / /
de nas mdo sde rnam pa gnyis so so nas don re re'i dbang du mdzad pas phan tshun 'gal ba med do / /
nyan thos sngar smos pa de yang sangs rgyas kyi sa'i 'grel pa las /
don rnam pa brgyad kyi phyir ro zhes bshad de /
theg pa chen po la the tshom za ba dag gi the tshom rab tu bsal ba'i phyir dang /
rigs ma nges pa'i byang chub sems dpa' rnams nges pa'i dang ba rab tu bskyed par dran pa'i phyir dang /
yongs su dag pa'i nyan thos chen po rnams bdag cag gi lus ni btsun pa yin no snyam pa'i nga rgyal spang bar bya ba'i phyir dang /
gzhan yang nyan thos rnams rtag par de bzhin gshegs pa'i zham ring ba byed pa'i phyir dang /
cha byad mtshungs pa'i phyir dang /
nang gi 'khor yin pa'i phyir dang /
byang chub sems dpa' rnams nyan thos kyi 'khor la gus pa bskyed pa'i phyir dang /
gzhan dag kyang nyan thos kyi 'khor rnams la rab tu dang ba bskyed pa'i phyir ro zhes 'byung ngo / /
shes rab kyi pha rol tu phyin pa'i 'grel pa las ni rnam grangs kyis ston te /
de'i phyir de las gal te yas bgrang na ni sngar byang chub sems dpa' smos par rigs so / /
gal te mas bgrang na ni sngar dge bsnyen ma smos pa'i rigs na /
ci'i phyir sngar nyan thos kyi 'khor rnam pa bzhi bstan pa'i 'og tu byang chub sems dpa' smos she na /
smras pa byang chub sems dpa' shes pa che mod kyi /
sangs rgyas kyis de'i 'og tu gsungs te /
'di ltar nyon mongs pa da dung ma zad pas de'i phyir 'og tu smos so / /
dgra bcom pa rnams shes pa chung yang nyon mongs pa zad pas de'i phyir gong du smos so / /
gzhan yang byang chub sems dpa' ni thabs kyi stobs kyis 'gro ba lnga po dag tu 'dod pa lnga nyams su len cing sems can 'dren par byed la /
gal te dgra bcom pas de ltar byas na lha dang mi rnams the tshom skye zhing ya mtshan du 'dzin pas /
de'i phyir 'og tu bstan pa yin no zhes 'byung ste /
zhib tu de nyid las bshad pa bzhin no / /
de la re zhig pa dang /
gtan du ba bstan pa ni mdo sde 'di yang sngar gong du bshad pa bzhin du yang dag pa'i don du na gnas gnyis su gsungs pa yin te /
zhing yongs su dag pa dang /
zhing yongs su ma dag pa'o / /
mdo sde 'di gal te zhing yongs su dag par gsungs pa yin na ni /
byang chub sems dpa' rnams ni gtan du ba yin la /
theg pa gnyis ni re zhig pa yin te /
de'i phyir rnal 'byor spyod pa'i sa las /
sems can ji lta bu dag zhing yongs su dag par skye bar mi 'gyur ro zhe na /
so so'i skye bo dang theg pa gnyis dang /
sa'i mdun rol gyi byang chub sems dpa' rnams so zhes bshad pas de'i phyir theg pa gnyis ni sprul pa yin pas /
gtan du ba ma yin no / /
gal te zhing yongs su ma dag par gsungs pa yin na ni theg pa gnyis ni gtan du ba yin la /
byang chub sems dpa' dag ni re zhig pa yin te /
'gyur ba'i lus len pas mthong bar mi nus pa'i phyir dang /
sa bdun pa man chad dngos po can len pa'i phyir dang yang dag pa'i lus kyi don dang ldan pas nyes pa med pa'i phyir te /
shes rab kyi pha rol tu phyin pa'i 'grel pa las sa bdun pa man chad da dung srin bu dang bcas pa'i lus dang sha'i lus ma spangs pa yin no zhes bshad do / /
de la 'khor gzhan yod pa dang /
med pa bstan pa ni gal te zhing yongs su ma dag pa'i dbang du byas nas ni yang dag pa'i klu la sogs pa yang yod de /
de'i phyir sangs rgyas kyi sa'i 'grel pa las /
'khor 'dus pa der 'khor gzhan yang yod mod kyi /
sdud pa po rnams kyis mdor bsdus nas rnam pa gnyis bstan pa ni de dag mchog tu gyur pa'i phyir te /
'og nas mdo la ji skad du lha dang mi dang lha ma yin la sogs pa'i 'jig rten yi rangs te /
bcom ldan 'das kyis gsungs pa la mngon par bstod do zhes gsungs pa lta bu zhes 'byung ngo / /
gal te zhing yongs su dag par bzhugs pa yin na ni /
sprul pa'i klu la sogs pa yod de /
de'i phyir sangs rgyas kyi sa'i 'grel pa las sprul pa yin na yang nyes pa med de /
chos bshad pa'i dkyil 'khor rab tu brgyan pa'i phyir ro / /
yang na sangs rgyas kyi sprul pa 'am /
byang chub sems dpa' dag gi sprul pa yin no zhes 'byung ste /
slob dpon dbyig gnyen dang ngo bo nyid med kyis mdzad pa theg pa chen po bsdus pa'i 'grel pa las kyang 'di dang mthun par bshad do / /
de la tshig gi don rnam par bshad pa yang rnam pa gnyis su dbye ste /
nyan thos kyi 'khor bstan pa dang /
byang chub sems dpa'i 'khor bstan pa'o / /
nyan thos kyi 'khor bstan pa la yang rnam pa gsum du dbye ste /
dang po ni grangs smos shing rnam pa rnam par 'byed pa'o / /
gnyis pa ni thams cad kyang zhes bya ba man chad kyis yon tan rnams rgya cher rnam par bshad pa'o / /
gsum pa ni de bzhin gshegs pa'i bka' zhes bya ba man chad kyis bka' bzhin byed pa bstan pa ste /
'di ni grangs smos shing rnam par 'byed pa'o / /
'di ltar 'khor rnam pa gnyis las /
byang chub sems dpa' las tha dad pa dbye ba'i phyir nyan thos zhes bya ba gsungs so / /
'di yang rnam pa lngas bstan te /
thabs cig tu bzhugs pa rnam par 'byed pa dang /
tshad med pa rnam par bshad pa dang /
chen po rnam par bshad pa dang /
nyan thos kyi don bstan pa dang /
dge 'dun gyi don bstan pa'o / /
de la thabs cig ces bya ba ni 'khor dang bdag nyid mngon sum du gyur pa'i phyir de dag dang lhan cig pa'i don to / /
shes rab kyi pha rol tu phyin pa'i le'u chen po las ni dge 'dun chen po dang lhan cig ces gsungs so / /
shes rab kyi pha rol tu phyin pa'i 'grel pa las /
gnas gcig pa dang /
dus gcig pa dang /
sems gcig tu gyur pa'am /
yang na lta ba gcig pa dang /
lam gcig pa dang /
rnam par grol ba gcig tu gyur pa ni lhan cig pa zhes bya'o zhes 'byung ste /
mdo sde 'di las thabs cig ces gsungs pa dang don gcig go / /
de la tshad med pa zhes bya ba ni slob dpon nye ba'i 'od kyis 'grel pa las /
de'i grangs shin tu mang ste /
bgrang bar dka' ba'i phyir tshad med pa zhes bya'o zhes 'byung ngo / /
de la chen po zhes bya ba ni shes rab kyi pha rol tu phyin pa'i 'grel pa las /
don rnam pa gsum gyi phyir te /
che ba dang mang ba dang mchog tu gyur pa'o / /
mang po'i nang na gtso bor gyur pa'i phyir dang /
sgrib pa rnams spangs pa'i phyir dang /
rgyal po la sogs pas shin tu bkur ba'i phyir che ba zhes bya'o / /
grangs shin tu mang ba'i phyir mang ba zhes bya'o / /
mu stegs can dgu bcu rtsa drug gi smra ba rnams 'jig pa'i phyir mchog tu gyur pa'o zhes 'byung ngo / /
sangs rgyas kyi sa'i 'grel pa las ni rnam pa bzhir bstan te /
dbang po rno ba dang /
mi slob pa dang /
ma nges pa dang /
'khor mang po'o zhes bshad de /
de'i phyir 'grel pa de nyid las thams cad kyang dbang po shin tu rno ba pha rol tu phyin pa'i rigs can gyi nyan thos yin pa'i phyir chen po zhes bya'o / /
gzhan yang mi slob pa'i 'bras bu'i gnas skabs la gnas pa'i phyir chen po zhes bya'o / /
yang dag pa'i don du na thams cad kyang ma nges pa'i rigs can gyi nyan thos yin pas /
'bras bu chung ngu thob nas byang chub chen por gzhol ba'i phyir chen po zhes bya'o / /
yang na 'khor grangs mang ba'i phyir chen po zhes bya ste /
da ltar gyi 'khor mang po bzhin no zhes 'byung ngo / /
slob dpon yang dag bden pas byas pa'i brjed byang las /
chen po zhes bya ba ni don rnam pa gsum yod do / /
dang po ni grangs mang ba ste /
ji ltar dmag chen po zhes brjod pa lta bu grangs mang ba'i phyir chen po zhes bya'o / /
gnyis pa ni tshad che ba ste ji ltar rin po che zhes brjod pa ltar grangs mang ba'i phyir chen po zhes bya ba ma yin gyi dbyibs kyi tshad mtho zhing rgya che ba'i phyir chen po zhes brjod pa'o / /
gsum pa ni mchog tu gyur pas che ba ste /
rgyal po chen po zhes brjod pa lta bu grangs mang ba dang /
dbyibs kyi tshad mtho zhing rgya che ba la bya ba ma yin gyi /
yon tan mchog tu gyur pa'i phyir chen po zhes bya'o / /
nyan thos rnams kyang de bzhin te grangs gcig kho na ma yin pa'i phyir de ni grangs chen po zhes bya'o / /
sangs rgyas kyi 'bras bu tshol bar sems gyur nas byang chub kyi lam bsgrub ste /
shin tu mtho zhing bla na med par gyur pa ni mchog tu che ba yin no / /
rgya che zhing gting med de dpag par mi nus pa ni tshad med pa zhes bya'o zhes bshad do / /
de la nyan thos zhes bya ba ni bstan bcos de kho na nyid grub pa bstan pa las /
chos thos pas go bar gyur pa'i phyir nyan thos zhes bya'o zhes 'byung ngo / /
sangs rgyas kyi sa'i 'grel pa las /
sangs rgyas kyi gsung gi sgra thos pas 'phags pa'i lam la 'jug pa'i phyir nyan thos zhes bya'o zhes 'byung ngo / /
gzhan yang rnal 'byor spyod pa'i sa las gzhan dag las yang dag pa'i chos kyi gsung gi sgra thos pa dang /
gzhan dag yang dag pa'i chos kyi sgra thos par byed pa'i phyir nyan thos zhes bya'o zhes bshad do / /
nyan thos kyi sgra rgya cher bshad pa ni sangs rgyas kyi sa'i 'grel pa dang /
gnas pa bcu'i bshad pa dang /
mdo sde shes rab kyi pha rol tu phyin pa dang /
'dus pa chen po la sogs pa las 'byung ba bzhin du rig par bya'o / /
de la dge 'dun zhes bya ba ni saM g+ha'i sgra las drangs nas mthun pa'i 'khor zhes bya bar 'dren te /
don dang dngos po gnyis mthun par gyur pa'i phyir dge 'dun zhes bya'o / /
sangs rgyas kyi sa'i 'grel pa las thams cad kyang rab tu byung ba'i dge 'dun yin pa'i phyir dge 'dun zhes bya'o zhes bshad do / /
shes rab kyi pha rol tu phyin pa'i 'grel pa las ni /
dge slong mang po gcig tu 'dus nas mthun par gyur pa ni dge 'dun zhes bya'o zhes 'byung ste /
zhib tu de nyid las bshad pa bzhin no / /
thams cad kyang shin tu dul ba zhes bya ba la sogs pas ni gnyis pa yon tan rnams rgya cher bshad pa zhes bya ba bstan to / /
'di yang yon tan rnam pa bcu gsum yod pa nyid kyis sgo rnam pa bcu gsum du dbye ste /
'dis ni dang po shin tu dul ba'i yon tan bstan to / /
'di yang sangs rgyas kyi sa'i 'grel pa las /
bshad pa rnam pa gsum yod de /
de'i phyir de nyid las thams cad kyang shin tu dul ba zhes bya ba ni /
kha cig na re slob pa dang bcas pa dag gis mthong bas spang bar bya ba'i nyon mongs pa'i gnas ngan len kun du brtags pa brgya rtsa bcu gnyis kyi rnam pa dang bral ba dmu rgod ma yin pa'i phyir rta cang shes bzhin pas na shin tu dul ba zhes bya'o zhe'o / /
kha cig ni mi slob pa dag gis mthong ba dang /
bsgoms pas spang bar bya ba'i nyon mongs pa'i rnam pa brgya nyi shu rtsa brgyad dang bral bas ma dul ba ma yin pa'i phyir /
gser btso ma bzhin pas na dul ba zhes bya'o / /
yang dag pa'i don du kun kyang byang chub chen por yongs su bsngos pa'i rigs can dag yin pas thams cad kyang 'bras bu chen po la gzhol ba dang /
de bzhin gshegs pa'i thugs ji lta ba bzhin du 'gyur zhing /
glang po che cang shes bzhin pas na shin tu dul ba zhes bya ste /
shin tu dul ba rgya cher bshad pa ni shes rab kyi pha rol tu phyin pa'i 'grel pa las 'byung ba bzhin du rig par bya'o / /
sangs rgyas kyi sras zhes bya bas ni gnyis pa sangs rgyas kyi gdung gsob pa'i yon tan bstan to / /
sangs rgyas kyi sras zhes bya ba 'di yang rnam pa gsum gyis bstan te /
dang po ni nyan thos kyi dbang du mdzad nas sangs rgyas kyi sras zhes bshad de /
mdo sde 'di nyid dang /
sangs rgyas kyi sa la sogs pa las gsungs pa nyid do / /
slob dpon nye ba'i 'od kyis 'grel pa las /
de bzhin gshegs pa'i lung gi stobs kyis 'phags pa'i lam las skyes pa'i phyir /
sangs rgyas kyi sras zhes bya ste /
ji skad du thams cad kyang bcom ldan 'das kyi gsung ngag las skyes pa ste /
yang dag pa'i chos las skyes pa'i phyir ro zhes bshad pa lta bu'o / /
kha cig ni thams cad kyang theg pa chen po la gzhol ba'i nyan thos yin pas /
de bzhin gshegs pa'i gdung 'tshob cing rgyun mi gcod pa'i phyir sangs rgyas kyi sras zhes bya'o zhes 'byung ngo / /
gnyis pa ni byang chub sems dpa'i dbang du mdzad nas /
sangs rgyas kyi sras zhes bshad de /
theg pa chen po bsdus pa'i 'grel pa mi mthun pa rnam pa gcig las /
ji skad du sangs rgyas kyi sras zhes bya ba yang don rnam pa lnga yod de /
bla na med pa'i theg pa la shin tu mos pas ni sa bon byed do / /
shes rab kyis ni mi byed do / /
ting nge 'dzin gyis ni mngal byed do / /
snying rje chen pos ni ma ma byed do / /
sangs rgyas rnams kyis ni yab mdzad do zhes bshad pa lta bu'o / /
slob dpon yang dag bden pa'i 'grel pa las /
sems can gyi lus mngon par grub pa las gdon mi za bar dngos po lnga phun sum tshogs par bya dgos te /
pha dang /
sa bon dang /
ma dang /
mngal gyi gnas dang /
ma ma'o / /
pha ni bu skyed pa'i gzhi yin pas sngar bstan pa'o / /
pha'i khu chu las lus kyi sa bon du 'gyur ba'i phyir gnyis pa sa bon bstan to / /
ma med na 'dzin par mi nus pas lus mi 'grub pa'i phyir gsum pa ma bstan to / /
mas yongs su bzung yang gal te mngal gyis ma bkris na lus mi 'grub ste /
mngal ni lus gnas pa'i rten yin pas bzhi pa mngal gyi gnas bstan to / /
btsas nas ma mas ma gsos na lus mi 'grub pa'i phyir lnga pa ma ma bstan to / /
sangs rgyas kyi sras zhes bya ba yang de bzhin du rkyen khyad par can rnam pa lnga dgos te /
dang po ni yab mchog tu gyur pa ste /
sangs rgyas bcom ldan 'das rnams yab mdzad pa'i phyir ro / /
gnyis pa ni sa bon mchog tu gyur pa ste /
'di ltar byang chub kyi sems kyis sa bon byed pa'o / /
gsum pa ni skyed pa'i yum mchog tu gyur pa ste /
shes rab kyis bskyed pa'i ma byed pa'i phyir ro / /
bzhi pa ni mngal gyi snying po mchog tu gyur pa ste /
bsod nams dang ye shes kyis yongs su bzung nas mngal gyi snying po byed pa'i phyir ro / /
lnga pa ni ma ma mchog tu gyur pa ste /
snying rje chen po rnams kyis gso zhing ma ma byed pa'i phyir ro zhes 'byung ngo / /
gsum pa ni byang chub sems dpa' dang /
nyan thos gnyi ga'i dbang du mdzad nas /
sangs rgyas kyi sras zhes bshad de /
shes rab kyi pha rol tu phyin pa'i 'grel pa las /
ji skad du sangs rgyas kyi sras ni rnam pa lnga ste /
thams cad kyang gsung las skyes pa /
chos las skyes pa /
'di lta ste /
rgyun tu zhugs pa nas dgra bcom pa'i bar dang /
yang dag pa'i gnas skabs su zhugs pa'i byang chub sems dpa'o / /
rang sangs rgyas ni sangs rgyas kyi chos kyi nang du rgyu rkyen btab pa yin mod kyi /
sangs rgyas mi 'byung ba'i tshe rang nyid kyis lam rtogs pa'i phyir /
gsung las skyes pa zhes mi brjod de /
rgyu'i rkyen ring du gyur pa'i phyir ro zhes 'byung ste /
sangs rgyas kyi sras kyi don rgya cher bshad pa ni bstan bcos mdo sde rgyan dang /
sangs rgyas kyi rang bzhin bstan pa dang theg pa chen po bsdus pa dang /
gnas pa bcu bshad pa dang /
shes rab kyi pha rol tu phyin pa'i 'grel pa dang /
rnal 'byor spyod pa'i sa las 'byung ste /
mangs kyis dogs nas 'dir ma bstan to / /
sems shin tu rnam par grol ba shes rab shin tu rnam par grol ba zhes bya bas ni gsum pa sems dang shes rab rnam par grol ba'i yon tan bstan te /
mdo las ji skad du 'di ltar 'dod chags dang bral ba'i phyir sems rnam par grol ba thob par 'gyur ro / /
ma rig pa dang bral ba'i phyir shes rab rnam par grol ba thob par 'gyur ro zhes gsungs pa lta bu'o / /
mdo'i tshig 'di yang so so nas bshad pa mi mthun te /
bye brag tu smra ba dag ni 'di skad du sems ni rang bzhin gyis rnam par dag pa ste /
glo bur gyis nyon mongs pas ma gos pa'i phyir ro / /
rnam par ma dag pa zhes bshad de /
yang dag pa'i don du na sems dang shes rab rang bzhin gyis rnam par grol ba yin no zhe'o / /
thams cad yod par smra ba dag ni sems 'dod chags dang bral ba'i tshe sems dang mtshungs par ldan pa'i mos pa 'dod chags las rnam par grol ba'i phyir mos pa de nyid las sems rnam par grol ba zhes bshad do / /
shes rab ma rig pa dang bral ba'i tshe shes rab dang mtshungs par ldan pa'i mos pa ma rig pa las rnam par grol ba'i phyir mos pa de nyid shes rab rnam par grol ba zhes bshad de /
'dus ma byas dang mya ngan las 'das pa la rnam par grol ba zhes bya ba ni ma yin no zhe'o / /
mdo sde pa dag ni bstan bcos de kho na nyid grub pa'i nang nas 'du shes bcu bshad pa las 'byung ba bzhin du ma rig pa dang bral ba'i phyir /
shes rab rnam par grol ba thob par 'gyur ro / /
sred pa dang bral ba'i phyir sems rnam par grol ba thob par 'gyur ro zhe'o / /
'dir theg pa chen po'i bstan bcos dang sbyar na /
sangs rgyas kyi sa'i 'grel pa las /
sems shin tu rnam par grol ba ni khams gsum pa'i 'dod chags las rnam par grol ba'i phyir te /
ji skad du 'dod chags dang bral ba'i sems rnam par grol ba 'thob par 'gyur ro zhes bshad pa lta bu'o / /
shes rab shin tu rnam par grol ba ni nyon mongs pa can gyi ma rig pa thams cad las rnam par grol ba'i phyir te /
ji skad du ma rig pa 'gags pas shes rab rnam par grol ba 'thob par 'gyur ro zhes bshad pa lta bu'o zhes 'byung ste /
de la bshad pa lta bu'i zhes bya ba ni mdo las gsungs pa dag la snyegs so / /
sangs rgyas kyi sa'i 'grel pa'i dgongs pa ni sems dang shes rab kyi dbang gis 'dod chags dang bral ba dang /
gti mug dang bral ba 'thob par 'gyur la /
des 'thob pa'i 'dus ma byas ni rnam par grol ba'i ngo bo nyid byed pas rigs pa dang 'gal ba med de /
bstan bcos las rnam par ma phye ba'i phyir ro zhes bstan par 'gyur ro / /
shes rab kyi pha rol tu phyin pa'i 'grel pa las /
nyon mongs pa rnams ni sred par gtogs pa dang /
lta bar gtogs pa yin te sred par gtogs pa'i nyon mongs pa rnams kyis ni sems la sgrib par byed do / /
lta bar gtogs pa'i nyon mongs pa rnams kyis ni shes rab la sgrib par byed do / /
'di ltar sred pa dang bral ba'i phyir sred par gtogs pa'i nyon mongs pa rnams dang bral nas /
ma rig pa dang bral ba'i phyir lta bar gtogs pa'i nyon mongs pa rnams dang bral bas shes rab rnam par grol ba 'thob par 'gyur ro zhes 'byung ste /
rgya cher de nyid las bshad pa bzhin no / /
'phags pa mya ngan las 'das pa chen po'i mdo las /
'dod chags dang zhe sdang dang /
gti mug gi sems gtan 'gags pa'i phyir /
sems shin tu rnam par grol bar 'gyur ro / /
chos thams cad la thogs pa med pas shes rab shin tu rnam par grol bar 'gyur ro zhes gsungs so / /
shes rab kyi pha rol tu phyin pa'i 'grel pa las /
shin tu zhes bya ba ni bzang po zhes bya bar bsgyur te /
bzang po'i rnam par grol ba de yang rnam pa gsum ste /
dang po ni mu stegs can gyi 'dod chags dang bral ba'i phyir gang zag las rnam par dbye ste /
de dag gnas gcig pa dang /
lam gcig pas sems rnam par grol ba yin gyi thams cad las ma yin pa'i phyir bzang po zhes mi bya'o / /
gnyis pa ni chos 'di pa'i slob pa dang bcas pa'i gang zag las rnam par dbye ba ste /
de dag rnam par grol bas thob pa yin mod kyi /
nyon mongs pa'i lhag ma lus pa'i phyir rnam par grol ba ma yin no / /
gsum pa ni mi slob pa las ldog pa'i chos can gyi dgra bcom pa dang dus kyi rnam par grol ba thob pa las rnam par dbye ba ste /
de dag bzang po rnam par grol ba ma yin pas /
de'i phyir dgra bcom pa dbang po rnon po'i dbang du mdzad nas /
bzang po rnam par grol zhes gsungs pa yin no zhes 'byung ngo / /
tshul khrims shin tu rnam par dag pa zhes bya bas ni bzhi pa tshul khrims shin tu rnam par dag pa'i yon tan bstan te /
'di yang slob dpon nye ba'i 'od kyis rnam grangs gsum gyis rnam par bshad de dang po ni yan lag drug la brten nas so / /
gnyis pa ni zag pa med pa la brten nas so / /
gsum pa ni theg pa chen po la brten nas so / /
de la yan lag drug la brten nas bshad pa ni sangs rgyas kyi sa'i 'grel pa las /
tshul khrims shin tu rnam par dag pa ni mdo las ji skad du /
yan lag drug dang ldan pa ni tshul khrims rnam par dag pa zhes bya ste /
tshul khrims rnam par dag pa la gnas pa dang /
so sor thar pa'i sdom pas bdag nyid bsdams pa dang /
cho ga phun sum tshogs pa dang /
spyod yul phun sum tshogs pa dang /
kha na ma tho ba shin tu phra ba dag la yang 'jigs par lta ba dang /
bslab pa'i gzhi rnams yang dag par blangs te slob pa'o zhes gsungs pa lta bu'o / /
de la zag pa med pa la brten pa ni sangs rgyas kyi sa'i 'grel pa las yang na thams cad kyis zag pa med pa'i tshul khrims thob pa'i phyir shin tu rnam par dag pa zhes 'byung ngo / /
de la theg pa chen po la brten nas bshad pa ni sangs rgyas kyi sa'i 'grel pa las /
yang dag pa'i don du ni mi slob pa'i sa la gnas pa dag theg pa chen por yongs su bsngos pas rang gi phyogs kyi tshul khrims rnam par dag pa dang /
byang chub sems dpa'i tshul khrims bsgrub pa'i phyir /
shin tu rnam par dag pa zhes bya'o zhes 'byung ngo / /
chos kyi bde ba la gzhol zhing yongs su tshol ba zhes bya bas ni lnga pa chos kyi bde ba gnyer ba'i yon tan bstan to / /
'di yang slob dpon nye ba'i 'od kyis rnam pa gsum du bshad de /
de'i phyir sangs rgyas kyi sa'i 'grel pa las /
chos kyi bde ba la gzhol zhing yongs su tshol ba zhes bya ba ni chos yang dag par yongs su tshol ba na bde ba chen po 'di lta ste /
sangs rgyas kyi byang chub la gzhol bar byed kyi /
don gzhan mi tshol ba'o / /
yang na chos tshol ba'i tshe gzhan bde bar bya ba'i phyir te klan ka tshol ba'i bsam pa med pa dang /
spyod lam ngan pa yongs su spangs pa'o / /
yang dag pa'i don du na nyan thos chen po 'di dag rtse gcig tu chos kyi bde ba tshol bar byed pa grags pa dang rnyed pa dang /
bkur sti tshol ba ni ma yin pa'o zhes 'byung ngo / /
mang du thos pa thos pa 'dzin pa thos pa bsags pa zhes bya bas ni drug pa thos pa'i shes rab phun sum tshogs pa'i yon tan bstan te /
'di ltar tshig gsum po de dag kyang thos pa'i shes rab kyis dang po dang bar ma dang gnas skabs khyad par can dang /
khyad par can ma yin pa'i bye brag gi dbang du mdzad nas tshig rnam pa gsum rnam par 'byed pa yin no / /
thams cad yod par smra ba'i gzhung dang sbyar na mang du thos pa rjes su dran pa dang /
yongs su 'dzin pa dang /
byang bar byed pa ni tshig gsum po bye brag yin no zhes zer te /
de'i phyir bstan bcos rnam grangs bsdu ba las /
mang du thos pa thos pa 'dzin pa thos pa bsags pa zhes bya ba ni 'di ltar thog mar dge ba /
bar du dge ba /
tha mar dge ba /
tshig 'bru dang don bzang po /
ma 'dres pa /
yongs su rdzogs pa /
yongs su dag pa /
yongs su byang ba /
tshangs par spyod pa'i chos bshad pa na /
chos de dag mang du thos pa phun sum tshogs pa dang /
thos pa 'dzin pa dang /
bstan pa'i tshig byang bar byed pa'o zhes 'byung ngo / /
rnal 'byor spyod pa'i sa las thog mar dge ba ni 'di lta ste /
nyan pa na rab tu dga' ba bskyed pa'i phyir ro / /
bar du dge ba ni 'di lta ste /
bar du sbyor ba na tshegs chung ngus mtha' gnyis rnam par spangs nas /
dbu ma'i lam du 'gro ba'i phyir ro / /
tha mar dge ba ni 'di lta ste /
shin tu mthar phyin nas dri ma rnams dang bral ba'i phyir dang /
thams cad las 'dod chags dang bral ba dang /
shin tu 'dod chags dang bral ba'i mthar phyin par gyur pa'i phyir ro / /
don bzang po ni phan pa dang bde ba rab tu 'dren pa'i phyir ro / /
tshig 'bru bzang po ni 'di lta ste /
ming gi tshogs la sogs pa legs par sbyar ba dang tshig tu 'don pa zur phyin pa'i phyir ro / /
ma 'dres pa ni 'di lta ste /
'di las phyi rol pa rnams dang thun mong du ma gyur pa'i phyir ro / /
yongs su rdzogs pa ni tshad med pa'i phyir dang /
thams cad kyi mchog tu gyur pa'i phyir ro / /
yongs su dag pa ni 'di lta ste /
rang bzhin gyis rnam par grol ba'i phyir ro / /
yongs su byang ba ni 'di lta ste /
rnam par grol ba mtshams sbyor ba'i phyir ro / /
tshangs par spyod pa 'di lta ste /
'phags pa'i lam yan lag brgyad de /
lam 'di ni ma 'dres pa'i rnam pa la sogs pa mtshan nyid bzang po rnam pa bzhis bstan to zhes 'byung ngo / /
'di ltar theg pa chen po'i gzhung dang sbyar na /
sangs rgyas kyi sa'i 'grel pa las mdo sde tshad ma rnams kyi dang po dang /
bar ma dang /
tha ma'i yan lag rnams thams cad thos shing gzung ba'i phyir mang du thos pa zhes bya'o / /
thos pa'i don gyi rjes su thams cad dran zhing mi brjed pa'i phyir thos pa 'dzin pa zhes bya'o / /
tshig 'bru dang don goms par bya ste /
brtan por gnas par byed pas /
de'i phyir thos pa la sogs pas zhes bya'o zhes 'byung ngo / /
legs par bsam pa sems pa legs par smra ba brjod pa /
legs par bya ba'i las byed pa zhes bya bas ni /
bdun pa las rnam pa gsum ye shes kyi rjes su 'brang ba'i yon tan bstan to / /
slob dpon nye ba'i 'od kyis 'grel pa las /
'jig rten pa byis pa dag ni nyes par bsam pa sems pa nyes par smra ba brjod pa /
nyes par brjod pa'i las byed pa dag yin gyi 'jig rten las 'das pa'i 'phags pa dag ni de dag gi chos las 'das shing de dag dang mi mthun pas /
de'i phyir legs par bsam pa sems pa /
legs par smra ba brjod pa /
legs par brjod pa'i las byed pa /
las rnam pa gsum rnam par dag pa ye shes kyi rjes su 'brang ba zhes gsungs so zhes 'byung ngo / /
gzhan yang rnal 'byor spyod pa'i sa las /
ji ltar mkhas pa'i rtags dang ldan pa yin zhe na /
'di lta ste las kyi mtshan nyid kyis byis pa yin par shes la /
las kyi mtshan nyid kyis mkhas pa yin par shes te /
de yang ji lta bu zhe na /
'di lta ste /
byis pa rnams nyes par bsam pa sems pa dang /
nyes par smra ba brjod pa dang /
nyes par byed pa'i las byed pa yin gyi /
mkhas pa ni legs par bsam pa sems pa dang /
legs par smra ba brjod pa dang /
legs par bya ba'i las byed pa yin te /
de ltar mkhas pa'i rtags dang ldan pa yin no zhes 'byung ste /
de la legs par sems pa zhes bya ba la sogs pa ni yid dang ngag dang lus kyi las yongs su dag pa rnam pa gsum dang go rims bzhin no / /
nyes par bsam pa zhes bya ba la sogs pa ni nyon mongs pa can gyi las rnam pa gsum ste /
de'i phyir rnal 'byor spyod pa'i sa las nyes par bsam pa sems pa dang /
nyes par smra ba brjod pa dang /
nyes par bya ba'i las byed pa ji tsam du mngon sum du spyod pa'i lus dang /
ngag dang yid kyi las rnams ni thams cad kyang rnam par ma dag pa yin no zhes bshad do / /
shes rab myur ba /
shes rab mgyogs pa /
shes rab rno ba /
nges par 'byung ba'i shes rab can /
nges par rtogs pa'i shes rab can /
shes rab che ba /
shes rab yangs pa /
shes rab zab pa /
shes rab mnyam pa med pa /
shes rab rin po cher yongs su grub pa zhes bya ba ni brgyad pa shes rab khyad par can gyi yon tan bstan te /
shes rab 'di dag la yang bshad pa rnam pa gsum yod de /
kha cig ni mdo sde 'di las shes rab rnam pa brgyad kyi ming ston te /
mdo las shes rab rin po che yongs su grub pa zhes bya bas gong ma'i shes rab brgyad po dag shes rab rin po che yin par sdud pa yin gyi /
logs shig tu shes rab rnam par gzhag pa ma yin no / /
de'i phyir rnal 'byor spyod pa'i sa las /
shes rab rin po che zhes 'byung gi rin po che'i shes rab ces mi brjod do zhe'o / /
kha cig ni shes rab rnam pa dgu ste /
de'i phyir shes rab kyi pha rol tu phyin pa nyi khri lnga stong pa dang /
shes rab kyi pha rol tu phyin pa'i 'grel pa las /
rin po che'i shes rab ces 'byung ba'i phyir /
shes rab gzhan yin par shes par bya'o zhe'o / /
kha cig ni mdo sde 'di la shes rab bcu bstan te /
shes rab shin tu zab pas bsnan na'o / /
de'i phyir sangs rgyas kyi sa'i mdo dpe mi mthun pa rnam pa gcig las /
shes rab shin tu zab pa zhes 'byung ste /
gzhan dag gis gting dpag dka' ba'i phyir ro / /
'di ni re zhig rnam pa dgu dang sbyar nas rnam par 'byed de /
de'i phyir sangs rgyas kyi sa'i 'grel pa las /
de bzhin gshegs pas gsungs pa'i chos 'dul ba'i don la myur du 'jug pa'i phyir shes rab myur ba zhes bya'o / /
de nyid kyi don mang po la 'jug pa'i phyir /
shes rab mgyogs pa zhes bya ste /
mang po la 'gro ba ni shes rab mgyogs pa zhes bya ba'i phyir ro / /
don phra ba la 'jug pa'i phyir shes rab rno ba zhes bya'o / /
'khor ba las nges par 'byung ba'i shes rab thob pa'i phyir /
nges par 'byung ba'i shes rab can zhes bya'o / /
nges par 'byung ba'i shes rab 'di nyid kyis mya ngan las 'da' ba rtogs pa'i rgyu byed pas de'i phyir nges par rtogs pa'i shes rab can zhes bya ste /
mchog tu gtan la 'bebs pa'i phyir nges par rtogs pa zhes bya ste /
de ni mya ngan las 'das pa'o / /
shes rab 'dis de rtogs pa'i rgyu byed pa'i phyir /
de la brten nas ming rnam par gzhag pa yin no / /
dris pa rnams rnam par gtan la 'bebs pa la yongs su gtugs pa med pa'i phyir shes rab che ba zhes bya'o / /
zab cing rgya che ba dang shin tu rtogs pa'i phyir shes rab yangs pa zhes bya'o / /
nyan thos dbang po rtul po rnams las shes rab khyad par du 'phags pa'i phyir /
shes rab mnyam pa med pa zhes bya'o / /
shes rab 'dis ni don gyi mchog thob par byed pas /
shes rab rin po che zhes bya ste /
nyan thos rnams shes rab rin po che de lta bu dag dang ldan pa'i phyir shes rab ni rin po che yongs su grub pa zhes gsungs pa yin no zhes 'byung ngo / /
de la don gyi mchog ces bya ba ni mya ngan las 'das pa la bya'o / /
rnal 'byor spyod pa'i sa dang sbyar na de dag cung zad mi mthun te /
de'i phyir de nyid las rkyen rab tu shes pa'i phyir shes rab myur ba zhes bya'o / /
thogs pa med pa'i phyir shes rab mgyogs pa zhes bya'o / /
ji tsam pa dang ji lta ba bzhin du rab tu shes par bya ba'i phyir shes rab rno ba zhes bya'o / /
nges par 'byung ba'i chos rnams dang /
'jig rten pa'i 'dod chags dang bral ba yang rab tu shes pa'i phyir nges par 'byung ba'i shes rab can zhes bya'o / /
'jig rten las 'das pa'i 'dod chags dang bral ba rab tu shes pa'i phyir nges par rtogs pa'i shes rab can zhes bya'o / /
shes rab de nyid dus yun ring po nas yongs su goms par bya ba'i phyir shes rab che ba zhes bya'o / /
shes rab de nyid tshad med pa dang mtha' yas pa'i spyod yul gyi phyir shes rab yangs pa zhes bya'o / /
gzhan dag gi shes rab kyis mtshungs pa med pa'i phyir mnyam pa med pa'i shes rab can zhes bya'o / /
dbang po thams cad kyi nang na shes rab gtso bor gyur pa'i phyir te /
ji ltar yid bzhin gyi nor bus 'khor los sgyur ba'i rgyal po'i rin po che bai DUr+ya 'od kyis snang bar byed pa bzhin du gyur pa'i phyir dang /
de dang mtshungs par ldan pa'i phyir shes rab rin po che yongs su grub pa zhes bya'o zhes 'byung ngo / /
shes rab kyi pha rol tu phyin pa'i 'grel pa las ni shes rab bcu gcig bstan to / /
'phags pa 'dus pa chen po'i mdo las ni shes rab bcu gnyis gsungs so / /
rnal 'byor spyod pa'i sa las ni shes rab bcu drug ces bya ste /
mangs kyis dogs pas 'dir ma brjod do / /
rig pa gsum dang ldan pa zhes bya ba ni dgu pa rig pa gsum dang ldan pa'i yon tan bstan te /
mdo dag las ji skad du /
rig pa ni rnam pa gsum yod de /
sngon gyi gnas rjes su dran pa shes pa mngon sum du byed pa'i mngon par shes pa'i rig pa dang /
'chi 'pho dang skye ba shes pa mngon sum du byed pa mngon par shes pa'i rig pa dang /
zag pa zad pa shes pa mngon sum du byed pa'i mngon par shes pa'i rig pa zhes gsungs so / /
rig pa gsum po 'di yang thams cad yod par smra ba dag mdzod kyi bstan bcos las 'byung ba bzhin du sgo rnam pa bzhis rnam par 'byed de /
dang po ngo bo nyid bstan pa ste /
shes rab kyis ngo bo nyid byed do / /
de yang go rims bzhin du mngon par shes pa drug las lnga pa sngon gyi gnas rjes su dran pa dang /
gnyis pa lha'i mig dang /
drug pa zag pa zad pa gsum gyi ngo bo nyid do / /
gnyis pa ni gsum rnam par gzhag pa'i dgos pa bstan pa ste go rims bzhin du sngon dang ma 'ongs pa dang /
da ltar gyi mtha'i kun tu gti mug pa rnam pa gsum gyi gnyen po'i phyir ro / /
gsum pa ni yang dag pa dang /
brtags pa rnam par 'byed pa ste /
zag pa zad pa'i shes pa'i rig pa ni /
brtags pa dang /
yang dag pa'i gnyi gar btags te /
zag pa med par rtogs pa'i phyir ro / /
gzhan gnyis pa ni btags pa yin te /
gcig tu zag pa dang bcas pa'i phyir ro / /
zag pa dang bcas pa dang /
zag pa med pa'i shes pa dag ni kun kyang zag pa zad pa zhes bya ste /
gnyi ga yang zag pa zad pa'i lus las skye ba'i phyir ro / /
yang dag pa ni zag pa med pa zhes bya'o / /
btags pa ni zag pa dang bcas pa zhes bya ste /
mchog dang dman pa phan tshun ltos pa'i phyir /
yang dag pa dang /
btags pa bstan pa yin no / /
bzhi pa ni slob pa dang /
mi slob pa rnam par 'byed pa ste /
gcig tu mi slob par gtogs pa yin te /
slob pa dag ni mun pa dang bcas pa'i phyir ro / /
bye brag tu bshad pa chen po las rnam pa gsum rnam par gzhag pa'i dgos pa bstan pa ni mdzod kyi bstan bcos las bshad pa dang cung zad tha dad de /
de'i phyir de nyid las mngon par shes pa drug las ci'i phyir rnam pa gsum rig pa zhes bstan ce na /
smras pa rdzu 'phrul gyi yul shes pa'i mngon par shes pa ni /
bzo'i gnas rnams la 'jug go / /
lha'i rna ba'i shes pa'i mngon par shes pa ni gcig tu sgra yongs su 'dzin pa'o / /
gzhan gyi sems shes pa'i mngon par shes pa ni gcig tu rang gi mtshan nyid 'dzin te /
khyad par can gyi nus pa med pa'i phyir rig pa rnam par mi gzhag go / /
mngon par shes pa phyi ma gsum gyi khyad par can gyi nus pa dang ldan pa'i phyir rig pa rnam par gzhag go / /
de la nus pa khyad par can 'di lta ste /
'khor ba las yongs su skyo ba'i rjes su mthun pa dang /
thams cad kyang yon tan khyad par can rab tu 'dren pa dang /
thams cad kyang mya ngan las 'das pa'i rjes su gzhol ba'o / /
ci'i phyir phyi ma gsum po dag nus pa khyad par can dang ldan zhe na /
bzhi pa sngon gyi gnas rjes su dran pa'i shes pa mngon sum du byed pa'i mngon par shes pa ni sngon gyi mtha'i dngos po rnams mthong bas shin tu skyo ba skye bar 'gyur ro / /
lnga pa ni 'chi 'pho dang skye ba shes pa mngon sum du byed pa'i mngon par shes pa ni /
phyi ma'i mtha'i dngos po rnams mthong bas shin tu skyo ba skye bar 'gyur ro / /
drug pa zag pa zad pa shes pa mngon sum du byed pa'i mngon par shes pa de ltar skyo bar gyur nas /
mya ngan las 'das pa la shin tu mos par 'gyur ro zhes 'byung ste /
rgya cher bshad pa ni de nyid las 'byung ba bzhin no / /
lung sna tshogs dang /
lung bar ma dang /
bstan bcos yang dag par rig pa dang /
bye brag tu bshad pa chen po las rig pa gsum gyi mtshan nyid rgya cher 'chad de /
mangs kyis dogs nas 'dir ma bstan to / /
'dir theg pa chen po'i gzhung dang sbyar na /
sangs rgyas kyi sa'i 'grel pa dang /
rnal 'byor spyod pa'i sa las kyang phal cher mdzod kyi bstan bcos las bstan pa dang mthun par bshad de /
de'i phyir sangs rgyas kyi sa'i 'grel pa las mi slob pa dbang po rno bas thob pa'i mngon par shes pa gsum po dag ni kun nas nyon mongs pa dang /
kun nas nyon mongs pa ma yin pa mtha' gsum gyi kun tu gti mug pa rab tu sel ba'i phyir /
rig pa gsum yod par gsungs so / /
kha cig rig pa 'di ni 'di ltar shes rab kyis ngo bo nyid byed de /
shes rab kyis mun pa sel bas rig pa zhes bshad do zhe'o / /
kha cig ni gti mug med pa'i dge ba'i rtsa bas ngo bo nyid byed de /
ma rig pa bzlog par nus pa'i phyir ro zhes 'byung ngo / /
theg pa chen po dag ni thams cad zag pa med pa'o zhes bshad kyang 'gal ba med do zhes ston te /
rjes la thob pa'i ye shes zag pa med pa yin no zhes 'dod pa'i phyir ro / /
gzhan yang rnal 'byor spyod pa'i sa las mngon par shes pa drug las snga ma gsum ni mngon par shes pa yin gyi /
rig pa ni ma yin no / /
phyi ma gsum ni mngon par shes pa yang yin no / /
rig pa yang yin te /
'di ltar dus gsum la rmongs pa'i gnyen por gyur pa'i phyir ro zhes 'byung ngo / /
shes rab kyi pha rol tu phyin pa'i 'grel pa las /
sngon gyi gnas rjes su dran pa dang /
lha'i mig dang /
zag pa zad pa ni rig pa gsum zhes bya'o zhes 'byung ngo / /
mngon par shes pa dang rig pa la bye brag ci yod ce na /
'das pa'i sngon gyi gnas kyi dngos po shes pa ni mngon par shes pa zhes bya'o / /
'das pa'i rgyu dang rkyen dang mngon par 'du byed par 'du byed pa'i las shes pa ni rig pa'i shes rab ces bya'o / /
'dir shi 'phos nas der skye bar shes pa ni lha'i mig 'thob pa'i mngon par shes pa zhes bya'o / /
mngon par 'du byed pa dang /
rgyu dang rkyen gyi mtha' phrad cing mi stor bar shes pa ni rig pa'i shes rab ces bya'o / /
nyon mongs pa'i mtshams sbyor ba yang skye ba dang mi skye ba shes pa ni zag pa zad pa'i mngon par shes pa yin no / /
zag pa zad nas yang mi skye bar shes pa ni rig pa zhes bya ste /
de lta bu'i rig pa gsum po dag ni dgra bcom pa chen po dang /
rang sangs rgyas dag gis 'thob bo / /
mthong ba'i chos la bde bar gnas pa thams cad 'thob pa zhes bya bas ni bcu pa tshe 'di la bde bar gnas pa'i yon tan bstan te /
'di ltar nyan thos rnams bsam gtan bzhi'i dngos gzhi'i ting nge 'dzin thob pas /
tshe 'di la lus dang sems bde bar gnas pa'i phyir /
mthong ba'i chos la bde bar gnas pa zhes bya'o / /
bde bar gnas pa 'di yang /
thams cad yod par smra ba'i gzhung bye brag tu bshad pa chen po las /
bcom ldan 'das ci'i phyir bsam gtan bzhi pa bde bar gnas pa zhes gsungs /
smras pa bsam gtan kho na la bde ba rnam pa gnyis yod pa'i phyir /
bde bar gnas pa zhes bya ste /
tshor ba'i bde ba dang /
shin tu sbyangs pa'i bde ba'o / /
bsam gtan snga ma gsum po dag ni bde ba gnyis dang ldan la /
bsam gtan bzhi po dag ni tshor ba'i bde ba med kyang /
shin tu sbyangs pa'i mthu dang las rgya che ste /
snga ma dag gi bde ba gnyis las khyad par du gyur pa yin no / /
nyer bsdogs dang gzugs med pa dag la shin tu sbyangs pa yod kyang /
rgya mi che ba'i phyir bde ba zhes mi bya'o / /
gzhan yang dngos gzhi'i bsam gtan mngon sum du gyur pa na /
'byung ba chen po rnams 'phel zhing brtas pas /
lus thams cad du khyad par skyes nas /
lus dang bar byed pa'i phyir bde bar gnas pa zhes bya'o / /
nyer bsdogs kyi ting nge 'dzin la sogs pa mngon sum du gyur pa na 'byung ba chen po rnams 'phel zhing brtas pas /
sems 'ba' zhig tu khyad par skye'i /
shin tu dang bar byed pa ma yin pa'i phyir bde bar gnas pa ma yin no zhes 'byung ste /
rgya cher ni bstan bcos de nyid las rnam grangs rnam pa dgus bshad pa bzhin du rig par bya'o / /
'dir theg pa chen po'i gzhung dang sbyar na /
phal cher bye brag tu bshad pa chen po las 'byung ba dag dang mthun te /
de'i phyir sangs rgyas kyi sa'i 'grel pa las /
mthong ba'i chos la bde bar gnas pa zhes bya ba ni /
yongs su nyams par mi 'gyur ba'i bsam gtan thob pa'i phyir ro zhes 'byung ba bzhin no / /
gzhan yang bstan bcos rnam par bshad pa las /
bsam gtan rnams kho na mthong ba'i chos la bde bar gnas pa'i ngo bo nyid yin te /
lus dang sems rnam pa gnyis kyi shin tu sbyangs pa dang ldan pa'i phyir ro / /
gzugs med pa'i ting nge 'dzin dag ma yin te /
lus shin tu sbyangs pa med pa'i phyir ro zhes 'byung ngo / /
gzhan yang rnal 'byor spyod pa'i sa las /
bsam gtan de dag ni bde ba la gnas pa zhes kyang bya ste /
'di ltar de dag tu bde ba yongs su rdzogs par myong ba'i phyir ro / /
de ci'i phyir zhe na /
bsam gtan rnams la brten nas dga' ba'i bde ba dang /
shin tu sbyangs pa'i bde ba dang /
btang snyoms kyi bde ba lus dang sems kyis myong ba'i phyir ro / /
gzugs med pa rnams la ni de lta bu'i myong ba med pas /
de'i phyir de la bde bar gnas pa zhes ma gsungs so zhes 'byung ste /
zhib tu de nyid las bshad pa bzhin no / /
ci'i phyir ma 'ongs pa'i chos la bde ba zhes bya ba ma gsungs she na /
mdzod kyi bstan bcos las ma 'ongs pa'i chos la bde bar gnas pa zhes ma gsungs pa ni 'di ltar ma 'ongs pa'i chos kyi bde ba nges par gnas pa ma yin pa'i phyir dang /
yang na log pa 'am /
yang na gong mar skye ba 'am /
yang na mya ngan las 'das nas mi gnas pa'i phyir ro zhes 'byung ste /
bstan bcos yang dag par rig pa dang /
gzhung rab tu bstan pa las kyang 'di dang mthun par bshad do / /
rgya cher rnam par 'byed pa ni bstan bcos de kho na nyid grub pa'i nang nas /
ting nge 'dzin bsgom pa rnam pa bzhi bstan pa'i le'u las rnam grangs rnam pa drug gis ma 'ongs pa'i chos la mi gnas pa ston te /
mangs kyis dogs nas 'dir ma brjod do / /
bsod nams kyi zhing yongs su sbyong ba chen po zhes bya ba ni bcu gcig pa bsod nams kyi zhing yongs su dag pa chen po'i yon tan bstan te /
'di ltar nyan thos de dag thams cad kyang mi slob pa dag yin pa'i phyir /
bsod nams kyi zhing yongs su sbyong ba chen po zhes bya'o / /
bstan bcos de kho na nyid grub pa'i nang nas /
bsod nams kyi zhing gi le'u las 'phags pa rnams 'dod chags dang zhe sdang la sogs pa'i nyon mongs pa rnams spangs nas zad pa'i phyir bsod nams kyi zhing zhes bya ste /
ji ltar yug po rnams ma bsal na /
lo thog bzang po la gnod par 'gyur ba bzhin no / /
de lta bas na 'dod chags spangs pa'i gang zag la yon phul ba rnam par smin pa'i phan pa che ba'i phyir /
bsod nams kyi zhing zhes bya'o zhes 'byung ste /
zhib tu de nyid las bshad pa bzhin no / /
gzhan yang sangs rgyas kyi sa'i 'grel pa las bsod nams kyi zhing yongs su sbyong ba chen po zhes bya ba ni nyon mongs pa rnams gtan du spangs nas /
ji ltar 'jig rten pa'i zhing gshin pa bzhin du yun ring por 'bras bu rgya che ba skye zhing 'phel bar 'gyur ba'i phyir ro zhes 'byung ngo / /
spyod lam rab tu zhi ba phun sum tshogs pa zhes bya ba ni bcu gnyis pa spyod lam rab tu zhi ba'i yon tan bstan te /
slob dpon nye ba'i 'od kyis 'grel pa las /
spyod lam thams cad du shes bzhin du gnas pa'i phyir ro zhes 'byung ngo / /
rnal 'byor spyod pa'i sa las dbang po rnams rab tu zhi ba dang /
rgod pa med pa dang /
mi mthong ba dang /
yan lag dang nying lag mi g.yo bas gtam zer ba ni spyod lam rab tu zhi ba dang /
spyod lam nyams pa med pa'i phyir phun sum tshogs pa zhes bya'o zhes 'byung ngo / /
bzod pa dang des pa chen po phun sum tshogs pas nyams pa med pa zhes bya bas ni bcu gsum pa bzod pa dang des pa'i yon tan bstan te /
sangs rgyas kyi sa'i 'grel pa las /
sdug bsngal bzod pa nyid kyis 'grogs na bde ba'i phyir ro zhes 'byung ngo / /
rnal 'byor spyod pa'i sa las /
bzod pa ni 'di lta ste /
dgra bo rnams la lan ldon pa'i bsam pa med pa'o / /
des pa ni 'di lta ste /
sems la khong khro ba med pas gzhan la rnam par mi 'tshe ba'i phyir ro zhes bshad do / /
gzhan yang rnal 'byor spyod pa'i sa las bzod pa gang zhe na /
de'i mtshan nyid ni rnam pa gsum du blta bar bya ste /
mi 'khrugs pa dang /
phyir gnod pa mi byed pa dang /
khon gyi bsam pa mi 'dzin pa'o / /
des pa gang zhe na /
'di lta ste /
gzhan gyis gnod pa byas pa la lus dang /
ngag dang yid kyi rjes su bsrung ba'i ngang tshul can nyid yin te /
de la bzod pa ni gzhan gyis gnod pa byas pa bzod par byed do / /
des pas ni gzhan dag la gnod pa mi byed do zhes 'byung ste /
zhib tu de nyid las bshad pa bzhin no / /
de bzhin gshegs pa'i bka' la shin tu zhugs pa zhes bya bas ni gsum pa bka' bzhin du byed pa zhes bya ba bstan to / /
slob dpon nye ba'i 'od kyis 'grel pa las /
gdul bar bya ba rnams yongs su rdzogs pa'i phyir dang /
de bzhin gshegs pa'i gsung rab ni sems can rnams la 'khor ba'i sdug bsngal las bzla ba'i phyir gsungs pa yin la /
nyan thos de dag ni mi slob pa'i gnas su phyin nas 'khor ba las 'das pa'i phyir /
de bzhin gshegs pa'i bka' la shin tu zhugs pa yin no zhes 'byung ngo / /
dris lan dag gi rgya cher rnam par 'byed pa ni de nyid las bshad pa bzhin no // //
bam po dgu pa /
gzhan yang byang chub sems dpa' sems dpa' chen po'i tshogs dpag tu med pa sangs rgyas kyi zhing tha dad pa nas 'dus pa zhes bya ba la sogs pas ni gnyis pa byang chub sems dpa'i 'khor bstan to / /
'di yang rnam pa gsum du dbye ste /
grangs smos shing rnam par 'byed pa dang /
thams cad kyang zhes bya ba man chad kyis byang chub sems dpa'i yon tan brjod pa dang /
'di lta ste 'di ltar zhes bya ba man chad gtso bo'i dbang du mdzad nas ming smos pa ste 'di ni dang po'o / /
'di ltar 'khor rnam pa gnyis las nyan thos kyi 'khor bshad zin pa'i phyir /
'dir byang chub sems dpa'i 'khor bstan pa yin no / /
dang po 'di yang rnam pa gsum ste /
dpag tu med pa rnam par bshad pa dang /
byang chub sems dpa' la sogs pa rnam par bshad pa dang /
'ongs pa'i gnas bstan pa'o / /
de la dpag tu med pa zhes bya ba ni grangs shin tu mang ste /
tshad dpag par dka' ba'i phyir ro / /
bstan bcos sangs rgyas kyi rang bzhin bstan pa las /
de'i grangs mtha' med de /
gang gA'i klung gi bye ma'i grangs las 'das pa'i phyir tshad med pa zhes bya'o zhes 'byung ngo / /
de la byang chub sems dpa' zhes bya ba la sogs pa yang /
theg pa chen po bsdus pa'i 'grel pa slob dpon ngo bo nyid med kyis byas pa las /
byang chub sems dpa' zhes bya ba ni byang chub dmigs pa'i yul du gyur pa'i phyir /
byang chub sems dpa' zhes bya ste /
'di'i yul las ming du btags pas /
mi gtsang ba bsgom pa zhes bya ba la sogs pa lta bu'o / /
yang na de'i sems byang chub yongs su tshol bas sran dang bcas shing nus pa dang ldan pa'i phyir /
byang chub sems dpa' zhes bya'o zhes 'byung ngo / /
slob dpon nye ba'i 'od kyis ni rnam pa gsum du bshad de /
de'i phyir sangs rgyas kyi sa'i 'grel pa las /
de la byang chub sems dpa' sems dpa' chen po zhes bya bas ni 'di ltar sems can rnams byang chub yongs su tshol ba'i phyir te /
'di ni theg pa chen po gsum char bsdu ba yin pas chen po nyi tshe bstan pa'i phyir /
phyi ma sems dpa' chen po zhes smos so / /
gzhan yang byang chub la dmigs pa'i sems yul du gyur pa'i phyir byang chub sems dpa' zhes bya ste /
bdag dang gzhan la phan 'dogs pa'i smon lam chen pos byang chub chen po yongs su tshol bas sems can la phan 'dogs pa'i phyir ro / /
gzhan yang satwa zhes bya ba ni dpa' bo'i don yin te /
brtson 'grus kyi rtul bas byang chub chen po yongs su gnyer ba'i phyir /
byang chub sems dpa' zhes bya ste /
'di ni gnas skabs kun dang sbyar ro / /
'di ni sa la gnas pa'i byang chub sems dpa' chen po rnams la bya bar bstan pa'i phyir /
phyi ma sems dpa' chen po zhes bya ba bstan to / /
byang chub sems dpa'i bsngags pa brjod pa'i gnas skabs 'dir byang chub sems dpa' rnams che ba'i dngos po gsum dang ldan pas sems dpa' chen po zhes bya'o / /
dang po ni grangs che ba ste tshad med pa'i phyir ro / /
gnyis pa ni yon tan che ba ste /
'di ltar theg pa chen po la gnas shing theg pa chen po la sogs pa la rnam par rgyu ba'i phyir ro / /
gsum pa ni las che ba ste /
'di ltar sems can thams cad kyi gnod pa thams cad rab tu zhi bar byed pa'i phyir te /
sems can la phan 'dogs pa ni byang chub sems dpa'i las yin pas so zhes 'byung ngo / /
gzhan yang sa bcu pa'i 'grel pa las /
chen po rnam pa gsum dang ldan pa'i phyir /
sems dpa' chen po zhes bya ste /
smon lam chen po dang /
spyod pa chen po dang /
sems can la phan 'dogs pa chen po zhes 'byung ngo / /
de la 'ongs pa'i gnas skabs bstan pa ni sangs rgyas kyi sa'i 'grel pa las /
sangs rgyas kyi zhing tha dad pa nas 'dus pa zhes bya ba ni 'di ltar phyogs bcu'i sangs rgyas kyi zhing rnam pa sna tshogs nas chos nyan pa'i phyir gcig tu 'dus pa yin no / /
mi mjed kyi 'jig rten gyi khams nas 'dus pa'i byang chub sems dpa' yang yod mod kyi /
yang dag par sdud pa po dag gis phyogs gzhan nas 'ongs pa'i byang chub sems dpa' 'dus par bstan pa ni le lo dang nga rgyal gyi dbang gis chos nyan du mi 'gro ba de'i gnyen por bya ba'i phyir te /
byang chub sems dpa' de dag phyogs de dang de dag nas bdag nyid chos don du gnyer ba'i phyir 'ongs pa yin mod kyi /
gzhan gyi ngo mi chod pa ma yin te /
de dag ni thams cad mthu chen po dang ldan la /
mthu chen po dang ldan pa dag kyang zhing khams gzhan shin tu thag ring po nas 'ongs nas /
gzhan dag ji ltar nye bar 'gro bar mi bya ba lta smos kyang ci dgos snyam pa'o / /
sngar gong du nyan pa'i 'khor gzhan nas 'dus par ma bstan pa ni gnas 'di nyid du 'dus pa'i phyir ro / /
'dir phyogs gzhan nas gcig tu 'dus par gsungs pas /
de'i phyir gnas 'di nyid kyi byang chub sems dpa' yang yod mod kyi /
mdor bsdus pas ma bshad par rig par bya'o zhes 'byung ngo / /
thams cad kyang theg pa chen po la gnas pa zhes bya ba la sogs pa ni gnyis pa byang chub sems dpa'i yon tan brjod pa zhes bya ba ston te /
sangs rgyas kyi sa'i 'grel pa las /
ci'i phyir byang chub sems dpa' rnams kyi yon tan brjod ce na /
sems can dag gi ma gus pa dang /
nga rgyal gyi sems yongs su spang bar bya ba'i phyir ro / /
kha cig na re nyan thos kyi 'khor rnams ni yun ring po nas tshangs par spyod pa yin pas /
byang chub sems dpa' rnams kyis btsun par bya zhing phyag 'tshal bar rigs so zhe'o / /
gzhan yang sems can rnams rab tu dang ba bskyed pa'i phyir te /
byang chub sems dpa' yang yon tan 'di lta bu dang ldan na /
de bzhin gshegs pa lta smos kyang ci dgos snyam pa'o zhes 'byung ngo / /
yon tan gyi tshig bcu mdo las gsungs pa de yang slob dpon nye ba'i 'od kyis rnam pa bzhir bshad de /
chen po rnam pa bcu dang /
sa bcu dang /
pha rol tu phyin pa bcu dang /
smon lam bcu dang sbyar nas rnam par bshad pa'o / /
'di ni chen po bcu dang sbyar nas bstan pa ste /
mdo'i tshig bcu po nyid kyis don rnam pa bcur dbye'o / /
de la thams cad kyang theg pa chen po la gnas pa zhes pas ni brtson 'grus chen po'i bsngags pa brjod pa bstan te /
slob dpon nye ba'i 'od kyis 'grel pa las /
brtson 'grus kyi stobs kyis theg pa chen po la gnas shing /
sems can 'khor ba las 'dren pa dang /
bdag nyid bla na med pa'i byang chub la gzhol ba'o zhes 'byung ste /
de la theg pa chen po zhes bya ba ni sems can yongs su smin par byed pa dang /
byang chub yongs su tshol ba la theg pa chen po zhes bya bas so / /
kha cig na re chos kyi ngo bo nyid kyi de bzhin nyid la theg pa chen po zhes bya'o zhe'o / /
'dir ni 'phags pa rdo rje gcod pa'i 'grel pa las /
rgya che ba la sogs pa'i sems zhes bshad pa de la theg pa chen po la gnas pa zhes bstan to / /
theg pa chen po'i chos bgrod pa zhes bya ba ni gnyis pa rgyu chen po'i bsngags pa brjod pa bstan te /
slob dpon nye ba'i 'od kyis 'grel pa las /
sa bcu la sogs pa nyan pa dang /
bsam pa dang /
bsgom pa la sogs pa'i rim gyis bgrod pa zhes 'byung ngo / /
de la sa bcu la sogs pa la zhes bya ba la sogs pa zhes bya bas ni mnyam pa nyid du byang chub pa dang /
gya nom par mngon par sangs rgyas pa bsdu ste /
'di nyid theg pa chen po yang yin /
bgrod par bya ba'i gnas kyang yin no / /
thos pa dang /
bsam pa dang /
bsgom pa la sogs pa zhes bya ba ni /
'jig rten pa'i shes rab rnam pa gsum mo / /
sogs pa zhes bya ba ni zag pa med pa'i bsgom pa'i shes rab bsdu ste /
'dis ni shes rab rnam pa gsum sa bcu'i yul rim gyis 'byung zhing sangs rgyas kyi sa bskyed pa'i phyir /
rgyu chen po zhes bya'o zhes bstan to / /
yang na theg pa chen po'i chos nyid kyi de bzhin nyid de /
sa bcu'i byang chub sems dpa' rnams shes rab rnam pa gsum dang /
de dang mtshungs par ldan pa'i chos kyis rim gyis de bzhin nyid kyi ting nge 'dzin gyi yul khong du chud nas sangs rgyas kyi sa bskyed pa'i phyir /
rgyu chen po zhes bya'o / /
sems can thams cad la sems mnyam pa zhes bya bas ni gsum pa dmigs pa chen po bsngags pa brjod pa bstan te /
slob dpon nye ba'i 'od kyi 'grel pa las /
sems can thams cad la bdag dang gzhan mnyam pa nyid thob pas byams pa la sogs pas mnyam par sbyor ba'i phyir ro zhes 'byung ngo / /
yon tan 'di ni byams pa la sogs pas ngo bo nyid byed de /
sems can thams cad ni dmigs par bya ba'i yul yin pas dmigs pa chen po zhes bya'o / /
yon tan snga ma ni ye shes kyi ngo bo nyid byed pa'i phyir /
de bzhin nyid kyi yul byed la /
'di ni byams pa la sogs pa ngo bo nyid byed pa'i phyir /
sems can yul du gyur pa yin te /
'di nyid 'phags pa rdo rje gcod pa'i 'grel pa las bstan pa'i ngo bo nyid gcig pa'i snying rje chen po la bya ba'i phyir mnyam par sbyor ba zhes bya'o / /
rnam par rtog pa dang /
rnam par mi rtog pa'i rnam par rtog pa rnam pa sna tshogs dang bral ba zhes bya bas ni bzhi pa dus chen po bstan te /
nye ba'i 'od kyis 'grel pa las /
dus thams cad la skad cig ma gcig bzhin du mnyam par 'jug pa ste /
de la bskal pa ni rnam par rtog pa zhes bya'o / /
bskal pa dang bskal pa ma yin pa thams cad la rnam par rtog pa spangs pa'i phyir dang /
de ltar bskal pa dang bskal pa ma yin par mi rtog pa'i phyir /
dus yun ring por spyod pa spyad pa la skyo ba med par gyur pa yin no zhes 'byung ngo / /
rgya gar skad du kalpa zhes bya ba bsgyur na rnam par rtog pa zhes zer te /
'dus byas kyi chos ni dus dang bskal pas bsdus te /
cha tha dad pas rnam par rtog pa zhes bya'o / /
'dus ma byas kyi chos ni dus dang /
bskal pas bsdus pa ma yin te /
dus dang bskal pa'i cha tha dad pa med pa'i phyir rnam par mi rtog pa zhes bya ste /
'di gnyis ni yongs su shes par bya ba'i yul lo / /
rnam par rtog pa rnam pa sna tshogs zhes bya ba ni rnam par rtog pa'i sems yin te /
snga ma'i rnam par rtog pa dang /
rnam par mi rtog pa'i yul la dmigs pa'i phyir rnam par rtog pa rnam pa sna tshogs zhes bya'o / /
de ni 'di skad du gal te rnam par rtog pa'i sems kyis 'di ni dus dang bskal pa 'di ni dus dang bskal pa ma yin pa'o zhes dus dang bskal pa ring ba lta na /
rnal 'byor bsgom pa la yongs su skyo bar 'gyur te /
byang chub sems dpa' la sogs pa ni 'di ltar bskal pa dang /
bskal pa ma yin pa thams cad la rnam par rtog pa spangs te /
bskal pa dang bskal pa ma yin par mi rtog pa'i phyir /
dus yun ring po rnam par bsgom pa la yongs su skyo ba med de /
bskal pa grangs med pa gsum dang /
dus yun ring po thams cad la yang skad cig ma gcig bzhin du mnyam par 'jug go zhes bstan te /
ji ltar skyes bu gnyid ma log pa dag nyin mtshan la yun ring por rnam par rtog gi /
gal te gnyid log par gyur na /
nyin mtshan la rnam par rtog pa med pa'i phyir /
nam ring yang nam ring bar mi tshor ba bzhin du bskal pa grangs med par lon pa dag kyang de bzhin te /
de'i phyir theg pa chen po bsdus pa'i 'grel pa slob dpon ngo bo nyid med kyis byas pa las /
bskal pa grangs med pa nas /
gdod bla na med pa byang chub kyi 'bras bu 'grub pas /
dus shin tu yun ring na ci'i phyir myur du 'grub ces bshad /
de ni de lta ma yin te /
dus dang bskal pa yun ring po dag ni rnam par rtog pa kho na'i phyir te /
tshigs su bcad pa las ji skad du / /
gnyid log pa na lo 'das snyam / /
sad na de ni yud tsam ste / /
de phyir dus ni dpag med kyang / /
se gol gtogs pa gcig gis bsdus / /
zhes bstan pa lta bu'o / /
gzhan yang de bzhin gshegs pa rnams brtson 'grus shin tu sbyangs pa'i phyir /
dus shin tu yun ring yang yun ring por ma lon no snyam du dgongs te /
ji skad du /
byis pa spyod pa dus thung yang / /
le lo sems la ring lon snyam / /
sangs rgyas bskal pa dpag med du / /
brtson 'grus mdzad kyang skad cig dgongs / /
zhes bshad pa lta bu'o zhes 'byung ngo / /
'di yang de bzhin te de'i phyir dus thams cad la skad cig ma bzhin du zhes bya ba 'di smos pa yin no / /
bdud phyir rgol ba thams cad bcom pa zhes bya bas ni lnga pa 'dod pa med pa chen po nyid bstan te /
slob dpon nye ba'i 'od kyis 'grel pa las /
yongs su gzung ba thams cad gtong ba'i phyir /
bdud phyir rgol ba bcom par nus pa yin no zhes 'byung ngo / /
'di ltar yongs su gzung ba 'dod pa'i yon tan lnga gtong ba'i phyir /
nyon mongs pa'i bdud phyir rgol ba bcom pa'o / /
yang na 'dis ni gzhi byas nas bdud bzhi char dang bral ba'o / /
gzhan yang slob dpon nye ba'i 'od kyis 'grel pa las /
ji skad du byang chub sems dpa' yongs su gzung ba thams cad mi brtan pa nyid du rig nas sems kyis mngon par zhen cing don du gnyer bar byed na /
bdud phyir rgol ba bcom pa yin no zhes bshad pa lta bu'o zhes 'byung ste /
'di ni slob dpon nye ba'i 'od kyis mdo sde khungs su bstan nas sgrub pa'o / /
mdo sde shes rab kyi pha rol tu phyin pa las kyang ji skad du /
chos rnams kun ni mi rtag pas / /
rtag tu sems dpa' dran gzhag na / /
zhes gsungs te /
'dis ni stong pa nyid du mthong ba la mngon rtags su 'dzin pa med pas /
bdud bcom pa'i don mthar phyin pa yin no zhes bstan to / /
'di la brten nas 'phags pa mya ngan las 'das pa chen po'i mdo las /
bdud rnam pa brgyad rnam par gzhag ste /
'di lta ste /
'dus byas kyi phyin ci log bzhi'i steng du /
'dus ma byas kyi phyin ci log bzhi bsnan nas thams cad la bdud ces gsungs te /
theg pa chung ngu'i gzhung gis 'di la skyon du mi sgrub bo / /
yang na theg pa chen po ltar nyon mongs pa'i bdud kyis bsdus pa'i phyir /
'phags pa'i gsung rab las /
mdor bsdus nas ma bstan to / /
bdud bzhi rgya cher bshad pa ni phun sum tshogs pa bco brgyad bstan pa'i skabs nas bstan pa bzhin no / /
nyan thos dang /
rang sangs rgyas kyi yid la byed pa thams cad las ring du gyur pa zhes bya bas ni drug pa yid la byed pa chen po nyid bstan te /
slob dpon nye ba'i 'od kyis 'grel pa las /
'di ni theg pa gnyis kyi yid la byed pa rgyangs bcad de spangs pa'o zhes bshad do / /
slob dpon dbyig gnyen dang /
ngo bo nyid med kyis mdzad pa'i 'grel pa las kyang de bzhin du bshad do / /
theg pa chen po bsdus pa'i 'grel pa mi mthun pa rnam pa gcig las /
nyan thos dang rang sangs rgyas kyi yid la byed pa yongs su spangs pa'i phyir ro / /
theg pa gnyis kyi yid la byed pa ni 'di lta ste /
sdug bsngal la sogs pa la mi rtag pa la sogs pa'i nyes dmigs su goms par lta ba dang /
mya ngan las 'das pa la zhi ba'i yon tan du goms par lta ba ste /
bsgom pa 'di ni rang gi lus la sred cing sems can la phan 'dogs pa'i bya ba spong ba'i phyir yang dgos pa'o zhes 'byung ngo / /
chos rgya chen po'i ro'i dga' ba dang /
bde ba brten pa zhes bya bas ni sdud pa nye bar ston pa chen po nyid bstan te /
slob dpon nye ba'i 'od kyis 'grel pa las /
theg pa chen po'i chos kyi dga' ba dang /
bde ba nyid zas su gyur pa'o zhes 'byung ngo / /
theg pa chen po bsdus pa'i 'grel pa rnam pa gcig las ni theg pa chen po gsung rab yan lag bcu gnyis ni chos rgya chen po zhes bya ste /
de bzhin nyid dang rnam par grol ba la sogs pa ni ro'i ngo bo nyid de /
de la dmigs te /
dga' ba dang /
bde ba rnams skyes nas byang chub sems dpa'i yan lag lnga'i chos kyi sku gso zhing 'phel bar byed pa'o zhes 'byung ngo / /
'jigs pa lnga las yang dag par 'das pa zhes bya bas ni brgyad pa yongs su dag pa chen po nyid bstan te /
slob dpon nye ba'i 'od kyis 'grel pa las /
las rnam pa gsum yongs su dag pas 'jigs pa rnams las nges par 'byung ba ste /
ngan 'gro'i 'jigs pa la sogs pa'i rgyu 'chal ba'i tshul khrims la sogs pa med pa'i phyir ro / /
'jigs pa lnga ni 'tsho ba med pa'i 'jigs pa dang /
tshigs su bcad pa med pa'i 'jigs pa dang /
'chi ba'i 'jigs pa dang /
ngan song gi 'jigs pa dang /
'khor gyi nang du bag tsha ba'i 'jigs pa ste /
'jigs pa lnga po de dag ni lhag pa'i bsam pa rnam par dag pa'i sa thob pa na yongs su spang ngo zhes 'byung ngo / /
'jigs pa lnga rgya cher bshad pa ni 'phags pa sa bcu pa'i 'grel pa dang /
bstan bcos gnas pa bcus bshad pa dang /
sangs rgyas kyi ngo bo nyid bstan pa dang /
legs par tshul khrims bstan pa'i mdo dang /
bstan bcos yang dag pa'i rigs pa'i rjes su mthun pa dang /
bye brag tu bshad pa chen po dang /
gzhan dag nas kyang bstan pa las 'byung ba bzhin du rig par bya'o / /
gcig tu phyir mi ldog pa'i sa bgrod par gyur pa zhes bya bas ni dgu pa rtogs pa chen po nyid bstan te /
slob dpon nye ba'i 'od kyis 'grel pa las /
thams cad mkhyen pa nyid du lung bstan pa'i sa thob pa na /
gcig tu phyir mi ldog pa nyid du 'gyur te /
snga ma'i sa bdun po dag la da dung mngon par 'du byed pa dang bcas par 'jug pas /
phyir mi ldog pa'i mngon par 'du byed pa med pa'i lam mi thob bo / /
de las gzhan pa'i sa la ni mngon par 'du byed pa med par rang gi ngang gis 'jug pa thob pas /
gcig tu bgrod par zhugs pa'i phyir /
gcig tu phyir mi ldog pa'i sa bgrod par gyur pa zhes gsungs pa yin no zhes 'byung ste /
de la sbyor ba dang bcas pa'i shes pa ni gcig tu zag pa dang bcas pas sa brgyad pa man chad mi spyod do / /
sa brgyad pa yan chad mngon par 'du byed pa thams cad dang /
nyon mongs pa thams cad mngon du mi spyod pas phyir mi ldog pa'i sa zhes bya'o / /
phyir mi ldog pa de yang bstan bcos mdo sde rgyan las rnam pa gsum du bshad de /
de'i phyir de nyid las /
phyir mi ldog pa'i byang chub sems dpa'i phyogs kyang rnam pa gsum yod de /
dang po da dung yongs su ma rdzogs pa'i phyir mi ldog pa ni 'di lta ste /
mos pas spyod pa'i sa rnams so / /
gnyis pa yongs su rdzogs pa'i phyir mi ldog pa ni 'di lta ste /
sa dang po nas sa bdun pa'i bar rnams so / /
gsum pa shin tu yongs su rdzogs pa'i phyir mi ldog pa ni 'di lta ste /
sa brgyad pa yan chad do zhes 'byung ngo / /
sems can thams cad kyi gnod pa thams cad rab tu zhi bar byed pa'i sa mngon sum du gyur pa zhes bya bas ni sa bcu pa las chen po nyid bstan te /
slob dpon nye ba'i 'od kyis 'grel pa las /
'di ltar byang chub sems dpa' rnams sems can thams cad kyi phyi nang gi sdug bsngal gyi gnod pa dang /
phongs pa rab tu zhi bar byed pa'i las mngon sum du gyur pa ste /
sa de ni snying rje chen po dang /
byams pa chen po dang ldan pas /
de nyid kyis phyi nang gi nad la sogs pa'i sdug bsngal dang /
phyi rol gyi dbul ba la sogs pa'i gnod pas gzir ba thams cad rab tu zhi bar byed pa'o / /
de gnyis kyis phal cher sems can gyi don dang /
phan pa dang bde ba'i bya ba byed pa'i phyir de thob pa ni las chen po zhes bya'o zhes 'byung ngo / /
gzhan yang slob dpon nye ba'i 'od kyis 'grel pa las /
gnod pa zhes bya ba ni yongs su blangs pa'i las sam 'bras bu thob pa gang yin pa'o zhes bshad do / /
theg pa chen po bsdus pa'i 'grel pa rnam pa gcig las ni khams gsum gyi sdug bsngal gyi bden pa ni gnod pa thams cad ces bya'o zhes 'byung ngo / /
de yan chad ni chen po rnam pa bcu sbyar nas mdo'i tshig bcu bshad zin to / /
da ni gnyis pa sa bcu dang sbyar nas mdo'i tshig rnam par bshad de /
de'i phyir slob dpon nye ba'i 'od kyis 'grel pa las /
gzhan yang thams cad kyang theg pa chen po la gnas pa zhes bya ba ni 'di lta ste /
sa dang po la gnas nas chos kyi dbyings yang dag par kun tu khyab pa thob pa na dang po kho nar de kho na nyid yang dag par theg pa chen po'i chos thob pa'i phyir /
theg pa chen po la gnas pa zhes bya'o / /
theg pa chen po'i chos bgrod pa zhes bya ba ni 'di lta ste /
sa gnyis pa'i tshe /
byang chub sems dpa'i tshul khrims kyi phung po rnam pa gsum mngon par bsgrub pa'i phyir /
theg pa chen po'i spyod pa'i chos nyid tshul khrims kyi phung po rnam pa gsum yin no / /
sems can thams cad la sems mnyam pa zhes bya ba ni 'di lta ste /
sa gsum pas ting nge 'dzin khyad par can rnams thob pa na /
tshad med pa bzhi bskyed nas sems can rnams la mnyam par phan 'dogs pa'i phyir /
rnam par rtog pa la sogs pa dang bral ba zhes bya ba ni 'di lta ste /
sa bzhi pas byang chub kyi phyogs sum cu rtsa bdun gyi chos thob nas rnam par rtog pa dang /
rnam par mi rtog pa'i rnam par rtog pa rnam pa sna tshogs dang bral ba ste /
de la rnam par rtog pa dang bral ba zhes bya ba ni /
mthong bas spang bar bya ba ste /
kun brtags pa'i 'jig tshogs la lta bas dang po pas spangs pa'o / /
rnam par mi rtog pa dang bral ba zhes bya ba ni bsgom pas spang ba ste /
lhan cig skyes pa'i 'jig tshogs la lta bas 'di pa spangs pa'o / /
rnam pa 'di gnyis dang mtshungs par ldan pa'i chos rnams ni /
rnam par rtog pa rnam pa sna tshogs zhes bya ste /
spyod pa dang shes pa tha dad pa'i phyir ro / /
'di snga phyi spangs pa yin mod kyi /
zad pa'i mtha' la ltos nas spyir bstan pa yin te /
ji ltar bsam gtan bzhi la sdug bsngal ba dang /
bde ba spangs so zhes bya ba dang /
'bras bu gsum pa 'og ma'i cha dang mthun pa rnam pa lnga spangs so zhes bshad pa lta bu'o / /
kha cig ni sa 'dir rnam par shes pa bdun pa la yod pa lhan cig skyes pa'i nyon mongs pa thams cad yongs su spangs so zhe'o / /
kha cig ni sa 'dir yid kyi rnam par shes pa la yod pa'i lhan cig skyes pa'i 'jig tshogs la lta ba thams cad yongs su spangs pa yin gyi /
nyon mongs pa can gyi yid ni ma yin te /
'di ltar sa bdun pa man chad ni da dung nyon mongs pa phra mo'i mngon du spyod pa dang bcas pas /
gal te nyon mongs pa can gyi yid med na /
kun nas nyon mongs pa'i rten yang med par 'gyur la /
lnga pa dang yang mi 'dra ba'i rigs so / /
nyon mongs pa can gyi yid kyi nyon mongs pa phra mo gal te spangs zin na /
sa lnga pa dang /
drug pa dang /
bdun pa'i nyon mongs pa rags pa yang mngon du snang bar 'gyur ba mi rigs te /
'o na ni rnal 'byor spyod pa'i sa dang /
'phags pa dgongs pa nges par 'grel pa'i mdo las bshad pa dag dang 'gal bar 'gyur ro / /
gzhan yang ji ltar theg pa 'og ma pa gnyis kyis rdo rje lta bu'i ting nge 'dzin gyi nyon mongs pa can gyi yid kyi nyon mongs pa dang /
yid kyi rnam par shes pa'i nyon mongs pa shin tu phra mo cig car spong ba lta bur 'gyur te /
ci'i phyir 'dir sngar nyon mongs pa can gyi yid kyi nyon mongs pa shin tu phra mo spangs nas /
phyis yid kyi rnam par shes pa'i nyon mongs pa rags pa spong ba zhes bstan /
de lta bas na sa bzhi pa dag tu bdag med pa'i shes pa thob pas yid kyi rnam par shes pa la yod pa'i lhan cig skyes pa'i bdag tu lta ba spangs pa yin gyi /
da dung nyon mongs pa can gyi yid kyi nyon mongs pa shin tu phra mo dang /
yid kyi rnam par shes pa'i bsgom pas spang bar bya ba'i nyon mongs pa lhag ma spangs pa ni ma yin no / /
'di yang zil gyis gnon pa'i bral ba la bya'i gtan du 'gags pa ni ma yin te /
sa bdun par phyin nas rdo rje lta bu'i sems kyi tshe /
gdod cig car spong ste bsgoms pas sa bon bcom pa'i phyir ro zhe'o / /
bdud phyir rgol ba thams cad bcom pa zhes bya ba ni 'di lta ste /
sa lnga par 'phags pa'i bden pa bzhi po dag mnyam pa nyid du bsgoms pas /
'khor ba dang mya ngan las 'das pa tha dad par yongs su 'dzin pa'i bdud kyi phyir rgol ba bcom pa'o / /
nyan thos dang /
rang sangs rgyas kyi yid la byed pa thams cad las ring du gyur pa zhes bya ba ni 'di lta ste /
sa drug par rten cing 'brel par 'byung ba'i yan lag bcu gnyis kyis kun nas nyon mongs pa dang /
rnam par byang ba dag mnyam pa nyid du bsgoms pas theg pa 'og ma gnyis kyis kun nas nyon mongs pa la shin tu skyo ba dang /
mya ngan las 'das pa la mos pa'i yid la byed pa'i rnam par rtog pa yongs su spangs pa'o / /
chos rgya chen po'i ro'i dga' ba dang /
bde bas bstan pa zhes bya ba 'di lta ste /
sa bdun pas mtshan ma med pa'i don rtogs pas stong pa nyid kyi ye shes las spyod pa mchog bskyed nas /
chos chen po'i dga' ba nyams su myong ba'o / /
'jigs pa lnga las yang dag par 'das pa zhes bya ba ni 'di ltar sa brgyad pa la nyon mongs pa thams cad mngon du mi snang ste /
'jigs pa lnga'i rgyud dang bral bas /
'jigs pa lnga las yang dag par 'das pa zhes bya ste /
'jigs pa lnga'i 'bras bu ni sa dang po thob pa'i tshe spangs pa nyid do / /
gcig tu phyir mi ldog pa'i sa bgrod par gyur pa zhes bya ba ni 'di lta ste /
sa dgu pas nges par sa bcu'i byang chub sems dpa'i spyod pa sna tshogs yongs su rdzogs pa /
phyir mi [(]ldag [,]ldog [)]pa'i sa bgrod par gyur pa'o / /
sems can thams cad kyi zhes bya ba la sogs pa ni 'di lta ste /
bcu pas chos kyi sku chen po thob pas /
snying rje chen po'i sprin bskyed de /
chos kyi char chen po phab nas /
sems can thams cad kyi sdug bsngal gyi gnod pas gzir ba'i dngos po rab tu zhi bar byed pa'o zhes 'byung ste /
de yan chad du sa bcu dang sbyar nas bstan pa bshad zin to / /
'di man chad ni pha rol tu phyin pa bcu dang /
smon lam bcu dang sbyar nas mdo'i tshig bcu rnam par 'byed de /
de'i phyir sangs rgyas kyi sa'i 'grel pa las /
gzhan yang 'di ltar mdo'i tshig bcu po de dag pha rol tu phyin pa bcu dang /
smon lam chen po bcu la sogs pa dang yang sbyar nas bshad par bya ste /
sa dang po yan chad sa re re la yang sa rnams kyi spyod pa thams cad ma lus par sdud pa yod pa'i phyir ro zhes 'byung ngo / /
pha rol tu phyin pa bcu ni 'og nas mdo las pha rol tu phyin pa bstan pa'i skabs nas rgya cher ston to / /
smon lam chen po bcu ni rnal 'byor spyod pa'i sa dang /
legs pa'i tshul khrims bstan pa'i mdo dang /
bstan bcos sa yongs su 'dzin pa dang /
sa bcu'i 'grel pa las 'byung ba bzhin du rig par bya'o / /
'di lta ste /
byang chub sems dpa' sems dpa' chen po don zab mo dgongs pa nges par 'grel pa dang /
byang chub sems dpa' sems dpa' chen po tshul bzhin kun tu 'dri ba dang /
byang chub sems dpa' sems dpa' chen po chos 'phags dang /
byang chub sems dpa' sems dpa' chen po blo gros shin tu rnam par dag pa dang /
byang chub sems dpa' sems dpa' chen po yangs pa'i blo gros dang /
byang chub sems dpa' sems dpa' chen po yon tan 'byung gnas dang /
byang chub sems dpa' sems dpa' chen po don dam yang dag 'phags dang /
byang chub sems dpa' sems dpa' chen po spyan ras gzigs dbang phyug dang /
byang chub sems dpa' sems dpa' chen po byams pa dang /
byang chub sems dpa' sems dpa' chen po 'jam dpal la sogs pa ni gtso bor gyur te zhes bya bas ni gsum pa gtso bo'i dbang du mdzad nas ming smos pa zhes bya ba bstan te /
'dir yang mdor bsdu na don rnam pa gsum gyis bstan te /
ming rnam par bshad pa dang /
de dag smos pa'i dgos pa bstan pa dang /
dris lan dag gis skye ba gcig gis thogs pa rnam par 'byed pa'o / /
de la ming rnam par bshad pa yang rnam pa gnyis te /
spyi dang bye brag go /
de la spyi'i ming ni rnal 'byor spyod pa'i sa las ji skad du /
byang chub sems dpa'i ming dbyer med pa 'di lta bu dag ni yon tan las btags par rig par bya ste /
'di lta ste /
byang chub sems dpa' sems dpa' chen po zhes bya ba nas bcu drug pa de bzhin chos dang ldan pa zhes bya ba'i bar du bstan pa lta bu'o / /
bstan bcos rnam par bshad pa dang /
mdo sde rgyan las kyang rnal 'byor spyod pa'i sa las 'byung ba dang mthun par bshad do / /
gzhan yang mdo sde rgyan las kyang mi bcu drug po 'di dag ni thams cad kyang don las btags pa yin te /
byang chub sems dpa' thams cad kyang ming 'di dang ldan pas /
gang la la zhig gang la ming 'di lta bu dag dang ldan par shes nas de ni byang chub sems dpa' yin par rig par bya'o zhes 'byung ste /
de la byang chub sems dpa' sems dpa' chen po zhes bya ba ni spyi'i ming las ming dang po gnyis yin te /
don bshad pa ni sngar bstan pa bzhin no / /
de la ming bcu drug kyang dang po ni byang chub sems dpa'o / /
gnyis pa ni byang chub sems dpa' che zhes bya'o / /
gsum pa ni blo gros dang ldan pa'o / /
bzhi pa ni gsal ba'i mchog go / /
lnga pa ni rgyal ba'i sras so / /
drug pa ni rgyal ba'i gzhi'o / /
bdun pa ni rgyal ba'i myu gu'o / /
brgyad pa ni rnam par rgyal bar byed pa'o / /
dgu pa ni rtsal dang ldan pa'o / /
bcu pa ni 'phags pa'i mchog go / /
bcu gcig pa ni ded dpon no / /
bcu gnyis pa ni grags pa chen po'o / /
bcu gsum pa ni snying rje can no / /
bcu bzhi pa ni bsod nams che bas so / /
bco lnga pa ni dbang phyug go / /
bcu drug pa ni chos dang ldan pa'o / /
de la ming bye brag can ni 'og nas rgya cher ston to / /
sogs pa zhes bya bas ni byang chub sems dpa' gzhan tshad med pa rnams bsdu'o / /
gtso bor gyur zhes bya ba ni byang chub sems dpa' bcu po de dag 'khor 'dus pa'i nang na gtso bor gyur pa'i phyir gtso bor gyur pa zhes bya ste /
sangs rgyas kyi sa'i 'grel pa las ji skad du /
byang chub sems dpa' shin tu 'dus pa 'khor 'di'i nang na mchog tu gyur pa'i phyir /
gtso bor gyur pa zhes bya'o zhes bshad pa lta bu'o / /
de la bcu po dag smos pa'i dgos pa bstan pa yang don rnam pa gsum yod do / /
dang po ni byang chub sems dpa' dang po gcig gis don zab mo rnam par bshad pa'i phyir dang /
de'i 'og ma byang chub sems dpa' gsum gyis don dam pa gcig pa'i mtshan nyid zhus pa'i phyir dang tha ma'i byang chub sems dpa' drug gis so so nas le'u re re tha dad pa'i don zhus pa'i phyir bcu kho na smos pa yin no / /
gzhan yang mdor bsdus pa'i phyir bcu kho na smos pa yin te /
de'i phyir sangs rgyas kyi sa'i 'grel pa las /
mdo 'di las bsdus pa'i phyir ming gcig kho na smos pa yin te /
'khor gzhan rnams ni grangs 'ba' zhig smos pa yang /
yang dag par sdud pa po dag gis mdor bsdu bar bsams pa'i phyir ro zhes bshad do / /
gzhan yang shes rab kyi pha rol tu phyin pa'i 'grel pa las /
byang chub sems dpa' shin tu mang na ci'i phyir mang po ma smos /
smras pa /
byang chub sems dpa' dpag tu med pas brjod kyis mi lang ste /
gal te kun smos par gyur na tshig 'bru dang yi ge dpyad par dka' bas so / /
gzhan yang byang chub sems dpa' ni rnam pa gnyis las med de /
'di lta ste /
khyim pa dang rab tu byung ba la gnas 'di nyid kyi phyir dang /
phyogs gzhan gyi'o / /
khyim pa ni 'di lta ste /
kun tu bzang po la sogs pa'o / /
rab tu byung ba ni 'di lta ste 'jam dpal la sogs pa'o / /
gnas 'di nyid kyi sa ni 'di lta ste /
byams pa la sogs pa'o / /
phyogs gzhan gyi ni 'di lta ste /
spyan ras gzigs dbang phyug la sogs pa'o / /
'di gnyis smos pa nyid kyis gzhan thams cad kyang ma lus par bsdus par rig par bya'o zhes 'byung ste /
'di yang de bzhin no / /
de la dris lan dag gis rnam par 'byed pa zhes bya ba ni /
'phags pa'i tshig nges par 'grel pa'i mdo las byams pa la sogs pa ni skye ba gcig gis thogs pa'i byang chub sems dpa' yin no zhes gsungs na /
skye ba gcig gis thogs pa dang /
lus tha ma pa zhes bya ba gnyis la bye brag tu gyur pa ci yod /
smras pa /
thams cad yod par smra ba'i gzhung gis byams pa la sogs pa dga' ldan na gnas pa'i lus la sogs pa ni skye ba gcig gis thogs pa zhes bya ba ste /
yang skye ba gcig blangs nas gdod mngon par rdzogs par sangs rgyas pa'i phyir ro / /
mi'i nang du skyes nas da dung mngon par rdzogs par sangs ma rgyas pa'i mdun rol ni tha ma'i skye ba zhes bya ste /
skye ba gcig gi nang na nangs kyi tha ma yin pa'i phyir ro zhe'o / /
'dir theg pa chen po'i gzhung dang sbyar nas so so nas bshad pa mi mthun te /
kha cig na re mi'i lus thob pa gang yin pa de ni skye ba gcig pa zhes bya ste /
tshig nges par 'grel pa'i mdo las ji skad du /
byams pa la sogs pa ni skye ba gcig pa zhes bya ba'i phyir ro zhes gsungs so / /
kha cig na re lha'i lus gang yin pa de ni skye ba gcig pa zhes bya ste /
'phags pa shes rab kyi pha rol tu phyin pa las ji skad du /
skye ba gcig gis thogs pa ni dga' ldan gyi lha'i byang chub sems dpa'o zhes gsungs pa lta bu'o zhe'o / /
kha cig na re mi'i lus thob pa gang yin pa de ni lus tha ma pa zhes bya ste /
rnal 'byor spyod pa'i sa las skye ba tha ma pa ni 'di lta ste /
byang chub sems dpa' rnams skye ba 'di nyid la mngon par rdzogs par byang chub pa'o zhes bstan pa lta bu'o zhe'o / /
kha cig na re lha'i lus gang yin pa de ni skye ba tha ma pa zhes bya ste /
sangs rgyas kyi sa'i 'grel pa las ji skad du /
dga' ldan lha'i gnas su lus tha ma pa'i byang chub sems dpa' sems can gyi don byed do zhes bshad pa lta bu'o zhe'o / /
kha cig na re mi'i lus ni skye ba gcig pa dang /
lus tha ma pa zhes bya ste /
shes rab kyi pha rol tu phyin pa'i 'grel pa las ji skad du /
skye ba gcig gis thogs pa zhes bya ba ni /
yang na mtshan ma las shes pa ste /
ji ltar drang srong a si tas sku'i mtshan brtags pa las tshe 'di nyid la mngon par rdzogs par sangs rgya bar shes pa dang /
'o thug gsol ba las de nyid du 'tshang rgya bar shes pa dang /
lus tha ma pa'i byang chub sems dpa' ni thabs mkhas pa'i stobs kyis mi dge ba'i las kyi rnam par smin pa myong ba dang /
bdud kyis 'tshe ba sngon du snang ba ston to zhes 'byung ba lta bu'o / /
kha cig na re lha'i lus ni skye ba gcig pa dang /
lus tha ma pa zhes bya ste /
bstan bcos byang chub kyi phyogs bstan pa las /
ji skad du skye ba gcig gis thogs pa'i byang chub sems dpa' ni dga' ldan gyi gnas su 'jug go / /
lus tha ma pa'i byang chub sems dpa' ni dga' ldan gyi gnas su gnas so zhes bshad pa lta bu'o zhe'o / /
de la mi'i lus la skye ba gcig pa dang /
lus tha ma pa zhes bshad pa ni da ltar mi nyid kyi nang du skye ba gcig len pa'i phyir dang /
lus thams cad kyi nang na tha ma pa yin pa'i phyir ro / /
gzhan yang lha'i lus la skye ba gcig pa dang /
lus tha ma pa zhes bshad pa ni lha'i skye ba gcig blangs nas mngon par 'tshang rgya ba'i phyir dang /
lha'i lus de skye ba'i nang na tha ma yin pa'i phyir te /
mi'i skye ba de ni sangs rgyas kyi skus bsdus pa yin pas /
de'i phyir skye ba gcig pa dang skye ba tha ma pa zhes mi bya ste des bstan pa rnams so so nas don re re la brten pa'i phyir phan tshun 'gal ba med do / /
yang dag pa'i don du na lha'i lus ni skye ba gcig pa zhes bya la mi'i lus ni skye ba tha ma pa zhes bya'o / /
rnal 'byor spyod pa'i sa las /
skye ba gcig gis thogs pa ni 'di lta ste /
skye ba 'di nyid kyi mjug thogs su bla na med pa yang dag par rdzogs pa'i byang chub mngon par 'tshang rgya'o / /
srid pa tha ma pa ni 'di lta ste /
skye ba 'di nyid la bla na med pa yang dag par rdzogs pa'i byang chub mngon par rdzogs par 'tshang rgya ba'o zhes 'byung ste /
bstan bcos rnam par bshad pa las kyang 'di dang mthun par bstan to / /
lha la sogs pa'i lus la skye ba gcig pa zhes bya ba yang sngon gyi brgyud pa dag las rnam pa gsum du bshad de /
kha cig ni lha'i lus ni skye ba gcig pa zhes bya ste /
mi'i lus ni lus tha mas bsdus pa'i phyir ro zhe'o / /
kha cig na re mi'i lus de ni skye ba gcig pa zhes bya ste /
yang mi'i skye ba blangs nas gdod mngon par 'tshang rgya ba'i phyir ro zhe'o / /
kha cig na re lha'i lus bsdus pa las skye ba gcig pa zhes bya'o zhes bshad do / /
ji ltar skye ba lan bdun pa'i rgyun du zhugs pa'i 'bras bu la sogs pa'o zhes bshad pa lta bu ste /
skye ba gnyis gcig tu bsdus nas skye ba gcig tu bshad pa'i phyir ro zhe'o / /
gal te lha'i lus la skye ba gcig pa zhes bya na /
shes rab kyi pha rol tu phyin pa'i 'grel pa las bshad pa de ji ltar brda sprad par bya ste /
de'i phyir de nyid las skye ba gsum pa'i byang chub sems dpa' ni dga' ldan kho na'o zhes 'byung ngo zhe na /
yang dag pa'i don du na skye ba gsum pa zhes bya ba ni 'di lta ste /
mi'i skye ba dang /
lha'i skye ba dang /
skye ba tha ma pa'o / /
lha'i lus la skye ba gsum pa zhes bshad pa ni gsum gyi nang na gcig gi grangs yin pa'i phyir skye ba gsum pa zhes bshad do / /
mi'i lus ni blangs zin pa'i phyir yang lus tha ma pa ni mngon par sangs rgyas pa'i phyir de bas na mir skye ba dang /
skye ba tha ma pa la skye ba gsum pa zhes ma bshad de /
skye ba gcig gis thogs pa'i byang chub sems dpa' la skye shi yod dam med /
gal te skye shi yod na ci'i phyir mdzod kyi bstan bcos las /
dga' ldan gyi lha ni skye ba gcig gis thogs pa dang /
lus tha ma yin pas gdon mi za bar bar ma dor 'chi ba med do zhes bstan /
slob dpon yang dag bden pa'i 'grel pa las /
dga' ldan gyi lha'i gnas na skye shi yod kyang bar ma dor 'chi ba ma yin te /
lo bzhi stong tshang nas gdod 'chi ba'i phyir ro / /
'phags pa byams pa ni dus 'di nas 'das pa'i bskal pa dgu pa'i tha ma'i tshe lo brgya pa'i tshe /
dga' ldan gyi gnas su skyes so / /
gnas pa'i bskal pa bcu pa la lo brgyad khri dang po 'grib pa'i tshe gdod 'dir skye ste /
brtsis na bskal pa phyed la de'i tshe lo brgyad khri yod pa'i phyir /
skye shi mang po yod pa'i phyir ro / /
gzhan yang thams cad yod par smra ba dag ni /
de na byang chub sems dpa' lnga brgya yod do zhe'o / /
yang dag pa'i tshad ma'i sde pa dag ni byang chub sems dpa' stong lha'i gnas de na yod de rim gyis sangs rgyas su 'grub ste /
de dag thams cad ni skye ba gcig gis thogs pa zhes bya'o zhes 'chad de /
de ni skye shi mang po yod par shes par bya'o / /
de dag thams cad la skye ba gcig pa zhes bya ba ni so so nas mi'i nang du skye ba gcig yod pa'i phyir /
skye ba gcig ces bya ba'i lha'i nang du skye ba gcig ces bstan pa ni ma yin no / /
byang chub sems dpa' lnga brgya po la sogs pa de dag bskal pa 'di chags pa dang /
'jig pa yod kyang lha'i gnas der skyes pa dag ni nams kyang 'dzam bu'i gling 'dir skye bar mi 'gyur te /
nam sangs rgyas de 'jig rten du 'byung ba'i tshe /
rdzu 'phrul gyi mthus 'dzam bu'i gling 'dir 'ong bar zad do / /
dga' ldan gyi lha skye ba mang po myong ba na /
shes rab kyi pha rol tu phyin pa'i 'grel pa las bshad pa de ji ltar brda sprad par bya ste /
de'i phyir de nyid las lha 'og ma dag ni tshe thung ste /
sangs rgyas ma byung bar tshe zad pa'i phyir ro / /
lha gong ma dag ni tshe ring ste /
sangs rgyas mya ngan las 'das nas gdod tshe zad pa'i phyir ro / /
dga' ldan gyi lha dag ni ring ba yang ma yin /
thung ba yang ma yin te /
sangs rgyas 'jig rten du byung ba'i tshe /
thad kar phrad par 'gyur bas tshe gcig gis thogs pa'i byang chub sems dpa' rnams rtag par der skye'o zhes 'byung ste /
bye brag tu bshad pa chen po las kyang 'di dang mthun par bshad do zhe na /
dga' ldan gyi lha rnams dang /
skye ba gcig gis thogs pa'i byang chub sems dpa' tshe tshad thams cad kyang 'dra bas tha mar shi 'phos pa'i tshe /
dus gcig tu mi'i nang du skye zhing /
sangs rgyas mthong bar 'gyur ba'i phyir /
ring ba yang ma yin thung ba yang ma yin zhes bshad do / /
lha gzhan dag ni de lta ma yin pa'i phyir phan tshun 'gal ba med do / /
byang chub sems dpa' byams pa la skye ba gcig gis thogs pa zhes bshad pa ni rung na /
ci'i phyir gzhan dag la yang /
skye ba gcig gis thogs pa zhes brjod /
shes rab kyi pha rol tu phyin pa'i 'grel pa las /
'phags pa byams pa ma gtogs pa byang chub sems dpa' gzhan rnams gnas 'di'i rgyal tshab tu dbang bskur ba ma yin mod kyi /
phyogs bcu'i zhing khams rnams su rgyal tshab mdzad pa'i phyir skye ba gcig gis thogs pa zhes brjod pa yin no zhes bshad pa yin no / /
skye ba gcig gis thogs pa dang /
lus tha ma pa zhes bstan pa de sku rnam pa gsum las gang la brten te bshad /
sku rnam pa gsum las chos kyi sku la skye ba gcig gis thogs pa zhes bya ba'i don mi mnga' ste /
dang po med pa'i phyir ro / /
gal te longs spyod rdzogs pa'i sku'o zhe na /
de yang rnam pa gnyis te /
dang po ni nyid kyis longs spyod rdzogs pa ste /
mya ngan las 'das pa dang /
skye ba gcig gis thogs pa zhes bya ba'i don mi mnga' yang /
'og min gyi gnas su rgyal tshab mdzad pa dang /
mngon par 'tshang rgya ba'i don mnga' ste /
des na mi slob pa dang rim gyis go ba'i byang chub sems dpa' rnams kyi 'dod pa'i khams kyi lus la skye ba gcig gis thogs pa dang /
lus tha ma pa zhes bya ste /
nyon mongs pa spangs pa yang mi skye ba'i phyir ro / /
slob ma dang bcas pa'i rim gyis go ba dang /
cig car go ba'i byang chub sems dpa'i bsam gtan bzhi pa'i lus la yang skye ba gcig gis thogs pa dang /
lus tha ma zhes bya ste /
tha ma kho nar gdon mi za bar bsam gtan bzhi pa'i rnam par smin pa'i 'bras bu myong ba'i phyir ro / /
gnyis ni gzhan longs spyod rdzogs pa'i sku dang /
sprul pa'i sku ste /
de dag la mya ngan las 'das pa'i dbyings su 'jug pa dang /
rgyal tshab mdzad pa'i don mnga' ste /
ji ltar sangs rgyas 'od dpag med kyi rgyal tshab spyan ras gzigs dbang phyug gis mdzad pa lta bu'o / /
sangs rgyas 'od dpag med de yang rnam pa gnyis te /
dang po ni sa'i mdun rol gyi byang chub sems dpa' dang /
theg pa pa gnyis dang /
so so'i skye bo rnams kyi ched du yab yum gyis bskyed pa'i sku ston par mdzad de /
de ni sprul pa'i skus bsdus te /
'phags pa rang dbyangs kyi mdo las /
de bzhin gshegs pa 'od dpag med la yang yab yum mnga' bar gsungs pa'i phyir ro / /
gnyis pa ni sa la gnas pa rnams kyi ched du yab yum mi mnga' ba'i sku ston par mdzad de /
de ni gzhan longs spyod pas bsdus te /
bstan bcos skye ba len pa bstan pa las /
theg pa 'og ma pa gnyis dang /
bud med kyis der skye ba mi thob pa'i phyir ro zhes bshad do / /
don dam pa'i mtshan nyid kyi le'u ste gnyis pa'o // //
bam po bcu pa /
le'u 'di gcig bstan pa yang mdor bsdu na don rnam pa gnyis su dbye ste /
le'u'i ming rnam par bshad pa dang /
mdo'i tshig gi don rnam par bshad pa'o / /
de la don dam pa'i bden pa'i mtshan nyid kyi le'u zhes bya ba ni bden pa'i nang na mchog tu gyur pa'i ming dang /
mchog gi don to / /
bden pa yang rnam pa gnyis te /
kun rdzob dang don dam pa'o / /
de la kun rdzob ces bya ba mi mngon par sgrib pa dang /
rags par snang ba'i don te /
'di lta ste /
bum pa snam bu la sogs pas don dam par bsgribs nas mi gsal ba dang /
dngos po rags par ston pa'i phyir kun rdzob ces bya'o / /
don dam pa zhes bya ba yang dam pa ni ye shes dam pa'o / /
don ni yul gyi don te /
de bzhin nyid kyi don to / /
ye shes dam pa'i yul gyi don yin pa'i phyir /
don dam pa zhes bya ste /
rnam par bshad pa rnam pa drug las bdag po'i dbang du byas nas bshad pa'o / /
yang na don zhes bya ba ni phan pa'i don te /
'di lta ste /
mya ngan las 'das pa'i 'bras bu'o / /
'di ni phan pa dam pa'i don la don dam pa'i zhes bya ste /
rnam par bshad pa rnam pa drug las las yongs su 'dzin pa'i dbang du byas nas rnam par bshad pa'o / /
yang na 'phags pa'i lam ni dam pas don byed pa'i phyir don dam pa zhes bya ste /
'di ni rdzas dang bcas pa'i dbang du byas nas rnam par bshad pa'o / /
'dir ni re zhig don dang po'i dbang du byas nas /
bden pa la don rnam pa gnyis yod par bshad de /
rnal 'byor spyod pa'i sa las ji skad du /
bden pa'i don gang zhe na /
smras pa bstan pa dang mi mthun pa med pa'i mtshan nyid kyi don dang /
'di bsgoms pas shin tu rnam par dag par phyin pa'i don ni bden pa'i don to zhes bshad pa lta bu'o / /
de la mtshan nyid ces bya ba ni ngo bo nyid kyi mtshan nyid do / /
yang na dbyings kyi mtshan nyid de /
brjod du med pa la sogs pa lnga po dag de bzhin nyid kyi rang gi ngo bo nyid kyi mtshan nyid yin pa'i phyir ro / /
yang na de bzhin nyid gcig la /
brjod du med pa la sogs pa'i rnam pa'i mtshan nyid lnga yod pa'i phyir ro / /
le'u 'di'i nang du don dam pa'i bden pa'i mtshan nyid kyi don rnam pa lnga ston pa'i phyir don dam pa'i mtshan nyid kyi le'u gnyis pa zhes gsungs so / /
de nas byang chub sems dpa' sems dpa' chen po tshul bzhin kun 'dris bcom ldan 'das kyi spyan sngar /
byang chub sems dpa' sems dpa' chen po don zab dgongs pa nges par 'grel pa la dri ba dris pa zhes bya ba la sogs pas ni gnyis pa mdo'i tshig gi don yang dag par rnam par bshad pa zhes bya ba bstan te /
de yan chod du bstan pa 'byung ba'i rgyu dang rkyen gyi phyogs zhes bya ba bshad zin nas 'di man chad ni gnyis pa 'phags pa'i gsung rab yang dag par bstan pa'i phyogs bstan pa zhes bya ba ston to / /
phyogs 'di la le'u bdun yod de /
de dag kyang rnam pa gsum du bsdu'o / /
de la dang po'i le'u bzhis ni rnal 'byor spyod pa'i sa yongs su brtag par bya ba'i yul bstan te /
don dam pa'i bden pa'i mtshan nyid kyi le'u dang /
sems dang yid dang /
rnam par shes pa'i mtshan nyid kyi le'u dang /
chos thams cad kyi mtshan nyid kyi le'u dang /
rang gi ngo bo nyid med pa'i mtshan nyid kyi le'u'o / /
de'i 'og ma le'u gnyis kyis ni rnal 'byor pa'i lam bstan te /
rnal 'byor rnam par 'byed pa'i le'u dang /
sa dang pha rol tu phyin pa'i le'u 'o / /
tha ma gcig gis ni thob par bya ba'i 'bras bu bstan te /
de bzhin gshegs pa'i bya ba sgrub pa'i le'u'o / /
de ltar phyogs rnam pa gsum du bstan pa yang /
'di ltar rnal 'byor pa rnams yul dam pa la ltos nas ni spyod pa slong bar 'gyur la spyod pa'i dbang gis ni 'bras bu thob par 'gyur te /
de'i phyir bcom ldan 'das kyis chos mngon pa mdzod theg pa chen po'i mdo las /
gsung rab khyad par du 'phags pa rnam pa bcu gsungs so / /
de yang dang po gnyis ni yul ston te /
'di lta ste shes bya'i gnas dang /
shes bya'i mtshan nyid do / /
bar ma drug ni spyod pa yin te /
shes bya'i mtshan nyid la 'jug pa dang /
rgyu dang 'bras bu la 'jug pa dang /
bsgom pa'i rab tu dbye ba dang /
lhag pa'i tshul khrims kyi bslab pa dang /
lhag pa ting nge 'dzin gyi bslab pa dang /
lhag pa shes rab kyi bslab pa'o / /
tha ma gnyis ni 'bras bu yin te /
'bras bu de'i spong ba dang /
de'i 'bras bu'o / /
de'i phyir slob dpon ngo bo nyid med kyis theg pa chen po bsdus pa'i 'grel pa byas pa las /
mtshungs pa med pa rnam pa gsum la brten nas /
gsung khyad par du 'phags pa rnam pa bcu bstan pa yin no / /
'phags pa byams pas sa bcu bdun pa bstan pa dag gis kyang 'di gsum rnam par 'byed de /
dang po'i sa ni rgyu'i yul bstan pa yin te /
rnam par shes pa tshogs lnga dang ldan pa'i sa dang /
yid kyi sa dang /
rtog pa dang bcas shing dpyod pa dang bcas pa'i sa dang /
rtog pa med pa dpyod pa dang bcas pa'i sa dang /
rtog pa yang med dpyod pa yang med pa'i sa dang /
mnyam par gzhag pa'i sa dang /
mnyam par gzhag pa ma yin pa'i sa dang /
sems yod pa'i sa dang sems med pa'i sa'o / /
bar ma drug gis ni spyod pa'i sa bstan te /
thos pa las byung ba'i sa dang /
bsams pa las byung ba'i sa dang /
bsgoms pa las byung ba'i sa dang /
nyan thos kyi sa dang /
rang sangs rgyas kyi sa dang /
byang chub sems dpa'i sa'o / /
tha ma gnyis kyis ni 'bras bu bstan te lhag ma dang bcas pa'i sa dang /
lhag ma med pa'i sa'o / /
mdo sde 'dir yang de bzhin du mtshungs pa med pa rnam pa gsum la phyogs rnam pa gsum du bstan to / /
de la rnal 'byor spyod pas yongs su brtag pa'i yul bstan pa yang rnam pa gnyis su dbye'o / /
le'u dang po gnyis kyis ni don dam pa dang /
kun rdzob kyi yul bstan te /
de yang don dam pa'i bden pa'i mtshan nyid kyi le'u las ni don dam pa'i bden pa ston to / /
sems dang yid dang rnam par shes pa'i mtshan nyid kyi le'u las ni kun rdzob kyi bden pa ston to / /
le'u phyi ma gnyis kyis ni yod pa dang /
med pa'i ngo bo nyid kyi yul ston te /
de yang le'u dang pos ni ngo bo nyid gsum gyi yul ston to / /
le'u phyi mas ni ngo bo nyid med pa gsum gyi yul bstan to / /
bden pa gnyis bstan pa la yang rtsa ba dang yan lag gi go rims kyis sngar ni don dam pa bstan la /
de'i 'og tu ni kun rdzob bstan pas /
de'i phyir 'dir don dam pa'i bden pa bshad pa yin no / /
rnal 'byor spyod pa'i sa dang sbyar na /
de las le'u 'di gcig la mtshan rnam pa lngar bstan te /
de'i phyir de nyid las gzhan yang don dam pa'i bden pa ni /
mtshan nyid rnam pa lnga dang ldan te /
brjod du med pa'i mtshan nyid dang /
gnyis su med pa'i mtshan nyid dang /
rtog ge'i spyod yul las yang dag par 'das pa'i mtshan nyid dang /
chos rnams tha dad pa dang tha dad pa ma yin pa nyid las yang dag par 'das pa'i mtshan nyid dang /
thams cad du ro gcig pa'i mtshan nyid do zhes bstan to / /
'dir mdo'i tshig de dag kyang rnam pa bzhir bsdus te /
brjod du med pa dang /
gnyis su med pa bstan pa dang /
de nas byang chub sems dpa' chos 'phags zhes bya ba man chad kyis rtog ge'i spyod yul las yang dag par 'das pa'i mtshan nyid bstan pa dang /
de nas byang chub sems dpa' blo gros shin tu rnam dag ces bya ba man chad kyis tha dad pa dang /
tha dad pa ma yin pa'i mtshan nyid bstan pa dang /
de nas bcom ldan 'das zhes bya ba man chad kyis thams cad du ro gcig pa'i mtshan nyid bstan pa'o / /
rnam pa lnga las brjod du med pa ni rnam pa bzhi char kun tu khyab pa yin te /
mtshan nyid bzhi po kun la brjod du med pa'i mtshan nyid yod pa'i phyir /
gnyis med pa dang /
gcig tu bsdus nas bstan te /
zlas khong du chud par gyur pa'i phyir ro / /
gzhan rnam pa gsum po 'di dag gis mdor bsdus pas ma bshad do / /
snga ma'i mtshan nyid rnam pa gnyis bstan pa yang rnam pa gnyis te /
tshig rkyang pa rgya cher bshad pa dang /
tshigs su bcad pas mdor bshad pa'o / /
rgya cher bshad pa yang rnam pa drug tu dbye ste /
dri ba dris pa dang /
dris pa bzhin du lan mdor bstan pa dang /
gang gis dri ba dris pa dang /
rgya cher bshad pa dang /
bzlas te dris pa dang /
dpes bstan pa'o / /
slob dpon yang dag bden pas bshad pa dang sbyar na rnam pa bzhir phye ba ni sngar bstan pa bzhin no / /
dang po la rnam pa lngar bstan te /
brjod du med pa dang /
gnyis su med pa mdor bstan pa dang /
rgya cher rnam par bshad pa dang /
dpes bstan pa dang /
spyi'i mjug bsdu ba dang /
tshigs su bcad pas bstan pa'o zhes bshad do / /
'di ni dang po byang chub sems dpas dri ba dris par bstan te /
'di yang gnyis su dbye'o / /
dri ba dris pas gleng bslang ba dang /
bstan pa bzhin du dri ba dris pa ste /
'di ni dang po'o / /
'di yang rnam pa bzhi ste /
de la dang po de nas zhes bya ba ni dri ba dris pa'i tshe'o / /
gnyis pa byang chub sems dpa' tshul bzhin kun 'dris zhes bya ba ni dri ba 'dri bar nus pa bstan pa ste /
don ji lta ba bzhin du dri ba 'dri ba'i phyir /
byang chub sems dpa' tshul bzhin kun tu 'dris zhes bya'o / /
gsum pa bcom ldan 'das kyi spyan sngar zhes bya ba ni dri ba dris pa'i gnas bstan pa'o / /
slob dpon dbyig gnyen gyis theg pa chen po bsdus pa'i 'grel pa mdzad pa las ji skad du /
shin tu zhugs pa'i byang chub sems dpa' bcom ldan 'das kyi spyan sngar zhes bya ba ni gnas yod pa dang /
tha dad pa'i tshig med par bstan pa'o zhes bshad pa lta bu'o / /
slob dpon ngo bo nyid med kyis 'grel pa las ni bcom ldan 'das kyis gnang ba dang /
bstan pa de rgya cher spel du rung ba dang /
bcom ldan 'das mngon sum du bzhugs pas tshig tha dad pa med par bstan pa'i phyir zhes 'byung ngo / /
bzhi pa byang chub sems dpa' chen po don zab dgongs pa nges par 'grel pa la dri ba dris pa zhes bya ba ni dri bar bya ba'i gang zag bstan pa'o / /
byang chub sems dpa' des so so yang dag par rig pa bzhis don zab mo'i tshul gyis rnam par 'grel pa'i phyir ming de skad du btags pa yin te /
rnal 'byor spyod pa'i sa las bstan pa bzhin no / /
tshig nges par 'grel ba'i mdo las ni byang chub sems dpa' don zab mo'i tshig nges par 'grel pa zhes 'byung ste /
slob dpon yang dag bden pas de la tshig ces bya ba ni mdud pa dam po'i don to / /
nges par 'grel pa zhes bya ba ni rnam par bshad pa'i don to / /
don zab mo'i tshig gi mdud pa dam po rnam par bshad pa'i phyir byang chub sems dpa' don zab mo'i tshig nges par 'grel pa zhes bya'o / /
yang gcig tu na rin po che'i dbu rgyan gyi gtsug ces bya'o / /
rin po che'i dbu rgyan gyi gtsug ces bya ba ni dang po sangs rgyas kyi mtshan yin te /
byang chub sems dpa' 'di de'i slob ma yin pas /
mkhan po las ming du btags pa bzhin no zhes bshad de /
rgya cher ni de nyid las bstan pa bzhin no / /
kye rgyal ba'i sras chos thams cad gnyis su med pa /
chos thams cad gnyis su med pa'i zhes bya ba ni chos thams cad ni gang /
ji ltar na gnyis su med pa yin zhes bya ba ni gnyis pa bstan pa bzhin du dri ba dris pa zhes bya ba ston te /
'di yang rnam pa gnyis te /
dang po chos thams cad gnyis su med pa zhes bya ba ni dri bar bya ba'i bstan pa smos so / /
gnyis pa chos thams cad gnyis su med pa zhes bya zhe na zhes bya ba la sogs pa ni bstan pa bzhin du dri ba dris pa'o / /
rgyal ba'i sras zhes bya ba de yang dgongs pa zab mo rnam par 'grel pa'i mdo dang /
tshig nges par 'grel pa'i mdo las ni sangs rgyas kyi sras zhes 'byung ste /
slob dpon yang dag bden pa'i brjed byang las /
sangs rgyas kyi sras zhes bya ba la don rnam pa lnga yod de /
sa bon gyi don ni 'di lta ste /
theg pa chen po la mos pas sangs rgyas kyi sa bon thob par nus pa'o / /
yum gyi don ni 'di lta ste /
shes rab kyi pha rol tu phyin pa sangs rgyas kyi chos bskyed pa'i phyir yum zhes bya'o / /
mngal gyi gnas kyi don ni 'di lta ste /
byang chub sems dpa'i bsam gtan dang /
ting nge 'dzin ni gnas pa yin pa'i phyir mngal gyi gnas zhes bya'o / /
ma ma'i don ni 'di lta ste /
byang chub sems dpa' dag gsos nas /
lam mngon par 'grub par byed pa'i phyir /
byams pa dang snying rje la ma ma zhes bya ba bshad do / /
yab dang 'dra ba'i don ni 'di lta ste /
sa dang po nas sangs rgyas kyi sa'i bar du gnas gyur pa /
sangs rgyas dang 'dra ba'i phyir /
yab dang 'dra ba zhes bya ste /
des na sras byang chub sems dpa' rnams la sangs rgyas kyi sras zhes bos pa yin no zhes bshad de /
rgya cher ni sngar gong du bstan pa bzhin no / /
gnas pa bcu'i bstan bcos las /
byang chub sems dpa' ni de bzhin gshegs pa'i sras yang dag pa yin pas /
de'i phyir byang chub sems dpa' la sangs rgyas kyi sras zhes bya'o zhes 'byung ngo / /
'dir rgyal ba'i sras zhes gsungs pa la /
bshad pa rnam pa gnyis yod de /
kha cig na re rgyal ba zhes bya ba ni byang chub sems dpa'i ming ste /
theg pa gsum gyi sras kyi nang na mchog tu gyur pa'i phyir dang /
sangs rgyas kyi gdung bsab par nus pa'i phyir sras zhes bya'o zhes bshad de /
'di ni las yongs su 'dzin pa'i dbang du byas te /
rnam par bshad pa'o / /
kha cig na re rgyal ba zhes bya ba ni sangs rgyas kyi theg pa gnyis kyi mchog tu gyur par bstan pa'i phyir ro zhe'o / /
gzhan yang rnal 'byor spyod pa'i sa las /
sangs rgyas ni rgyal ba yin te /
mu stegs can dang nyon mongs pa'i bdud la sogs pa las rgyal bar gyur pa'i phyir dang /
skye gnas dang gdung rgyud la sogs pas mang po zil gyis gnon pa'i phyir ro zhes 'byung ste /
bshad pa 'di dang sbyar na /
rgyal ba'i sras la rgyal ba'i sras zhes bshad de /
de'i phyir bstan bcos rnam par bshad pa las kyang byang chub sems dpa' la yang rgyal ba'i sras zhes bya'o zhes 'byung bas /
gzhan yang sangs rgyas kyi sras zhes smos pa yin no / /
de la zhes bya ba ni bstan pa'i tshig la bya ste /
de ni chos thams cad gnyis su med pa'i tshig go zhes bya ba'i tha tshig go / /
'di la yang bshad pa rnam pa gnyis yod de /
kha cig ni byang chub sems dpa' dag gis bstan pa'i tha tshig go zhe'o / /
kha cig na re 'di ni bcom ldan 'das kyis gsungs pa'i tshig la bya ste /
'di ltar bstan bcos brgya pa las 'di ltar bcom ldan 'das kyis chos thams cad bdag med pa zhes gsungs pa de la zhes 'byung ba lta bu'o / /
gzhan yang 'og nas mdo las /
sangs rgyas brjod bral gnyis med don / /
zhes gsungs pa lta bu'o zhe'o / /
chos thams cad gnyis su med pa zhes bya ba ni /
mdo las gsungs pa'i tshig gnyis smos te /
chos thams cad ces bya ba dang /
gnyis su med pa zhes bya ba'o / /
chos thams cad gnyis su med pa zhes bya ba na /
chos thams cad ni gang /
ji ltar gnyis su med pa yin zhes bya ba ni /
gnyis pa bstan pa bzhin du dri ba dris pa zhes bya ba nyid yin no / /
'di yang gnyis su dbye ste /
dri ba dri bar bya ba'i phyir cig car tshig gnyis smos pa dang /
tshig de nyid la brten nas gal so sor dris pa'o / /
des na dris tshig gnyis su 'gyur te /
chos thams cad ni gang zhes dris pa dang /
ji ltar na gnyis su med pa yin zhes dris pa'o / /
rnal 'byor spyod pa'i sa'i 'grel pa las /
tshig mdor bzhag nas gal te dris pa ni rnam pa lnga zhes bshad de /
de'i phyir de nyid las /
ma rtogs pa'i phyir dri ba dang /
the tshom du gyur pa'i phyir dri ba dang /
phan gdags pa'i phyir dri ba dang /
shes pa bzlog pa'i phyir dri ba dang /
brnyas pa'i phyir dri ba'o zhes 'byung ste /
byang chub sems dpa' ni gsum pa la brten nas /
dri ba dris pa yin te /
sems can rnams la phan gdags pa'i phyir ro / /
yang na rnam pa gsum dang sbyar te /
mi shes pa dang /
the tshom du gyur pa'i don yod pa'i phyir ro / /
phyi ma gnyis la brten nas ni ma yin te /
bla na med pa'i chos kyi rgyal po la brnyas pa dang /
mkhyen pa bzlog tu mi rung ba'i phyir ro / /
tshig nges par 'grel pa'i mdo las ni chos thams cad gnyis su med pa zhes bya na chos thams cad gnyis su med pa zhes bya ba'i don ji lta bu zhe na zhes 'byung ste /
slob dpon yang dag bden pa'i brjed byang las /
'di ni mdo khungs su bzhag nas /
dri ba dris pa yin te /
tshig zlos bur chos thams cad gnyis su med pa zhes gsungs pa ni /
don rnam pa lnga'i phyir te /
mdo sde de dang /
de dag nas gsungs pa'i phyir dang /
'dus byas dang /
'dus ma byas med pa'i phyir dang /
nang gi dbang po drug dang /
phyi rol gyi yul drug med pa'i phyir dang /
so so'i skye bo dang /
'phags pa dag med pa'i phyir dang /
rgyu dang 'bras bu med pa nyid kyi phyir de skad du gsungs pa'i tshig 'bru'i don ji lta bu zhes bya ba'i tha tshig go / /
de'i phyir byang chub sems dpas 'di ltar byas pa dang /
byas pa ma yin pas lan btab pa yin no zhes 'byung ngo / /
byang chub sems dpa' don zab dgongs pa nges par 'grel pas /
byang chub sems dpa' tshul bzhin kun tu 'dri la 'di skad ces smras so / /
bya ba 'di man chad ni gsum pa dris pa bzhin du lan mdor bstan pa zhes bya ba'i don bstan to / /
'di yang rnam pa gnyis te /
dris pa dang lan 'debs pa bstan pa dang /
dris pa bzhin du lan yang yang dag par btab pa ste /
'di ni dang po'o / /
rigs kyi bu chos thams cad ces bya ba ni mdor bsdu na rnam pa gnyis te /
'di lta ste /
'dus byas dang 'dus ma byas so zhes bya ba ni gnyis pa dris pa bzhin du lan yang dag par btab pa zhes bya ba ston to / /
'di yang rnam pa gnyis te /
dang po rigs kyi bu zhes bya bas ni dri ba la bsngags pa'o / /
gnyis pa chos thams cad ces bya ba man chad kyis ni dris pa bzhin du lan yang dag par bstan pa ste /
'di ni dang po'o / /
shes rab kyi pha rol tu phyin pa'i 'grel pa las /
rigs kyi bu zhes bya bas ni skyes pa ma yin pa la sogs pa gdams ngag bzhin du mi rung ba rnams las rnam par 'byed do / /
de la rigs kyi bu zhes bya ba ni dge ba'i rtags dang ldan pa ste /
'di ltar byams pa dang /
snying rje dang ldan zhing /
las rnam pa gsum la skyon med pa dang /
dge ba'i gang zag gi rjes su mos shing /
rang gi yon tan mi ston pa dang /
mang po'i rjes su 'jug cing gzhan gyi skyon nas mi brjod pa dang /
'jig rten gyi grags pa la sogs pa'i bde ba mi tshol bar lam gyi yon tan kho na la rab tu mos pa dang /
rang gi las yongs su dag pas sems kyi de kho na nyid la btsun par lta zhing /
'jig rten pa'i bya ba dag la smod pa ste /
'di lta bu la sogs pa dge ba'i chos tshad med pa rnams kyi mtshan ma phal cher skyes pa'i lus la yod pas /
de'i bsngags pa'i tshig tu rigs kyi bu zhes brjod pa yin no zhes 'byung ngo / /
ci'i phyir 'dus byas dang /
'dus ma byas kyi chos rnam pa gnyis kho na gsungs she na /
bye brag tu bshad pa chen po las de la dgongs pa rnam pa gnyis yod do zhes bshad de /
de'i phyir de nyid las gang zag dgag cing bsal ba'i phyir dang /
shes pa khyad par du 'phags pa rab tu bstan pa'i phyir /
'dus byas dang /
'dus ma byas kyi chos rnam pa gnyis po 'di dag gsungs pa yin no / /
de la gang zag dgag cing bsal ba zhes bya ba ni 'di lta ste /
'dus byas dang 'dus ma byas zhes chos kho nar zad kyi /
don dam par na gang zag yang dag pa ni med do zhes ston pa'i phyir ro / /
shes pa khyad par du 'phags pa rab tu ston pa zhes bya ba ni 'di lta ste /
'di ltar mkhas pa shes pa khyad par du 'phags pa dang ldan pa dag chos 'di gnyis kyi dbang gis thams cad khong du chud par gyur te /
'di gnyis kyis chos thams cad bsdus pa'i phyir ro zhes 'byung ngo / /
de la chos thams cad ces bya ba la sogs pa ni dris pa bzhin du yang dag par lan btab pa bstan to / /
'di yang rnam pa gnyis te /
sngar ni chos thams cad ces bya ba'i lan btab la /
de'i 'og tu gnyis su med pa'i mtshan nyid bshad pa'o / /
thams cad ces bya ba'i lan btab pa la yang rnam pa gnyis te /
dang po chos thams cad ces bya ba ni mdor bsdu na rnam pa gnyis so zhes bya ba ni sgo bstan cing grangs smos pa'o / /
gnyis pa 'dus byas dang 'dus ma byas so zhes bya ba ni grangs bzhin du ming smos pa'o / /
yang thams cad ces bya ba brjod na rnam pa gsum yod de /
dang po ni mdor bstan na gnyis kho na ste /
'dus byas dang 'dus ma byas so / /
gnyis pa ni rgyas pa yang ma yin /
bsdus pa yang ma yin par bstan na lnga kho na ste /
sems kyi chos dang /
sems las byung ba'i chos dang /
gzugs kyi chos dang /
sems dang mtshungs par ldan pa ma yin pa'i 'du byed kyi chos dang /
'dus ma byas kyi chos so / /
shes rab kyi pha rol tu phyin pa'i 'grel pa dang /
'phags pa stug po bkod pa'i mdo las lnga kho na'i ming smos kyi /
gzhan du bshad pa ni med do / /
gsum pa ni rgyas par bstan na chos brgyad kho na'o / /
'dir ni bar ma dang rgyas pa las /
rnam par dbye ba'i phyir mdor bsdu na zhes gsungs pa yin no / /
de la 'dus byas dang 'dus ma byas zhes pa yang /
bstan pa rnams las so so nas mi mthun te /
bstan bcos yang dag par rig pa dang /
rjes su mthun pa las rkyen mang po bsags pa las skyes pa'i phyir 'dus byas zhes pa'o / /
de las bzlog pas ni 'dus ma byas su rig par bya'o zhes bshad do / /
bye brag tu bshad pa chen po las /
chos gang rgyu dang rkyen gyis 'dus pa'i bya ba la gnas shing de dang 'brel par gyur pa ni 'dus byas zhes bya'o / /
chos gang rgyu dang rkyen gyis 'dus pa'i bya ba la mi gnas shing 'brel par ma gyur pa gang yin pa de ni 'dus ma byas zhes bya'o zhes 'byung ngo / /
bstan bcos lag na rin po che las /
rkyen mang po 'dus pa las mngon par 'grub pa dang /
mngon par 'dus byas pa dang ldan pa'i phyir 'dus byas zhes bya'o / /
byas pa ma yin pa'i phyir 'dus ma byas zhes bya ste /
'dus byas bzlog pa la ltos pa ni 'dus ma byas kyi don yin pas so zhes bshad do / /
slob dpon thogs med kyis mdzad pa rdo rje gcod pa'i 'grel pa las /
'dus ma byas zhes bya ba ni rnam par mi rtog pa yin no zhes bshad pas /
des na 'dus byas ni rnam par rtog pa dang bcas pa'o / /
gzhan yang bstan bcos mngon pa kun las btus pa las /
gang la skye ba dang /
'jig pa dang /
gnas pa dang /
gzhan du 'gyur bar yang snang ba de ni 'dus byas zhes bya'o / /
skye ba dang /
'jig pa dang /
gnas pa dang /
gzhan du 'gyur ba med pa de ni 'dus ma byas zhes bya'o zhes bshad do / /
gzhan yang rnal 'byor spyod pa'i sa las /
de la 'dus ma byas zhes bya ba ni 'di lta ste /
skye ba dang 'gag pa dang bcas shing /
rgyu dang rkyen dang 'grel pa'o / /
de las bzlog pa ni 'dus ma byas su rig par bya'o zhes bshad do / /
gzhan yang shes rab kyi pha rol tu phyin pa'i 'grel pa las gang dmigs su yod pa ni 'dus byas zhes bya'o / /
gang dmigs su med pa ni 'dus ma byas so zhes 'byung ste /
slob dpon yon tan byin gyis byas pa'i rdo rje gcod pa'i 'grel pa las kyang de skad du bshad do / /
gzhan yang shes rab kyi pha rol tu phyin pa'i 'grel pa las /
mtshan mar 'dzin pa gang yin pa de ni 'dus byas so / /
mtshan mar mi 'dzin pa gang yin pa de ni 'dus ma byas so zhes bshad do / /
rgya cher rnam par 'byed pa ni gzhan dag las bstan pa bzhin du rig par bya'o / /
'dir 'dus byas dang 'dus ma byas bshad pa yang mi mthun pa rnam pa gsum yod de /
kha cig na re 'dir bshad pa kun tu rtog pa ni 'dus byas dang /
'dus ma byas zhes bya ste /
de'i phyir 'og nas mdo las 'di snyam du sems te /
'dus byas dang 'dus ma byas snang ba gang yin pa 'di yod do snyam du sems shing de dag ji ltar mthong ba dang /
thos pa bzhin du de la nan gyis mchog tu bzung zhing mngon par zhen nas rjes su tha snyad 'dogs par byed do zhes gsungs so zhe'o / /
kha cig ni gzhan gyi dbang gi ngo bo nyid la brten nas /
'dus byas dang 'dus ma byas rnam par 'byed do / /
'og nas mdo las 'dus byas dang 'dus ma byas snang ba gang yin pa 'di ni med mod kyi /
'on kyang rnam par rtog pa las byung ba'i rnam pa de'i mtshan nyid ni yod do zhes gsungs pas so zhe'o / /
kha cig na re 'dus byas ni gzhan gyi dbang gi ngo bo nyid do / /
'dus ma byas ni yongs su grub pa'i ngo bo nyid do zhes bshad de /
de ltar rnam pa gsum du bshad pa yod mod kyi /
gsum pa ni yang dag pa'i don yin te /
de ci'i phyir zhe na /
'dir don gyis gzhan gyi dbang gi ngo bo nyid kyi 'dus byas dang /
yongs su grub pa'i ngo bo nyid kyi 'dus ma byas kyi chos gnyis la mngon par zhen pa med pa'i ngo bo nyid la 'dus byas dang 'dus ma byas su ston pa'i phyir ro / /
gnyis su med pa zhes bya ba ni 'og nas rnam par 'byed do / /
de la 'dus byas ni 'dus byas kyang ma yin 'dus ma byas kyang ma yin no / /
'dus ma byas ni 'dus ma byas kyang ma yin /
'dus byas kyang ma yin no zhes bya ba ni gnyis pa gnyis su med pa'i mtshan nyid bshad pa zhes bya ba ston te /
'di ni rnam pa lnga las brjod du med pa'i mtshan nyid dang /
gnyis su med pa'i mtshan nyid ces bya ba nyid do / /
de ci'i phyir zhe na /
'dus byas dang 'dus ma byas zhes brjod du med pa'i phyir dang /
'dus byas dang 'dus ma byas rnam pa gnyis kyi mtshan nyid kyang ma yin pa'i phyir ro / /
mdo'i tshig bshad pa yang so so nas mi mthun te /
tshig nges par 'grel pa'i mdo las ni byas pa ni byas pa yang ma yin /
byas pa ma yin pa yang ma yin no zhes 'byung ste /
slob dpon yang dag bden pa'i 'grel pa las /
'di man chad tshig gnyis kyis ni 'dus byas kyi chos rab tu sel to / /
tshig gnyis kyis ni 'dus ma byas rab tu sel to / /
de la zhes bya ba ni 'dus byas kyi chos te /
'di ltar 'dus byas kyi chos ni rgyu dang rkyen bsags pas ma byas pa'i phyir byas pa zhes pa'o / /
byas pa ma yin pa zhes bya ba ni 'dus ma byas kyi chos te /
'di ltar 'dus ma byas kyi chos ni rang bzhin gyis yod cing rtag pa yin pas /
rgyu dang rkyen bsags pas ma byas pa'i phyir /
byas pa ma yin pa'i zhes bya'o / /
'dir sngar don rnam pa gsum la brten nas /
'dus byas rab tu sel te /
dang po ni nor bu'i rnam par shes pa rnam par rtog pa'i phyir /
byas pa yod par gyur pas /
byas pa ni yang dag par med kyi /
rnam par rtog pa kho nar zad pa'o / /
gzung ba de'i dbang gis ni 'dzin pa yod par gyur pa yin te /
gzung ba nyid yod pa ma yin pa'i phyir /
'dzin pa yang med par byas pa ma yin pa'o / /
gnyis pa ni 'dus ma byas kyi rtsa ba yin te /
'dus byas kyi chos rnams kyi rtsa ba ni yang dag pa ma yin par sems pa las skyes pa yin la /
yang dag pa ma yin par sems pas ni nyon mongs pa rnam par skyed do / /
nyon mongs pas ni las rnams skyed do / /
las kyis ni rnam par smin pa skyed do / /
yang dag pa ma yin par sems pa ni yul 'dzin pa las 'byung ste /
yul nyid yang dag par yod pa ma yin na /
nor pas yod pa nyid du mngon par zhen to / /
yul nyid med pa'i phyir /
yang dag pa ma yin pa'i sems pa yang med pa nyid do / /
yang dag pa yin pa'i sems pa yang med pa nyid kyis nyon mongs pa rnams kyang med pa nyid do / /
nyon mongs pa rnams med pa'i phyir las rnams kyang med pa nyid do / /
las rnams med pa'i phyir rnam par smin pa yang med pa nyid do / /
rtsa ba nyid yang dag pa ma yin pa'i phyir /
'dus byas thams cad kyang yang dag pa ma yin pa nyid do / /
gsum pa ni mtshan nyid med pa dang /
skye ba med pa'i dbang gis byas pa'i chos rnams kyang /
kun brtags dang /
gzhan gyi dbang gi ngo bo nyid las gud na med de /
ngo bo nyid ni 'di gnyis rang bzhin gyis mtshan nyid dang /
skye ba med na byas pa'i don lta ga la yod de /
de'i phyir byas pa yang ma yin byas pa ma yin pa yang ma yin no zhes bya ba ni tshig gnyis pas byas pa rab tu sel ba ste /
byas pa de ltar 'dus byas yin par gyur na /
byas pa ma yin pa ni 'dus ma byas pa nyid du 'gyur ro / /
'dir yang rnam pa gsum gyis 'dus ma byas rab tu sel te /
dang po ni 'di ltar 'dus ma byas zhes byas pa yang nor pa'i rnam par shes pas rnam par rtog pa las skyes pa'i phyir /
byas pa ma yin pa ni 'di yod par gyur pa yin te /
nor pa'i rnam par shes pa med pa nyid kyis byas pa ma yin pa yang yod pa nyid du mi 'gyur ro / /
nor pa'i rnam par shes pas rnam par rtog pa'i phyir byas pa zhes bya ba'i ming yod par gyur to / /
ngo bo nyid yang dag par yod pa ma yin pa'i phyir 'grub par mi 'gyur ro / /
byas pa'i chos med pa nyid kyis byas pa ma yin pa yang yod pa nyid du mi 'gyur ro / /
'di ltar yod pa ni med pa la ltos pa yin no / /
med pa nyid med pas yod pa ni rang nyid kyis med par 'gyur ro / /
gnyis pa ni rtsa ba med pa nyid yin pas byas pa nyid rtsa ba yin te /
gal te byas pa yang dag par yod par gyur na ni /
byas pa ma yin pa'i ming yang brjod du yod par 'gyur te /
ji ltar sngar nad yod na phyis nad byang ba zhes brjod du yod kyi /
nad nyid dang po nas yod pa ma yin na byang ba zhes bya ba ji ltar 'gyur /
gsum pa ni chos rnams gzod ma nas mtshan nyid med pa dang /
skye ba med pa dang /
yod pa dang bral ba dang /
med pa dang bral ba yin pas rang bzhin gyis byas pa ma yin /
byas pa ma yin pa yang ma yin pa'o / /
byas pa ma yin pa yang zhes bya ba ni 'og ma'i tshig gnyis kyis 'dus ma byas kyi chos rab tu sel te /
de yang tshig dang po gcig ni don rnam pa gsum la brten nas 'dus ma byas rab tu sel bas de'i phyir byas pa ma yin pa yang ma yin zhes gsungs so / /
de'i 'og ma gcig ni don rnam pa gsum la brten nas /
'dus byas rab tu sel ba'i phyir byas pa yang ma yin no zhes gsungs so / /
don rnam pa gsum yang gong ma las tha mi dad de /
'dus byas dang 'dus ma byas las gud na med pa'i phyir /
snga ma las tha dad du bshad pa med de /
'di ni brjod du med pa dang gnyis su med pa'i don bstan to / /
de ltar mdor bsdus na lan btab pa yang /
dang po ni gang zag dbang po rnon po nyung ngu thos ma thag tu go bar 'gyur ba'i ched du rgya cher bshad mi dgos so snyam du dgongs pa'o / /
gnyis pa ni gang zag sems mtho ba dag gdul ba'i ched du ste /
lan cig thos pas da dung ma go ste /
yang gsol ba btab nas gdod bshad par dgongs pa'o zhes 'byung ste /
de yan chad du slob dpon yang dag bden pas bshad pa'i gzhung dang sbyar nas /
mdo sde'i don bstan te /
yul 'di'i slob dpon rnams kyang phal cher slob dpon yang dag bden pas bshad pa dag dang mthun par ston to / /
da ltar gyi mdo 'di las /
de la 'dus byas ni 'dus byas kyang ma yin /
'dus ma byas kyang ma yin no / /
'dus ma byas kyang 'dus ma byas kyang ma yin /
'dus byas kyang ma yin no zhes gsungs pa'i mdo'i tshig 'di la bshad pa yang so so nas mi mthun te /
kha cig na re de la 'dus zhes bya ba ni kun brtags pa yin te /
des brtags pa'i chos yang dag par yod pa ma yin pa'i phyir brjod du med pa dang /
gnyis su med pa'i mtshan nyid ces bya'o / /
'dus byas nyid 'dus byas ma yin pa nyid kyis 'dus ma byas 'dus ma byas ma yin par yang de bzhin te /
'di ltar brtags pa'i phyir 'dus byas dang 'dus ma byas zhes brjod du med de /
de'i phyir 'og nas ni mdo las nan gyis mchog tu bzung nas 'dus byas dang 'dus ma byas gang yin pa 'di ni yod do snyam du sems so zhes gsungs pas 'dus byas dang 'dus ma byas gang yin pa de dag ni brtags pa yin par mngon no zhe'o / /
kha cig na re 'dir 'dus byas dang /
'dus ma byas zhes gsungs pa de dag ni gzhan gyi dbang gi 'dus byas dang 'dus ma byas yin no / /
de'i phyir 'og nas ni mdo las /
rnam par rtog pa las byung ba 'du byed kyi mtshan ma zhes gsungs pa yin te /
kun brtags pa'i 'dus byas dang /
'dus ma byas rab tu bsal ba'i phyir /
de la 'dus byas ni 'dus byas kyang ma yin /
'dus ma byas kyang ma yin no / /
'dus ma byas kyang 'dus ma byas ma yin /
'dus byas kyang ma yin no zhes gsungs pa yin no zhe'o / /
kha cig na re de la 'dus byas zhes bya ba ni gzhan gyi dbang gi ngo bo nyid dang 'dus byas kyi chos rnams so / /
'dus byas kyang ma yin 'dus ma byas kyang ma yin no zhes bya ba ni kun tu brtags pa'i 'dus byas dang 'dus ma byas te /
'dir don du gzhan gyi dbang la kun brtags yongs su bsal ba'i 'dus byas dang /
'dus ma byas kyis rab tu phye ba'i de bzhin nyid gang yin pa de ni don dam pa'i bden pa zhes bya ste /
gzhan gyi dbang la kun brtags pa'i ngo bo nyid med pa la yongs su grub pa zhes bya ba'i gzhan gyi dbang nyid la yongs su grub pa zhes bshad pa ni ma yin no zhes ston to / /
de la 'dus ma byas zhes bya ba ni yongs su grub pa'i ngo bo nyid tshig dang bral ba'i de bzhin nyid do / /
'dus ma byas kyang ma yin /
'dus byas kyang ma yin zhes bya ba ni kun brtags pa ma yin pa'i 'dus ma byas dang 'dus byas te /
don du na yongs su grub pa'i ngo bo nyid la kun brtags kyi ngo bo nyid yongs su bsal ba'i 'dus ma byas dang /
'dus byas kyis rab tu phye ba'i de bzhin nyid gang yin pa de ni /
don dam pa'i bden pa zhes ston to zhe'o / /
de ltar rnam pa gsum du bshad pa yod mod kyi /
'dir ni re zhig gsum dang sbyar ro / /
gnyis su med pa'i mtshan nyid de yang rnam pa mang bas brjod kyis mi lang ste /
'dir re zhig 'dus byas dang 'dus ma byas gnyis su med pa'i mtshan nyid kyi dbang du byas te brjod na /
so so nas bshad pa mi mthun te /
bstan bcos chos mngon pa kun las btus pa las ni nye bar len pa'i phung po med pa'i dbang du byas nas /
gnyis su med pa zhes bshad de /
las dang nyon mongs pa las skyes pa ma yin pa'i phyir /
'dus byas zhes bya ba yang mi rung la /
ji ltar mos pa bzhin du mngon du snang ba dang /
mngon du mi snang ba'i phyir 'dus ma byas yang mi rung ngo zhes ston to / /
bstan bcos theg pa chen po bsdus pa dang sbyar na /
de las chos kyi sku'i mtshan nyid rnam pa lnga ston te /
gnas gyur pa'i mtshan nyid dang /
chos dkar po'i mtshan nyid dang /
gnyis su med pa'i mtshan nyid dang /
brtags pa'i mtshan nyid dang /
bsam gyis mi khyab pa'i mtshan nyid do / /
gsum pa gnyis su med pa'i mtshan nyid la rnam pa gsum du bstan te /
yod pa dang med pa'i mtshan nyid dang /
'dus byas dang 'dus ma byas gnyis su med pa'i mtshan nyid dang /
gcig pa dang tha dad pa gnyis su med pa'i mtshan nyid do / /
de la 'dus byas dang /
'dus ma byas gnyis su med pa'i mtshan nyid ni las dang nyon mongs pa rnams kyis byas pa ma yin pa nyid kyi phyir dang /
'dus byas su snang ba'i mtshan nyid kun tu ston pa la dbang 'byor pa nyid kyi phyir ro zhes bshad do / /
'dir bshad pa ni kun tu brtags pa'i skye ba dang /
'gag pa la sogs pa'i 'dus byas kyang yin /
kun tu brtags pa'i skye ba dang 'gag pa la sogs pa'i 'dus ma byas kyang ma yin pas de'i phyir 'dus byas kyang ma yin 'dus ma byas kyang ma yin zhes gsungs so / /
brjod du med pa dang /
gnyis su med pa'i ngo bo 'di nyid de /
de bzhin nyid yin pas /
de'i phyir 'phags pa bla na med pa'i gnas bstan pa'i mdo las /
de bzhin gshegs pa'i khams ni yon tan rnam pa lnga ste /
tshig gis brjod du med pa'i mtshan nyid dang /
gnyis su med pa'i mtshan nyid dang /
rtog ge thams cad las 'das pa'i mtshan nyid dang /
gcig pa dang tha dad pa'i mtshan nyid dang /
thams cad du ro gcig pa'i mtshan nyid do zhes bya ba dang /
gzhan yang de nyid las chos kyi snying po thams cad rnam par grol bar 'gyur ba med pa'i phyir de bzhin nyid ces bya'o / /
phyin ci log med pa'i phyir yang dag pa'i mtha' zhes bya'o / /
mtshan ma thams cad yang dag par 'das pa'i phyir zhi ba zhes bya'o / /
'phags pa'i gang zag gis bgrod par bya ba rnam par mi rtog pa'i spyod yul yin pa'i phyir don dam pa zhes bya'o / /
kun dga' bo de bzhin gshegs pa'i khams 'di ni yod pa yang ma yin /
med pa yang ma yin /
kun nas nyon mongs pa yang ma yin /
rnam par byang ba yang ma yin te /
rang bzhin gyis rnam par dag pa'o zhes gsungs so / /
mdo 'di nyid las kyang 'og nas /
sangs rgyas brjod bral gnyis med don gsung ba / /
shin tu zab pas byis pa'i spyod yul min / /
zhes gsungs pas /
de'i phyir brjod du med pa ni de bzhin nyid kyi ngo bo nyid byed par rig par bya'o / /
gal te de ltar na shes rab kyi pha rol tu phyin pa'i le'u chen po las gsungs pa de ji ltar 'thad do / /
de'i phyir de nyid las /
rab 'byor gyis bcom ldan 'das la gsol pa /
bcom ldan 'das ji lta bu ni mchis pa'i chos lags /
bcom ldan 'das kyis bka' stsal pa /
gnyis su yod pa ni yod pa'i chos so / /
gnyis su med pa ni med pa'i chos so zhes gsungs so / /
shes rab kyi pha rol tu phyin pa'i 'grel pa las kyang /
gnyis su yod pa'i chos ni so so tha dad pa'i mtshan nyid do / /
gnyis su med pa'i chos ni ston pa nyid gcig pa'i mtshan nyid de stong pa nyid gcig pa'i mtshan nyid kyis so so tha dad pa'i mtshan nyid 'jig par byed do zhes 'byung ngo / /
gzhan yang shes rab kyi pha rol tu phyin pa le'u chen po las chos rnams kyi mnyam pa nyid ni 'di lta ste /
mtshan nyid med pa'o / /
rab 'byor gyis gsol pa /
bcom ldan 'das chos mnyam pa nyid de 'dus byas shig lags sam /
'on te 'dus ma byas shig lags sam /
bcom ldan 'das kyis bka' stsal pa /
'dus byas kyi chos kyang ma yin /
'dus ma byas kyi chos kyang ma yin no / /
de ci'i phyir zhe na /
'dus byas kyi chos las gud na 'dus ma byas kyi chos kyang mi dmigs la /
'dus ma byas kyi chos las gud na 'dus byas kyi chos kyang mi dmigs so / /
rab 'byor 'dus byas kyi ngo bo nyid dang 'dus ma byas kyi ngo bo nyid kyi chos de nyid ni 'du ba ma yin /
'bral ba ma yin /
gzugs med pa /
dbyibs med pa /
mtshan nyid gcig pa /
'di lta ste /
mtshan ma med pa'o / /
'di yang sangs rgyas rnams kyis kun rdzob kyi bden pa nyid kyi phyir gsungs kyi /
don dam pa'i bden pa nyid kyi phyir gsungs pa ni ma yin no zhes gsungs te /
zhib tu de nyid las gsungs pa bzhin no zhe'o / /
don dam pa'i bden pa 'di ni de bzhin nyid kyi ngo bo nyid byed do / /
med do zhes gsungs pa ni kun brtags pa yongs su bsal ba'i phyir med do zhes gsungs kyi /
yang dag pa'i don du na med pa nyid ma yin no / /
de'i phyir 'og nas mdo las /
chos thams cad rang bzhin med do zhes gsungs pa yang /
ngo bo nyid rnam pa gsum gyi dgongs pa'i dbang du mdzad nas med do zhes gsungs kyis /
thams cad kyi thams cad du med pa ni ma yin no / /
chos thams cad gnyis su med par bsgoms pa'i sgo nyid ni rnam par rig pa tsam du bsgom pa'o / /
yang na ngo bo nyid rnam pa gsum las yongs su grub pa tsam du bsgom pa'o / /
ngo bo nyid rnam pa gsum las ni don dam pa ngo bo nyid med par bsgom pa'o / /
slob dpon yang dag bden pas 'di ni rnam par mi rtog pa dang /
mtshan ma med pa'i rnal 'byor ro / /
yang na gzhan gyi dbang gi ngo bo nyid skye ba med par bsgom pa'o zhes bshad do / /
'dir gnyis su med pa'i chos kyi sgo bshad par bya ste /
rnam pa brgyad kyi dbu mar mi 'gyur ba'i don ni gzhan nas bstan pa bzhin du rig par bya'o / /
byang chub sems dpa' tshul bzhin kun 'dris kyis byang chub sems dpa' don zab dgongs pa nges par 'grel pa la smras pa zhes bya ba la sogs pas ni gsum pa gal gyis dri ba dris pa zhes bya ba bstan to /
'di yang rnam pa gnyis te /
dris pa dang lan 'debs pa bsten pa dang /
snga ma las brtsams nas dri ba dris pa ste /
'di ni dang po'o / /
kye rgyal ba'i sras ji ltar na 'dus byas ni 'dus byas kyang ma yin /
'dus ma byas kyang ma yin la /
'dus ma byas kyang 'dus ma byas kyang ma yin /
'dus byas kyang ma yin zhes bya ba ni gnyis pa lnga pa las brtsams nas dri ba dris pa bstan to / /
sngar 'dus byas dang 'dus ma byas zhes smras pas /
'dir don gang la brten nas 'dus byas ni 'dus byas kyang ma yin /
'dus ma byas kyang ma yin no / /
'dus ma byas kyang 'dus ma byas kyang ma yin /
'dus byas kyang ma yin no zhes smras /
'di la don ci yod ces bya ba'i tha tshig go /
byang chub sems dpa' don zab dgongs pa nges par 'grel gyis /
byang chub sems dpa' tshul bzhin kun 'dris la smras pa zhes bya ba la sogs pa ni bzhi pa rgya cher rnam par bshad pa zhes bya ba ston to / /
'di yang rnam pa gnyis su dbye ste /
bshad pa 'byung ba'i gleng gzhi dang /
dris pa bzhin du lan yang dag par bstan pa ste /
'di ni dang po'o / /
rigs kyi bu 'dus byas zhes bya ba de ni ston pas btags pa'i tshig yin te zhes bya ba man chad ni gnyis pa dris pa bzhin du lan yang dag par bstan pa zhes bya ba ston to / /
'di yang rnam pa gnyis te /
'dus byas gnyis su med pa'i mtshan nyid bstan pa dang /
rigs kyi bu 'dus ma byas zhes bya ba de yang ston pas zhes bya ba man chad kyis 'dus ma byas gnyis su med pa'i mtshan nyid bstan pa'o / /
dang po yang rnam pa gnyis kyis bstan te /
mtshan nyid rnam pa gsum dgag pa dang /
'on kyang dngos po med pa las zhes bya ba man chad kyis pha rol gyis brgal ba'i lan rnam par bshad cing yang dag pa'i rigs pa bstan pa'o / /
mtshan nyid rnam pa gsum dgag pa yang rnam pa gsum du dbye ste /
'dus byas dgag pa dang /
rigs kyi bu zhes bya ba man chad kyis 'dus ma byas dgag pa dang /
'dus byas dang 'dus ma byas ma gtogs pa zhes bya ba man chad kyis 'dus byas kyang ma yin /
'dus ma byas kyang ma yin pa dgag pa ste /
'di ni dang po 'dus byas kyi mtshan nyid dgag pa'o / /
mdo'i tshig 'di yang rgya gar yul pa'i slob dpon rnams so so nas mi mthun par bshad pa rnam pa gsum yod de /
kha cig na re mdo'i tshig 'di ni mu stegs can kho na'i dbang du mdzad nas ston pa zhes gsungs pa yin te /
'di ltar bskal pa dang po chags pa'i tshe mu stegs can gyi ston pa dag gis btags pa tsam du 'dus byas kyi chos rnams zhes rnam par gzhag pa'o / /
mu stegs can gyis btags pa tsam du rnam par gzhag pa gang yin pa de ni kun tu rtog pa las byung ba tha snyad du brjod pa dag yin no / /
kun tu rtog pa las byung ba tha snyad du brjod pa yin par gyur na /
de ni kun tu rtog pa las byung ba gtan du yang dag par yod pa ma yin pa'i phyir /
'dus byas kyang ma yin no zhe'o / /
kha cig na re mdo'i tshig 'di sangs rgyas kyis gsungs pa'i dbang du mdzad nas gsungs pa yin te 'di ltar chos thams cad ni brjod pa dang bral ba yin na /
ston pa bcom ldan 'das kyi thugs rje chen po'i stobs kyis btags pa tsam du 'dus byas zhes gsungs te /
'di ni de bzhin gshegs pa'i rjes la brnyes pa'i mkhyen pa'i kun tu rtog pa las byung ba tha snyad du brjod pa yin pas phyis thos pa'i kun tu rtog pa'i tha snyad du 'gyur te /
btags pa tsam du brjod pa yin pa'i phyir /
rdzas su yod pa'i 'dus byas nyid ma yin pas /
de'i phyir 'dus byas ni 'dus byas kyang ma yin zhes bya ba gsungs so zhes zer te /
slob dpon yang dag bden pas phal cher 'di dang mthun par bshad do / /
kha cig ni mdo'i tshig 'di la gsum yod de /
dang po 'dus byas zhes bya ba des ni de bzhin gshegs pas btags pa tsam du gsungs pa yin par ston to / /
gnyis pa ston pas zhes bya ba la sogs pa ni so so'i skye bo la sogs pas btags pa tsam du rdzas su mngon par zhen par gyur pa ston to / /
gsum pa kun tu rtog pa las byung ba zhes bya ba la sogs pas ni rdzas su yod pa ma yin pa bzlas te bshad pa dang /
'dus ma byas yin par bshad pa'i mjug bsdu ba ston to zhe'o / /
de ltar rnam pa gsum du bshad pa yod mod kyi /
bshad pa ni tha ma bzang ngo / /
de bzhin gshegs pa la ston pa zhes bya ste /
dgongs pa zab mo rnam par dgrol ba'i mdo las ni /
'dus byas zhes bya ba de las ni de bzhin gshegs pas ming dang /
yi ge brjod pa'i chos kho na yin te zhes 'byung ngo / /
tshig nges par 'grel pa'i mdo las ni /
'di ston pa chen po'i yang dag pa'i bstan pas brjod pa'i tshig go zhes 'byung ngo / /
gzhan yang chos mngon pa las /
bcom ldan 'das kyis chos thams cad ni mdor bsdu na rnam pa gnyis yod ces gsungs te /
'di lta ste /
'dus byas pas btags pa'i tshig yin te zhes bya ba 'di man chad ni gnyis pa 'dus ma byas gnyis su med pa'i mtshan nyid bstan pa zhes bya ba ston to / /
'di yang rnam pa gnyis su dbye ste /
mtshan nyid rnam pa gsum dgag pa dang /
'on kyang dngos po med pa la zhes bya ba man chad kyis rgol ba'i lan bshad nas /
yang dag pa'i rigs pa'i rigs pa bstan pa'o / /
mtshan nyid rnam pa gsum dgag pa yang rnam pa gsum du dbye ste /
'dus ma byas kyi mtshan nyid dgag pa dang /
rigs kyi bu zhes bya ba man chad kyis 'dus byas kyi mtshan nyid dgag pa dang /
'dus byas dang 'dus ma byas ma gtogs pa zhes bya ba man chad kyis 'dus ma byas dang /
'dus ma byas kyang ma yin pa'i mtshan nyid bshad pa dang /
'di ni dang po 'dus ma byas kyi mtshan nyid dgag pa'o / /
'di yang rnam pa gsum du dbye ste /
'dus ma byas te de bzhin gshegs pas btags pa tsam du gsum pa yin par bstan pa dang /
de bzhin gshegs pas btags pa tsam du gsum pa la brten nas /
rdzas su yod pa kho nar 'dzin par gyur par bstan pa dang /
rdzas su yod pa ma yin pa dang /
'dus ma byas ma yin par bshad pa'i mjug bsdu ba ste /
'di ni dang po'o / /
'di la bshad pa rnam pa gsum yod pa ni gong ma bzhin du rig par bya'o / /
ston pas btags pa'i tshig gang yin pa de ni kun tu rtog pa las byung ba tha snyad du brjod pa yin te kun tu rtog pa las byung ba tha snyad du brjod pa gang yin pa de ni kun tu rtog pa sna tshogs kyis tha snyad du brjod pa gtan yongs su ma grub pa'i phyir 'dus byas ma yin no zhes bya ba ni gsum pa rdzas su yod pa ma yin pa dang /
'dus ma byas ma yin par bshad pa'i mjug bsdu ba'o / /
rigs kyi bu 'dus ma byas zhes bya ba de yang tha snyad kyi khongs su gtogs pa yin la zhes bya ba ni gnyis pa 'dus byas kyi mtshan nyid dgag pa ste /
gong ma bzhin du rig par bya'o / /
'dus byas dang 'dus ma byas ma gtogs pa gang ci brjod kyang rung mtshan nyid de yang de dang 'dra ba nyid du 'gyur te zhes bya ba ni gsum pa 'dus ma byas dang 'dus byas kyang ma yin pa'i mtshan nyid dgag pa'o / /
'on kyang dngos po med pa las /
brjod pa yod par gyur pa ni ma yin no zhes bya ba la sogs pas ni gnyis pa rgos pa'i lan bshad pa nas yang dag pa'i rigs pa ston pa zhes bya ba bstan to / /
'di yang rnam pa gsum du dbye ste /
rang gi gzhung bstan pa nas lan phyir btab pa dang /
slar brtag pa dang /
yang dag par bshad pa ste /
'di ni dang po'o / /
dngos po de yang gang zhe na zhes bya ba ni gnyis pa slar brtag pa'o / /
'di lta ste /
'phags pa rnams kyi 'phags pa'i shes pa dang /
'phags pa'i mthong ba'i ming dang brjod pa dang bral ba'i phyir mngon par rdzogs par sangs rgyas pa ste /
brjod du med pa'i chos nyid de nyid gzhan dag mngon par rdzogs par rtogs par bya ba'i phyir /
btags pa'i ming 'du shes kyi 'dus ma byas zhes brjod do zhes bya ba ni gsum pa byang chub sems dpa' yang dag par bshad pa'o / /
mdo'i tshig 'di yang rnam pa gnyis su dbye ste /
dang po ni 'phags pa rnams ming dang /
brjod pa dang bral ba'i phyir mngon par rdzogs par sangs rgyas pa'o / /
gnyis pa ni gzhan gyi ched du btags pa tsam du ming dang 'du shes kyis bstan pa ste /
zhib tu rnam par dbye ba ni snga ma bzhin du rig par bya'o / /
de nas byang chub sems dpa' sems dpa' chen po tshul bzhin kun 'dris /
byang chub sems dpa' don zab dgongs pa nges par 'grel pa la dri ba dris pa zhes bya ba 'di man chad ni sngar bzlas te dris pa zhes bya ba ston to / /
'di yang rnam pa gnyis su dbye ste /
dri ba dris pa'i gleng bslang ba dang /
dri ba yang dag par dris pa'o / /
'di ni dang po dri ba 'dri ba'i gleng bslang ba nyid do / /
rgyal ba'i sras ji ltar na dngos po de 'phags pa rnams kyi 'phags pa'i shes pa dang /
'phags pa'i mthong ba ming dang /
brjod pa dang bral ba'i phyir mngon par rdzogs par sangs rgyas shing brjod du med pa'i chos nyid de nyid gzhan dag mngon par rdzogs par rtogs par bya ba'i phyir /
btags pa'i ming dang 'du shes kyi 'dus byas zhes bya ba dang /
'dus ma byas zhes bya bar brjod par gyur pa yin zhes bya ba ni gnyis pa dri ba yang dag par dris pa zhes bya ba ston to / /
rgya cher bshad mod kyi da dung khong du ma chud na /
de'i dpe ni ji lta bu zhes bya ba'i tha tshig go / /
tshig nges par 'grel pa'i mdo las /
mdo'i tshig 'di chad de mi 'byung ba ni /
mdor bsdu bar bsam pa'i phyir ro / /
byang chub sems dpa' don zab dgongs pa nges par 'grel gyis /
byang chub sems dpa' tshul bzhin kun 'dris la smras pa zhes bya ba 'di man chad ni drug pa dpe smos nas bstan pa zhes bya ba ston to / /
'di yang rnam pa gnyis su dbye ste /
'dus byas dang 'dus ma byas zhes 'byung bas de'i phyir ston pa zhes bya ba ni de bzhin gshegs pa la bya bar mngon no / /
yang dag pa'i don du rdzas su gyur pa zhes bya ba'i chos med de /
sgyu ma la sogs pa bzhin du yod pa ma yin pa yod pa lta bur snang bas /
de'i phyir ston pas brjod du med pa la btags pa tsam du 'dus byas zhes gsungs so / /
ston pas btags pa'i tshig gang yin pa de ni kun tu rtog pa las byung ba tha snyad du brjod pa yin la zhes bya bas ni gnyis pa btags pa tsam la rjes su mngon par zhen pa ston te /
gal te de bzhin gshegs pas btags pa'i tshig yin par gyur na de ni sems can rnams kyi kun tu rtog pa las byung ba tha snyad du brjod pa ming gi rjes su spyod pa yin te /
yang dag pa ma yin pa'i phyir 'dus byas ma yin no zhes bya ba'i tha tshig go / /
kun tu rtog pa las byung ba tha snyad du brjod pa gang yin pa de ni kun tu rtog pa sna tshogs kyi tha snyad du brjod pa gtan yongs su ma grub pa'i phyir /
'dus byas kyang ma yin no zhes bya bas ni gsum pa rdzas su yod pa ma yin pa bzlas te bshad pa dang /
'dus ma byas ma yin par bshad pa'i mjug bsdu ba ston te /
'dis ni sems can gyi kun tu rtog pa rnam pa sna tshogs kyis sems kyi tha snyad du brjod pa yang dag par yod par 'dzin pa rnams su yongs su ma grub pa'i phyir /
'dus byas kyang ma yin no zhes bstan to / /
rnam pa gsum las dang po ste /
'dus byas bshad zin to / /
rigs kyi bu 'dus ma byas zhes bya ba de yang tha snyad kyi khongs su gtogs pa yin la zhes bya ba ni /
gnyis pa 'dus ma byas dgag pa zhes bya ba ston to / /
'di ltar 'dus ma byas kyi chos kyang ston pas btags pa'i tshig gi grangs su song zhing de bzhin du rdzas su ma grub pa'i phyir /
'dus ma byas ma yin no zhes bya ba'i don to / /
rnam pa 'dus byas dang 'dus ma byas zhes bya ba gtogs pa gang ci brjod kyang rung mtshan nyid de yang de 'dra ba nyid du 'gyur te zhes bya ba ni gsum pa 'dus byas kyang ma yin 'dus ma byas kyang ma yin pa'i mtshan nyid dgag pa ston to / /
'di ltar 'dus ma byas kyi da ltar 'dus ma byas 'di ni be'u'i sde pa rnams kyis btags pa bkag pa yin te /
de dag gis chos kyi sde snod rnam pa lnga rnam par gzhag pa'i don 'di lta ste /
dus gsum gyi 'dus ma byas dang /
brjod du med pa'i chos kyi sde snod dang /
de dag gis rnam par gzhag pa'i bdag dang /
brjod du med pa'i 'dus byas kyi dus gsum dang /
'dus ma byas dus gsum du gtogs pa ma yin pa'o / /
de'i phyir 'dus byas kyang ma yin 'dus ma byas kyang ma yin pa zhes bya ba ste /
'di ni gang ci brjod kyang rung ba zhes bya'o / /
'dir de dag gis btags pa rnam par gzhig pa'i phyir /
'dus byas dang 'dus ma byas ma gtogs pa gang ci brjod kyang rung ba'i bdag rtag par gnas par 'dod pa de'i mtshan nyid kyang ming dang /
yi ge'i grangs su lhung ba'i phyir rdzas su yod pa ma yin no zhes gsungs so zhes bya ba'i tha tshig go / /
yang na mdo'i tshig 'di de dag gi brgyud pa'i btags pa dgag pa yin gyi /
mngon par zhen pa yod par nges pa ni med do / /
gzhan yang shes rab kyi pha rol tu phyin pa'i 'grel pa las /
de la chos rnam pa thams cad ces bya ba ni mdor bsdu na rnam pa gsum yod de /
'dus byas kyi chos dang /
'dus ma byas kyi chos dang /
brjod du med pa'i chos so zhes bshad do / /
'on kyang dngos po med pa'i las brjod pa yod par gyur pa ni ma yin no zhes bya ba 'di man chad ni gnyis pa pha rol gyis brgal ba'i lan rnam par bshad cing yang dag pa'i rigs pa bstan pa zhes bya ba ston to / /
pha rol pa rnams 'di skad du gal te 'dus byas kyi chos rnams 'dus byas kyang ma yin /
'dus ma byas kyang ma yin /
de bzhin gshegs pas 'dus byas dang /
'dus ma byas zhes gsungs pa 'di la yang dngos po med par 'gyur ro zhes the tshom za nas rgol ba'o / /
de la dngos po zhes bya ba ni ngo bo nyid kyi dngos po'o / /
tshig nges par 'grel pa'i mdo las /
ston pas bstan pa gsungs pa la ci don med dam zhes 'byung ngo / /
dgongs pa zab mo rnam par 'grel ba'i mdo las /
ming stong pas dngos po bshad do zhes 'byung ngo / /
'di yang rnam pa gsum du dbye ste /
rang gi gzhung smos nas lan spyir btab pa dang /
byang chub sems dpas slar brtag pa dang /
byang chub sems dpas lan yang dag par bstan pa'o / /
'di dang po rang gi gzhung smos nas lan spyir btab pa ste /
'di ltar bcom ldan 'das kyis 'dus byas dang /
'dus ma byas zhes gsungs pa la yang dag par rdzas su gyur pa 'dus byas kyi chos med mod kyi /
'on kyang dngos po med pa las /
brjod pa yod par gyur pa ni ma yin no zhes bya ba'i don to / /
dngos po de yang gang zhe na zhes bya ba 'di ni gnyis pa byang chub sems dpas slar brtag pa'o / /
'di lta ste /
'phags pa rnams kyi 'phags pa'i shes rab dang /
'phags pa'i mthong ba ming dang /
brjod pa dang bral ba'i phyir /
mngon par rdzogs par sangs rgyas pa gang yin pa de /
brjod du med pa'i chos nyid de de nyid gzhan dag mngon par rdzogs par rtogs par bya ba'i phyir /
btags pa'i ming dang /
'du shes kyis 'du byed zhes brjod do zhes bya ba 'di ni gsum pa byang chub sems dpas lan yang dag par bstan pa zhes bya ba ston te /
dngos po med pa las brjod pa yod par 'gyur ba ni ma yin no / /
de la 'phags pa zhes bya ba ni brjod kyi /
bstan bcos las 'di lta ste /
zag pa med pa 'phags pa'i lam dang yang dag par ldan pas /
sdig pa'i chos rnams las ring du gyur pas 'phags pa zhes bya'o zhes bshad do / /
bstan bcos yang dag pa'i rigs pa las kyang /
'phags pa ni 'di lta ste /
'ching ba dang bral te /
sdig pa rnams las ring du gyur pa dang /
yang na dge ba las gzhol ba'i phyir /
'phags pa zhes bya'o zhes 'byung ngo / /
bstan bcos de kho na nyid grub pa las kyang /
mya ngan las 'das par phyin pa'i phyir /
'phags pa zhes bya'o zhes bshad do / /
rnal 'byor spyod pa'i sa las /
dge ba zad pa med pa yin pa'i phyir /
'phags pa zhes bshad do / /
de la shes pa dang mthong ba zhes bya ba la shes pa ni rab tu 'byed pa'i don to / /
mthong ba ni yongs su tshol ba'i don te /
'di ltar zag pa med pa 'phags pa'i shes rab kyis rab tu 'byed cing yongs su tshol ba'i phyir /
'phags pa'i shes pa dang /
mthong ba zhes bya ba'o / /
shes pa dang mthong ba rnam pa gnyis gcig tu bsdus te gsungs pa'i dgongs pa ni shes rab kyi pha rol tu phyin pa'i 'grel pa las rnam par grol ba'i shes pa dang /
mthong ba zhes bya ba la shes pa zhes bya ba smos pas chog gam zhe na /
ci'i phyir mthong ba zhes bya ba ni phyi ma yang smos /
smras pa shes pa dang mthong ba gcig tu bshad nas dngos po brtan par 'gyur te /
ji ltar thag pa gnyis gcig tu byas nas /
thag pa de sra zhing brtan par 'gyur ba yin no zhes bshad do / /
rgya cher de nyid las bstan pa bzhin no / /
slob dpon dbyig gnyen gyis mdzad pa'i shes rab kyi pha rol tu phyin pa'i rdo rje gcod pa'i 'grel pa las bshad pa'i dgongs pa dang sbyar nas /
mngon sum gyi tshad ma'i 'phags pa'i shes pa ni shes pa dang mthong ba zhes bya'o / /
shes pa 'ba' zhig bstan pa gang yin pa de ni 'di lta ste /
shes pa 'dis shes par 'gyur ro / /
mthong ba kho na bstan pa gang yin pa de ni 'di lta ste /
sha'i mig la sogs pas mthong bar 'gyur ro / /
de la shes pa zhes bya bas ni mig gis lta ba las rnam par 'byed do / /
mthong ba zhes bya bas ni rjes su dpag pa'i shes pa las rnam par 'byed pas /
de'i phyir shes pa dang /
mthong ba gcig tu shes pas zhes bya ba bshad pa yin no zhes bshad do / /
'dir shes pa dang mthong ba bshad pa yang slob dpon dbyig gnyen gyis bshad pa dang mthun no / /
'dir 'on kyang dngos po med pa las brjod pa yod par gyur pa ni ma yin no zhes gsungs pa de rnam par bshad pa yang so so nas mi mthun te /
slob dpon yang dag bden pa'i brjed byang las ni /
gal te thams cad yang dag par yod pa ma yin no zhes bshad na /
ston pas gsungs pa thams cad kyang don med pa zhig tu mi 'gyur ram zhe na /
smras pa ngo bo nyid yang dag par yod do zhes brjod du med pa dang /
ngo bo nyid brjod do zhes brjod du med pa'i dbang gis de nyid de kho na'i don to / /
don rnam pa bzhi dang ldan pa'i phyir brjod du med pa yin te /
dang po ni de kho na'i rnal 'byor rnam par mi rtog pa'i ye shes la gnas pa na /
de kho na'i don rjes su sems pas /
de'i tshe rnam par rtog pa med pa'i phyir brjod du med pa'o / /
gnyis pa ni yang dag pa'i rnal 'byor las langs pa'i sems kyi tha snyad shes kyang de kho na'i yul la mi gnas pa'i phyir brjod du med pa'o / /
gsum pa ni gal te tha snyad nges par gyur na /
gang zag dang chos dang /
gzung ba dang 'dzin pa dang /
'dus byas dang 'dus ma byas dang bral bar mi 'gyur la /
de kho na'i don 'di dag las 'das pa'i phyir brjod du med pa'o / /
bzhi pa ni de kho na'i don khong du chud pa dang /
mthar phyin pa'i tshad ma gnyis kyi spyod yul yin gyis /
rjes su dpag pa dang /
tshig gi tshad ma gnyis kyi spyod yul ma yin pa'i phyir brjod du med pa'o / /
'di dag gis ni don du na yang dag pa'i don dngos po med pa ma yin no zhes bstan to / /
de la yang dag pa'i dngos po ni tshig dang bral ba'i chos nyid dang /
de bzhin nyid la yang dag pa'i dngos po zhes bya ste /
bdag dang gzhan du rnam par mi rtog pa'i ye shes kyi de bzhin nyid kyi yul rtogs par bya ba'i ched du de'i phyir btags pa tsam du 'dus byas zhes bshad nas /
yang dag par dngos po bstan pa yin no zhes bshad do / /
kha cig ni phyi rol pa dag 'di skad du /
gal te snga na 'dus byas dang 'dus ma byas ma yin na /
'o na ni dngos po med pa nyid du gyur pas /
ci'i phyir 'dus byas dang 'dus ma byas zhes brjod ces the tshom za ba dang /
gzhan yang chos rnams thams cad ming dang brjod pa dang bral ba yin na go btags pa tsam du yang bshad ci dgos snyam du the tshom za bas de'i phyir 'on kyang dngos po med pa las brjod pa yod par gyur pa ni ma yin no zhes bya bas 'di gsungs te /
brjod pa dang bral bas rten cing 'brel bar 'byung ba'i chos 'di rang gi rig pa 'di la brten pa'i phyir /
dngos po med pa yang ma yin la /
gzhan dag rtogs par bya ba'i phyir btags pa tsam du bshad pa yang dgos so zhes bshad do / /
kha cig ni phyi rol pa dag /
gal te 'dus byas dang 'dus ma byas yod pa ma yin nam /
'o na ni chos med par gyur pas phan yon gyi dngos po ci zhig mthong nas 'dus byas bshad snyam du dgongs pas de'i phyir lan du 'di gsungs pa yin te /
dngos po med pa ma yin no zhes bya ba'i tha tshig go / /
dngos po yang mdor bsdu na rnam pa gsum ste /
rang gis rtogs pa'i dngos po dang gzhan rtogs par bya ba'i dngos po dang /
gzhan dag rtogs par bya ba'i ched du tha snyad blang ba'i dngos po'o / /
dngos po re re yang don mang po dang ldan pas bshad kyis mi rdzogs zhes so // //
bam po bcu gcig pa /
rigs kyi bu 'dus ma byas zhes bya ba de yang ston pas bshad pa gleng ba dang /
dris pa bzhin du rgya cher bshad pa ste /
'di ni dang po'o / /
rigs kyi bu dper na sgyu ma mkhan nam /
sgyu ma mkhan gyi slob ma mkhas pa zhig lam po che'i bzhi mdor 'dug ste /
rtswa dang lo ma dang shing dang gseg ma dang gyo dum la sogs pa gcig tu bsdus nas sgyu ma'i las sna tshogs zhes bya ba 'di man chad ni dris pa bzhin du rgya cher bstan pa zhes bya ba ston to / /
'di yang rnam pa gsum du dbye ste /
dpe smos nas bzlas te bshad pa dang /
de bzhin du sems can gang dag ces bya ba man chad kyis chos dpe dang mtshungs pa nyid du bstan pa dang /
rigs kyi bu de ltar zhes bya ba man chad mjug bsdu zhing pha rol gyis brgal ba'i lan btab pa'o / /
dang po la yang rnam pa gsum du dbye ste /
sgyu ma'i dngos po'i dpe dang de la sems can gang dag ces bya ba man chad kyis rmongs pa dag pa nyid du 'dzin pa'i dpe bstan pa dang /
sems can gang dag ces bya ba man chad kyis khong du chud pa dag gis yang dag pa ma yin pa rtogs pa'i dpe bstan pa'o / /
dang po sgyu ma'i dngos po'i dpe bstan pa yang rnam pa gnyis su bstan te /
sgyu ma'i dngos po mdor bstan pa dang /
'di lta ste zhes bya ba man chad kyis sgyu ma'i dngos po rnam par phye ste bstan pa'o / /
sgyu ma'i dngos po mdor bstan pa yang rnam pa bzhis bstan te /
sgyu ma mkhan bstan pa dang /
sgyu ma'i gnas bstan pa dang /
sgyu ma'i dngos po'i dpes bstan pa dang /
sgyu ma'i dngos po spyir bstan pa'o / /
mdo'i tshig dper bstan pa 'di dag gi dgongs pa khong du chud par dka' ba'i phyir sngar slob dpon yang dag bden pas bshad pa bstan nas /
de'i 'og tu bstan pa rnams dang sbyar te /
mdo'i tshig 'di dag bshad par bya'o / /
slob dpon yang dag bden pa'i brjed byang las /
'dir dpes bstan pa'i dgongs pa ni sems can rnams yang dag pa ma yin pa'i phyin ci log gis rnam pa sna tshogs su rnam par rtog pa'i dbang gis yun ring por 'khor ba na gnas shing /
sdug bsngal gyis rnam par smin pa myong bar gyur pas /
sgyu ma'i gzhi dang /
brjod du med pa dang /
gnyis su med pa'i de bzhin nyid khong du ma chud nas yang dag par yod pa nyid du 'dzin gyis /
'phags pa rnams ni 'di yang dag par yod pa ma yin par gsal bar khong du chud pa dpe bstan pa yin te /
'di ltar byis pa so so'i skye bo rnams ni sgyu ma'i gzhi khong du ma chud pa dang /
mi shes pa dang bcas pas 'phags pa'i shes rab da dung ma thob pa'i phyir dang /
'phags pa rnams ni sgyu ma'i gzhi dang /
gnyis su med pa dang /
brjod du med pa'i ngo bo nyid khong du chud pa dang /
mi shes pa spangs nas 'phags pa'i lam thob pa'i phyir ro / /
de la sgyu ma mkhan ni so so'i skye bo dbang po rnon po'i dpe ste /
mu stegs can rnams so / /
sgyu ma mkhan gyi slob ma ni so so'i skye bo blun po'i dpe ste /
'dod chen pa rnams so / /
gzhan yang sgyu ma mkhan ni nyon mongs pa'i dpe'o / /
slob ma ni las kyi dpe ste /
nyon mongs pa'i dbang gis las byung ba'i phyir ro / /
gzhan yang sgyu ma mkhan ni rgyu'i dpe'o / /
slob ma ni 'bras bu'i dpe'o / /
lam po che'i bzhi mdo zhes bya ba ni khams gsum dang /
zag pa med pa'i dbyings dang /
skye shi rnam pa bzhi'i dpe'o / /
yang na spyod yul rnam pa bzhi'o / /
dang po yul dang bdag dang rnam par shes pa rnams kyi dpe'o zhes bshad do / /
gzhan yang slob dpon yang dag bden pas 'phags pa gser 'od dam pa'i brjed byang byas pa las /
de la sgyu ma mkhan ni kun gzhi rnam par shes pa'i dpe ste /
thog ma med pa'i dus na yang dag pa ma yin pa byed pa'o / /
sgyu ma mkhan gyi slob ma ni rnam par shes pa bdun po rnams kyi dpe'o / /
yang dag pa ma yin pa'i chos phra mo ni kun gzhi rnam par shes pas mngon par 'du byed do / /
'bring ni nyon mongs pa can gyi yid kyis so / /
rags pa ni 'jug pa'i rnam par shes pa drug po dag mngon par 'du byed do / /
gzhan yang lta ba'i nyon mongs pa dag ni mkhan po'o / /
sred pa'i nyon mongs pa ni slob ma'o / /
gzhan yang sems kyi nyon mongs pa ni mkhan po'o / /
pags pa dang sha'i nyon mongs pa ni slob ma'o / /
lam gyi bzhi mdo zhes bya ba ni skur pa rnam pa bzhi dang bral ba'i don gyi dpe zhes bshad do / /
de la bstan pa rnams dang sbyar nas bshad pa yang sgyu ma mkhan zhes bya ba ni /
bshad pa rnam pa bzhi yod de dang po ni bstan bcos gnas pa bcu'i bshad pa las 'di ltar las ni sgyu ma mkhan zhes bya'o zhes bshad do / /
gnyis pa ni rnal 'byor spyod pa'i sa las nyon mongs pa dang /
las ni sgyu ma mkhan zhes bshad do / /
gsum pa ni bstan bcos theg pa chen po bsdus pa dang /
'phags pa shes rab kyi pha rol tu phyin pa'i le'u chen po las /
byang chub sems dpa' ni sgyu ma mkhan lta bu'o zhes bshad do / /
bzhi pa ni rnal 'byor spyod pa'i sa las rnam par shes pa brgyad ni sgyu ma mkhan lta bu'o zhes bshad do / /
lam gyi bzhi mdo zhes bya ba la yang rnam pa gsum yod do / /
dang po ni lung gcig las 'phros pa dang /
lung sna tshogs las 'phags pa'i bden pa bzhi pa ni lam gyi bzhi mdo lta bu zhes bshad do / /
gnyis pa ni lung sna tshogs la sogs pa las dran pa nye bar gzhag pa bzhi ni lam gyi bzhi mdo zhes bya'o zhes bshad do / /
gsum pa ni rnal 'byor spyod pa'i sa las rnam par shes pa'i gnas bzhi ni lam gyi bzhi mdo zhes bya'o zhes bshad do / /
rtswa dang lo ma dang shing dang gseg ma dang gyo dum la sogs pa gcig tu bsdus nas zhes bya bas ni /
rten bstan te 'di ltar kun gzhi rnam par shes pa la sa bon rnams bsags pa gnas pa'i dpe bstan pa'o / /
yang na yongs su bsgos pa rnam pa gsum kun gzhi la yod pa ste /
de la rtswa dang lo ma rags pa ma yin pa rnams ni dge ba bsags pa'i dpe bstan pa'o / /
shing dang gseg ma la sogs par bsags pa'i rnam pa ni mi dge ba'i sa bon gyi dpe bstan pa'o / /
sgyu ma'i las sna tshogs zhes bya ba ni sgyu ma'i dngos po spyir bstan pa ste /
ji ltar rtswa dang lo ma la sogs pa'i dbang gis sgyu ma rnams 'byung ba de bzhin du /
dge ba dang mi dge ba'i sa bon gyi dbang gis kyang 'bras bu rnams skye ba'o / /
'di lta ste /
glang po che'i tshogs dang /
rta'i tshogs dang /
shing rta'i tshogs dang /
rkang thang gi tshogs dang /
nor bu dang /
mu tig dang /
be+e DUr+ya dang /
dung dang /
man shel dang /
byi ru dang /
nor dang /
'bru sna tshogs dang /
bang ba dang /
mdzod la sogs pa bstan na zhes bya ba ni gnyis pa sgyu ma'i dngos po rnams phye ste bstan pa zhes bya ba ston te /
gong du sgyu ma'i las sna tshogs zhes mdor bstan pa kho nar zad kyi /
rnam par phye ste ma bstan pa'i phyir 'dir rnam par phye ste bshad pa ni yod pa ma yin no / /
slob dpon yang dag bden pa'i 'grel pa las /
dmag rnam pa bzhi ni rgyu dang /
rkyen gyi dper ston pa'o / /
nor bu la sogs pa ni 'bras bu'i dper bstan pa ste /
dmag rnam pa bzhi'i dbang gis nor bu la sogs pa mngon par grub pa'i phyir ro / /
yang na dmag rnam pa bzhi ni sems can gyi rnam pa'i dpe'o / /
nor bu la sogs pa ni sems can ma yin pa'i dpe'o / /
de ni 'di skad du kun gzhi rnam par shes pa'i mkhan po dang /
rnam par shes pa bdun gyi slob ma rnams rnam par shes pa'i gnas bzhi la gnas te /
ming dang tha snyad la sogs pa'i sa bon bsags pas /
khams gsum dang /
'gro ba lnga dang /
skye ba rnam pa bzhi'i sems can dang /
sems can ma yin pa la sogs pa rnam pa sna tshogs kyi tshogs pa skye bar 'gyur te /
sa'i mdun rol gyi rmongs pa dag ni yang dag par 'dus byas dang 'dus ma byas kyi chos sna tshogs yod pa nyid du mngon par zhen to / /
sa la gnas pa khong du chud pa dag ni de dag sgyu ma lta bur rtogs pas chos rnams yang dag par yod pa ma yin par shes so zhes bstan par 'gyur ro / /
bstan pa las ni sgyu mas bsdus so / /
'phags pa'i bden pa bzhi la sogs pa ni lam gyi bzhi mdor zhes gsungs pa ni sgyu ma mkhan po zhes bya ba yang rnam pa gsum yod de /
dang po ni sgyu ma mngon par 'du byed pa'i phyir sgyu ma mkhan zhes bya ste /
de nyid nyon mongs pa dang las la sogs pa'o / /
gnyis pa ni sgyu ma lta bur shes pa'i phyir sgyu ma mkhan zhes bya ste /
de ni byang chub sems dpa' rnams so / /
gsum pa ni sgyu ma byed pa'i bdag por gyur pa'i phyir /
sgyu ma mkhan zhes bya ste /
de ni rnam par shes pa brgyad po dag go / /
'dir ni gsum pa dang sbyar ro / /
yang na nyon mongs pa dang las nyi tshe dang sbyar ro / /
yang na gsum char dang sbyar na yang don 'gal ba med do / /
de la lam gyi bzhi mdor zhes bya ba yang don rnam pa gsum gyis bstan te /
dang po ni nyon mongs pa spong ba'i lam gyi bzhi mdo ste /
'phags pa'i bden pa bzhi'o / /
gnyis pa ni las dang po pas rnam par brtag par bya ba'i lam ste /
de nyid dran pa nye bar gzhag pa'i gnas bzhi'o / /
gsum pa ni sgyu ma'i bdag po'i gnas pa'i lam ste /
de ni rnam par shes pa'i gnas bzhi'o / /
'dir ni gsum pa dang sbyar ro / /
yang na gsum char dang sbyar na yang 'gal ba med do / /
de la sems can gang dag byis pa dang rmongs pa dang /
shes rab 'chal pa'i rang bzhin can shes pa med pa de dag ces bya ba la sogs pas ni gnyis pa rmongs pa dag yang dag pa nyid du 'dzin pa'i dpe bstan pa zhes bya ba ston to / /
'di yang rnam pa lngas dbye ste /
mngon par zhen pa'i gang zag bstan pa dang /
mngon par zhen pa'i yul bstan pa dang /
mngon par zhen pa 'byung bar yang dag par bstan pa dang /
mngon par zhen pa'i rgyus tha snyad du brjod pa bstan pa dang /
de dag la yang dag par bskul ba'o / /
'dir ni mngon par zhen pa'i gang zag bstan pa ste /
byis pa so so'i skye bo phung po lnga la ming du btags pa'o / /
slob dpon yang dag bden pa'i brjed byang las /
byis pa so so'i skye bo zhes bya ba ni byis pa chung ngu lta bu'i so so'i skye bo ste /
'dod chen pa rnams so / /
shes rab 'chal pa'i rang bzhin can zhes bya ba ni so so'i skye bo shes rab rnon po ste /
mu stegs can lta ba bskyed par nus pa rnams so zhes 'byung ngo / /
'dir byis pa zhes bya ba ni ma rig pa'i ngo bo nyid bstan pa'o / /
rmongs pa zhes bya ba ni gti mug gi nus pa bstan pa ste /
'di ni mngon par zhen pa bskyed pa'i gzhi'o / /
shes rab 'chal pa zhes bya ba ni mngon par zhen pa'i ngo bo nyid kyi rang bzhin bstan pa ste lta ba mang po rnams so / /
shes pa med pa de dag ces bya ba ni shes rab 'chal pa'i nus pa ste /
'dis ni gti mug gi dbang gis yang dag pa'i 'dus byas dang 'dus ma byas yod pa nyid du mngon par zhen pa bstan to / /
rtswa dang lo ma dang shing dang gseg ma dang /
gyo dum la sogs pa la sgyu ma dang sprul pa'i dngos po dag ces bya ba ni gnyis pa mngon par zhen pa'i yul bstan pa ste /
rtswa dang lo ma la sogs pas ni dge ba dang mi dge ba'i las kyi dper bstan pa'o / /
sprul pa dang sgyu ma'i dngos po dag ni las kyi rnam par smin pa'i dpe bstan pa'o / /
yang na rnam par shes pa las gyur pa'i dngos po rnam pa sna tshogs [(]gyi'o[,]kyi'o[)] / /
mthong ngam thos na 'di snyam du sems te /
glang po che'i tshogs snang ba gang yin pa 'di ni yang dag par yod do / /
rta pa'i tshogs dang /
shing rta'i tshogs dang /
rkang thang gi tshogs dang /
nor bu dang /
mu tig dang /
be+e DUr+ya dang /
dung dang /
man shel dang /
byi ru dang /
nor dang /
'bru sna tshogs dang /
bang ba dang /
mdzod la sogs pa snang ba gang yin pa 'di ni yang dag par yod do snyam du sems shing zhes bya ba ni gsum pa mngon par zhen pa 'byung ba yang dag par bstan pa ston te /
'di ltar ma rig pas rnam par rtog pa'i lta ba bskyed pa'i dbang gis glang po che la sogs pa yang dag par yod pa nyid du 'dzin pa'o / /
slob dpon yang dag bden pa'i brjed byang las /
mthong ba zhes bya ba ni 'di lta ste /
bdag nyid kyis mthong ba 'di ni sgyu ma mkhan gyi dper bstan pa ste /
so so'i skye bo shes rab rnon po rnams so / /
thos pa zhes bya ba ni 'di lta ste /
gzhan las thos pa'o / /
'di ni slob ma'i dper bstan pa ste /
so so'i skye bo rmongs pa rnams so / /
de dag ji ltar mthong ba dang /
ji ltar thos pa bzhin du de la nan gyis mchog tu bzung zhing mngon par zhen nas /
'di ni bden gyi gzhan ni gti mug cing brdzun pa'o zhes rjes su tha snyad 'dogs par byed de zhes bya ba ni bzhi pa mngon par zhen pa'i rgyus tha snyad du brjod pa 'byung ba zhes bya ba ston to / /
'di ltar sgyu ma ma shes pa'i phyir yang dag par yod pa nyid du 'dzin cing mngon par zhen pa'o / /
gal te gzhan 'ga' zhig gis 'di skad du 'di ni yang dag par yod pa ma yin no zhes bstan na /
de dag la 'di dag ni blun pa brdzun du smra ba'o zhes zer ba'o / /
de ni de dag gis phyir brtag par bya dgos pa yin no zhes bya bas ni lnga pa de dag la yang dag par bskul ba ste /
de dag rmongs pa'i dbang gis sgyu mar ma shes pas yang dag par yod par 'dzin te /
phyis sgyu ma de dag med par gyur na yang legs par brtags nas gdod yang dag pa ma yin par shes par 'gyur ba'o / /
de la sems can byis pa ma yin pa rmongs pa ma yin pa /
shes rab dge ba'i rang bzhin can ni shes pa de dang ldan pa de dag ces bya ba la sogs pas ni gsum pa khong du chud pa dag gis yang dag pa ma yin par rtogs pa'i dpe bstan pa zhes bya ba ston to / /
'di yang rnam pa lngar dbye bas gong ma las bzlog pa las rig par bya ste /
khong du chud pa'i gang zag bstan pa dang /
khong du chud par bya ba'i yul bstan pa dang /
khong du chud pa nyid yang dag par bstan pa dang /
khong du chud pa'i rgyus tha snyad 'byung ba bstan pa dang /
yang brtag mi dgos par bskul ba'o / /
'di ni khong du chud pa'i gang zag bstan pa ste /
'di yang rnam pa gsum gyis bstan to / /
dang po la sems can gang zhe na bya bas ni khong du chud pa'i gang zag bstan te /
de ni sa'i mdun rol gyi byang chub sems dpa' 'am /
yang na sa la gnas pa'i byang chub sems dpa' ste /
phung po lnga la btags pa tsam mo / /
gnyis pa byis pa ma yin pa /
rmongs pa ma yin pa zhes bya ba ni khong du chud pa bskyed pa'i nye ba'i rkyen te /
gti mug med pa'i dge ba'i rtsa ba'o / /
gsum pa shes rab dge ba'i rang bzhin can dang ldan pa de dag ces bya ba ni khong du chud pa'i ngo bo nyid yang dag par bstan pa ste /
shes rab kyi ngo bo nyid do / /
'di ni sa'i mdun rol sbyor ba'i lam gyi gnas skabs na gzung ba dang /
'dzin pa stong pa nyid rim gyis khong du chud pa'i dper bstan pa'o / /
yang na sa la gnas pa dag don dam pa gnyis su med pa'i tshul khong du chud pa las shes pa dang ldan pa zhes bya'o / /
rtswa dang lo ma dang /
shing dang gseg ma dang /
gyo dum la sogs pa la /
sgyu ma dang /
sprul pa'i dngos po dag ces bya bas ni gnyis pa khong du chud par bya ba'i yul bstan te /
mdo'i tshig las 'byung ba bzhin du rig par bya'o / /
mthong ba dang thos pa na 'di snyam du sems te /
glang po che'i tshogs sna tshogs gang yin pa 'di ni yang dag par med do / /
rta'i tshogs dang /
shing rta'i tshogs dang /
rkang thang gi tshogs dang /
nor bu dang /
mu tig dang /
be+e DUr+ya dang /
dung dang /
man shel dang /
byi ru dang /
nor dang /
'bru sna tshogs dang /
bang ba dang /
mdzod la sogs pa'i tshogs sna tshogs gang yin pa 'di ni yang dag par med kyi zhes bya bas ni gsum pa khong du chud pa nyid yang dag par bstan pa ston to / /
'di yang rnam pa gnyis su dbye ste /
yang dag pa'i yul yod pa ma yin par bstan pa dang /
'on kyang yul bya ba man chad kyis btags pa'i yul med pa ma yin par bstan pa'o / /
'di ni yang dag pa'i yul yod pa ma yin par bstan pa ste /
mdo las 'byung ba bzhin du rig par bya'o / /
'on kyang sgyu ma'i gzugs mig slu bar byed pa'i dngos po gang la glang po che'i tshogs kyi 'du shes dang /
glang po che'i tshogs kyi bye brag gi 'du shes 'byung ba nas /
nor dang 'bru sna tshogs dang /
bang ba dang /
mdzod la sogs pa'i bar gyi 'du shes dang /
de dag gi rnam pa'i bye brag gi 'du shes 'byung ba 'di ni yod do snyam du sems shing zhes bya bas ni gnyis pa btags pa'i yul med pa ma yin par bstan pa'o / /
mdo'i tshig 'di yang rnam pa gnyis kyis bstan te /
dang po ni 'on kyang sgyu ma'i gzugs mig slu bar byed pa'i dngos po zhes bya bas ni /
'dra ba tsam gyi yul med pa ma yin par yang dag par ston to / /
gnyis pa gang zhes bya ba man chad kyis ni nor pa'i mtshan nyid bstan te /
'di ni dang po'o / /
sgyu ma'i gzugs zhes bya ba 'di yang /
so so'i gzhung gi bshad pa mi mthun te /
thams cad yod par smra ba'i gzhung gi bstan bcos yang dag par rig pa dang rjes su mthun pa la sprul pa'i gzugs lta bu'o zhes bshad de /
ting nge 'dzin gyi mthu'i phyir ro / /
sprul pa'i gzugs 'dra ba yang dag pa'i gzugs yin pas mig gi rnam par shes pa'i yul yin te /
'di ltar sgyu ma sngags kyi stobs kyis sgyu ma lta bu'i mtshan ma byung nas mig gi rnam par shes pa bskyed pas so / /
de dag gi gzhung nyid kyis sems thams cad ni yul dang bcas pa la dmigs so zhes zer ro / /
mdo sde pa dag gis sgyu ma'i glang po che dang /
rta la sogs pa la ngo bo nyid med par sgyu ma dmigs pa'i sems ni yul med pa la dmigs nas skye'o zhes zer bas /
de'i phyir de dag gi gzhung gis med pa la dmigs pa las kyang sems skye bar 'dod par rig par bya'o / /
'dir theg pa chen po bstan pa dang sbyar na bshad pa rnam pa gnyis yod de /
dang po ni slob dpon klu sgrub kyi gzhung yang don mdo sde pa dang mthun te /
don med pa la dmigs pa las kyang sems skye bar bshad pas /
de'i phyir 'phags pa shes rab kyi pha rol tu phyin pa'i 'grel pa las /
mig la sogs pa'i rnam par shes pa lnga ni gang yang bslur mi rung ngo zhes byung bas /
de'i phyir de'i gzhung gis mig la sogs pa rnam par shes pa lnga ni yul yang dag pa kho na la dmigs la /
yid kyi rnam par shes pa ni med pa yang dmigs par 'dod par shes par bya'o / /
'phags pa byams pa'i gzhung dang sbyar na /
yang dag pa'i glang po che la sogs pa med kyang /
glang po che dang 'dra ba'i mtshan ma'i rnam pa snang ba ni yod de /
gzugs brnyan gyi gzugs 'dis dmigs pa'i yul byed do zhes ston to / /
sgyu ma'i glang po che'i dpe 'di la yang don rnam pa gnyis yod de /
dang po ni 'phags pa shes rab kyi pha rol tu phyin pa la sogs pa las /
sgyu ma la sogs pa'i dpe bcu gsungs pa ni stong pa nyid kyi don gyi dpe bstan pa yin no / /
gnyis pa ni chos mngon pa'i mdo dang /
bstan bcos theg pa chen po bsdus pa la sogs pa las /
dpe brgyad bstan pa ni gzhan gyi dbang gi ngo bo nyid 'dra ba tsam du yod kyi /
yang dag par yod pa ma yin par ston te mdo sde 'di yang de bzhin du 'dra ba'i don gyis gzhan gyi dbang gi ngo bo nyid kyis dpe gsungs pa yin no / /
gang la glang po che'i tshogs kyi 'du shes zhes bya ba la sogs pas ni mtshan nyid la rmongs pa med pa bstan to / /
'di yang rnam pa gnyis te /
de la glang po che'i tshogs kyi 'du shes zhes bya ba ni /
glang po che'i rang gi ngo bo nyid la rmongs pa ste /
glang po che'i ngo bo nyid kyi spyi rnam par 'byed pa ni rang gi mtshan nyid ces bya'o / /
de'i che chung ngam sngo ba'am dkar ba la sogs pa bye brag phyed pa ni bye brag gi 'du shes zhes bya ste /
des na rmongs pa dag 'du shes rnam pa gnyis skyed par byed do / /
'byung ba na zhes bya ba ni zlas rta la sogs pa'i spyi dang bye brag gi mtshan nyid rnam pa gnyis kyang gong ma bzhin du rig par bya'o zhes bstan pa'o / /
de dag ji ltar mthong ba dang ji ltar thos pa bzhin du /
nan gyis mchog tu bzung zhing mngon par zhen nas 'di ni bden gyi gzhan ni gti mug cing brdzun pa'o zhes rjes su tha snyad mi 'dogs kyi /
'di ltar don rnam par rig par bya ba'i phyir de dag la rjes su tha snyad 'dogs par yang byed de zhes bya bas ni bzhi pa khong du chud pa'i rgyus tha snyad 'byung ba'i rgyus so / /
'di yang don rnam pa gnyis kyis bstan te /
dang po ni shes rab kyi stobs kyis yul rnams yang dag pa ma yin par rtogs pas yang dag pa nyid du tha snyad mi skyed pa'o / /
gnyis pa 'di ltar don rnam par rig par bya ba'i phyir zhes bya ba man chad ni /
shes rab kyi mthu'i dbang gis yul med pa nyid du rtogs pas /
btags pa tsam du tha snyad bskyed pa'o / /
de ni de dag gis phyis nye bar gnas brtag par bya mi dgos pa yin no zhes bya ba ni /
lnga pa yang brtag mi dgos par bskul ba ste /
'di ltar shes rab kyi stobs kyis yang dag pa ji lta ba bzhin du khong du chud pa'i phyir ro / /
de bzhin du sems can gang dag byis pa'i rang bzhin can gyi so so'i skye bor gyur pa /
'phags pa rnams kyis 'jig rten las 'das pa'i shes pa ma thob pa zhes bya ba la sogs pas ni gnyis pa chos dpe dang mtshungs pa nyid du bstan pa zhes bya ba ston to / /
'di yang rnam pa gnyis su dbye ste /
rmongs pa dag yang dag pa nyid du 'dzin par bstan pa dang /
de la sems can gang dag ces bya ba dag gis khong du chud pa dag yul yang dag pa ma yin par rtogs par bstan pa'o / /
dang po la yang rnam pa lngar dbye ste /
mngon par zhen pa'i gang zag bstan pa dang /
yul khong du ma chud par bstan pa dang /
mngon par zhen pa bskyed pa'i yang dag par bstan pa dang /
mngon par zhen pa'i rjes su tha snyad 'byung bar bstan pa dang /
de dag la yang dag par bskul ba'o / /
'di ni dang po mngon par zhen pa'i gang zag bstan pa dang sbyar ba'o / /
de la de bzhin du zhes bya ba ni chos dpe dang mtshungs par bsgrub pa'i phyir de bzhin du zhes bya ba gsungs so / /
mngon par zhen pa'i gang zag de yang ming rnam pa gsum yod de /
sems can dang /
byis pa dang /
so so'i skye bo zhes bya'o / /
de la sems can zhes bya ba yang mdor bsdu na don rnam pa gnyis yod de /
dang po ni chos rnam pa sna tshogs mang po bskyed pa'i phyir sems can zhes bya ste /
de ni shes rab kyi pha rol tu phyin pa'i 'grel pa las /
sems can zhes bya ba ni phung po lnga dang /
skye mched bcu gnyis dang /
khams bco brgyad dang /
khams drug dang /
rten cing 'brel par 'byung ba'i yan lag bcu gnyis la sogs pa chos mang po bskyed pa'i phyir sems can zhes bya'o zhes 'byung ste /
theg pa chen po'i mdo sde rang bzhin mtshungs pa nyid du bstan pa dang /
bstan bcos theg pa chen po bsdus pa'i 'grel pa mi mthun pa rnam pa gcig las kyang don phal cher 'di dang mthun par bshad do / /
gnyis pa ni skye ba mang po len pa'i phyir sems can zhes bya ste /
de'i phyir bstan bcos shes rab sgron ma'i rab tu byed pa las 'di lta ste /
sems can zhes bya ba ni yang nas yang du skye ba len pa'i phyir sems can zhes bya'o zhes bshad do / /
gzhan yang slob dpon yang dag bden pas 'phags pa rdo rje gcod pa'i 'grel pa byas pa las skye ba snga ma dang /
skye ba phyi ma skye ba rgyun mi 'chad pa'i phyir sems can zhes bya'o / /
gal te de ltar na snga phyi 'gag pa'i don dang bcas pas sna tshogs 'gag pa zhes bya bar 'gyur ro zhe na /
phyogs gnyis su skye ba kho nas sems can mngon par 'grub pa yang ma yin la /
'gag pa mi 'grub pa yang ma yin pa'i phyir ro zhes 'byung ste /
rgya cher de nyid las bshad pa bzhin no / /
byis pa zhes bya ba ni 'di lta ste /
gti mug pa'o / /
so so'i skye bo zhes bya ba ni 'di lta ste /
rmongs pa dang bcas pa'i phyir so so'i skye bo zhes bya ba'o / /
bstan bcos shin tu rgyas pa brgya pa dang sbyar na byis pa so so'i skye bo zhes bya ba ni tha dad par skyes pa'o zhes bshad de /
de'i phyir bstan bcos de nyid las so so'i skye bo rnams la byis pa so so'i skye bo zhes bya'o zhes 'byung ngo / /
gzhan yang de nyid las ji tsam du lta ba dang bcas pa de dag thams cad yang dag pa nyid du med cing shes pa shin tu mi gsal ba'i phyir byis pa so so'i skye bo zhes 'byung ngo / /
de la so so'i skye bor gyur pa zhes bya ba ni bye brag tu bshad pa chen po las ci'i phyir so so'i skye bo zhes bya zhe na /
'phags pa thams cad ni skye ba mtshungs pa yin la /
'di ni de dang tha dad pa'i phyir so so'i skye bo zhes bya'o / /
gal te de ltar na 'phags pa dag kyang so so tha dad par skye ba'i phyir so so'i skye bo zhes bya bar 'gyur ro zhe na /
'phags pa thams cad ni de kho na nyid kyi don mtshungs par go zhing lta ba dang 'dun pa mthun pa'i phyir mtshungs pa zhes bya'o / /
so so'i skye bo ni de lta ma yin te /
shin tu skyo zhing smad par bya bar 'os pa'i phyir /
so so'i skye bo zhes bya bas klan ka btsal ba ni mi rigs so / /
btsun pa na re yang dag pa'i chos dang 'dul ba dang tha dad par gyur nas skye ba len pa'i phyir /
so so'i skye bo zhes bya ste zhes bshad do / /
rgya cher de nyid las 'byung ba bzhin no / /
de ni 'di skad du so so'i skye bo'i rang bzhin can theg pa gsum gyi zag pa med pa'i 'phags pa'i lam thob pa'am /
yang na sa dang po la sogs pa'i 'phags pa'i lam ma thob pa'i phyir yang dag pa nyid du yod par mngon par zhen par bstan par 'gyur ro / /
chos thams cad kyi brjod du med pa'i chos nyid mngon par mi shes pa zhes bya ba ni gnyis pa yul khong du ma chud par bstan pa zhes bya ba ston to / /
chos thams cad kyi brjod du med pa'i chos nyid ces bya ba ni 'dus byas dang 'dus ma byas kyi chos rnams thams cad kyi rang gi mtshan nyid ming dang brjod pa dang bral ba'i phyir ro / /
yang na 'dus byas dang 'dus ma byas kyi gnyis su med pa'i de bzhin nyid la brjod du med pa zhes bya ste /
chos nyid mngon par ma shes pa'o / /
de dag ni 'dus byas dang 'dus ma byas te mthong ngam thos nas 'di snyam du sems te /
'dus byas dang /
'dus ma byas snang ba gang yin pa 'di ni gdon mi za bar yang dag par yod do snyam du sems shing zhes bya ba ni gsum pa mngon par zhen pa bskyed pa yang bstan pa zhes bya ba ston to / /
'di ltar byis pa so so'i skye bo rnams chos nyid kyi tshul khong du ma chud pa'i phyir 'dus byas la sogs pa dag la yang dag par yod pa nyid du mngon par zhen pa ste /
ji ltar sgyu ma'i glang po che la sogs pa la yang dag pa'i glang po che la sogs par 'dzin pa lta bur gyur pa'o / /
de dag ji ltar mthong ba dang ji ltar thos pa bzhin du nan gyis mchog tu bzung zhing mngon par zhen nas /
'di kho na bden gyi gzhan ni gti mug cing brdzun pa'o zhes rjes su tha snyad 'dogs par byed de zhes bya ba ni bzhi pa mngon par zhen pa'i rjes su tha snyad 'byung ba zhes bya ba ston te /
gong ma bzhin du rig par bya'o / /
de ni de dag gi phyir sa nye bar brtag par bya dgos pa yin no zhes bya ba ni lnga pa de dag la yang dag par bskul ba zhes bya ba ston te /
'di ltar yang dag pa'i don ma yin pa nyid khong du ma chud pa'i phyir ro / /
de la sems can gang dag byis pa'i rang bzhin can ma yin pa /
'phags pa'i bden pa mthong ba /
'phags pa rnams kyi 'jig rten las 'das pa'i shes rab thob pa zhes bya ba 'di man chad ni gnyis pa khong du chud pa dag yul yang dag pa ma yin par rtogs pa zhes bya ba ston to / /
'di yang rnam par lngar dbye ste /
khong du chud pa'i gang zag bstan pa dang /
yang dag pa ji lta ba bzhin du yul rtogs pa bstan pa dang /
rtogs pa'i mtshan nyid bstan pa dang /
yul la brten nas tha snyad 'byung ba bstan pa dang /
yang brtag mi dgos par bskul ba ste /
'di ni dang po khong du chud pa'i gang zag bstan pa'o / /
de la sems can gang dag byis pa'i rang bzhin can ma yin pa zhes bya ba ni sa'i mdun rol gyi byis pa so so'i skye bo las rnam par dbye ba'o / /
'phags pa'i bden pa mthong ba 'phags pa rnams kyis 'jig rten las 'das pa'i shes rab thob pa zhes bya bas ni rtogs pa'i ngo bo nyid yang dag par bstan to / /
don dam pa de bzhin nyid kyi 'phags pa'i bden pa mthong ba'o / /
yang na bden pa bzhi'i de bzhin nyid mthong ba'o / /
'phags pa rnams kyi 'jig rten las 'das pa'i shes rab thob pa zhes bya ba ni yang dag pa'i ngo bo nyid dang /
rjes la thob pa zag pa med pa'i 'phags pa'i ye shes so / /
rnam par rig pa tsam du grub pa'i bstan bcos dang sbyar na /
de las rnam grangs rnam pa gnyis kyis 'jig rten las 'das pa'i ye shes yang dag pa'i ngo bo nyid kho na yin par ston to /
dang po ni gcig gi dbang du byas nas ston to / /
gnyis pa ni don rnam pa gnyis kyi dbang du byas nas ston te /
de'i phyir de nyid las /
'jig rten pa spangs pa'i phyir 'jig rten las 'das pa zhes bya ste /
'dzin pa gnyis kyis bag la nyal ba ni 'jig rten pa'i rtsa ba yin la 'di kho nas spong bar nus pas 'di gcig pu 'jig rten las 'das pa'i ming thob pa yin no / /
yang na 'jig rten las 'das pa zhes bya ba ni don rnam pa gnyis la brten nas rnam par gzhag pa yin te /
'di lta ste /
ngo bo nyid zag pa med pa dang /
de bzhin nyid mngon par rtogs pas so / /
ye shes 'di don rnam pa gnyis dang ldan pa'i phyir 'jig rten las 'das pa zhes bya ba'i ye shes gzhan ni de lta ma yin no zhes 'byung ba ste /
'di ni sa bcu pa'i rnam par mi rtog pa'i ye shes nyid do / /
chos thams cad kyi brjod du med pa'i chos nyid ji lta ba bzhin du khong du chud cing shes pa zhes bya bas ni gnyis pa yang dag pa ji lta ba bzhin du yul rtogs pa zhes bya ba bstan te /
'jig rten las 'das nas zag pa med pa'i ye shes thob pa'i phyir ro / /
de dag ni 'dus byas dang 'dus ma byas te /
mthong ngam thos na 'di snyam du sems te /
'dus byas dang 'dus ma byas thob pa gang yin pa 'di ni gdon mi za bar yang dag par mad mod kyi zhes bya ba la sogs pas ni gsum pa rtogs pa'i mtshan nyid ston to / /
'di yang rnam pa gnyis su dbye ste /
rdzas su yod pa'i yul yod pa ma yin par rtogs pa bstan pa dang /
'on kyang zhes bya ba man chad kyis btags pa tsam gyi yul med pa ma yin par khong du chud par bstan pa ste /
'di ni dang po'o / /
slob dpon yang dag bden pas bshad pa dang sbyar na /
sngar gong du bshad pa ltar don rnam pa gsum gyi phyir 'dus byas dang /
'dus ma byas kyi chos thams cad yang dag par yod pa ma yin pa'o / /
slob dpon h+yan tsang gis bshad pa dang sbyar na /
kun brtags pa'i ngo bo nyid kyi dbang du byas nas yang dag par yod pa ma yin par ston to / /
'on kyang rnam par rtog pa las byung ba 'du byed kyi mtshan nyid sgyu ma lta bu'i dngos po / /
blo rmongs par byed pa de las 'dus byas dang /
'dus ma byas kyi 'du shes dang /
'dus byas dang /
'dus ma byas kyi bye brag gi 'du shes 'byung ba 'di ni yod do snyam du sems shing zhes bya bas ni gnyis pa btags pa tsam gyi yul med pa ma yin par khong du chud par zhes bya ba ston to / /
mdo'i tshig 'di yang rnam pa gnyis su dbye ste /
dang po ni btags pa'i yul med pa ma yin par bstan pa'o / /
gnyis pa de las zhes bya ba man chad kyis ni btags pa'i yul de dag gi rang gi ngo bo nyid dang bye brag bstan pa'o / /
'du byed kyi mtshan nyid bya ba la /
'du byed ni 'di lta ste /
lta ba'i rnam pa dmigs par byed pa'i shes pa'o / /
mtshan nyid ni rgyu mtshan gyi rnam pa'o / /
'dus byas dang 'dus ma byas zhes bya ba ni gzhan gyi dbang gi ngo bo nyid bstan pa ste /
rgyu mtshan gyi rnam pas bsdus pa'o / /
'dus byas dang 'dus ma byas ni btags pa tsam du med pa yin pas sgyu ma'i dngos po lta bu'o / /
de las zhes bya ba la sogs pas ni btags pa'i yul gyi rang gi ngo bo nyid dang bye brag gi mtshan nyid rnam pa gnyis bstan te /
'dus byas dang 'dus ma byas kyi 'du shes zhes bya ba ni rang gi ngo bo nyid kyi 'du shes bstan pa ste /
rang gi ngo bo nyid la dmigs pa'i phyir ro / /
'dus byas dang 'dus ma byas kyi bye brag gi 'du shes zhes bya ba ni bye brag gi 'du shes bstan pa ste bye brag gi mtshan nyid la dmigs pa'i phyir ro / /
de dag ji ltar mthong ba dang /
ji ltar thos pa bzhin du nan tan gyis mchog tu bzung zhing mngon par zhen nas 'di kho na bden gyi gzhan ni gti mug cing brdzun pa'o zhes tha snyad mi 'dogs kyi 'di ltar don rnam par rig par bya ba'i phyir de dag la rjes su tha snyad 'dogs par yang byed de zhes bya ba ni bzhi pa yul la brten nas tha snyad 'byung ba zhes bya ste /
gong du bstan pa bzhin du rig par bya'o / /
de ni de dag gi phyir nye bar brtag par bya mi dgos pa yin no zhes bya ba ni lta ba la yang brtag mi dgos par bskul ba zhes bya ba bstan te /
'di ltar khong du chud zin pa'i phyir ro / /
rigs kyi bu de ltar na 'phags pa rnams kyi dngos po de dag la 'phags pa'i shes pa dang /
mthong bas ming dang /
brjod pa dang bral ba'i phyir mngon par rdzogs par sangs rgyas shing brjod du med pa'i chos nyid de nyid gzhan dag mngon par rdzogs par rtogs par bya ba'i phyir /
btags pa'i ming dang /
'du shes kyis /
'dus byas dang /
'dus ma byas zhes brjod pa yin no zhes bya bas ni gsum pa mjug bsdu zhing /
pha rol gyis brgal ba'i lan gdab pa bstan te /
brgal ba'i lan gdab pa'i don ni gong du bstan pa dag brtags na shes par 'gyur ro / /
de nas byang chub sems dpa' sems dpa' chen po don zab dgongs pa nges par 'grel gyis don de nyid yang dag par bstan pa'i phyir tshigs su bcad pa 'di dag smras so zhes bya ba la sogs pas ni gong du gnyis su med pa la sogs pa'i mtshan nyid bstan pa la /
tshig rkyang pas rgya cher rnam par bshad pa dang /
tshigs su bcad pas mdor bstan pa'o zhes gnyis su phye ba las /
tshig rkyang pas rgya cher rnam par bshad pa bshad zin te /
da ni tshigs su bcad pas mdor bstan pa gsungs pa yin no / /
'di yang rnam pa gnyis su dbye ste /
tshigs su bcad pas bstan pa'i dgongs pa smos pa dang /
tshigs su bcad pas yang dag par bshad pa ste /
'di ni dang po'o / /
'di yang byang chub sems dpa' don zab dgongs pa nges par 'grel gyis gnyis su med pa la sogs pa'i don yang bzlas te bstan pa'i phyir tshigs su bcad pa 'di dag bstan to / /
de nyid yang bstan pa'i phyir zhes bya ba ni slob dpon yang dag bden pa'i 'grel pa las mu rnam pa bzhir 'byung ste /
dang po ni tshig 'bru zlos bur gyur la don zlos bur ma gyur pa ste /
ji ltar gau zhes bya ba la mig la sogs pa'i don rnam pa dgur 'dren pa la sogs pa'o / /
gnyis pa ni don zlos bur gyur la tshig 'bru zlos bur ma gyur pa ste /
ji ltar brgya byin la mig stong yod par brjod pa la sogs pa'o / /
gsum pa ni tshig 'bru dang don gnyis ka zlos bur ma gyur pa ste /
ji ltar lha dang mi zhes brjod pa la sogs pa'o / /
bzhi pa ni tshig 'bru dang don gnyis ka zlos bur gyur pa ste /
ji ltar tshigs su bcad pas don snga ma sdud pa lta bu ste /
'dir ni bzhi pa dang sbyar ba tsam gyi phyir tshig zlos bur bstan pa yin no / /
sngon gyi brgyud pa las ni mu gsum kho na'o zer te /
mdor bsdus pas mu gsum pa 'di mi 'chad do / /
gsung rab yan lag bcu gnyis las 'byung ba'i tshigs su bcad pa yang rnam pa gnyis te /
dbyangs kyis bsnyad pa'i tshigs su bcad pa dang /
tshigs su bcad pa ste /
de'i phyir bstan bcos chos mngon pa sna tshogs kun las btus pa las /
dbyangs kyis bsnyad pa'i tshigs su bcad pa ni /
mdo sde de nyid du dbus dang tha mar tshigs su bcad de dbyangs kyis bsnyad pa'o / /
yang na drang ba'i mdo sde rtogs par bya ba'i phyir dbyangs kyis bsnyad pa'o / /
tshigs su bcad pa ni 'di lta ste /
mdo sde rnams las tshigs su sbyar nas /
tshig gnyis pa dang /
tshig gsum pa dang /
tshig bzhi pa dang /
tshig lnga pa dang /
tshig drug pa'o zhes bshad do / /
'dir ni dbyangs kyis bsnyad pa'i tshigs su bcad pa dang sbyar ba'i phyir /
de nyid yang bstan pa'i phyir zhes bya ba gsungs so / /
tshigs su bcad pa de bstan pa'i dgos pa yang slob dpon yang dag bden pas bshad pa dang sbyar na mdor bsdu na rnam pa drug gi phyir te brjed ngas pa'i phyir dang /
phyis 'ongs pa rnams kyi phyir dang /
len pa dang /
gzung sla ba'i phyir dang /
shes rab rno ba dang /
rtul ba mi mtshungs pa'i phyir dang /
sems can mos pa mi mthun pa nyid kyi phyir dang /
gang zag 'chad pa po'i thabs mkhas pa rab tu bstan pa'i phyir ro / /
de'i phyir slob dpon yang dag bden pa'i 'grel pa las nyan pa'i 'khor rnam par g.yeng ba dang /
rkyen gzhan gyis don snga ma brjed pa rnams yang thob pa'i phyir tshigs su bcad pa de gsungs so / /
gzhan yang phyis 'ongs pa rnams snga ma ma thos pa thos par bya ba'i phyir tshigs su bcad de gsungs so / /
gzhan yang len pa dang gzung sla bar bya ba'i phyir mdo'i tshig rkyang pa dang /
tshigs su bcad pa gsungs pa yin te /
gal te tshigs su bcad pa 'ba' zhig gsungs la /
mdo'i tshig rkyang pa ma gsungs na don phra bas len dka' bar 'gyur ro / /
gal te mdo'i tshig rkyang pa 'ba' zhig gsungs la /
tshigs su bcad pa ma gsungs na ni don sil bur 'gyur te /
gzung bar dka' bas len pa dang /
gzung sla bar bya ba'i phyir mdo dang tshigs su bcad pa rdzogs par gsungs pa yin no / /
gzhan yang gang zag rnam pa gnyis la phan gdags pa'i ched du mdo dang tshigs su bcad pa rdzogs par gsungs pa yin te /
'di ltar gang zag kha cig ni dbang po rtul la kha cig ni dbang po rno ste /
gal te dbang po rtul po la mdor bsdus te bstan la rgya cher rnam par ma phye na don rtogs par mi 'gyur bas /
gang zag 'di lta bu la phan gdags pa'i phyir ni mdo sde rgya cher gsungs la gang zag dbang po rnon po la shes pa bskyed cing phan gdags pa'i phyir ni don gyi mtshan nyid mdor bsdus pas de dag rang nyid kyis rnam par 'byed cing shes pa yongs su rdzogs par gyur te /
ji ltar 'phags pa shA ri'i bu don gcig yang dag par thos pa rnam pa bcur rnam par 'byed nus par gyur pa lta bu ste /
gal te rgyas par bshad par gyur na gang zag 'di lta bu la phan par mi 'gyur bas /
gang zag dbang po rno ba dang /
rtul ba rnam pa gnyis la phan gdags pa'i ched du mdo dang /
tshigs su bcad pa rdzogs par gsungs pa yin no / /
gzhan yang sems can ni rnam pa gnyis yod pas /
kha cig ni 'chad pa la mos te /
byams pa dang snying rje'i stobs shin tu che ba'i phyir ro / /
kha cig ni spyod pa la mos te sems rab tu dben zhing zhi ba'i phyir ro / /
gang zag 'di lta bu gnyis la phan gdags pa'i phyir /
mdo dang tshigs su bcad pa gsungs so / /
gzhan yang gang zag 'chad pa po'i thabs mkhas pa rab tu bstan pa'i phyir te 'di ltar rgyas pa las bsdus pa dang bsdus pa las rgya cher rnam par 'byed pa'i phyir /
des chos yang dag par bstan pa rnams shin tu thog tu phebs par gyur pas /
rgyas pa dang bsdus pa gang ci rjes su bshad kyang rung ste /
gzhan la phan 'dogs shing rjes su mthun par gyur pa'i phyir mdo dang tshigs su bcad pa gsungs pa yin no zhes 'byung ngo / /
bstan bcos de kho na nyid drug pa las tshigs su bcad de gsungs pa la dgongs pa rnam pa drug yod do zhes 'byung ba dang /
gnas pa bcu'i bshad pa las tshigs su bcad de gsungs pa ni don rnam pa gcig gi phyir ro zhes 'byung ba ni mangs kyis dogs nas 'dir ma bstan to / /
sangs rgyas brjod bral gnyis med don gsungs pa / /
shin tu zab pas byis pa'i spyod yul min / /
byis pa 'di la gti mug rmongs pas na / /
gnas gnyis smra ba'i spros la shin tu dga' / /
de dag ma nges yang na log par nges / /
'khor bar yun ring shin tu 'khor bar 'gyur / /
yang dag shes dang smra dang 'gal bas na / /
ba lang lug la sogs pa'i rigs su skye / /
zhes bya ba ni gnyis pa tshigs su bcad pas yang dag par bshad pa zhes bya ba ston to / /
tshigs su bcad pa 'di nyid kyang rnam pa gnyis su dbye ste /
de yang tshigs su bcad pa phyed dang pos ni don gyi tshul shin tu zab par bsngags pa ste /
'di ltar de bzhin gshegs pas brjod pa dang /
gnyis su med pa'i de bzhin nyid rnam pa gnyis gsungs pa shin tu zab pa'i phyir byis pa'i spyod yul ma yin pa'o / /
tshigs su bcad pa 'og ma phyed dang gnyis kyis ni mngon par zhen pa'i nyes dmigs ston to / /
'di yang rnam pa gsum gyis ston te /
de yang dang po'i tshig gnyis kyis ni rnam par spros pa bskyed pa'i nyes dmigs ston to / /
bar ma'i tshig gnyis kyis ni 'khor ba na 'khor ba'i nyes dmigs bstan to / /
tha ma'i tshig gnyis kyis ni ngan 'gror skye bar 'gyur ba'i nyes dmigs bstan to / /
de la /
byis pa 'di la gti mug rmongs pas na / /
gnas gnyis smra ba'i spros la shin tu dga' / /
zhes bya ba ni spros pa'i nyes dmigs bstan pa ste /
gnas gnyis zhes bya ba ni 'dus byas dang 'dus ma byas nyid de /
spros pa rnam pa brgyad kyi gnas su gyur pa'i phyir ro / /
smra ba'i spros pa zhes bya ba ni yang dag pa ma yin pa'i rnam par rtog pa rnam pa brgyad do / /
de ni 'di skad du byis pa rnams gnyis su dbye ba dang /
brjod du med pa'i spyod yul la gti mug gis rmongs par gyur pa'i phyir 'dus byas dang /
'dus ma byas kyi chos rnam pa gnyis dang /
spros pa rnam pa brgyad la shin tu dga' zhing mngon par zhen par gyur to zhes bstan par 'gyur ro / /
spros pa rnam pa brgyad ni rnal 'byor spyod pa'i sa las ji skad du /
gzhan yang byis pa rnams de bzhin nyid de ltar yongs su ma shes pa'i phyir gzhi de las rnam par rtog pa brgyad 'byung bas dngos po gsum bskyed pa dang /
sems can dang /
snod kyi 'jig rten thams cad skyed par byed do / /
rnam par rtog pa brgyad kyang dang po ni ngo bo nyid du rnam par rtog pa ste / /
chos thams cad kyi rang gi ngo bo nyid rnam par 'byed cing ji ltar gzugs zhes bya ba la sogs par rnam par rtog pa gang yin pa'o / /
gnyis pa ni bye brag tu rnam par rtog pa ste /
gzugs la sogs par ming btags pa'i dngos po de nyid la 'di ni bstan du yod do / /
'di ni bstan du med pa'o zhes bya ba la sogs pa rnam par rtog pa'o / /
gsum pa ni ril por 'dzin pa'i rnam par rtog pa ste /
gzugs la sogs par ming du btags pa'i dngos po de nyid la bdag dang /
sems can dang /
khyim dang /
dmag dang /
nags la sogs par 'dzin pa'o / /
bzhi pa ni bdag go snyam pa'i rnam par rtog pa'o / /
lnga pa ni bdag gi'o snyam pa'i rnam par rtog pa ste /
dngos po gang zag pa dang bcas pa dang /
nye bar len pa dang bcas pa'i chos la bdag dang bdag gir 'dzin pa'o / /
drug pa ni sdug par rnam par rtog pa'o / /
bdun pa ni sdug pa ma yin par rnam par rtog pa'o / /
brgyad pa ni gnyi ga las bzlog pa'i rnam par rtog pa ste /
go rims bzhin du mdzes pa dang /
mdzes pa ma yin pa dang /
gnyi ga las bzlog pa'i dngos po las byung ba'i rnam par rtog pa gang yin pa'o zhes bshad do / /
slob dpon h+yan tsang na re rnam par rtog pa brgyad po de dag thams cad kyang ma bsgribs la lung du ma bstan pa'i rnam par smin pa skye ba'i shes rab kyi rang bzhin no / /
yang na rtog pa dang dpyod pa'i rang bzhin no zhes pa'o / /
dngos po gsum bskyed pa zhes bya ba yang rnam par rtog pa dang po gsum gyis ni rnam par rtog pa spros pa'i gnas dang /
dmigs pa'i dngos po dbang po drug dang yul drug po dag skyed pa'i byed do / /
rnam par rtog pa bar ma gnyis kyis ni 'jig tshogs la lta ba dang /
bdag gi'o snyam pa'i nga rgyal skyed par byed do / /
rnam par rtog pa tha ma gsum gyis ni go rims bzhin du 'dod chags dang zhe sdang dang gti mug skyed par byed do / /
de la gnas dang dmigs pa'i dbang pos rten byas pa'i phyir ni 'jig tshogs la lta ba dang /
nga'o snyam pa'i nga rgyal bskyed la /
'jig tshogs la lta ba dang nga'o snyam pa'i nga rgyal gyis rten byas pas ni 'dod chags dang zhe sdang dang /
gti mug bskyed de /
des na dngos po gsum po 'di dag gis sems can dang /
snod kyi 'jig rten thams cad kyi 'jug pa'i phyogs ma lus par bstan pa yin par shes par bya'o / /
de dag ma nges yang na log par nges / /
'khor bar shin tu yun ring 'khor bar 'gyur / /
zhes bya bas ni 'khor bar 'khor ba'i nyes dmigs bstan pa ste /
'di ltar byis pa so so'i skye bo rnams gti mug gi stobs kyi dbang gis sems can gyi tshogs rnams gsum las yang na ni ma nges pa'i tshogs la gnas par 'gyur la /
yang na ni log par nges pa'i tshogs la gnas pas 'khor bar shin tu yun ring por dngos po'i 'chi 'pho len cing tshogs rnam pa gnyis la gnas par 'gyur ba'o / /
tshogs rnam pa gsum po de yang so so nas bshad pa mi mthun pas thams cad yod par smra ba'i gzhung gi bshad pa rnam pa gnyis yod do / /
dang po ni bstan bcos rnam grangs bsdus pa la brten nas bshad pa ste /
de la sems can gyi phung po ni rnam pa gsum yod do / /
log pa nyid du nges pa'i phung po ni 'di lta ste /
mtshams med pa lnga'i las yongs su grub pa gang yin pa'o / /
yang dag pa nyid du nges pa'i phung po ni 'di lta ste /
slob pa dang mi slob pa'i chos yongs su grub pa gang yin pa'o / /
ma nges pa'i phung po ni 'di lta ste /
de las gzhan pa'i zag pa dang bcas pa'i chos dang 'dus ma byas kyi chos yongs su ma sgrub pa gang yin pa ste /
'di ni phung po rnam pa gsum gyi ngo bo nyid ces bya'o / /
khams las kyang log pa nyid du nges pa'i phung po ni khams gcig gi phyogs gcig ste /
'di lta ste /
'dod pa'i khams kyi'o / /
yang dag pa nyid du nges pa'i phung po ni khams gsum char gyi phyogs gcig go / /
ma nges pa'i phung po ni khams gcig gi phyogs gcig ste /
'di lta ste /
'dod pa'i khams kyi'o / /
yang dag pa nyid du nges pa'i phung po yang de bzhin no / /
'gro ba las kyang log pa nyid du nges pa'i phung po ni 'gro ba gcig gi phyogs gcig ste /
'di lta ste mi'i'o / /
yang dag pa nyid du nges pa'i phung po ni 'gro ba gnyis kyi phyogs gcig ste 'di lta ste lha dang mi'i'o / /
ma nges pa'i phung po ni 'gro ba gsum char tshang ba ste /
'di lta ste /
sems can dmyal ba dang /
dud 'gro dang yi dwags rnams kyi'o / /
'gro ba gnyis kyi phyogs gcig ste /
'di lta ste /
lha dang mi'i'o zhes bshad do / /
gnyis pa ni bstan bcos gnas gdags pa la brten nas bshad pa ste /
de las log pa nyid du nges pa'i phung po ni 'di lta ste /
mtshams med pa lnga'i las dang /
de'i rgyu dang /
de'i 'bras bu dang /
de'i rgyu mthun pa dang /
de'i 'bras bu rnam par smin pa dang /
de'i chos dang gang zag yongs su grub pa gang yin pa'o / /
yang dag pa nyid du nges pa'i phung po ni 'di lta ste /
slob pa dang /
mi slob pa'i chos dang /
de dag gi rgyu dang /
de dag gi 'bras bu dang /
de dag gi rgyu mthun pa dang /
de dag gi gang zag yongs su grub pa gang yin pa'o / /
ma nges pa'i phung po ni 'di lta ste /
de las gzhan pa'i chos rnams dang /
de dag gi rgyu dang /
de dag gi 'bras bu dang /
de dag gi rgyu mthun pa dang /
rnam par smin pa dang /
gang zag yongs su grub pa gang yin pa ste /
'di ni phung po rnam pa gsum gyi ngo bo nyid ces bya'o / /
khams las ni snga ma bzhin no / /
'gro ba las kyang log pa nyid du nges pa'i phung po ni 'gro ba gnyis kyi phyogs gcig ste /
sems can dmyal ba dang mi'o / /
yang dag pa nyid du nges pa'i phung po de yang de bzhin du 'gro ba gnyis kyi phyogs gcig ste /
'di lta ste lha dang mi'i'o / /
ma nges pa'i phung po ni 'gro ba gnyis po dud 'gro dang /
yi dags dang /
'gro ba gsum gyi phyogs gcig ste /
'di lta ste /
sems can dmyal ba dang /
lha dang mi rnams kyi'o zhes bshad do / /
de la mdo sde pa'i gzhung ni bye brag tu bshad pa chen po las ji skad du dpe can dag mnar med pa'i sems can dmyal ba nas srid pa'i rtse mo'i bar der phung po rnam pa gsum yod do zhes bshad do /
de dag las gang mya ngan las 'das pa'i chos can gang yin pa de ni yang dag pa nyid du nges pa'i phung po zhes bya'o / /
mya ngan las mi 'da' ba'i chos can gang yin pa de ni log pa nyid du nges pa'i phung po zhes bya'o / /
ma nges pa gang yin pa de ni ma nges pa'i phung po zhes bya'o zhes zer ro zhes 'byung ste /
rgya cher rnam par 'byed pa ni bye brag tu bshad pa chen po bam po brgya brgyad cu rtsa drug pa la sogs pa las 'byung ba bzhin du rig par bya'o / /
'dir theg pa chen po'i bstan pa dang sbyar na /
mdor bsdu na sgo rnam pa bcu yod de /
re zhig sa bcu la brten nas sa bcu'i mdo las /
sgo rnam pa lngas tshogs rnam pa gsum bstan pa dang sbyar nas bshad par bya ste /
de'i phyir mdo sde de nyid las byang chub sems dpa' de sems can gyi phung po rnam pa gsum po yang dag pa nyid du nges pa dang /
log pa nyid du nges pa dang /
gnyi ga la ma nges pa rnams kyang yang dag pa ji lta ba bzhin du rab tu shes te /
yang dag pa'i lta ba ni yang dag par nges pa'i mtshan nyid do / /
log pa'i lta ba ni log par nges pa'i mtshan nyid do / /
gnyi ga dang bral ba ni ma nges pa'i mtshan nyid do / /
mtshams med pa lnga las gang yang rung ba ni log pa la nges pa'i mtshan nyid do / /
dbang po lnga ni yang dag pa la nges pa'i mtshan nyid do / /
gnyi ga dang bral ba ni ma nges pa'i mtshan nyid do / /
log pa brgyad ni log pa la nges pa'i mtshan nyid do / /
yang dag pa'i gnas skabs ni yang dag pa la nges pa'i mtshan nyid do / /
yang byar med pa'i phyir dang /
gnyi ga dang bral bas ma nges pa'i mtshan nyid do / /
phrag dog dang /
ser sna dang /
nyes par spyod pa las mi zlog pa ni log pa las nges pa'i mtshan nyid do / /
bla na med pa'i 'phags pa'i lam bsgom pa nges par bsgrub pa ni yang dag pa la nges pa'i mtshan nyid do / /
gnyi ga dang bral ba ni ma nges pa'i mtshan nyid de /
de dag thams cad kyang yang dag pa ji lta ba bzhin du shes so / /
kye rgyal ba'i sras byang chub sems dpa' ye shes de lta bu'i rjes su 'brang ba ni byang chub sems dpa'i sa legs pa'i blo gros la gnas pa zhes bya'o zhes gsungs te /
'di nyid kyi 'grel pa las /
sems can gyi phung po rnam pa gsum gyis spyod pa'i thibs po'i rab tu dbye ba ni rnam pa lnga yod do / /
dang po mya ngan las 'das pa'i chos can dang /
mya ngan las 'das pa ma yin pa dang /
theg pa gsum la gcig tu ma nges pa'i tha dad pa'i mdo las ji skad du byang chub sems dpa' de sems can gyi phung po rnam pa gsum po yang dag pa nyid du nges pa dang /
log pa nyid du nges pa dang /
gcig la ma nges pa rnams kyang yang dag pa ji lta ba bzhin du rab tu shes te zhes gsungs pa'o / /
gnyis pa legs par spyod pa dang /
nyes par spyad pa'i rgyu tha dad pa ni mdo las ji skad du /
yang dag pa'i lta ba ni yang dag pa la nges pa'i mtshan nyid do / /
log pa'i lta ba ni log pa la nges pa'i mtshan nyid do / /
gnyi ga dang bral ba ni ma nges pa'i mtshan nyid do zhes gsungs so / /
gsum pa ngan 'gro dang /
bde 'gro'i rgyu tha dad pa ni mdo las ji skad du /
mtshams med pa lnga las gang yang rung ba ni log pa la nges pa'i mtshan nyid do / /
dbang po lnga ni yang dag pa la nges pa'i mtshan nyid do / /
gnyi ga dang bral ba ni ma nges pa'i mtshan nyid do zhes gsungs so / /
bzhi pa mu stegs can dang /
'phags pa nyan thos kyi rgyu tha dad pa ni mdo las ji skad du /
log pa brgyad ni log pa la nges pa'i mtshan nyid do / /
yang dag pa'i gnas skabs ni yang dag pa la nges pa'i mtshan nyid do / /
yang byar med pa'i phyir gnyi ga dang bral bas ma nges pa'i mtshan nyid do zhes gsungs so / /
lnga pa ni byang chub sems dpa' tha dad pas kyang ston te /
mdo las ji skad du /
phrag dog dang /
ser sna dang /
nyes par spyod pa las mi zlog pa ni log par nges pa'i mtshan nyid do / /
bla na med pa'i 'phags pa'i lam nye bar bsgrub pa ni yang dag pa la nges pa'i mtshan nyid do / /
gnyi ga dang bral ba'i mtshan nyid ni ma nges pa'i mtshan nyid de /
de dag thams cad kyang yang dag pa ji lta ba bzhin du rab tu shes so zhes gsungs so / /
sems can gdul bar 'os pa yal bar bor ba ni phrag dog go / /
gzhan gyi phun sum tshogs pa la mi dga' ba ni ser sna'i nyes pa'o / /
gzhan la sdug bsngal bskyed cing nyes par spyod pa las mi bzlog pas pha rol tu phyin pa dang mi mthun pa'i phyir byang chub sems dpa' log par nges par 'gyur ba yin te /
de ni chos smra ba chen po thabs kyi shes pa yongs su rdzogs pa'o zhes bya'o zhes 'byung ngo / /
gzhan yang sgo rnam pa lnga yod de /
dang po ni las dang /
nyon mongs pa dang /
zhi ba gzhol ba'i sgo ste /
rnal 'byor spyod pa'i sa las ji skad du /
log pa nyid du nges pa'i chos kyi phung po ni 'di lta ste /
mtshams med pa lnga'i las byas pa dang /
dge ba'i rtsa ba bcad pa gang yin pa'o / /
yang dag pa nyid du nges pa'i chos can gyi phung po ni 'di lta ste /
slob pa dang mi slob pa la yod pa'i chos rnams so / /
ma nges pa'i chos kyi phung po ni 'di lta ste /
de las gzhan pa slob pa yang ma yin mi slob pa yang ma yin pa'i chos rnams so zhes bstan pa lta bu'o / /
shes rab kyi pha rol tu phyin pa'i 'grel pa las kyang 'di dang mthun par bshad do / /
gnyis pa ni spangs pa dang /
ma spangs pa bstan pa'i sgo ste /
shes rab kyi pha rol tu phyin pa'i 'grel pa las ji skad du /
phyin ci log bcom pa las rnam pa gsum du dbye ste phyin ci log bcom pa las gyur pa gang yin pa de ni yang dag pa nyid du nges pa'o / /
bcom par mi nus pa gang yin pa de ni log pa nyid du nges pa'o / /
rkyen dang ldan na ni 'jig par nus la /
rkyen dang mi ldan na ni 'jig par mi nus pa gang yin pa de ni ma nges pa'o zhes bshad pa lta bu ste /
zhib tu de nyid las 'byung ba bzhin no / /
gsum pa ni 'os su rung ba dang /
'os su mi rung ba bstan pa'i sgo ste /
'phags pa byang chub sems dpa'i sde snod kyi mdo las ji skad du /
yang dag pa nyid du nges pa ji lta bu zhe na /
'di lta ste /
rgyu'i stobs tshe rabs snga ma'i sbyor ba dang /
blo rnam par phye ba dbang po rnon po las byung ba'i phyir de bzhin gshegs pa rnams kyis chos kyi snod du rung bar gsungs pa'am /
gal te chos bstan par gyur na rnam par grol ba 'thob par 'gyur ba dag yin no / /
ma nges pa'i rigs can ji lta bu zhe na /
phyi rol gyi rkyen gyi stobs kyis chos bzhin du gdams ngag sbyin na ni rnam par grol ba 'thob par 'gyur la /
chos bzhin du gdams ngag dang rjes su bstan pa med na ni rnam par grol ba 'thob par mi 'gyur te /
'di lta bu la sogs pa la phan gdags pa'i phyir sangs rgyas bcom ldan 'das rnams ni 'jig rten du 'byung ba yin no / /
log pa nyid du nges pa'i phung po ji lta bu zhe na /
'di lta ste /
sems can gang dag ngo bo nyid kyi nyon mongs pas bsgribs pa las yongs su dag pa mi 'grub pa /
sems rtsal zhan pa /
gti mug shin tu stug pa /
log par lta ba'i dra bas glags pa /
yang dag pa'i chos kyi snod ma yin no / /
de bzhin gshegs pa rnams kyis chos bstan kyang rung ma bstan kyang rung ste nams kyang rnam par grol ba mngon sum du dbye ba'i 'os su mi 'gyur ba dag yin no zhes gsungs pa lta bu ste /
zhib tu de nyid las 'byung ba bzhin no / /
bzhi pa ni yod pa dang /
med pa la mngon par zhen pa'i sgo ste /
bla na med pa'i gnas bstan pa'i mdo las ji skad du /
'jig rten na sems can gyi phyogs ni rnam pa gsum yod de /
yod pa la mngon par zhen pa dang /
med pa la mngon par zhen pa dang /
yod pa dang med pa la mngon par zhen pa med pa'o / /
yod pa la mngon par zhen pa yang rnam pa gnyis te /
dang po ni mya ngan las 'das pa'i lam la rgyab kyis phyogs pa /
mya ngan las 'das pa'i rigs med pa /
mya ngan las 'das pa mi tshol ba /
'khor ba la smon cing mos pa'o / /
gnyis pa ni nga'i chos la gus pa mi bskyed pa dang /
theg pa chen po la skur pa 'debs pa zhes bya ba nas rgya cher bshad pa'i bar du'o / /
med pa la mngon par zhen pa yang rnam pa gnyis te /
thabs med pa'i spyod pa dang /
thabs dang bcas pa'i spyod pa'o / /
thabs med pa'i spyod pa yang gang zag rnam pa gnyis yod de / /
dang po ni /
sangs rgyas kyi chos las phyi rol du gyur pa mu stegs can bslab pa tha dad par gyur pa dgu bcu rtsa drug po rnams so / /
gnyis pa ni sangs rgyas kyi chos la gnas shing mngon par yid ches pa skyes kyang 'jig tshogs la lta ba la sems shin tu mngon par zhen nas /
yang dag pa'i don gyi tshul mi len pa ste /
ngas gang zag 'di ni mu stegs can dag dang mtshungs par ston to / /
gzhan yang gang zag mngon pa'i nga rgyal can kha cig yang dag pa'i chos la gnas shing stong pa nyid du bsgom pa dang /
yod pa dang /
med pa'i lta ba gnyis bskyed nas /
'di ni de kho na nyid kyi stong pa bla na med pa'i byang chub la phyogs gcig pa'i lam rnam par thar pa'i sgo yang dag pa de bzhin gshegs pas rab tu phye nas yang dag par bstan pa yin no zhes de la rtog pa nyid du lta ba bskyed pa de ni ngas gsor mi rung ba zhes bshad do / /
gzhan yang de nyid las kun dga' bo gal te gang la la zhig bdag tu mngon par zhen pa ri rab tsam du gyur kyang ngas de la mtshar du 'dzin pa yang med de /
smon par yang mi byed kyi mngon pa'i nga rgyal can gang /
stong pa nyid du lta ba la mngon par zhen nas ji ltar skra nyag ma gcig la /
cha drug cur gses pa tsam du lta na yang ngas mi snang ngo / /
thabs dang bcas par spyod pa'i gang zag kyang rnam pa gnyis te /
nyan thos kyi theg pa dang /
rang sangs rgyas kyi theg pa pa'o / /
yod pa dang /
med pa la mngon par zhen pa med pa ni dbang po shin tu rnon pos gang theg pa chen po bsgom pa ste /
gang zag de 'dod chen pa dag ltar 'khor ba la mngon par chags pa med kyi /
mu stegs can ltar thabs med pa spyod pa yang ma yin /
theg pa gnyis ltar thabs dang bcas par spyod pa yang ma yin no zhes gsungs te /
zhib tu de nyid las 'byung ba bzhin no / /
gzhan yang de nyid las bcom ldan 'das kyis kun dga' bo la bka' stsal pa /
gang la la srid pa gsum la mngon par zhen cing theg pa chen po la skur pa 'debs pa gang yin pa de ni 'dod chen pa zhes bya ste /
log pa nyid du nges pa'i phung por gtogs pa yin no / /
gang la la med pa la mngon par zhen cing thabs med pa la spyod pa gang yin pa de ni ma nges pa'i phung por gtogs pa yin no / /
gzhan yang med pa la mngon par zhen pa la thabs dang bcas pa /
spyod pa dang /
yod pa dang med pa la mngon par zhen pa med pa mnyam pa nyid kyi lam sgom pa gang yin pa yang dag pa nyid du nges pa'i phung po zhes bya'o zhes gsungs pa lta bu'o / /
lnga pa ni gnyen pos bcos su mi rung ba'i sgo ste /
'phags pa sor mo phreng gi mdo las ji skad du /
de nas tshe dang ldan pa maud gal gyi bu chen pos tshigs su bcad de dri ba dris pa /
ci yi phyir na 'jig rten nad / /
rnam par phye nas gsum du bshad / /
kha cig sman pas gsos na 'tsho / /
kha cig sman pas gsos mi 'gyur / /
gzhan yang nad pa kha cig ni / /
sman pa yod kyang gsor mi rung / /
de lta bas na nad pa rnams rnam par phye na gsum yod do / /
de nas sor mo phreng bas tshigs su bcad de smras pa /
don de de ltar ma yin pas / /
rnam pa gsum du bshad mi rigs / /
gsor rung ba dang gsor mi rung / /
gsum du bshad kyang gsum du med / /
gal te gsum du rnam rtog na / /
de ni nyan thos theg pa yin / /
nyan thos theg pa gang yin pa / /
sangs rgyas sbrang bu'i theg par gsungs / /
de dag shes pa med pa'i phyir / /
rnam par rtog pa gsum du gyur / /
zhes gsungs pa lta bu'o / /
de la log par nges pa zhes bya ba ni 'di lta ste /
'dod chen pa dag go / /
yang dag pa nyid du nges pa ni 'di lta ste /
de bzhin gshegs pa dang /
byang chub sems dpa' dang /
theg pa gnyis po dag go / /
don gyi bye brag bshad pa dag ni mtshan nyid bstan pa dag las 'byung ba bzhin du rig par bya'o / /
yang dag shes dang smra dang 'gal bas na / /
ba lang lug la sogs pa'i rigs su skye / /
zhes bya ba'i tshig gnyis kyis ni ngan 'gror skye bar 'gyur ba'i nyes dmigs bstan te /
'di ltar byis pa so so'i skye bo de dag bla na med pa de kho na'i don 'ba' zhig dang 'gal ba ma yin gyi /
yang dag pa'i ye shes dang smra ba dag dang yang 'gal bar 'gyur ba'o / /
de la yang dag pa'i ye shes ni gnyis su med pa mngon par rtogs pa'i ye shes so / /
smra ba ni brjod pa ste /
gnyis su med pa ston pa /
'phags pa'i gsung rab kyi gtam mo / /
yang dag pa'i ye shes dang /
smra ba la sogs pa dang 'gal bar 'gyur ba'i dbang gis ba lang la sogs pa 'gro ba ngan pa rnams su skye bar 'gyur ba'o // //
bam po bcu gnyis pa /
de nas bcom ldan 'das la byang chub sems dpa' sems dpa' chen po chos 'phags kyis 'di skad ces gsol to zhes bya ba 'di man chad ni gnyis pa rtog ge'i spyod yul las yang dag par 'das pa'i mtshan nyid ces bya ba bstan to / /
'di yang rnam pa gnyis su dbye ste /
tshig rkyang pas rgya cher rnam par bshad pa dang /
tshigs su bcad pas mdor bstan pa'o / /
tshig rkyang pas rgya cher bshad pa la yang rnam pa drug tu dbye ste /
byang chub sems dpas zhu ba gsol ba dang /
lan mdor gsungs pa bstan pa dang /
byang chub sems dpa' slar brtag pa dang /
bcom ldan 'das kyis rgya cher rnam par bshad pa dang /
dpes bstan pa dang /
dpe dang don du sbyar ba dang /
yang na mjug bsdu zhing lan gdab pa'o / /
gzhan yang rnam pa drug tu dbye ste /
zhu ba gsol ba dang /
lan du gsungs pa dang /
brtag pa dang /
rnam par bshad pa dang /
dpes bstan pa dang /
dpe dang don du sbyar ba'o / /
slob dpon yang dag bden pa'i brjed byang las ni byang chub sems dpa' zhu ba gsol ba dang /
de bzhin gshegs pas yang dag par bshad pa dang /
dpes bstan pa dang /
dpe dang don du sbyar zhing mjug bsdu ba dang /
tshigs su bcad pas bstan pa'o zhes 'byung ngo / /
dang po zhu ba gsol ba yang rnam pa gsum du dbye ste /
zhu ba yod pa nyid smos pa dang /
gang zhu ba'i dngos po bstan pa dang /
rang gi sems kyi bsam pa yang dag par bstan pa ste /
'di ni dang po'o / /
de na zhes bya ba ni zhu ba gsol ba'i tshe na'o / /
byang chub sems dpa' chos 'phags zhes bya ba la sogs pas ni zhu ba gsol ba'i gang zag dang /
lan 'debs pa bstan to / /
chos 'phags zhes bya ba ni shes rab kyi pha rol tu phyin pa'i 'grel pa las byang chub sems dpa' 'di grong khyer spos sna tshogs zhes bya ba na mos pa ji lta ba bzhin du chos ston pas sems can rnams dge ba'i rtsa ba rgya cher 'phel bar bya ba'i phyir chos 'phags zhes bya'o zhes bshad do / /
slob dpon yang dag bden pa'i brjed byang las kyang /
byang chub sems dpa' 'dis brgyad pa la gnas shing chos kyi sku las byung ba'i phyir chos 'phags zhes bya'o zhes bshad do / /
slob dpon h+yan tsang gis chos 'phags zhes bya ba ni byang chub sems dpa' 'di'i chos kyi spobs pa chu bo bzhin du gtugs pa med do / /
chos dang dpe gnyis ka cig car smos pa'i phyir chos 'phags zhes bya'o zhe'o / /
bcom ldan 'das 'di nas shar phyogs su 'jig rten gyi khams gang gA'i klung bdun cu rtsa gnyis kyi bye ma snyed 'das pa na /
'jig rten gyi khams grags pa can zhes bgyi ba mchis te /
de na de bzhin gshegs pa'i mtshan ni rgya cher grags pa zhes bgyi'o / /
bdag sngon gyi gdugs snga mo zhig nas sangs rgyas kyi zhing de nas 'dir mchis lags te zhes bya ba la sogs pas ni gnyis pa ni gang zhu ba'i dngos po bstan pa zhes bya ba ston te /
de ni 'di skad du mu stegs can rnams gcig tu 'dus te /
don dam pa'i bden pa glengs pa las gang gis kyang the tshom bcad mi nus pa'i phyir don dam pa'i bden pa ni rtog ge'i spyod yul las yang dag par 'das par shes par bya'o zhes bstan par 'gyur ro / /
'di yang rnam pa bzhir dbye ste /
bgrod pa dang 'ong ba'i gnas skabs bstan pa dang /
de dag gcig tu 'dus par mthong bar bstan pa dang /
rtsod pa smra ba'i rgyu bstan pa dang /
ma rtogs pa'i mtshan nyid bstan pa ste /
'di ni dang po bgrod pa dang 'ongs pa'i gnas bstan pa'o / /
mdo'i tshig 'di yang gnyis su dbye ste /
de la 'di nas zhes bya ba la sogs pas ni bgrod pa'i gnas bstan pa'o / /
bdag sngon zhes bya ba la sogs pas ni 'ongs pa'i gnas bstan pa ste /
'dis ni 'phags pa chos 'phags 'jig rten gyi khams 'di nas 'jig rten gyi khams grags pa can du phyin nas sems can yongs su smin par bya ba'i phyir grogs su gyur pa bstan to / /
'di nas zhes bya ba nas 'dir mchis lags te zhes bya ba'i bar du gsungs pa de la gnas ji lta bu zhig la 'di nas zhes brjod ce na /
'di la bshad pa rnam pa gsum yod de /
kha cig 'di zhes bya ba ni mi mjed kyi 'jig rten gyi khams 'di'o zhes bshad de /
de'i phyir tshig nges par 'grel pa'i mdo las mi mjed kyi 'jig rten gyi khams 'di nas shar phyogs shin tu thag ring po nas zhes 'byung ste /
slob dpon yang dag bden pa'i brjed byang las /
mi mjed kyi 'jig rten gyi khams zhes bya ba la /
mi mjed ces bya ba ni tshangs pa'i rgyal po'i ming ste /
'dis gzhan kyang khyad par du 'phags pa'i dngos po mthong na rtag par rjes su dga' zhing phrag dog dang ser sna mi skyed de /
gzhan gyi yon tan khyad par can gyi dngos po la ji snyam pa bzod pa'i phyir mi mjed ces bya ba'i bzod pa la mi mjed ces bshad pa ni ma yin te /
mi mjed de 'jig rten gyi khams stong la dbang byed pas stong gi 'jig rten gyi khams kyi bdag por gyur pa yin te /
bdag po'i ming las ming du btags pa'i phyir ming mi mjed ces bya'o / /
kha cig na re 'di nas zhes bya ba ni sangs rgyas kyi zhing yongs su dag pa phun sum tshogs pa bco brgyad dang ldan pa 'di nas te /
de'i phyir dpe rnam pa gnyis las mi mjed kyi 'jig rten zhes bya ba'i ming smos so / /
gal te de ltar na zhing yongs su dag pa na ni nyi ma dang zla ba yang med na /
ci'i phyir bdag sngon gyi gdugs snga ma zhig nas sangs rgyas kyi zhing de nas 'dir mchis lags zhes gsungs /
'jig rten gyi khams gzhan na nyi ma dang zla ba yod pa'i dbang du mdzad nas gsungs pa yin no zhe'o / /
kha cig na re sangs rgyas kyi sa'i 'grel pa las ji skad du /
yang dag pa'i don du gnas 'di nas zhes bya ba ni rnam pa gnyis yod do / /
zhing yongs su dag pa dang zhing yongs su ma dag pa ste /
don de'i phyir gnas gnyis spyir bstan pa 'di nas zhes bya'o zhes bshad pa lta bu'o zhe'o / /
dpe rnams de ltar tha dad par gyur pa yang lo tsA ba rnams kyi bsam pa tha dad pa'i phyir dang /
yang na rgya gar gyi dpe nyid las bye brag 'di lta bu yod pa'i phyir ro / /
de la gang gA'i klung zhes bya ba la /
gang gA ni lha'i ming ngo / /
ci'i phyir mdo sde rnams las gang gA'i klung zhes smos la /
klung gzhan dag ma smos zhe na /
shes rab kyi pha rol tu phyin pa'i 'grel pa las ji skad du 'dzam bu'i gling na klung chen po sna tshogs yod de /
gang gA'i klung bas lhag pa yang yod na ci'i phyir thams cad du gang gA'i klung nyi tshe smos / /
smras pa gang gA'i klung ni bye ma mang la gzhan ni de lta ma yin pas so / /
gzhan yang gang gA'i klung ni sangs rgyas 'khrungs pa'i gnas dang /
rnam par rgyu ba'i gnas yin pas /
slob ma rnams kyis dmigs kyis mngon sum du mthong ba'i phyir dper smos pa yin no / /
gzhan yang 'dzam bu'i gling gi gangs ri'i bar na rgya mtsho ma dros pa zhes bya ba klung chen po bzhi 'byung ba yod de /
de'i shar phyogs kyi ngos glang po che'i kha nas chu bo gang gA byung nas shar phyogs kyi rgya mtsho'i nang du 'bab bo / /
lho'i ngos ba lang gi kha nas chu bo sin d+hu byung nas lho phyogs kyi rgya mtshor 'bab bo / /
nub phyogs kyi ngos rta'i kha nas chu bo pag shu byung nas nub phyogs kyi rgya mtshor 'bab bo / /
byang gi ngos seng ge'i kha nas chu bo si ta byung nas byang phyogs kyi rgya mtshor 'bab ste /
chu bo rnam pa bzhi las chu bo gang gA mchog tu che bas phyogs bzhi thag ring po'i mi rnams dang /
gtsug lag thams cad las /
chu bo gang gA ni bsod nams dang bkra shis kyi klung ste /
gang gis der zhugs te khrus byas na sdig pa dang /
dri ma rnams byang bar 'gyur ro zhes mang po kun gyis bsngags shing kun gyis shes pa'i phyir ro / /
chu bo gang gA'i dper bstan pa yin no / /
gzhan yang klung gzhan gyi ming ni kun gyis rtag tu brjod la /
gang gA'i klung ni thams cad du brjod pa ma yin pas /
de'i phyir gang gA'i klung dper smos kyi klung gzhan ni ma blangs so / /
gang gA'i klung gi nang nas bye ma ji snyed cig yod ce na /
rtsis mkhan dang bgrang ba thams cad kyis shes par mi nus kyi sangs rgyas dang chos kyi sku'i byang chub sems dpa' rnams kyis de'i grangs thugs su chud cing shes te /
sangs rgyas dang byang chub sems dpa' rnams ni 'dzam bu'i gling thams cad kyi rdul phra rab rnams kyi 'phel ba dang 'grib pa mang nyung ji snyed yod pa yang thugs su chud cing shes na gang gA'i klung lta ci smos te /
ji skad du bcom ldan 'das rgyal byed kyi tshal gyi phyi rol shing drung zhig na bzhugs pa las /
bram ze zhig bcom ldan 'das kyi thad du 'ongs nas bcom ldan 'das la zhus pa tshal 'di la lo ma ji snyed cig mchis lags /
bcom ldan 'das kyis lan du grangs 'di snyed cig yod do zhes bka' stsal pa dang /
bram ze the tshom skyes nas su zhig yid ches par 'gyur ro zhes bram ze de shing drung zhig tu song nas shing gi lo ma nyung shas cig blangs te slar 'ongs nas /
bcom ldan 'das la nges par lo ma ji snyed cig mchis zhes gsol ba dang bcom ldan 'das kyis de ji tsam blangs pa bzhin du 'di tsam cig chog go zhes bka' stsal pas /
bram zes de bzhin du shes par gyur nas rab tu dad pa skyes te /
bcom ldan 'das la rab tu 'byung bar gsol bas phyis dgra bcom pa'i 'bras bu thob par gyur to zhes gsungs pas de'i phyir bcom ldan 'das gang gA'i klung gi bye ma'i grangs mkhyen par mngon no / /
gzhan yang drang srong rdo rje 'phags pas rdo rje gcod pa'i 'grel pa byas pa las /
gang gA'i klung gi bye ma zhes bya ba ni mtsho rab tu bsil ba nas 'byung ste /
shar phyogs kyi rgya mtshor 'bab bo / /
srid du ni dpag tshad brgyad khri bzhi stong ngo / /
zheng du ni dpag tshad gnyis so / /
zheng kha cig tu ni rgyang grags gnyis yod pa yang yod do / /
de bye ma'i ri'i steng nas 'bab pa'i phyir bye ma'i kha dog dkar po 'bab pas chu yang 'o ma'i kha dog lta bur dkar por 'bab ste /
chu klung de las phyir byung ba'i tshe ni slar sngon por 'gyur ro / /
bye ma de shin tu zab pas glang po che dang rta la sogs pa der zhugs na nub par 'gyur ro zhes bshad do / /
gzhan yang rgya gar yul pa rnams kun gyis klung de mthong bas 'di dpe bstan pa yin no / /
de ltar 'jig rten thag ring por phyin pa yang /
slob dpon yang dag bden pa'i brjed byang las /
rdzu 'phrul gyi mngon par shes pa ni rnam pa gsum yod de /
dang po ni lus 'phar ba ste /
bya 'dab chags ltar nam mkha' la 'phur ba'o / /
de yang ting nge 'dzin gyi mthus lus bskyod nas thag ring por 'gro bar nus par rtag par rgyun du rdzu 'phrul gyi mngon par shes pa dang /
gzugs dam pa dang ldan par bya dgos so / /
gal te brjed par gyur tam /
dam par ma gyur na lus slar yang lhung ba'i phyir /
lus 'phar ba zhes bya ste /
rnam pa gsum las 'di ni phyogs tha ma'o / /
gnyis pa ni yid bzhin gyi rdzu 'phrul gyi mngon par shes pa ste /
'phags pa rnams sems can gyi mos pa ji lta ba bzhin du thag ring po las nye bar bsgyur ba dang nye ba las ring por bsgyur ba dang nang ngam phyi rol yang rung ste /
nang gi sgyur ba gang yin pa de ni 'bras bu yun mi thung bas /
lus thag ring por phyin par byed do / /
phyi rol gyi sgyur ba gang yin pa de ni lus thag ring por phyin par mi 'gyur bas thag ring po dang /
thung ngur byed pa de 'bras bu la yod de 'di ni phyogs bar ma'o / /
gsum pa ni sems myur ba'i mngon par shes pa ste /
mngon par shes pa 'di ni mchog yin pas sa brgyad pa yan chad kyis gdod thob par nus te /
lus yang zhing myur bas der phyin nas yongs su rdzogs par byed do / /
sems rtse gcig pa de nyid kyis der phyin par gyur pa'i phyir /
'dir byang chub sems dpa' yang sems myur ba'i mngon par shes pas 'jig rten gyi khams der phyin pa yin no zhes 'byung ngo / /
mdzod kyi bstan bcos dang yang dag pa'i rigs pa las 'das pa las yid kyi shugs kyi rdzu 'phrul gyi mngon par shes pa ni sangs rgyas nyag gcig la mnga'o zhes bshad de /
de'i phyir yang dag pa'i rigs pa las 'gro ba ni rnam pa gsum ste /
dang po lus bskyod pa ni 'di lta ste /
bya 'dab chags bzhin du nam mkha' la 'gro ba'o / /
gnyis pa mos pas ni 'di lta ste /
shin tu thag ring po dag kyang nye ba nyid du bsams pa tsam gyis phyin par 'gyur ba'o / /
dang po nas 'gro ba dang 'ong ba med na ci la thag ring por 'gro ba zhes bya /
'di yang dag par 'gro ba yin mod kyi nye ba nyid du mos pa'i dbang gis shin tu thag ring por 'gro ba'i phyir mos pa zhes bya ba'i ming 'thob pa yin no / /
yang na bcom ldan 'das kyis bsam gtan gyi spyod yul bsam gyis mi khyab po zhes gsungs pa'i phyir de bzhin gshegs pa kho nas thugs su chud pa nyid do / /
gsum pa yid kyi shugs kyis ni 'di lta ste /
shin tu thag ring po'i phyogs dag kyang sems bskyed nas dmigs pa tsam gyis kyang phyin par 'gyur ba'o / /
'di'i shugs yid dang 'dra bas yid kyi shugs kyi ming 'thob pa yin te /
ji ltar sems can gyi yul dmigs pa bzhin du 'og min gyi bar du 'gro ba'i phyir ro / /
rnam pa gsum las yid kyi shugs ni sangs rgyas nyag gcig la'o / /
lus bskyod pa dang mos pa'i theg pa gzhan dag kyang gtogs te /
'di ltar bcom ldan 'das kyi rdzu 'phrul gyi mngon par mkhyen pa myur bas /
phyogs nye ring ji lta ba bzhin thugs bskyed pa tsam gyis byon par 'gyur ba des na bcom ldan 'das kyis 'di skad du sangs rgyas rnams kyi spyod yul ni bsam gyis mi khyab pa'o zhes gsungs te /
ji ltar nyi ma'i 'od zer gtong ba ltar phung po skyed pa yang de bzhin te /
ji ltar bzhed pa bzhin du thag ring por byon pa'i phyir de bzhin gshegs pa zhes bshad do / /
gal te de ltar ma yin no zhe na /
'di nas mi snang bar der 'byung ba zhes bya ba yang bar du chad pa med pas 'gro ba zhes bya ba'i don med par 'gyur ba'i rigs so / /
yang na de bzhin gshegs pa'i mthu bsam gyis mi khyab pa'i phyir thugs bskyod pa tsam gyis byon par gyur pa dang /
dpag par dka' ba'i phyir /
yid kyi shugs kyis 'gro ba ni bcom ldan 'das nyag gcig la mnga'o / /
mos pa ni 'phags pa gzhan dag kyang gtogs so / /
lus bskyod pa ni so so'i skye bo dag kyang gtogs so / /
'dir theg pa chen po'i bstan bcos shes rab kyi pha rol tu phyin pa'i 'grel pa dang sbyar na /
las rnams cung zad tha dad de /
de'i phyir de nyid las yid bzhin du 'gyur ba ni rnam pa gsum ste /
phyin par gyur pa dang /
yongs su bsgyur ba la dbang thob pa dang /
'phags pa yid bzhin du gyur pa'o / /
phyin par 'gyur ba yang rnam pa bzhi ste /
bya 'dab chags bzhin du thogs pa med par nam mkha' la lus 'phur ba dang /
thag ring po thag nye bar bsgyur zhing ma song bar phyin par 'gyur ba dang /
'di nas mi snang bar gyur nas der 'byung ba dang /
skad cig ma gcig gis phyin par 'gyur ba'o / /
yongs su bsgyur ba la dbang thob pa ni chen po la chung ngu chung ngu la chen por byed pa dang /
gcig la mang por byed pa dang /
mang po la gcig tu bya ba dang /
dngos po rnam pa sna tshogs yongs su sgyur bar byed pa'o / /
mu stegs can rnams kyis yongs su bsgyur ba ni de ltar thogs nas zhag bdun las mi 'da'o / /
sangs rgyas de'i slob ma rnams ni dbang bsgyur ba la mnga' brnyes pas yun ring thung zhes bya ba med do / /
'phags pa yid bzhin du 'gyur ba ni phyi rol gyi yul drug po las dngos po gang yid du mi 'ong ba dang /
mi gtsang ba de dag la yongs su gtsang ba nyid du lta ba dang /
yid du 'ong ba dang /
yongs su gtsang ba de dag la mi gtsang ba nyid du lta ba ste /
dbang thob pa'i chos 'di ni sangs rgyas nyag gcig la mnga'o zhes 'byung ngo / /
gzhan yang shes rab kyi pha rol tu phyin pa'i 'grel pa las /
mdo dag las ni se gol gtogs pa gcig la skad cig ma bcu drug yod do zhes gsungs pas gal te skad cig ma gcig la phyogs gcig gi gang gA'i klung gi bye ma snyed la sogs pa'i 'jig rten gyi khams su phyin par 'gyur ro zhes bshad na yang shin tu yid ches par dka' na /
phyogs bcu'i gang gA'i klung gi bye ma snyed la sogs pa'i 'jig rten gyi khams su dus yun thung ngus gnas mang por phyin par 'gyur ba lta smos kyang ci dgos /
smras pa mdo dag las dngos po lnga ni bsam gyis mi khyab pa'o zhes gsungs te 'di lta ste /
sems can rnams kyi grangs mang nyung dang /
las kyi rnam par smin pa dang /
rnal 'byor pa rnams kyi mthu dang klu rnams kyi mthu dang /
sangs rgyas rnams kyi mthu'o / /
bsam gyis mi khyab pa rnam pa lnga las sangs rgyas kyi mthu ni mchog tu bsam gyis mi khyab bo / /
byang chub sems dpa' rnams ting nge 'dzin zab mo la zhugs pa na bsam gyis mi khyab pa skye ba'i phyir /
skad cig ma gcig la phyogs bcur sangs rgyas kyi zhing rnams su phyin par nus te /
ji ltar mngon par shes pa rnam pa bzhi las /
sangs rgyas dang byang chub sems dpa' kho na la yid bzhin du myur zhing kun du khyab pa'i rdzu 'phrul gyi mngon par shes pa 'di mnga'o zhes bstan pa lta bu'o zhes 'byung ngo / /
bdag gi zhing de'i sa phyogs zhig na mu stegs can rang rang gi ston pa la sogs pa bdun khri bdun stong gcig tu 'dus nas zhes bya ba ni gnyis pa gcig tu 'dus par mthong ba bstan pa ste /
de dag chos spyod pa'i phyir gcig tu 'dus par bstan pa'o / /
chos rnams kyi don dam pa'i bden pa'i mtshan nyid bsam pa las brtsams te /
de dag chos rnams kyi don dam pa'i bden pa'i mtshan nyid sems par bgyid /
'jal bar bgyid /
nye bar ston par bgyid /
yongs su tshol bar bgyid kyang ma rtogs zhes bya ba ni gsum pa rtsod pa smra ba'i rgyu bstan pa'o / /
slob dpon yang dag bden pa'i brjed byang las /
de la smra ba'i don rnam par bzhag pa yang rnam pa gsum yod de /
de la mngon sum gyi tshad ma dang /
rjes su dpag pa'i tshad ma la brten pa dang /
'phags pa'i lung gi tshad ma ste /
de la don dam pa'i bden pa'i tshad ma nyid bsam pa las brtsams te /
sems par bgyid ces bya ba ni mu stegs can dag gis bshad pa'i mngon sum gyi tshad ma'o / /
'jal bar bgyid ces bya ba ni rjes su dpag pa'i tshad ma'o / /
nye bar ston par bgyid ces bya ba ni lung gi tshad ma ste /
smrang gzhi la sogs pa'i gtsug lag rnams so / /
tshad ma 'di gsum la brten nas yongs su tshol ba'i tshe don dam pa'i bden pa'i mtshan nyid rtogs par ma gyur pa'o / /
gzhan yang don rnam par bzhag pa ni rnam pa gsum yod de /
dang po ni don rnam par bzhag pa ste /
'di ni dam bcas pa'o / /
gnyis pa ni don bsgrubs pa ste /
'di ni gtan tshigs bstan pa'o / /
gsum pa ni dpe rnam par gzhag pa'o / /
'di chos mtshungs pa'i dpe bstan pa'o / /
de la sems par bgyid ces bya ba ni dam bcas pa'o / /
'jal bar bgyid ces bya ba ni gtan tshigs rnam par gzhag pa'o / /
nye bar ston par bgyid ces bya ba ni dpe bstan pa ste /
rnam pa 'di gsum la brten nas yongs su tshol ba na don dam pa ma rtogs pa'o zhes 'byung ste /
rgya cher ni de nyid las bstan pa bzhin no / /
gzhan du na rnam pa sna tshogs kyi mos pa can dang /
tha dad pa'i mos pa can dang /
rnam par 'gyur ba'i mos pa can du gyur pas /
gcig la gcig rgyab kyis phyogs shing rtsod pa'i smra ba bskyed nas kha'i mdung thung gis phan tshun 'debs par bgyid /
gnod par bgyid de so sor mchis pa dag mthong nas zhes bya ba ni bzhi pa ma rtogs pa'i mtshan nyid bstan pa'o / /
mdo'i tshig 'di yang rnam pa gsum du dbye ste /
yid kyi las mi mthun par gyur par bstan pa dang /
rtsod pa'i smra ba man chad kyis ngag gi las mi mthun par gyur par bstan pa dang /
gnod par bgyid ces bya ba la sogs pas lus kyi las mi mthun par gyur pa bstan pa'o / /
de la gzhan du rnam pa sna tshogs zhes bya ba la sogs pa ni yid kyi las kyi mtshan nyid yin te /
yid 'di ltar mu stegs can rnams rnam pa sna tshogs kyis yongs su btsal kyang de kho na nyid kyi don dam pa khong du ma chud pas gzhan du na nor bas mos pa ni gsum du 'dzin par gyur te / /
rnam pa sna tshogs kyi mos pa can dang /
tha dad pa'i mos pa can rnam par 'gyur ba'i mos pa can du gyur pa'o / /
tshig nges par 'grel pa'i mdo las ni 'dzin pa sna tshogs bskyed ces 'byung ngo / /
rnam pa gsum du dbye ba ni med do / /
dgongs pa zab mo rnam par 'grel pa'i mdo las ni tha dad pa'i lta ba dang /
tha dad pa'i mngon par zhen pa bskyed nas tha dad pa'i sder gyur ces 'byung ngo / /
mos pa rnam pa gsum pa yang so so nas bshad pa mi mthun te /
kha cig na re rnam pa sna tshogs kyis mos pa can du gyur ces bya ba ni chos rnam pa sna tshogs la don dam pa'i mtshan nyid med pa'i de bzhin 'dod pa'i phyir rnam pa sna tshogs kyi mos pa zhes bya'o / /
tha dad pa'i mos pa can du gyur ces bya ba ni chos rnams las logs shig na don dam pa yod de /
nges par chos thams cad dang tha dad ces 'dod pa'i phyir tha dad pa'i mos pa can zhes bya'o / /
rnam par 'gyur ba'i mos pa can du gyur ces bya ba ni yang dag pa'i tshul du na don dam pa ni rnam par gyur pa med pa yin na /
rnam par 'gyur zhing rtag par gnas pa ma yin no zhes zer ba'i phyir rnam par 'gyur ba'i mos pa can du gyur pa zhes bya'o zhe'o / /
kha cig na re tshig dang po ni spyi'o / /
tshig phyi ma gnyis ni bye brag go zhes zer te /
tshig gi don bshad pa ni snga ma bzhin no / /
kha cig na re rnam pa gsum char yang don la bye brag tu gyur pa med de /
mang po rnams kyis brtags kha cig kho na ma yin pa'i phyir sna tshogs zhes bya ba gsungs so / /
bsam pa tha dad pa'i phyir tha dad pa zhes bya ba gsungs so / /
gcig nas gcig tu brtags pa tha dad par gyur cing nges pa med pa'i phyir rnam par 'gyur ba zhes bya ba gsungs so / /
yid kyi las dang ngag gi las la mi mthun par gyur pa ni gong du bshad pa bzhin no / /
bar mas ni ngag gi chos gsum gyi las kha'i mdung thung du bstan pa'o / /
tha mas ni lus kyi las gcig la gcig gnod pa byas pa bstan te /
de'i phyir tshig nges par 'grel pa'i mdo las /
kha'i ral gri dang dbyug pas gcig la gcig smas par byas pa las so sor gyes par gyur to zhes gsungs so / /
gzhan yang rnal 'byor spyod pa'i sa las /
'di las phyi rol pa de dag ni 'jig tshogs la lta ba'i rtsa ba las 'byung ba'i lta bar gyur pa rnam pa sna tshogs blo tha dad par gyur pa'i phyir gzhan dag ni gzhan dag dang mi mthun la /
de dag kyang de dag dang phyir mi mthun pas de dag la ni 'phags pa'i bden pa bzhi bstan pa yang thams cad kyi thams cad du med na rtogs pa lta ga la yod ces bstan to zhe'o / /
bcom ldan 'das dag de'i tshe 'di snyam du sems te /
kye ma de bzhin gshegs pa 'jig rten du byung zhing /
'jig rten du byung ba'i dbang gis don dam pa'i bden pa'i mtshan nyid rtog dpyod kyi spyod yul thams cad las yang dag par 'das pa 'di lta bu rtogs pa dang /
mngon sum du bgyi ba mchis pa ni ngo mtshar rmad du byung ba lags so snyam bgyid pa lags so zhes bya ba ni gsum pa rang gi sems kyi bsam pa yang dag par bstan te /
'di ltar byang chub sems dpa' de mu stegs mang po rnams dpyad cing yongs su btsal kyang ma rtogs par mthong nas don dam pa ni rtog dpyod kyi yul las shin tu 'das pa yin no snyam du yang sems la de bzhin gshegs pa 'jig rten du byung nas thabs shin tu legs par gsungs pa'i dbang gis /
gzhan dag mngon par rtogs pa yang yod par gyur to zhes bsngags pa'o / /
de nas bcom ldan 'das kyis byang chub sems dpa' sems dpa' chen po chos 'phags la 'di skad bka' stsal to / /
rigs kyi bu de de bzhin no de de bzhin te /
khyod kyis ji skad smras pa de bzhin no / /
ngas ni rtog pa dang dpyod pa thams cad las yang dag par 'das pa don dam pa'i mtshan nyid mngon par rdzogs par sangs rgyas pa ste /
mngon par rdzogs par sangs rgyas nas kyang gzhan dag la bsnyad cing rab tu bstan /
rnam par bshad /
gdags par byas /
gsal bar byas so zhes bya ba ni gnyis pa lan mdor gsungs pa zhes bya ba bstan to / /
mdo'i tshig 'di yang rnam pa gsum du dbye ste /
dang po de nas zhes bya ba la sogs pas ni bshad pa'i gleng gzhi bstan to / /
gnyis pa rigs kyi bu zhes bya ba la sogs pas ni bshad par gsol ba btab pa rigs pa dang mthun par gyur cing /
tshig 'bru dang /
don gnyis ka yang rjes su mthun par gyur par bsngags pa'o / /
yang na gnyi ga yang bdag dang gzhan la phan 'dogs pa dang /
rjes su mthun par gyur pa de'i phyir tshig zlos bur de de bzhin no / /
de de bzhin te zhes bya ba gsungs so / /
le'u chen po'i mdo dang sbyar na /
de las brgya byin lha'i dbang pos shes rab kyi pha rol tu phyin pa la mchod pa byas pa'i bsod nams ni tshad med do zhes bsngags pa brjod pa dang /
bcom ldan 'das kyis de de bzhin no / /
de de bzhin te zhes gsungs te /
mdo'i tshig 'di nyid kyi 'grel pa slob dpon klu sgrub kyis mdzad pa las /
brgya byin lha'i dbang pos 'di ni thams cad mkhyen pa ma yin no zhes the tshom za ba dang /
nor par 'dzin du dogs pa'i phyir bcom ldan 'das kyis tshig zlos bur de de bzhin no / /
de de bzhin te zhes gsungs so / /
mdo sde 'di yang de bzhin te /
'og nas 'byung ba'i tshig rnams la yang de de bzhin du rig par bya'o / /
gsum pa ngas ni zhes bya ba la sogs pas ni dris pa bzhin du lan mdor gsungs pa bstan te /
don dam pa'i bden pa la brten nas mngon par rdzogs par sangs rgyas nas gzhan dag la yang de bzhin du bstan par 'gyur ba'o / /
de ci'i phyir zhe na zhes bya ba ni gsum pa byang chub sems dpas slar brtags pa zhes bya ba ste /
don gang gi phyir rtog dpyod kyi spyod yul las shin tu 'das par gyur ces bya ba'i tha tshig go / /
ngas don dam pa ni 'phags pa rnams kyi nang gi so so rang gis rig pa yin par bshad la rtog pa dang dpyod pa'i spyod pa ni so so'i skye bo rnams kyis phan tshun rig par bya ba yin pas zhes bya ba 'di man chad ni bzhi pa zhus pa bzhin du bcom ldan 'das kyis rgya cher rnam par bshad pa zhes bya ba ston to / /
'di ltar mtshan nyid rnam pa lngas rtog ge'i spyod yul las yang dag par 'das pa'i mtshan nyid ston pas de nyid las rnam pa lngar dbye'o / /
'di lta ste /
nang gi so so rang gis rig par bya ba dang /
mtshan ma med pa'i spyod yul dang /
brjod du med pa dang /
tha snyad thams cad yang dag par chad pa dang /
rtsod pa thams cad nye bar zhi ba'i mtshan nyid do / /
thams cad la yang rnam pa gnyis su dbye ste /
rnam par bshad pa dang mjug bsdu ba'o / /
'di ni dang po ste /
'di ltar 'phags pa rnams kyi rnam par mi rtog pa'i ye shes kyis de bzhin nyid kyi yul la dmigs pas /
nang gi rang gi ngo bo nyid mngon par rtogs pa'o / /
nang gi so so rang gis rig pa 'di yang so so nas bshad pa mi mthun te /
kha cig na re rtsa ba dang /
rjes las thob pa thams cad kyis nang gi rig pa'i de bzhin nyid thob pas /
gzugs brnyan snang bar mi byed do / /
'di ltar zag pa med pa'i ye shes kyis de bzhin nyid la dmigs pa'i phyir ro zhe'o / /
kha cig ni rtsa ba dang rjes la thob pa gnyi gas gzugs brnyan ston par byed pas /
mngon sum du rig pa ma yin te /
gal te de lta ma yin te /
rnam par rig pa tsam gyis don mi 'grub pa'i phyir ro zhe'o / /
kha cig na re yang dag pa'i ye shes ni rang gi ngo bo nyid mngon sum du rtogs pas ma bsgyur bar yang dmigs par byed de /
ji ltar rang gi rtogs pa'i rnam pa las rgyu mtshan gyi rnam pa gzhan med pa bzhin no / /
rjes las thob pa'i ye shes ni gzugs brnyan du gyur pa las dmigs par byed de /
'di ltar rnam par rtog pa'i phyir ro / /
gal te de ltar ma yin na me long lta bu'i ye shes la sogs pa de bzhin nyid kyi yul la dmigs pas yang dag pa'i ngo bo nyid kyi ye shes dang /
rjes la thob par bye brag med par 'gyur ro zhe'o / /
de ltar rnam pa gsum du bshad pa yod mod kyi /
slob dpon h+yan tsang dang chos skyong gi gzhung gis 'og nas ston pa ni yang dag pa yin no / /
rgya cher bshad pa ni rnam par rig pa tsam du grub pa'i bstan bcos kyi 'grel pa dang /
sangs rgyas kyi sa'i 'grel pa las bstan pa bzhin no / /
rtog dpyod kyi spyod pa ni so so'i skye bo'i gzhan gyi dbang gi tha snyad de /
nang gi so so rang gis rig par bya ba ma yin par gsungs pa'i phyir phan tshun zhes bya ba gsungs so / /
tshig nges par 'grel pa'i mdo dang /
dgongs pa zab mo nges par 'grel pa'i mdo las ni rtog ge'i spyod yul zhes 'byung la mdo 'di las ni rtog dpyod kyi spyod yul las 'das pa zhes 'byung ba de ji ltar brda sprad par bya zhe na /
'di la bshad pa rnam pa gnyis yod de /
dang po ni kha cig na re mdo sde dang /
bstan bcos rnying 'gyur rnams las ni rtog ge zhes 'byung ngo / /
slob dpon h+yan tsang gis ni rtog dpyod ces par bsgyur te /
de la rtog pa ni 'di lta ste /
kun tu tshol ba'o / /
dpyod pa ni so sor rtog pa ste /
rnal 'byor spyod pa'i sa la sogs pa las ji skad du thams cad kyang sems pa dang /
shes rab kyi ngo bo nyid yin no zhes bshad pa lta bu'o / /
mdo sde 'di las rtog dpyod ces gsungs pa ni rtog pa dang dpyod pa la spyir rtog dpyod ces bshad de /
thams cad la yang yongs su tshol ba dang /
don sems pa yod pa'i phyir ro / /
rtog dpyod ces bya ba 'di yang /
so so nas bshad pa mi mthun te /
thams cad yod par smra ba dag ni sems las logs shig na sems las byung ba yang dag pa'i ngo bo nyid du yod de /
'dod pa'i khams nas bsam gtan dang po'i bar gyi sems can thams cad ni rtog pa dang bcas shing dpyod pa dang bcas pa'o / /
bsam gtan khyad par can rnams ni rtog pa med la dpyod pa dang bcas pa'o / /
bsam gtan gnyis pa yan chad kyi sa rnams ni thams cad kyang rtog pa yang med dpyod pa yang med pa zhes bya'o / /
de yang rnam par shes pa drug po zag pa dang bcas pa dang zag pa med pa la bsdu'o zhes zer te /
rgya cher rnam par 'byed pa ni mdzod kyi bstan bcos la sogs pa las bstan pa bzhin du rig par bya'o / /
mdo sde pa dag ni sems las logs shig na rang gi ngo bor gyur pa yang med la /
sems dang gcig pa ma yin par yang rtog pa dang /
dpyod pa 'byung ngo zhes zer te /
de'i phyir bstan bcos de kho na nyid grub pa'i nang nas /
rtog pa dang dpyod pa'i le'u'i nang nas kha cig rtog pa dang dpyod pa sems gcig la yod do zhes zer ba de ni mi rung ngo zhes 'byung ngo / /
mdo sde pa yang phal cher theg pa chen po dang mthun te /
de la bye brag yod pa yang bstan bcos de kho na nyid grub pa'i gzhung gis ni sems kyi ngo bo nyid byed do zhes ston la theg pa chen po'i gzhung gis ni sems pa dang /
shes rab kyi ngo bo nyid byed do zhes ston pas so / /
gzhan yang mdo sde pa'i gzhung gis sa gsum tha dad pa 'dod pa yang bstan bcos bye brag tu bshad pa chen po las ji skad du 'dod pa'i khams nas srid pa'i rtse mo'i sa'i bar du kun kyang rtog pa dang dpyod pa dang bcas pa ste /
sa gsum po dag bye brag yod par bshad pa yang 'dod pa'i khams dang /
bsam gtan dang po'i dge ba nyon mongs pa dang bcas pa dang /
ma bsgribs la lung du mi ston pa'i sems la sogs pa thams cad ni rtog pa dang bcas shing dpyod pa dang bcas pa'i sa zhes bya'o / /
bsam gtan khyad par can gyi dge ba dang lung du mi ston pa'i sems la sogs pa ni rtog pa med la dpyod pa tsam gyi sa zhes bya'o / /
bsam gtan gnyis pa nas srid pa'i rtse mo'i bar gyi dge ba dang /
ma bsgribs la lung du mi ston pa'i sems la sogs pa ni rtog pa yang med la dpyod pa yang med pa'i sa zhes bya'o zhes bshad pa lta bu'o / /
'dir theg pa chen po'i gzhung dang sbyar na /
rnam par rig pa tsam du grub pa'i bstan bcos las ji skad du /
rtog pa ni kun du tshol ba'i yid kyis brjod pa ste /
rtsing bar 'jug pa'i ngo bo nyid do / /
dpyod pa ni so sor rtog pa'i yid kyis brjod pa nyid de /
zhib par 'jug pa'i ngo bo nyid do / /
'di gnyis ka yang lus dang sems reg par gnas pa dang /
reg par mi gnas pa'i rten byed pa'i las can te /
sems pa dang shes rab kyi phyogs gcig gi ngo bo nyid do / /
skad cig ma gcig la chos gnyis mtshungs par ldan pa yang ma yin te /
rtsing pa dang zhib pa'i rnam pas snga phyi tha dad pa'i phyir ro zhes bshad pa lta bu ste /
rgya cher ni rnam par 'byed pa ni rnal 'byor spyod pa'i sa dang /
rnam par bshad pa'i rigs pa dang /
rnam par rig pa tsam du grub pa'i bstan bcos la sogs pa las bstan pa bzhin du rig par bya'o / /
sa gsum tha dad par gyur pa yang slob dpon h+yan tsang gis 'di skad du bstan bcos rnal 'byor spyod pa'i sa ni rang gi ngo bo nyid kyi 'dod chags dang bral ba la dgongs nas sa gsum rnam par gzhag pa yin te /
'di ltar 'dod pa'i khams nas bsam gtan dang po'i bar gyi 'dus byas kyi chos rnams ni rang gi ngo bo nyid kyi 'dod chags yongs su ma spangs pa'i phyir rtog pa dang bcas shing dpyod pa dang bcas pa zhes bya'o / /
bsam gtan khyad par can gyi 'dus byas kyi chos rnams ni sa 'og ma'i 'dod chags dang bral ba'i phyir rtog pa med la dpyod pa tsam zhes bya'o / /
bsam gtan gnyis pa nas 'du shes med 'du shes med min gyi bar gyi 'dus byas kyi chos rnams ni rang gi ngo bo nyid kyi 'dod chags rtog pa dang dpyod pa dang bral ba'i phyir rtog pa yang med la dpyod pa yang med pa'i sa zhes bya ste /
rgya cher rnam par 'byed pa ni rnal 'byor spyod pa'i sa'i 'grel pa las bstan pa bzhin no zhes bshad de 'dir rtog dpyod las 'das pa zhes gsungs pa yang rtog dpyod 'di la dgongs nas gsungs pa yin no zhe'o / /
gnyis pa ni kha cig na re 'dir rtog dpyod ces gsungs pa ni khams gsum pa'i zag pa dang bcas pa'i sems dang sems las byung ba'i chos la rtog dpyod ces bya ste /
'di ni chos lnga las rnam par rtog pas bsdus so / /
rtog dpyod ces bya ba yang rnam pa gnyis te /
dang po ni 'dod pa'i khams kyi rtog dpyod rnam pa bzhi ste /
shes pa dag gi ngo bo nyid byed do zhes bshad de /
ming la sogs pa kun du tshol zhing da dung ma nges pa'i phyir ro / /
gnyis pa ni 'dir gsungs pa'i rtog dpyod nyid de /
khams gsum pa'i zag pa dang bcas pa'i sems la sogs pa la bya bas de'i phyir rtog dpyod ces gsungs pa yin no zhe'o / /
de'i phyir chos 'phags rigs pa des na don dam pa ni rtog pa dang /
dpyod pa thams cad kyi spyod yul gyi mtshan nyid thams cad las yang dag par 'das pa yin par rig par bya'o zhes bya ba ni gnyis pa mjug bsdu ba ste brda phrad par zad do / /
gzhan yang chos 'phags ngas don dam pa ni mtshan ma med pa'i spyod yul yin par bshad la rtog pa dang dpyod pa ni mtshan ma dang bcas pa'i spyod yul la spyod par zhes bya ba la sogs pas ni gnyis pa mtshan ma med pa'i spyod yul zhes bya ba ston to / /
'di yang rnam par bshad pa dang mjug bsdu ba ste /
'di ni rnam par bshad pa'o / /
tshig nges par 'grel pa'i mdo las ngas de kho na ni mtshan ma'i spyod pa ma yin par bshad la zhes 'byung ste /
slob dpon yang dag bden pa'i brjed byang las mtshan ma'i spyod pa zhes bya ba ni 'di lta ste /
khams bco brgyad pa'i mtshan nyid yul drug gi spyod pa dang /
rnam par shes pa drug gi skye mched dang /
dbang po drug go / /
dbang po dang yul dang rnam par shes pa 'di dag ni rtog pa dang /
dpyod pa'i spyod yul yin la /
de bzhin nyid ni rtog pa dang dpyod pa'i spyod yul ma yin no / /
de'i phyir khams bco brgyad kyis bsdus pa ma yin no zhes bshad do / /
'dir dpe gsar 'gyur las ni mtshan ma med pa'i spyod yul yin zhes 'byung ste /
mtshan ma med pa'i spyod yul 'di yang so so nas bshad pa mi mthun te /
kha cig na re rnam par mi rtog pa'i yul la dmigs pas mtshan ma med pa zhes bya ste gzung ba dang 'dzin pa'i mtshan ma yongs su spang ba'i phyir ro zhe'o / /
bshad pa 'di dang sbyar na mtshan ma med pas dmigs pa'i yul gyi spyod pa yin pa'i phyir mtshan ma med pa'i spyod yul zhes 'byung ste /
'di ni bdag po'i dbang du byas te bshad pa'o / /
kha cig na re mtshan ma med pa ni de bzhin nyid kyi mya ngan las 'das pa ste /
'di ni mtshan ma med pa'i ting nge 'dzin gyi spyod pa'o zhe'o / /
mdzod kyi bstan bcos dang sangs rgyas kyi sa'i 'grel pa las kyang mtshan ma bcu med pa'i phyir mtshan ma med pa zhes bya'o zhes bshad de 'di lta ste /
yul lnga dang skyes pa dang bud med dang /
skye ba dang rgas pa dang mi rtag pa med pas so / /
bshad pa 'di dang sbyar na mtshan ma med pa ni ye shes kyi spyod pa yin pa'i phyir mtshan ma med pa'i spyod yul zhes bya ste /
'di ni rnam par bshad pa drug las yongs su 'dzin pa'i dbang du byas te bshad pa'o / /
kha cig na re mnyam pa nyid kyi de bzhin nyid kyi chos nyid ni mtshan ma dang bral ba'i phyir mtshan ma med pa zhes bya ste /
don tshad med pa'i mdo las ji skad du don tshad med pa zhes bya ba ni chos gcig las chos gcig 'byung ba ni mtshan ma med pa'o / /
mtshan ma med pa de ni mtshan ma med pas mtshan ma med pa'o / /
mtshan ma med pa'i mtshan ma med pa gang yin pa de ni de kho na nyid kyi mtshan nyid ces bya'o / /
gang de bzhin nyid kyi mtshan nyid med pa gsungs pa gang yin pa de dag kyang 'di bzhin du bshad pa'o zhes gsungs so / /
gzhan yang bstan bcos shin tu rgyas pa brgya pa las gzhan yang de kho na nyid kyi stong pa'i don ni yod pa dang med pa la sogs pa chos thams cad kyi mtshan ma dang bral ba'i phyir mtshan ma med pa zhes bya'o zhes bshad do / /
gzhan yang rnal 'byor spyod pa'i sa las dngos po lnga po de dag las rnam pa du zhig ni 'dzin pa'i spyod yul gyi don yin par blta bar bya zhe na /
smras pa mdor bsdu na rnam pa gsum [(]te[,]ste[)] /
brjod pa dang bcas shing mtshan ma dang bcas pa 'dzin pa'i spyod yul dang brjod du med pa la mtshan ma dang bcas pa 'dzin pa'i spyod yul dang /
brjod du med pa la mtshan ma med pa 'dzin pa'i spyod yul lo / /
de la dang po ni tha snyad rjes su sad pa'i 'dzin pa'i spyod yul lo / /
gnyis pa ni tha snyad bag la nyal ba 'dzin pa'i spyod yul lo / /
gsum pa ni tha snyad bag la nyal bral ba'i 'dzin pa'i spyod yul lo / /
gzhan yang dang po gnyis ni kun rdzob kyi bden pa 'dzin pa yin no / /
tha ma ni don dam pa'i bden pa yin no zhes bshad do / /
gzhan yang bstan bcos shin tu rgyas pa brgya pa'i 'grel pa las /
de la dang po ni tha snyad sad par byed pa dang bcas pa'o / /
bar ma ni tha snyad kyi bag la nyal dang bcas shing sad pa med pa'o / /
tha ma ni tha snyad kyi bag la nyal sad pas thams cad du gtan du med pa'o / /
gzhan yang dang po gnyis ni kun rdzob la dmigs pa'o / /
tha ma gcig ni don dam pa la dmigs pa'o / /
gzhan yang phyi ma ni tha snyad dang gtan du bral ba dang bcas pa dang /
dmigs pa dang bcas pa'i sems kyis bden pa gnyis spyir bshad pa yin no zhes bshad do / /
shes rab kyi pha rol tu phyin pa'i mdo la sogs pa las /
phung po dang /
khams dang skye mched la sogs pa nas bla na med pa'i byang chub kyi bar du thams cad kyang dmigs su med pa gang yin pa de ni mtshan ma med pa'o zhes gsungs pa des don ci zhig ston ce na /
mdo sde'i dgongs pa rnams ni so so nas bshad pa mi mthun te /
slob dpon b+ha bya'i gzhung dang sbyar na ngo bo nyid rnam pa gsum spyi'i dbang du byas nas dmigs su med pa zhes ston to / /
slob dpon chos skyong la sogs pa'i gzhung gis ni kun brtags pa kho na spang ba'o zhes ston to / /
'og nas ngo bo nyid med pa bstan pa'i le'u las rgya cher rnam par 'byed do / /
rtog pa dang dpyod pa'i mtshan ma dang bcas pa'i spyod yul la spyod pa zhes bya ba la /
rtog pa dang dpyod pa ni rnam par rtog pa'i ngo bo nyid yin pas de'i mtshan ma med pa'i de bzhin nyid khong du mi chud do zhes bya ba'i tha tshig go / /
de'i phyir chos 'phags rigs pa des na /
don dam pa ni rtog pa dang dpyod pa'i spyod yul gyi mtshan nyid las yang dag par 'das pa yin par rig par bya'o zhes bya ba ni gnyis pa mjug bsdu ba ste brda phrad par zad do / /
gzhan yang chos 'phags ngas don dam pa ni brjod du med pa yin par bshad la /
rtog pa dang dpyod pa ni brjod pa'i spyod yul la spyod pas zhes bya ba la sogs pas ni gsum pa brjod du med pa'i mtshan nyid ces bya ba bstan te /
'di ltar de bzhin nyid kyi don dam pa ni 'dus byas dang /
'dus ma byas la sogs pa yongs su spang ba'i phyir ro / /
brjod du med pa de yang 'phags pa rnams kyi gsung rab dang sbyar na /
rnam pa mang bas dang po ni sde snod bzhi pa ma yin pa'i phyir brjod du med pa zhes bya ste /
ji ltar be'u'i sde pa rnams chos kyi sde snod rnam pa lnga rnam par gzhag pa 'di lta ste /
dus gsum dang 'dus ma byas dang brjod du med pa dang /
brjod du med pa'i chos dang /
brjod du med pa'i chos kyi sde snod do / /
sde snod ces bya ba ni yang dag pa'i bdag go zhes zer ba ltar dus gsum dang 'dus ma byas la brjod du med pa zhes bshad du yang mi rung ngo / /
gnyis pa ni sgro 'dogs pa dang skur pa 'debs pa la sogs pa dang bral bas /
brjod du med pa zhes bya ste /
ji ltar thams cad yod par smra ba'i gzhung gi bstan bcos bye brag tu bshad pa chen po las gal te brjod pa yod pa yin no / /
me zhes brjod pa na lce tshig par 'gyur ba dang /
zas zhes brjod pa tsam gyis 'grangs pa'i bya ba byed par 'gyur ba'i rigs so zhes bshad pa lta bu ste /
rgya cher ni de nyid las bshad pa bzhin no / /
gsum pa ni theg pa chen po'i gzhung dang sbyar na /
mdor bsdu na don rnam pa bzhis bstan to / /
dang po ni sgro 'dogs pa dang skur pa la sogs pa dang bral bas brjod du med pa zhes bya ste /
ji ltar shes rab kyi pha rol tu phyin pa'i 'grel pa las me zhes brjod pas lce tshig par 'gyur ba'i rigs so zhes bshad pa yang /
thams cad yod par smra ba dag 'dod pa dang mthun no / /
gnyis pa ni mngon sum gyi tshad mas spyod yul gyi phyir brjod du med pa zhes bya ste /
ji ltar rigs pa'i sgo'i bstan bcos las /
chos rnams thams cad la ni mtshan nyid rnam pa gnyis yod de /
rang gi mtshan nyid mngon sum gyi tshad mas dmigs su yod pas brjod du med pa dang /
spyi'i mtshan nyid rjes su dpag pa'i tshad mas dmigs su yod pas brjod du yod pa ste /
rigs pa des na 'phags pa rnams kyi gsung gi tshad ma ni rjes su dpag pa'i tshad mas bsdus pas chos rnams kyi rang gi mtshan nyid ni brjod du med pa yin no zhes bstan pa lta bu'o / /
chos rnams zhes gsungs pa des brjod pa ston pa zhig yin nam /
'on te brjod pa dpag pa yin /
slob dpon h+yan tsang gis mtshan nyid spyir bsdus te bshad pa las /
sde pa rnams thams cad kyang /
chos rnams zhes bstan pa de ni yang phal cher brjod pa bstan pa yin no zhes ston kyang rjes su dpag pa'i tshad mas chos tha dad pa'i dpe can dag gis brjod pa dgag pa yin no zhes zer bar zad do / /
theg pa chen po yang de bzhin te /
de'i phyir bstan bcos yang dag pa'i rigs pa la 'jug pa las chos mtshungs pa'i dpe can dag ni 'di lta ste /
gang byas pa de dag ni mi rtag par snang ste /
dper na bum pa la sogs pa lta bu'o zhes zer ro / /
chos tha dad pa'i dpe can dag ni 'di lta ste /
rtag pa gang yin pa de dag ni byas pa ma yin par snang ste /
nam mkha' la sogs pa lta bu'o zhes zer te /
de la 'di ltar rtag pa zhes bya ba des ni mi rtag pa ma yin par ston to / /
byas pa ma yin zhes bya ba des ni byed pa med par bstan te /
de'i phyir mi mtshungs pa'i dpe rnams ni brjod pa dgag par bya ba yin par rig par bya'o zhes 'byung ngo / /
gzhan yang bstan bcos lag na rin po che las /
tha dad pa'i phyogs dgag pa'i ched du ni chos mi mtshungs pa'i dpe rnam par bzhag pa yin te /
tha dad pa'i phyogs med pa'i phyir dgag pa'i don yongs su grub pa yin no zhes bshad do / /
gzhan yang de nyid las gzhan yang brjod pa dgag pa'i tshig ni dgag par bya ba bkag pas mchog tu gyur pa yin te /
gang dgag par bya ba bkag nas nus pa yang der zad pas yang brjod par bya ba'i bye brag ston par mi nus so zhes bshad do / /
'dir theg pa chen po'i bstan pa dang sbyar na brjod pa thams cad ni brjod pa dgag pa yin te /
de'i phyir rigs pa'i sgo'i bstan bcos las dpe ni rnam pa gnyis yod de /
chos mtshungs pa dang chos mi mtshungs pa'o / /
de la snga ma ni brjod pa dgag pa'o / /
phyi ma ni bkag pa sdud pa kho na'o zhes bshad de zhib tu de nyid las 'byung ba bzhin no / /
'di ni dpe rnam pa gnyis kyi bye brag tu dbye ba yin te /
snga ma ni mtshungs pa'i dpe'o / /
phyi ma ni mi mtshungs pa'i dpe ste /
chos rnams kyi rang gi mtshan nyid ni brjod du med pa'o / /
gal te spyi'i mtshan nyid brjod na ni chos gzhan yang dgag pa ste /
ji ltar sngon po zhes brjod pa na sngon po ma yin pa la sogs pa bkag pa lta bu'o / /
gzhan yang bstan bcos shin tu rgyas pa brgya pa las ngas bshad pa rnams ni thams cad kyang dgag pa'i tshig gzhung smos pa dag yin te /
de la dgag pa ni gzhan dag gi skye ba dang 'gag pa la sogs par 'dzin par dgag pa ste /
skye ba med pa ni dgag par 'gyur ba ma yin pas /
skye ba kho na dgag pa'o / /
'gag pa med pa ni skye bar 'gyur ba ma yin pas /
'gag pa de kho na dgag pa'o / /
chad pa dang rtag pa ma yin pa la sogs pa de yang de bzhin du rig par bya'o / /
mya ngan las 'das pa'i tshe skye shi chad cing 'gag pa yin mod kyi de ni thabs kyi bshad pa yin pas btags pa yin gyi yang dag pa ni ma yin te /
ji ltar lha'i gnas na rtag tu bde ba la sogs pa yod do zhes bstan pa lta bu ni kun rdzob kyi dbang du bshad pa yin gyi yang dag pa nyid dang mthun pa'i tshig ni ma yin no / /
sngar gong du bstan pa'i tshig 'bru dag gis ci rigs par kun du brtags pa'i 'dzin pa rnams gzhig par bya ste /
bdag la sogs pa yang dag pa ma yin na su zhig yang dag pa nyid du 'gyur /
'di ltar mthar phyin pa'i snying po nyid ni sems dang brjod pa'i lam chad pa rnam par dag pa'i spros pa thams cad yongs su mi rgyu bas /
'phags pa rnams kyi nang gi shes pa so sor rig pa kho na'o zhes bshad do / /
gsum pa ni ming dang don gcig la gcig ltos nas phan tshun glo bur yin pa'i phyir brjod du med pa zhes bya ste /
bstan bcos theg pa chen po bsdus pa las ji skad du gzhan yang gzhan gyi dbang gi ngo bo nyid kun brtags pa'i ngo bo nyid du ji ltar snang ba de'i bdag nyid ma yin par ci mngon zhe na /
ming gi snga rol na blo med pas bdag nyid du 'gal ba'i phyir dang /
ming mang pos bdag nyid mang por 'gal ba'i phyir dang /
ming nges pa med pas bdag nyid 'dres par 'gal ba'i phyir ro zhes 'byung ste /
rgya cher rnam par 'byed pa ni slob dpon dbyig gnyen dang /
ngo bo nyid med kyis 'grel pa dang /
ngo bo nyid med cing rnam pa gsum bstan pa'i bstan bcos dang /
rnal 'byor spyod pa'i sa dang /
byang chub sems dpa'i sa las bstan pa bzhin du rig par bya'o / /
bzhi pa ni chos thams cad dmigs su med pa'i phyir brjod du med pa zhes bya ste /
de'i phyir 'phags pa rdo rje gcod pa la sogs pa las de bzhin gshegs pas chos gang bstan pa de ni gzung du ma mchis te /
de ci'i slad du zhe na /
'phags pa'i gang zag rnams ni 'dus ma byas kyi chos kyis rab tu phye ba'o zhes gsungs so / /
gzhan yang 'phags pa dri ma med par grags pas brten pa'i mdo gnyis su med par 'jug pa'i le'u las /
byang chub sems dpa' mang po rnams rang gis rtogs pa dag so so nas bshad nas dus gcig tu byang chub sems dpa' 'jam dpal la ji ltar na byang chub sems dpa'i gnyis su med pa'i chos kyi sgor 'jug pa khong du chud pa yin /
de nas 'jam dpal gyis byang chub sems dpa' rnams la smras pa ni /
khyed la sogs pas gang smras pa de dag thams cad gnyis su med pa yin mod kyi /
ji ltar bdag gis shes pa ltar khyed kyis gang smras pa de dag ni da dung gnyis su gyur pa yin te /
gal te byang chub sems dpa' gang gis chos thams cad la tshig mang ba brjod du med pa'o / /
bstan du med pa tha snyad med pa /
spros pa rnams dang bral ba /
rnam par rtog pa yongs su chad par gyur na /
de ni gnyis su med pa'i sgor 'jug pa khong du chud pa zhes bya'o / /
de'i tshe 'jam dpal gyis dri ma med par grags pa la bdag la sogs pas ni ji ltar khong du chud pa bzhin du so so nas bshad zin pas khyod kyis smros shig ces smras pa dang /
dri ma med par grags pa cang mi smra bar gyur to zhes gsungs te /
zhib tu de nyid las bstan pa bzhin no / /
gong du bstan pa'i don rnam pa bzhi las kha cig na re mdo sde 'di ni don bzhi pa dang sbyar nas gsungs pa yin te /
chos thams cad dmigs su med pa'i phyir ro zhe'o / /
kha cig na re theg pa chen po bsdus pa las bstan pa bzhin du ming dang don phan tshun glo bur yin pa'i phyir brjod du med pa zhes bya ste /
de'i phyir rnal 'byor spyod pa'i sa las ci dngos po lnga po de dag gis thams cad gsungs pa yin nam /
'on te ma yin zhe na /
smras pa yin no / /
chos de dag thams cad kyi ngo bo nyid gang yin pa brjod par bya zhe na /
smras pa chos rnams kyi ngo bo nyid yin no / /
chos de dag gi mtshan nyid ji lta ba bzhin yin par blta bar bya zhe na /
smras pa /
sgyu ma lta bu'i mtshan nyid yin gyi gtan med pa nyid ni ma yin te /
dper na sgyu ma'i las nyid kyis ni yod la /
glang po che la sogs pa'i ngo bo'i yod pa ma yin pa de bzhin du /
ngo bo nyid kyang ming dang /
mtshan ma tsam nyid du ni yod la /
ngo bo nyid dang bye brag tu gdags pa gnang ba'i dngos por yod pa ni ma yin no / /
gang gi phyir brjod du med pa brjod pa yang /
brjod du med pa zhes bya bar brjod par smras pas chos rnams brjod du med pa zhes bya bar mi rung ngo zhe na /
smras pa brjod du med pa de brjod du med do zhes dam bcas pa'i tshe kho na dgag pa byas zin pas de'i nyes pa med de /
don de nyid rtogs par bya ba'i phyir sbyor ba byed de dpe mtshungs pa'i phyir ro zhes bshad do / /
chos thams cad brjod du med pa yin na /
bcom ldan 'das kyis gzhan dag la ji ltar ston par mdzad ce na /
smras pa /
rnal 'byor spyod pa'i sa las gal te brjod pa ma bskyed na /
gzhan dag la chos thams cad brjod du med pa'i ngo bo nyid ston par yang mi 'gyur la gzhan dag kyang thos par mi 'gyur ro / /
gal te thos pa med na chos 'di dag thams cad brjod du med pa'i ngo bo nyid yin par yang mi shes pas gzhan dag chos rnams kyi brjod du med pa nyid thos shing khong du chud par bya ba'i ched du /
de'i phyir brjod du med pa'i ngo bo nyid 'di la brjod pa bskyed pa yin no zhes bshad do / /
brjod pa thams cad rtog pa dang dpyod pa la brten pa yin nam zhe na /
smras pa so so nas bshad pa mi mthun te /
slob dpon nye ba'i 'od ni sa brgyad pa yan chad rtog dpyod la mi brten par brjod pa 'byung ste /
'di ltar rtog pa dang dpyod pa dag ni thogs pa dang bcas pa'i phyir ro zhes bshad do / /
slob dpon chos skyong ni byang chub sems dpa' sa bcu pa la yang rtog pa dang dpyod pa la ltos nas brjod pa 'byung ngo zhes bshad do / /
des na rtog pa dang dpyod pa yod kyang thogs pa med par bshad de /
rjes las thob pa'i ye shes dang lhan cig pa'i phyir ro zhe'o / /
rnam par mi rtog pa'i ye shes mngon sum du gyur pas na chos 'chad par nus sam zhe na /
smras pa 'chad na yang mi rung ba med de /
skad cig ma gcig la ye shes gnyi ga mngon sum du gyur pas /
de la rnam par mi rtog pa'i ye shes ni rtog dpyod dang ldan pa ma yin la rjes las thob pa'i ye shes ni rtog dpyod dang bcas pas brjod pa 'byung ba'i phyir ro / /
de'i phyir shes rab kyi pha rol tu phyin pa'i 'grel pa las /
byang chub sems dpa' rnams ni rtag par bsam gtan dang /
ting nge 'dzin la 'jug cing sems rtse gcig tu bsdus te /
mi g.yo bas rtog pa dang dpyod pa mi skye bar yang chos 'chad do zhes 'byung ste /
rgya cher de nyid las bshad pa bzhin no / /
de'i phyir chos 'phags rigs pa des na don dam pa ni rtog pa dang dpyod pa'i spyod yul gyi mtshan nyid thams cad las yang dag par 'das pa yin par rig par bya'o zhes bya ba ni gnyis pa mjug bsdu ba ste /
don de ni brda phrad par zad do // //
bam po bcu gsum pa /
gzhan yang chos 'phags ngas don dam pa ni tha snyad rnams yang dag par chad pa yin par bshad la /
rtog pa dang dpyod pa ni tha snyad kyi spyod yul la spyod pas zhes bya ba la sogs pas ni bzhi pa dngos po thams cad yang dag par chad pa zhes bya ba ston to / /
'di yang rnam par bshad pa dang /
mjug bsdu ba dang gnyis kyis bstan te 'di ni dang po'o / /
tshig nges par 'grel pa'i mdo las ni gzhan yang chos 'phags ngas de kho na nyid ni dngos po rnam pa bzhi po 'di lta ste /
mthong ba dang /
thos pa dang /
bye brag phyed pa dang /
rnam par shes pa thams cad yang dag par chad pa yin par bshad la /
rtog pa dang dpyod pa ni dngos po rnam pa bzhi la dmigs pa la 'byung bas na zhes 'byung ste /
dngos po rnam pa bzhi ni mthong ba la sogs pa nyid do / /
dgongs pa zab mo rnam par dgrol ba'i mdo las ni tha snyad rnams chad pa zhes 'byung gi dngos po rnam pa bzhi zhes ni mi 'byung ngo / /
'dis ni don dam pa ni ming la sogs pa dang bral ba'i phyir mthong ba la sogs pa'i spyod yul rnam pa bzhis bstan par bya ba ma yin par bstan te /
de ci'i phyir zhe na /
mthong ba dang thos pa dang /
bye brag phyed pa dang /
rnam par shes pa dag ni zag pa dang bcas shing spros pa dag gis bcings pa yin la /
don dam pa'i bden pa'i tshul ni mthong ba la sogs pas gzung bar bya ba'i phyir spyod yul ma yin pas /
de'i phyir mthong ba la sogs pa'i dngos po dag gis don dam pa bstan par mi nus so / /
tha snyad dang bstan par bya ba la bye brag ci yod ce na smras pa tha snyad dag gis brjod par bya ba ma yin pa dang /
mthong ba la sogs pa bstan par bya ba'i yul ma yin pas /
de'i phyir bye brag tu gyur pa yin no / /
mthong ba dang thos pa dang /
bye brag phyed pa dang rnam par shes pa dag gis bshad pa zhib tu ni mtshan nyid bstan pa dag las 'byung ba bzhin no / /
mthong ba dang thos pa dang /
bye brag phyed pa dang /
rnam par shes pa de yang so so nas bshad pa mi mthun pas /
thams cad yod par smra ba'i gzhung gis dbang po drug dang sbyar nas bshad de mig gi dbang po gang yin pa de ni mthong ba'o / /
rna ba'i dbang po gang yin pa de ni thos pa'o / /
dbang po gsum gyi grangs gang yin pa de ni bye brag phyed pa'o / /
yid kyi dbang po gang yin pa de ni rnam par shes pa'o zhes bshad de /
de'i phyir bstan bcos sems sna tshogs bstan pa las /
mig gi rjes su mthong ba skye / /
rna khams rjes su thos pa skye / /
khams gsum rjes su bye brag phyed / /
yid khams rjes su rnam shes skye / /
zhes bstan pa yin no / /
de la dbang po drug la rjes su skye ba zhes bya ba yang 'di lta ste /
mig la sogs pa'i dbang po dag la dbang po'i rjes su rnam par shes pa skye ba'i cha mtshungs pas bsdus pa yin pas /
cha mtshungs pa'i dbang po la brten nas bdag po la sogs pa'i bdag nyid du ston pas /
de'i phyir rjes su skyes pa la mthong ba la sogs par bshad do / /
mdzod kyi bstan bcos las kyang 'di dang mthun par bshad do / /
de'i phyir de nyid las mthong ba la sogs pa'i mtshan nyid ji lta bu zhe na /
tshig le'ur byas pa las /
mig dang rna ba yid rnam shes / /
gzhan yang rnam par shes pa gsungs / /
de dag go rims bzhin du ni / /
mthong thos rnam shes bye brag phyed / /
ces gsungs te rgya cher ni de nyid las bshad pa bzhin no / /
gzhan yang bstan bcos bye brag tu bshad pa chen po las /
de la mig gi rnam par shes pas myong ba gang yin pa de ni mthong ba'o / /
rna ba'i rnam par shes pas myong ba gang yin pa de ni thos pa'o / /
rnam par shes pa gsum gyis myong ba gang yin pa de ni bye brag phyed pa'o / /
yid kyi rnam par shes pas myong ba gang yin pa de ni rnam par shes pa'o zhes 'byung ngo / /
yul rnam pa bzhi bstan pa'i phyir mthong ba dang /
thos pa dang /
bye brag phyed pa dang /
rnam par shes pa ni dbang po yin gyi rnam par shes pa ni ma yin no / /
rnam par shes pa smos pa yang mig la sogs pa'i dbang po gdon mi za bar rnam par shes pas grogs byas nas gdod yul 'dzin nus par bstan pa'i phyir te /
'di ltar rnam par mtshungs pa'i dbang po dag la ni bya ba'i nus pa yod kyi de dag dang rnam pa mi mtshungs pa ni ma yin pa'i phyir ro / /
ci'i phyir mig dang rna ba dang /
yid kyi dbang po gsum po so so re rer rnam par gzhag ce na /
bstan bcos sems sna tshogs bstan pa las /
khams gsum po 'di dag gis sbyor bar 'dod pas 'dod chags dang bral ba dang rnal 'byor bsgom pa dang /
mngon par shes pa nyid dang yan lag bzhi dang /
yan lag lnga pa'i bsam gtan gyi 'bras bu 'thob pas /
de'i phyir de dag gi rjes su skyes pa so sor rnam par gzhag pa yin la /
gzhan gsum gyi rjes su skyes pa dag la ni de dag gi mtshan nyid kyi rnam pa med pa'i phyir gcig tu rnam par gzhag pa yin te /
rgya cher ni bye brag tu bshad pa chen po las bstan pa bzhin no / /
ci'i phyir sna la sogs pa'i dbang po gsum po dag la gcig tu bsdus nas bye brag phyed pa zhes bstan zhe na smras pa /
bstan bcos sems sna tshogs bstan pa'i tshig le'ur byas pa las /
lung du mi ston spyod yul la / /
bye brag phyed sems der 'jug ste / /
rjes su rnam shes gsum skye bas / /
de ni bye brag phyed ces bya / /
zhes 'byung ngo / /
gzhan yang mdzod kyi bstan bcos las dri dang ro dang reg bya gsum ni lung du mi ston pa'i ngo bo nyid yin pa'i phyir dang /
shi ba bzhin du shes pa med pa'i phyir mngon par rtogs pa dag gis logs shig tu bye brag phyed pa'i ming rnam par gzhag pa yin no / /
drug pa yid kyi dbang po ni rnam par shes pa mi skye na yang rnam pa mtshungs pa nyid du 'grub pa dang /
shes pa nyid du yang dag par 'grub pa nyid du 'gyur bas so / /
gal te de ltar ma yin na dgra bcom pa tha ma'i dran pa'i yid kyi rnam par shes pa nyid du grub par mi 'gyur ro zhes bstan to / /
gzhan yang bstan bcos sems sna tshogs bstan pa las /
yid kyi khams kyi rjes su skyes pa'i rnam par shes pa zhes bya ba yang /
rnam par shes pa dang bcas pa'i dbang po bstan par 'dod pa'i phyir re zhig rjes su skyes pa zhes bshad pa yin no zhes 'byung ngo / /
mdo sde pa dag gis rnam pa gsum du bshad de /
de yang de kho na nyid grub pa'i bstan bcos dang sbyar na de las tshad ma gsum la sogs pa brten nas mthong ba la sogs pa la rnam par 'byed de /
de'i phyir de nyid kyi tha snyad brgyad bstan pa'i le'u las mthong ba dang /
thos pa dang /
bye brag phyed pa dang /
rnam par shes pa la bye brag ci yod ce na /
smras pa rnam pa gsum ste /
mthong ba la yid ches pa gang yin pa de ni mngon sum mo / /
thos pa la yid ches pa gang yin pa de ni 'phags pa'i lung ngo / /
rnam par shes pa ni rjes su dpag pa'i shes pa gang yin pa'o / /
bye brag phyed pa ni rnam par rtog pa gang yin pa'o / /
yid ches pa'i shes rab rnam pa gsum po 'di yang res 'ga' ni yang dag pa nyid du 'gyur ro / /
res 'ga' ni phyin ci log tu yang 'gyur ro zhes 'byung ste /
zhib tu de nyid las bshad pa bzhin du rig par bya'o / /
de la rnam par shes pa'i tshogs drug gis sems kyi yul mthong ba thos pa gang yin pa de ni mngon sum yin pas de'i phyir gang gis mthong ngo zhes zer ba la yid ches pa gang yin pa de ni mngon sum gyi yid ches pa zhes bya'o / /
yul la mi brten par lung la brten nas shes pa gang yin pa de ni thos pa zhes bya bas /
de'i phyir thos so zhes zer ba la yid ches pa gang yin pa de ni 'phags pa'i gsung la yid ches pa zhes bya'o / /
ma mthong ba dang /
ma thos pa'i yul de dag la snga ma'i mthong ba dang thos pa la brten nas rjes su dpag pas shes pa gang yin pa de ni rjes su dpag pa'i shes pa zhes bya'o / /
sems snga ma'i gsum pa'i rjes la yang nas yang du rnam par rtog pa'i sems gang yin pa de ni bye brag phyed pa zhes bya'o / /
de yang ji ltar rnam par rtog ce na /
sngar mthong ba'i rgyus yang nas yang du bsams nas lta ba'i 'du shes 'byung ba'am /
yang na snga ma'i lta ba las 'byung ba med pa gang yin pa de ni lta ba'i 'og tu bye brag phyed pa zhes bya'o / /
thos pa dang rnam par shes pa'i 'og tu byung ba'i bye brag phyed pa bstan pa ni brda phrad par zad do / /
bye brag phyed pa'i sems de yang mthong ba dang thos pa dang /
rnam par shes pa'i sems rnam pa gsum gyi 'og tu 'byung ngo / /
ma mthong ba dang ma thos pa dang /
rnam par shes pa'i 'og tu yang skye ste /
dper na sngar ma mthong ba las phyis mthong ba brjod nas mthong ba'i 'du shes 'byung ba lta bu gang yin pa de ni ma mthong ba'i 'og tu 'byung ba zhes bya ste /
ma thos pa dang rnam par ma shes pa'i bye brag phyed pa yang de bzhin no / /
mdzod kyi bstan bcos dang sbyar na /
de las ni slob dpon gnyis kyi bshad pa yod de /
slob dpon kha cig na re dbang po lnga po dag gis yul mngon sum du byas pa'i sems gang yin pa de ni mthong ba zhes bya'o / /
gzhan yang brgyud de thos pa gang yin pa de ni thos pa zhes bya'o / /
rang gi sems bskyod de rigs pa rnam pa sna tshogs kyi rjes su dpag pas snang ba gang yin pa de ni bye brag phyed pa zhes bya'o / /
yid kyis mngon sum du byas pa gang yin pa de ni rnam par shes pa zhes bya'o / /
yul lnga po re re la mthong ba dang /
thos pa dang bye brag phyed pa dang rnam par shes pa'i tha dad rnam pa bzhi 'byung ste /
yid kyi yul la ni mthong ba ma gtogs pa gsum yod do zhes bshad de /
zhib tu de nyid las bstan pa bzhin no / /
slob dpon 'di'i dgongs pa ni dbang po lnga po dag gis mngon sum gyi tshad mas thob pa gang yin pa de ni yul lnga po dag gsal ba'i phyir mthong ba zhes bya'o / /
lung gi tshad ma la brten nas brgyud de thos pa'i bye brag yul rnam pa bcu drug po gang yin pa de ni thos pa zhes bya'o / /
rjes su dpag pa'i tshad ma la brten nas rang gi sems bskyod de rigs pa sna tshogs kyi rjes su dpag pas snang ba'i yul drug po gang yin pa de ni bye brag phyed pa zhes bya'o / /
yid kyi rnam par shes pas mngon sum gyi tshad ma la brten nas yul drug po dag mngon sum du byas pa gang yin pa de ni rnam par shes pa zhes bya ste /
'di ltar yid kyi rnam par shes pa lnga po de dag gi rjes la mngon sum gyi tshad mas yul lnga po dag mngon sum du rtogs pa'am /
rnam par shes pa mngon sum gyi tshad ma la gnas nas chos mngon sum du rtogs pa'am /
yang na ting nge 'dzin la gnas pa'i yid mngon sum gyi tshad mas yul drug po dag mngon sum du byas pa'o snyam du sems so / /
sngon gyi slob dpon dag ni 'di skad du ston te /
mig gis mngon sum du mthong ba ni mthong ba zhes bya'o / /
gzhan las brgyud de thos pa ni thos pa zhes bya'o / /
rang gi sems bskyod nas sna tshogs su bsams pas gzhal ba ni bye brag phyed pa zhes bya'o / /
bdag nyid kyi nang gi myong ba dang /
bdag nyid kyi mngon sum du byas pa ni rnam par shes pa zhes bya'o zhes bshad do / /
'di'i dgongs pa ni 'di skad du ston te /
mig gi mngon sum gyi tshad mas mthong ba gang yin pa de ni mthong ba zhes bya ste /
mig 'ba' zhig la mthong ba zhes bya ba yang 'das pa'i gzugs kyi yul mchog tu gsal bar snang bas /
de'i phyir mig 'ba' zhig mthong ba zhes bya'o / /
lung gi tshad ma la brten nas gzhan las brgyud de thos pa'i yul drug po gang yin pa de ni thos pa zhes bya'o / /
rjes su dpag pa'i tshad ma la brten nas rang gi sems bskyod de /
sna tshogs su bsams pa dang /
gzhal ba gang yin pa de ni bye brag phyed pa zhes bya'o / /
gzhan yang mngon sum gyi tshad mar gyur pa'i rna ba dang /
sna dang /
lce dang /
lus la brten nas bdag nyid kyis myong ba'i yul rnam pa bzhi dang /
yid kyi dbang po'i mngon sum gyi tshad mas bdag nyid kyis mngon sum du byas pa'i yul drug po gang yin pa de dag thams cad ni rnam par shes pa zhes ston to / /
bshad pa 'di dang sbyar na mthong ba ni mig 'ba' zhig go / /
thos pa dang bye brag phyed pa ni yid kho na'o / /
rnam par shes pa ni rna ba dang /
sna dang /
lce dang /
lus dang /
yid kyi dbang po yang ngo / /
yul rnam pa drug las gzugs ni rnam pa bzhi char skyed par byed do / /
sgra la sogs pa yul lnga po dag ni gzhan gyi thos pa dang bye brag phyed pa dang /
rnam par shes pa gsum po dag skyed par byed do / /
'dir theg pa chen po'i bstan bcos rnams kyang so so nas mi mthun te /
shes rab kyi pha rol tu phyin pa'i 'grel pa las /
mig gi rnam par shes pas shes pa gang yin pa de ni mthong ba zhes bya'o / /
rna ba'i rnam par shes pas shes pa gang yin pa de ni thos pa zhes bya'o / /
sna dang /
lce dang lus kyi rnam par shes pa gsum po dag gis shes pa gang yin pa de ni bye brag phyed pa zhes bya'o / /
yid kyi rnam par shes pas thob pa gang yin pa de ni rnam par shes pa zhes bya'o zhes 'byung ste /
zhib tu de nyid las bshad pa bzhin no / /
bstan bcos chos mngon pa sna tshogs kun las btus pa las ni de la mthong ba dang thos pa dang /
bye brag phyed pa dang /
rnam par shes pa'i don ni 'di lta ste /
mig gis myong ba gang yin pa de ni mthong ba'i don to / /
rna bas myong ba gang yin pa de ni thos pa'i don to / /
bdag nyid kyis 'di dang 'di lta bu'o zhes sems shing gzhal ba gang yin pa de ni bye brag phyed pa'i don to / /
bdag nyid kyi nang gi myong ba gang yin pa de ni rnam par shes pa'i don to zhes ston to / /
rnal 'byor spyod pa'i sa las ni tha snyad bzhi gang zhe na /
mthong ba'i tha snyad dang /
thos pa'i tha snyad dang /
bye brag phyed pa'i tha snyad dang /
rnam par shes pa la brten pa'i tha snyad do / /
mthong ba la brten pa'i tha snyad ni 'di lta ste /
gang des mig la brten te /
phyi rol gyi gzugs mngon sum du byas nas de la brten te gzhan dag la tha snyad du brjod pa gang yin pa de ni mthong ba'i tha snyad ces bya'o / /
thos pa la brten pa'i tha snyad ni 'di lta ste /
gang gzhan las thos nas de la brten te /
gzhan dag la tha snyad du brjod pa gang yin pa'o / /
bye brag phyed pa la brten pa'i tha snyad ni 'di lta ste /
gang des ma mthong ma thos par bdag nyid kyis bsams shing gzhal la nye bar brtags nas de la brten te gzhan dag la tha snyad du brjod pa gang yin pa'o / /
rnam par shes pa la brten pa'i tha snyad ni 'di lta ste /
gang des nang so sor rang gis rig pa dang /
rtogs pa dang reg pa dang mngon sum du byas nas de la brten te /
gzhan dag la tha snyad du brjod pa gang yin pa'o zhes bshad do / /
de la mthong ba zhes bya ba yang bshad pa rnam pa gsum yod de /
kha cig na re mig gi dbang po la mthong ba zhes bya ste /
de'i phyir mig gis myong ba gang yin pa de ni mthong ba'i don to zhes bshad pa yin no zhe'o / /
kha cig na re mig gi rnam par shes pa la mthong ba zhes bya ste /
de'i phyir rnal 'byor spyod pa'i sa las 'di lta ste /
mig la brten te phyi rol gyi gzugs mngon sum du byas nas shes zhes bstan pa yin te /
mig gis myong ba gang yin pa de ni mthong ba'i don to zhes bstan pa yang rnam par shes pa mig la brten pa'i phyir ro zhe'o / /
kha cig na re mig gi dbang po dang rnam par shes pa la mthong ba zhes bya ste /
de'i bstan bcos chos mngon pa sna tshogs kun las btus pa las /
mig gis myong ba gang yin pa de ni mthong ba'i don to zhes bstan to / /
gzhan yang rnal 'byor spyod pa'i sa las /
mig la brten te phyi rol gyi gzugs mngon sum du byas nas zhes bshad pa de'i phyir mig gi dbang po dang /
rnam par shes pa ni mthong ba'i bdag nyid yin no zhe'o / /
gal te de lta na ci'i phyir chos mngon pa sna tshogs kun las btus pa las /
mig gis gzugs mthong ngam /
'on te rnam par shes pa la sogs pas yin zhes bshad /
smras pa /
mig gis phyi rol gyi gzugs mthong ba yang ma yin la /
rnam par shes pa la sogs pas kyang ma yin te /
'di ltar chos thams cad la byed pa med pa'i phyir ro / /
'dus pa'i dbang gis btags pa tsam la mthong ba zhes brjod do / /
gzhan yang dbang po drug las mig gis gzugs mthong ba la gtso bor gyur te /
rnam par shes pa la sogs pa ni ma yin pa'i phyir mig gis gzugs rnams mthong ngo zhes bshad do / /
rnal 'byor spyod pa'i sa las ni don dam pa'i rigs pa la brten nas mig la sogs pa yang ma yin /
de dag gi rnam par shes pa yang ma yin no / /
de ci'i phyir zhe na /
chos rnams ni rang gi ngo bo nyid kyis rkyen mang po las skye ba'i phyir dang /
skad cig mar 'dzin pa'i phyir dang /
byed pa med pa'i phyir dang /
kun rdzob kyi rig pa'i dbang du byas nas mig la sogs pa ni gtso bor gyur pa'i phyir /
de dag la brtags pa tsam du mthong ba zhes bshad do zhes zhib tu de nyid las 'byung na /
ci'i phyir mig gi dbang po dang /
rnam par shes pa gnyi ga la mthong ba bshad /
smras pa mig gi dbang po dang rnam par shes pa la so sor mthong bar 'dod pa dgag pa'i phyir mthong ba ni mig gi dbang po yang ma yin /
rnam par shes pa yang ma yin zhes bshad kyi dbang po dang rnam par shes pa'i 'dus pa dgag pa ni ma yin te /
mthong ba ni dbang po dang /
rnam par shes pa gnyi ga'i ming la mthong ba zhes bya bas so / /
gzhan yang mthong ba dang thos pa dang bye brag phyed pa dang /
rnam par shes pas lta ba dang /
gzugs mthong ba mi mtshungs pa'i phyir 'gal ba med do / /
shes rab kyi pha rol tu phyin pa'i 'grel pa dang sbyar na /
de las ni chos bzhi 'dus pa 'di lta ste /
rna ba'i dbang po dang /
rnam par shes pa dang /
yid kyi rnam par shes dang /
sgra 'dus pa las thos pa zhes bya'o zhes bshad de /
zhib tu de nyid las 'byung ba bzhin no / /
de la thos pa zhes bya ba ni gzhan dag la thos pa dang /
bsams pa'i shes rab la sogs pa'i ngo bo nyid de /
'di ni yid kyi rnam par shes pa dang mtshungs par ldan pa'i sems kyi ngo bo nyid do / /
gal te de lta na ci'i phyir rnal 'byor spyod pa'i sa las thos pa ni 'phags pa'i lung gi tshad ma'o zhes bstan /
smras pa /
'phags pa'i lung gi tshad ma yang rnam pa gnyis yod de /
dang po ni 'phags pa'i bstan pa rnams la 'phags pa'i lung gi tshad ma zhes bya ste /
'di ni 'phags pa'i gsung nyid tshad ma yin pas /
'phags pa'i lung gi tshad ma zhes bya ste /
'di ni las yongs su 'dzin pa'i dbang du byas nas rnam par bshad pa'o / /
gnyis pa ni thos pa'i shes rab la sogs pa la 'phags pa'i lung gi tshad ma zhes bya ste /
'di ni 'phags pa'i gsung nyid tshad ma yin pa'i phyir ro / /
'phags pa'i lung gi tshad ma zhes bya ba 'di ni bdag po'i dbang du byas te bshad pa ste /
rnal 'byor spyod pa'i sa yang 'di la brten nas /
de'i phyir thos pa'i shes rab la sogs pa la 'phags pa'i lung gi tshad ma zhes bstan to / /
bdag nyid kyis bsams shing gzhal nas rjes su dpag pa'i yid kyi rnam par shes pa gang yin pa de ni bye brag phyed pa'i ngo bo nyid do / /
rna ba la sogs pa'i rnam par shes pa bzhi dang /
mngon sum gyi tshad ma'i yid kyi rnam par shes pa gang yin pa de rnam par shes pa yin pa'i phyir ro / /
rnal 'byor spyod pa'i sa las rnam par shes pa la brten pa'i tha snyad 'di lta ste /
gang des na so sor rang gis rig pa dang /
rtogs pa dang /
reg pa dang /
mngon sum du byas pa zhes bstan pa de la /
rna ba'i rnam par shes pa gang yin pa de ni rig pa zhes bya'o / /
sna dang lce'i rnam par shes pa gnyis po gang yin pa de ni rtogs pa zhes bya'o / /
lus kyi rnam par shes pa gang yin pa de ni rig pa zhes bya'o / /
mngon sum gyi tshad ma'i yid kyi rnam par shes pa gang yin pa de ni mngon sum du byas pa zhes bya'o / /
yang na rna ba'i rnam par shes pa la sogs pa de dag thams cad ni dbang po kho na gzung ste /
bstan bcos chos mngon pa sna tshogs kun las btus pa la sogs pa las /
bdag nyid kyi nang gi myong ba gang yin pa de ni rnam par shes pa'i don to zhes bstan pa de yang dbang pos rtogs pa la sogs pa thams cad ni nang gi myong ba zhes bya ste /
thams cad kyang nang gi tshad ma yin pa dang /
myong ba'i yul mtshungs pa'i phyir ro / /
kun gzhi rnam par shes pa de mthong ba la sogs pa zhes bya ba'am zhe na /
smras pa /
yang dag pa'i don du na nyon mongs pa can gyi yid ni tshad mas bsdus pa ma yin pa'i phyir /
mthong ba la sogs pa rnam par mi gzhag go / /
kun gzhi rnam par shes pa ni mngon sum gyi tshad ma yin pa'i phyir ro / /
rnam par shes pa'i nang du bsdus te /
ma mo chen mo'i mdo la sogs pa las ni re zhig rnam par shes pa drug po dag gi dbang du mdzad pa'i phyir ma bstan to / /
rnal 'byor spyod pa'i sa dang sbyar na ni tshad ma gsum gyi don la brten nas mthong ba la sogs pa rnam par 'byed de /
de'i phyir de nyid la yang tha dad bzhi la brten pa'i tshad ma gsum la brten nas dpyad pa yin te /
de la mthong ba gang yin pa dang /
rnam par shes pa gang yin pa'i tha snyad 'di mngon sum gyi tshad ma'o / /
bye brag phyed pa'i tha snyad gang yin pa 'di ni rjes su dpag pa'i tshad ma'o / /
thos pa'i tha snyad gang yin pa 'di ni yid ches pa'i lung gi tshad ma'o zhes bstan pa yin no / /
mig la sogs pa'i dbang po mngon sum gyi tshad ma yin nam /
gal te mngon sum gyi tshad ma yin na /
ci'i phyir bstan bcos chos rigs pa'i sgo las /
de la 'dir mngon sum gyi tshad ma ni 'di lta ste /
rnam par mi rtog pa'i ye shes de yang dag pa'i ye shes de gang gis gzugs la sogs pa'i don la ming dang rnam pa la sogs pa spong ba'o zhes bstan /
gal te mngon sum gyi tshad ma ma yin na /
ci'i phyir bstan bcos chos mngon pa sna tshogs kun las btus pa las /
mig gi dbang pos mthong ba gang yin pa 'di ni mthong ba'i don to zhes bya ba dang /
rnal 'byor spyod pa'i sa las mthong ba ni mngon sum gyi tshad ma'o zhes bstan /
smras pa 'di la bshad pa rnam pa gnyis yod de /
kha cig na re dbang po ni mngon sum gyi tshad ma yin te /
de'i phyir rnal 'byor spyod pa'i sa la sogs pa las gzugs kyi mtshan nyid mngon sum gyi tshad ma'o zhes bstan pa yin no zhe'o / /
kha cig na re rnam pa gnyis yod pas /
dang po ni dbang po gzugs can te /
rnal 'byor spyod pa'i sa las ji skad du dbang po gzugs can gyi mngon sum gyi tshad ma ni 'di lta ste /
dbang po gzugs can lnga'i spyod yul lo zhes bstan pa lta bu'o / /
gnyis pa ni sems la sogs pa ste /
bstan bcos rigs pa'i sgo las ji skad du /
mig la sogs pa yang mngon sum gyi tshad ma'o zhes bya'o zhes bshad pa lta bu'o zhe'o / /
sa brgyad pa yan chad kyis 'phags pa'i gsung rab thos pas yid kyi rnam par shes pa de nyid ni ting nge 'dzin gyi sems yin na ci'i phyir mngon sum gyi tshad ma yin par bstan /
smras pa /
'di la don rnam pa gnyis yod de /
mngon sum gyi tshad ma ni rang gi mtshan nyid mngon sum du byas pa'i phyir ro / /
'phags pa'i lung gi tshad ma ni 'phags pa'i gsung gzhal ba'i phyir ro / /
gal te de ltar na ci'i phyir slob dpon dzi nas tshad ma gnyis po 'di lta ste /
mngon sum gyi tshad ma dang /
rjes su dpag pa'i tshad ma kho na'o zhes bstan la /
'phags pa'i lung gi tshad ma ni rjes su dpag pa'i tshad mas bsdus par bshad ce na /
smras pa /
slob dpon gnyis kyi gzhung gi don mi mthun pas de'i phyir brda sprad mi dgos so / /
gzhan yang slob dpon dzi nas 'phags pa'i lung gi tshad ma ni rjes su dpag pa'i tshad ma'o zhes bshad pa yang 'phags pa'i gsung rab la brten nas de bshad pa'i phyir 'gal ba med do / /
bstan bcos rnam par bshad pa las bstan pa dang sbyar na /
tha snyad dang bye brag tu gyur pa ni khams la brten nas rnam par 'byed pa 'di lta ste /
'dod pa'i khams na ni tha snyad bzhi dang ldan no / /
gzugs kyi khams na ni bye brag phyed pa med de /
kun du tshol zhing gzhal ba med pa'i phyir ro / /
gzugs med pa'i khams na ni thams cad med do zhes bshad de /
'dod pa'i khams na ni mthong ba la sogs pa'i tha snyad bzhi dang ldan pas so / /
gzugs kyi khams na yang yang dag pa'i phung po dang sbyar na kun du tshol zhing gzhal ba phra mo yod de /
med do zhes bstan pa ni mtshan nyid rags pa'i dbang du byas nas bshad pa yin no / /
gzugs med pa'i khams na snga ma'i rnam pa gsum med pa ni brda phrad par zad do / /
rnam par shes pa ni bdag nyid las yang dag par shin tu phra ba'i phyir mdor bsdus nas bshad do / /
des na tha snyad med pa'i don ni brda phrad par byed do / /
de'i phyir chos 'phags rigs pa des don dam pa ni rtog pa dang dpyod pa'i spyod yul gyi mtshan nyid thams cad las yang dag par 'das pa yin par rig par bya'o zhes bya ba ni gnyis pa mjug bsdu ba'o / /
brda phrad par zad do / /
gzhan yang chos 'phags ngas don dam pa ni rtsod pa'i smra ba rnams yang dag par chad pa yin par bshad la /
rtog pa dang dpyod pa ni rtsod par smra ba'i spyod yul la spyod pas zhes bya ba 'di man chad kyis ni lnga pa rtsod pa thams cad nye bar zhi ba'i mtshan nyid ces bya ba ston to / /
'di yang rnam par bshad pa dang mjug bsdu ba gnyis kyis bstan te /
'di ni rnam par bshad pa'o / /
de la rtsod pa'i smra ba zhes bya ba ni 'di lta ste /
bdag dang bdag gir lta bas phung po lnga po dag la bdag yang dag par yod par 'dzin pa'o / /
de bzhin nyid ni bdag dang bdag gir 'dzin pa dang bral ba bdag tu lta ba la sogs pa'i nyon mongs pa'i spyod yul ma yin pa'i phyir ro / /
rtsod pa'i smra ba rnams yang dag par chad pa zhes bya'o / /
slob dpon yang dag bden pa'i 'grel pa las rtsod pa ni rnam pa gnyis te /
dang po ni khyim pa rnams yul lnga po rnams sems pa'i phyir rtsod par gyur pa'o / /
gnyis pa ni rab tu byung ba rnams phan tshun mi mthun pas lta ba rnams bskyed pa'i phyir rtsod par gyur pa'o zhes bstan to / /
mdzod kyi bstan bcos dang sbyar na /
tshig le'ur byas pa las /
zag bcas nye bar len pa'i phung po zhes bya /
'thab pa dang bcas pa zhes kyang bshad ces 'byung ste /
'di nyid kyi 'grel pa las /
nyon mongs pa ni nye bar len pa'i phung po zhes bya'o / /
nye bar len pa las byung ba'i phyir nye bar len pa'i phung po zhes bya ste /
dper na rtswa dang sog ma'i me zhes bya ba bzhin no / /
yang na phung po nye bar len pa la rag lus pa'i phyir nye bar len pa'i phung po zhes bya ste /
rgyal po'i blon po zhes bya ba bzhin no / /
yang na phung po lngas nye bar len pa 'byung ba'i phyir nye bar len pa'i phung po zhes bya ste /
me tog dang 'bras bu'i ljon shing bzhin no zhes 'byung ste /
'dir chos shin tu gya nom pa yod pa yang 'thab pa dang bcas pa zhes bya'o / /
nyon mongs pa ni rtsod pa zhes bya ste /
dge ba'i phyogs 'khrug cing g.yo bar byed pa'i phyir dang /
bdag dang gzhan la gnod par byed pa'i phyir dang /
rtsod pa rjes su 'phel bar byed pa'i phyir 'thab pa dang bcas pa zhes bya ste /
zag pa dang bcas pa ji lta ba bzhin no / /
bstan bcos bye brag tu bshad pa chen po las /
rtsod pa rnam pa gsum ste /
nyon mongs pa'i rtsod pa dang /
phung po'i rtsod pa dang /
'thab pa'i rtsod pa'o / /
nyon mongs pa'i rtsod pa ni 'di lta ste /
nyon mongs pa brgya rtsa brgyad do / /
phung po'i rtsod pa ni 'di lta ste /
'chi ba'o / /
'thab pa'i rtsod pa ni 'di lta ste /
sems can rnams phan tshun gcig la gcig sma 'bebs shing tshig mi mthun par gyur pa'o zhes 'byung ste /
bstan bcos sems sna tshogs bstan pa las kyang don 'di dang mthun par bshad do / /
bstan bcos mngon pa sna tshogs kun las btus pa la sogs pa las ni 'dod chags dang zhe sdang dang gti mug gi rtsod pa'i ngo bo nyid do zhes bshad do / /
de'i phyir de nyid las /
ji ltar na 'thab pa dang bcas pa yin /
'thab pa dang bcas pa rnams ni du zhig ci'i phyir 'thab pa dang bcas par brtag ce na /
'dod chags dang zhe sdang dang /
gti mug gi ngo bo nyid la brten nas mtshon cha len pa dang /
chad pas gcod pa dang /
'thab rtsod dang /
mtshang 'dru ba dang /
rtsod pa dang /
'gyed pa rnams 'byung ba de'i bdag nyid kyi phyir dang de dang 'brel pa nyid kyi phyir dang des bcings pa'i phyir dang /
de'i rjes su 'brel pa'i phyir dang /
de'i rjes su mthun pa'i phyir dang /
de'i rgyu las 'byung ba'i phyir 'thab pa dang bcas par lta'o / /
zag pa dang bcas pa ji snyed pa 'thab pa dang bcas pa yang de snyed do zhes 'byung ste /
chos mngon pa sna tshogs kun las btus pa las kyang 'di dang mthun par bstan to / /
de las de'i bdag nyid ces bya ba la sogs pa'i bshad pa yang /
zag pa dang bcas pa'i skabs su bshad pa bzhin du rig par bya'o zhes bshad do / /
de'i phyir de nyid las de zag pa dang bcas pa'i bdag nyid ces bya ba ni zag pa rnams kyi rang gi ngo bo nyid zag pa nyid dang mthun pa'i phyir zag pa dang bcas pa zhes bya'o / /
zag pa dang 'brel pa zhes bya ba ni 'di lta ste /
zag pa dang bcas pa'i sems dang sems las byung ba'i chos dang /
mig la sogs pa zag pa dang /
mtshungs par ldan pa'i phyir dang /
zag pa'i rten du gyur pa'i phyir go rims bzhin du zag pa dang bcas pa zhes bya'o / /
zag pas bcings pa zhes bya ba ni 'di lta ste /
dge ba zag pa dang bcas pa dag zag pa'i shugs dang mthun pa'i dbang gis yang srid pa phyi ma mngon par 'grub pa'i phyir ro / /
zag pa'i rjes su 'brel pa zhes bya ba ni 'di lta ste /
sa gzhan gyi chos sa gzhan gyi zag pa rnams kyi gnas ngan len dang rjes su 'brel ba'i phyir ro / /
rjes su mthun pa zhes bya ba ni 'di lta ste /
nges par 'byed pa'i cha dang mthun pa dang nyon mongs pa'i gnas ngan len dang rjes su 'brel par gyur kyang zag pa med pa'i ngo bo nyid rnam par 'jog pas thams cad la rgyab kyis phyogs shing de'i gnyen po dang rjes su mthun pa'i phyir ro / /
zag pa'i rgyu las 'byung ba zhes bya ba ni 'di lta ste /
dgra bcom pa'i zag pa dang bcas pa'i phung po rnams sngon gyi nyon mongs pa las byung ba'i phyir nye bar len pa'i phung por rnam par gzhag go / /
khams bco lnga dang /
skye mched bcu dang /
khams gsum dang /
skye mched gnyis kyi phyogs te /
'phags pa'i lam gyi phyogs dang 'dus ma byas ni 'dus byas kyang ma yin /
zag pa dang bcas pa'i phyogs kyang ma yin no zhes bshad do / /
rnal 'byor spyod pa'i sa dang sbyar na /
nyon mongs pa thams cad ni 'thab pa dang bcas pa zhes bshad de /
de'i phyir de nyid las nyon mongs pa rnams kyi rnam grangs gang zhe na /
rnam grangs mang po 'di lta ste /
kun du sbyar ba rnams dang 'ching ba rnams dang /
bag la nyal rnams zhes bya ba dang /
'thab pa rnams zhes bya ba'i bar du bstan pa yin no / /
de'i phyir chos 'phags rigs pa des na don dam pa'i rtog pa dang /
dpyod pa'i spyod yul gyi mtshan nyid thams cad las yang dag par 'das pa yin par rig par bya'o zhes bya ba ni gnyis pa mjug bsdu ba ste /
brda phrad par zad do / /
chos 'phags 'di ltar shes par bya ste /
dper na skyes bu gang zag ji srid 'tsho'i bar du tsha ba dang kha ba'i ro la brten pas ni sbrang rtsi'i ro'am /
sha kha ra'i ro khong du chud pa'am /
rjes su dpag pa'am /
mos par mi nus so zhes bya ba 'di man chad ni lnga pa dpe smos nas bzlas te /
rnam par bshad pa zhes bya ba ston to / /
'dir chos rnam pa lnga 'byung ba de /
slob dpon yang dag bden pas bde ba rnam pa lnga dang sbyar nas /
dpe rnam pa lnga bstan pa des gong ma'i chos rnam pa lnga rnam par bshad pa yin no / /
de la bde ba rnam pa lnga ni rab tu byung ba'i bde ba dang /
yongs su spangs pa'i bde ba dang /
rab tu dben pa'i bde ba dang /
mngon par rdzogs par 'tshang rgya ba'i bde ba dang /
mya ngan las 'das pa'i bde ba'o / /
bde ba rnam pa lnga'i go rims kyang mya ngan las 'das pa'i bde ba ni mchog yang dag pa yin la /
bde ba gzhan bzhi po dag ni sbyor ba las rnam pa bzhi yod par gyur pa yin no / /
de la rab tu byung ba'i bde ba ni mya ngan las 'das pa'i rkyen yin te /
dad pa'i dbang po'i dbang gis mngon par 'grub par 'gyur ro / /
yongs su spangs pa'i bde ba ni mya ngan las 'das pa'i tshogs yin te brtson 'grus kyi dbang po'i dbang gis mngon par 'grub par 'gyur ro / /
rab tu dben pa'i bde ba ni mya ngan las 'das pa'i lam gyi gnas yin te /
de nyid mya ngan las 'das pa'i rkyen yin pas ting nge 'dzin gyi dbang po'i dbang gis mngon par 'grub par 'gyur ro / /
mngon par rdzogs par 'tshang rgya ba'i bde ba ni mya ngan las 'das pa'i yang dag pa'i lam yin te /
shes rab kyi dbang po'i dbang gis mngon par 'grub par 'gyur ro / /
dran pa'i dbang po ni bzhi po kun du rtog pa ste /
thams cad kyang yid ches nas mngon par dran pa'i phyir ro / /
de ltar sbyor ba rnam pa bzhi po go rims kyi dbang gis mya ngan las 'das pa'i rtag pa dang /
bde ba dang bdag dang yongs su gtsang ba 'thob par 'gyur ba yin no / /
'dir mdo sde 'di ni rnal 'byor spyod pa'i sa la sogs pa las bstan pa'i gnod pa med pa'i bde bas bsdus pa'i bde ba rnam pa bzhi la bde ba rnam pa lngar phye nas mdo sde 'di bshad par bya'o / /
de la bde ba rnam pa bzhi ni rab tu byung ba'i bde ba dang /
yongs su spangs pa'i bde ba dang /
rab tu dben pa'i bde ba dang /
byang chub kyi bde ba'o / /
byang chub kyi bde ba la gnyis su dbye ste /
byang chub kyi bde ba dang /
mya ngan las 'das pa'i bde ba'o / /
de'i phyir rnal 'byor spyod pa'i sa las ye shes gnyis dang /
spangs pa rnam pa gnyis po dag ni byang chub ces bya'o zhes bshad do / /
legs pa'i tshul khrims bstan pa'i mdo dang /
bstan bcos yongs su zin pa las kyang 'di dang mthun par bstan to / /
gzhan yang mya ngan las 'das pa chen po'i mdo las sangs rgyas bcom ldan 'das rnams la bde ba rnam pa gnyis mnga' ste /
rab tu zhi ba'i bde ba dang /
yongs su mkhyen pa'i bde ba'o zhes gsungs te /
de'i phyir 'dir sngar bde ba rnam pa lnga'i don bstan la de'i 'og tu ni mdo'i rnam par bshad par bya ste /
bde ba rnam pa lnga'i don zhib tu bshad pa ni mtshan nyid bstan pa dag las 'byung ba bzhin du rig par bya'o / /
de la tshig gi don rnam par bshad pa yang bde ba rnam pa lnga la brten nas gong ma'i mtshan nyid rnam pa lnga'i dpe bstan pa yin pas de nyid las rnam pa lngar dbye'o / /
'di lta ste /
rab tu byung ba'i ro mchog tu shin tu bde ba'i dpe dang /
'dod pa'i yon tan lnga'i bde ba yongs su spangs pa'i dpe dang /
'phags pa'i mi smra ba bshad pa'i dpe dang tha snyad dang bral ba rab tu dben pa'i dpe dang /
rtsod pa'i smra ba yongs su spangs pa'i mngon par rdzogs par 'tshang rgya ba'i bde ba'i dpe'o / /
'di ni dang po rab tu byung ba'i ro mchog tu bde ba'i dpe bstan pa'o / /
de la dper na skyes bu gang zag ces bya ba la sogs pa ni ji ltar gang zag gang la la tshe gcig tu rtag par kha ba'i ro la brten pa rnams sbrang rtsi'i ro khong du chud pa dang /
rjes su dpag pa dang /
mos par mi nus pa de bzhin du khyim pa rnams kyang yun ring por 'khor ba la gnas shing rtag par 'jig rten pa'i 'khrug pa dang /
sdug bsngal rags pa'i ro la brten pas rab tu byung ba'i bde ba tshangs par spyod pa shin tu gya nom pa'i ro khong du chud pa'am /
rjes su dpag pa'am /
mos par mi nus te de'i phyir rnal 'byor spyod pa'i sa las yang dag pa'i dad pas khyim nas khyim med par rab tu byung na gnyen bshes kyi nyon mongs pa'i bgegs dang /
khyim na gnas pa'i phongs pa dang /
sdug bsngal chen po rnam pa sna tshogs bkrol ba'i phyir nges par 'byung ba'i bde ba zhes bya'o zhes bshad pa yin no / /
gzhan yang mya ngan las 'das pa chen po'i mdo las /
khyim na gnas pa ni shin tu phongs shing nyam nga bas btson ra dang 'dra ste /
nyon mongs pa thams cad ni de'i dbang gis 'byung ngo / /
rab tu byung ba ni yangs shing rgya che bas nam mkha' dang mtshungs te /
dge ba'i chos thams cad de'i dbang gis 'phel bar 'gyur ro / /
gal te khyim na gnas par gyur na nam 'tsho'i bar du tshangs par spyod pa yongs su dag pa spyad par mi nus pas /
deng bdag gi skra dang kha spu bregs te rab tu byung nas bla na med pa'i byang chub bsgrub par bya'o zhes gsungs so / /
rab tu byung ba de yang rnam pa gnyis te /
dang po ni lus rab tu byung ba ste /
gong du bshad pa bzhin no / /
gnyis pa ni sems rab tu byung ba ste /
'phags pa dri ma med par grags pas bstan pa'i mdo las ji skad du /
khyim pa gos dkar po gyon par gnas mod kyi dge sbyong gi tshul khrims kyi spyod pa rnam par dag pa rnams srung bar byed do / /
khyim na gnas kyang khams gsum la mngon par zhen par mi byed do / /
chung ma yod par ston kyang rtag par shin tu rnam par dag pa'i spyad pa spyod do zhes gsungs te /
gzhan yang de nyid las bla na med pa yang dag par rdzogs pa'i byang chub tu sems bskyed pa gang yin pa de nyid rab tu byung ba'o / /
de nyid bsnyen par rdzogs pa'o zhes gsungs pa lta bu'o / /
bstan bcos de kho na nyid grub pa las ni tshul rnam pa bzhis bshad de /
'di lta ste /
dge slong gi spyod lam dang ldan la dge slong gi yon tan med pa dang /
dge slong gi spyod lam med la dge slong gi yon tan dang yang ldan pa dang /
dge slong gi spyod lam dang yang ldan la dge slong gi yon tan dang yang ldan pa dang /
dge slong gi spyod lam yang med la dge slong gi yon tan yang med pa'o zhes 'byung ngo / /
dpe 'di gsungs pa'i don ni 'di ltar 'jig rten pa'i khong du chud pa dang /
rjes su dpag pa dang /
mos pa'i shes pa gsum gyis zag pa dang bcas pa'i spyod yul rags pa'i ro kho na thob par zad kyi 'jig rten las 'das pa zag pa med pa'i dbang gsum po'i bdag nyid kyang nang gi so sor rig pa de bzhin nyid kyi ro gya nom pa ni 'thob par mi 'gyur ro zhes bstan to / /
slob dpon yang dag bden pa yang 'di dang don mthun par bshad do / /
yun ring po nas 'dod pa'i 'dod chags la mos pa dang /
'dod pa rnams kyis yongs su gdung ba'i me dag gis yongs su gdung bas ni nang gi gzugs dang /
sgra dang dri dang /
ro dang reg bya'i mtshan nyid dang bral ba rab tu dben pa'i bde ba brtag pa 'am rjes su dpag pa 'am /
mos par mi nus so zhes bya ba ni gnyis pa 'dod pa'i yon tan lnga'i bde ba yongs su spangs pa'i dpe bstan pa'o / /
'di ni bde ba rnam pa bzhi las rab tu dben pa'i bde ba ste /
de'i phyir rnal 'byor spyod pa'i sa las /
'dod pa dag las dben pa /
sdig pa mi dge ba'i chos rnams las dben pas bsam gtan dang po rdzogs par byas te /
dben pa las skyes pa'i dga' ba dang bde ba ni rab tu dben pa'i bde ba zhes bshad do / /
dang po dang tha ma las ni dper na zhes bya ba smos la /
bar ma gsum mdor bsdus pa 'di ni de bzhin gshegs pa'i tshig rab tu mkhyen pas so / /
yang na mdor bsdus pa rnam par gzhag pa'i phyir ro / /
dpe gzhan gnyis las tshangs pa smos pa ni lo tsA ba dag gi bsam pa tha dad pa'i phyir ro / /
yang na rgya gar gyi dpe nyid las mi mthun pa yod pa'i phyir ro / /
de la yun ring po zhes bya ba ni 'di lta ste /
'khor bar yun ring por gyur pa'o / /
'dod pa'i 'dod chags zhes bya ba ni 'dod pa la mos pa'i ngo bo nyid do / /
mos pa zhes bya ba ni lnga so sor nges pa las mos pa'i ngo bo nyid do / /
'dir 'dod pa smos pa ni don gyis mos pa gzung ngo / /
'dod pa'i yongs su gdung ba dag gis yongs su gdung ba zhes bya ba la /
bshad pa rnam pa gnyis yod de /
kha cig na re 'dod pa rnams zhes bya ba ni gzugs la sogs pa'i yul lnga po rnams so / /
yul lnga po de dag kyang gcig kho na ma yin te /
'dod pa'i 'dod chags bskyed pa'i phyir yul lnga po de dag la 'dod pa rnams zhes bshad do / /
yongs su gdung ba'i me ni yul lnga po dag la yod pa'i 'dod chags nyid de rab tu byung ba la gnod pa'i phyir yongs su gdung ba'i me zhes bya ste /
de'i phyir shes rab kyi pha rol tu phyin pa'i 'grel pa las /
gang la la zhig yul lnga po dag la mngon par chags par gyur na kun du sbyor ba'i nyon mongs pa'i mes thams cad rab tu gdung zhing lus la gnod pa dang sreg par byed pas ji ltar mes lus sreg par byed pa bzhin no zhes bshad do / /
gzhan yang de nyid las nya pa tu pa ka zhes bya ba zhig 'dod pa yongs su btsal bas bsam pa bzhin du ma grub pas shin tu mya ngan gyis non cing yid la gcags par gyur te /
'dod chags kyi me'i gdung bas rang nyid bsregs nas 'chi ba'i dus byas so zhes rgya cher de nyid las bshad pa bzhin no / /
bshad pa 'di dang sbyar na 'dod pa rnams ni me'i gdung ba yin pas /
de'i phyir 'dod pa'i me'i gdung ba zhes gsungs te /
'di ni bdag po'i dbang du mdzad nas rnam par bshad pa'o / /
kha cig na re 'dod pa rnams zhes bya ba ni yul lnga po dag la 'dod chags pa yin pas / /
'dod chags lnga po nyid la yongs su gdung ba'i me zhes bshad de /
de'i phyir rnal 'byor spyod pa'i sa las /
'dod pa lnga po dag sreg par byed pa ni ji ltar rlung khar rtswa'i sgron ma thogs pa bzhin no zhes bshad de /
'di ni rnam par shes pa drug las yongs su 'dzin pa'i rnam par bshad pa'o / /
nang gi gzugs la sogs pa zhes bya ba la /
'di ni nang gi ting nge 'dzin te /
phyi rol gyi rnam pa g.yeng ba las rnam par dbye ba'i phyir nang zhes bya'o / /
nang gi gzugs dang sgra dang dri dang ro dang reg bya'i mtshan nyid dang bral ba rab tu dben pa'i bde ba zhes bya ba 'dis ni bsam gtan dang po'i ting nge 'dzin dang mtshungs par ldan pa'i bde ba'i tshor ba bstan te /
'dod pa'i khams kyi yul lnga po dag la 'dod chags pa yongs su spongs pas lus kun du khyab par kun du bde bar gyur pa'i phyir /
rab tu dben pa'i bde ba zhes bya'o / /
yang dag pa'i don du na bsam gtan dang po'i ting nge 'dzin gyis sgrib pa lnga po dag tshang bar spangs pa yin mod kyang /
'dod pa'i sgrib pa ni dang po yin te /
dang po smos pa nyid kyis phyi ma yang bstan par 'gyur bas so / /
sgrib pa lnga po dag gi nyes dmigs rgya cher bshad pa ni /
shes rab kyi pha rol tu phyin pa'i 'grel pa las bstan pa bzhin du rig par bya'o / /
thams cad yod par smra ba'i gzhung dang sbyar na /
bsam gtan dngos gzhi la zhugs pa gang yin pa de ni dga' ba kho na yin gyi bde ba ni ma yin no zhes zer ro / /
'dir theg pa chen po'i bstan pa dang sbyar na /
skad cig tsam du sems bde ba gang yin pa de ni dga' ba zhes bya'o / /
lus zo mdog bde ba gang yin pa de ni bde ba zhes bya'o zhes bshad do / /
de phyir bstan bcos rnam par bshad pa las /
bsam gtan dang po yang bde ba zhes bya'o zhes bshad de /
dpe 'di'i don 'di skad du /
ji ltar 'dod pa'i 'dod chags la mos pa'i stobs bskyed pa'i dbang gis 'dod pa'i yul lnga po dag la 'dod chags kyi gdung ba bskyed pa'i phyir 'dod pa'i yon tan lnga dang bral ba /
bsam gtan dang po'i bde ba mi thob pa de bzhin du gang rtog pa dang dpyod pa dang bcas pa de dag kyang gzugs la sogs pa'i mtshan nyid dang bral ba mtshan ma med pa'i de bzhin nyid khong du chud par mi nus so zhes bstan par 'gyur ro / /
yun ring po nas kun du smra ba la mos pa dang /
'jig rten pa'i kun du smra ba la dga' zhing mngon par zhen pas ni /
nang gi rab tu dben pa 'phags pa'i mi smra ba'i bde ba la brtag pa'am /
rjes su dpag pa'am /
mos par mi nus so zhes bya ba ni gsum pa 'phags pa mi smra ba'i rab tu dben pa'i dpe zhes bya ste /
'di ni rnam pa bzhi las rab tu dben pa'i bde ba zhes bya ba nyid de /
de'i phyir rnal 'byor spyod pa'i sa las bsam gtan gnyis pa yan chad kyi ting nge 'dzin rtog pa dang /
dpyod pa nye bar zhi ba gang yin pa de ni rab tu dben pa'i bde ba zhes bya'o zhes bshad de /
'di ltar gsung rab rnams las 'du byed rnam pa gsum mngon par 'grub par byed do zhes gsungs te /
de la dang po lus kyi 'du byed ni 'di lta ste /
phyi nang gi dbugs rgyu bas lus kyi 'du byed mngon par 'grub par byed pa'i phyir /
lus kyi 'du byed ces bya ste /
bsam gtan bzhi pa la zhugs pa na rab tu sel to / /
gnyis pa ngag gi 'du byed ni 'di lta ste /
rtog pa dang dpyod pa ni ngag gi 'du byed slong bas ngag gi 'du byed ces bya ste /
bsam gtan gnyis pas rab tu sel bar byed do zhes theg pa che chung gi bstan pa dag las de skad bshad de /
bsam gtan gnyis pa yan chad kyi sa pa rnams la rtog pa dang /
dpyod pa med pa'i phyir ro / /
ji tsam du ngag slong ba dag ni sa 'og ma la brten nas bshad pa yin pas so / /
gsum pa sems kyi 'du byed ni 'di lta ste /
tshor ba dang 'du shes la sogs pa sems kyi 'du byed kyi grogs su gyur pa gang yin pa de ni sems kyi 'du byed ces bya ste /
gal te sems las byung ba med na /
sems mngon par 'du mi byed pa'i phyir ro / /
'gog pa la snyoms par zhugs pa na sems kyi 'du byed 'gog par byed do / /
de la 'dir ni ngag gi 'du byed kyi dbang du mdzad nas bsam gtan gnyis pa yan chad la rtog pa dang /
dpyod pa med pa'i phyir ro / /
ngag slong bar mi byed la ngag mi slong ba'i phyir rab tu dben pa 'phags pa'i mi smra ba'i bde ba zhes bya'o zhes gsungs pa yin te de ni 'di skad du /
ji ltar rtog pa dang bcas pa dag 'jig rten pa'i kun du smra ba la dga' zhing mngon par zhen pa'i phyir /
bsam gtan gnyis pa yan chad kyi 'phags pa'i mi smra ba'i bde ba khong du chud par nus pa de bzhin du /
rtog pa dang dpyod pa dang bcas pa dag kyang rtog pa dang dpyod pa'i stobs kyi tha snyad kyi spyod yul la spyod pas na brjod pa dang bral ba'i chos nyid rab tu dben pa'i de bzhin nyid ston par mi nus so zhes bstan par 'gyur ro / /
yun ring po nas mthong ba dang /
thos pa dang /
bye brag phyed pa dang /
rnam par shes pa'i tha snyad la mos pa dang /
'jig rten pa'i tha snyad rnams la dga' zhing mngon par zhen pas ni /
tha snyad thams cad yang dag par chad pa /
'jig tshogs 'gog pa /
gtan du mya ngan las 'das pa 'am /
rjes su dpag pa'am mos par mi nus so zhes bya ba ni bzhi pa tha snyad rnams dang bral ba /
rab tu dben pa'i bde ba'i dpe zhes bya ste /
'di ni bde ba rnam pa bzhi las byang chub kyi bde ba zhes bya ba nyid do / /
de'i phyir rnal 'byor spyod pa'i sa las /
nyon mongs pa thams cad dang gtan du bral zhing yongs su shes par bya ba'i dngos po dag la yang dag pa ji lta ba bzhin du mngon par rdzogs par sangs rgyas pa ni byang chub kyi bde ba zhes bya'o zhes bshad do / /
gzhan yang bstan bcos de nyid las gnod pa med pa'i bde bas ni tha ma'i yang dag par rdzogs pa'i byang chub kyi bde ba bsdus te /
ma 'ongs pa na don dam par sdug bsngal 'di gtan du zhi ba'i phyir dang /
mthong ba'i chos la 'jig rten pa dang mthun pa'i nyon mongs pa'i phyogs kyi gnas ngan len thams cad gtan du nye bar zhi ba'i phyir bde ba zhes bya'o zhes bstan to / /
rnal 'byor spyod pa'i sa dang sbyar na byang chub kyi bde ba bstan pa de yang rnam pa gnyis te /
dang po ni shes pa kho na yin la 'gog pa ni ma yin pa ste /
khungs su bstan pa snga ma las bshad pa lta bu'o / /
gnyis pa ni 'gog pa kho na yin la shes pa ni ma yin pa ste /
khungs su bstan pa phyi ma las bshad pa lta bu'o / /
'dir mdo sde 'di dang sbyar na 'gog par gzung gi shes pa ma yin pas slob dpon yang dag bden pas bshad pa ltar /
'gog pa smos la shes pa gzung ba ni ma yin no / /
tha snyad ces bya ba ni gong du bshad pa'i mthong ba dang /
thos pa dang /
bye brag phyed pa dang /
rnam par shes pa'i tha snyad bzhi po dag nyid do / /
'jig tshogs zhes bya ba ni phung po lnga'i rab tu byed pa'i 'grel pa las 'jig pa'i don dang /
bsags pa'i don to zhes bshad de /
rgya cher bshad pa ni bstan bcos sems sna tshogs bstan pa dang /
mdzod kyi bstan bcos dang /
yang dag pa'i rigs pa dang rjes su mthun pa dang /
de kho na grub pa dang /
lung gcig las 'phros pa dang /
rnal 'byor spyod pa'i sa dang /
rnam par bshad pa dang /
theg pa chen po bsdus pa'i 'grel pa mi mthun pa rnam pa gcig dang 'phags pa mya ngan las 'das pa chen po'i mdo las bstan pa bzhin no / /
de la mya ngan las 'das pa zhes bya ba ni /
rab tu dben pa yongs su rdzogs pa'i don to / /
mya ngan las 'das pa 'di yang don rnam pa gnyis dang ldan te /
dang po ni mthong ba la sogs pa'i tha snyad thams cad gtan du spangs pa'o / /
gnyis pa ni 'jig tshogs 'gog pa gtan du mya ngan las 'das pa 'di ni mya ngan las 'das pa ste /
'di ni lhag ma med pa'i mya ngan las 'das pa'o / /
phung po lnga'i lus gtan du 'gog pa'i phyir gtan du mya ngan las 'das pa zhes bya'o / /
mya ngan las 'das pa 'di theg pa gang gi dbang du mdzad nas gsungs she na /
'phags pa byams pas bstan pa'i gzhung dang sbyar na /
theg pa gsum char la yang lhag ma med pa'i mya ngan las 'das pa yod par bshad de /
phyis 'og nas rnam par 'byed do / /
'di'i don ni 'di skad du /
ji ltar yun ring por 'khor ba'i tha snyad la mos shing 'jig rten pa'i tha snyad la dga' ba dang /
mngon par zhen pa dag gis gtan du zhi ba'i bde ba khong du chud par mi 'gyur ba de bzhin du / /
gang rtog pa dang dpyod pa dang bcas pa de dag kyang tha snyad kyi spyod yul la spyod pas don dam pa'i mtshan nyid tha snyad yang dag par chad pa'i yul khong du chud par mi nus so zhes bstan par 'gyur ro / /
chos 'phags 'di ltar shes par bya ste /
dper na gang zag la la zhig yun ring po nas bdag gir yongs su 'dzin pa rnam pa sna tshogs dang bcas pa rtsod pa'i smra ba la mos pa 'jig rten pa'i rtsod pa'i smra ba rnams la dga' zhing mngon par zhen pas ni /
byang gi sgra mi snyan dag gis bdag gir 'dzin pa med pa nyid dang /
rtsod pa'i smra ba dang /
bral bar brtag pa 'am /
rjes su dpag pa 'am /
mos par mi nus so zhes bya ba ni lnga pa rtsod pa'i smra ba yongs su spangs shing mngon par rdzogs par 'tshang rgya ba'i bde ba'i dpe bstan pa'o / /
'di ni bde ba rnam pa lnga las byang chub kyi bde ba nyid do / /
de'i phyir rnal 'byor spyod pa'i sa las nyon mongs pa thams cad dang gtan du bral ba yin te /
yongs su shes par bya ba'i dngos po la yang dag pa ji lta ba bzhin du mngon par rdzogs par thugs su chud pa ni byang chub kyi bde ba zhes bya'o zhes bstan te 'di shes pa gzung gi 'gog pa ni ma yin pas slob dpon yang dag bden pas bshad pa ltar 'gog pa gzung zhing shes pa ma yin no zhes bstan pa ni ma yin te /
'di ltar rtsod pa'i smra ba la mos pa dag ni 'jig rten pa'i bdag gir yongs su gzung ba pha ma dang /
chung ma dang /
bu dang /
phu nu dang /
gros grogs rnams dang /
bang mdzod la sogs pa yongs su gzung ba'i dngos po dag la dga' zhing mngon par zhen pa'i phyir byang gi sgra mi snyan pa'i sems can gyi chung ma la sogs pa la yongs su 'dzin pa'i rtsod pa dag khong du chud par mi 'gyur la /
de bzhin du rtog pa dang dpyod pa dang bcas pa dag gis kyang nyon mongs pa'i rtsod pa'i smra ba la sogs pa'i spyod yul la spyod pas /
don dam pa'i bden pa'i mtshan nyid nyon mongs pa la sogs pa med pa'i rtsod pa'i yul dang bral ba la brtag par mi nus so zhes bya ba'i tha tshig go / /
de bzhin du chos 'phags rtog ge pa dag gis kyang rtog pa dang dpyod pa thams cad kyi spyod pa las yang dag par 'das pa don dam pa'i bden pa'i mtshan nyid brtag pa'am rjes su dpag pa'am /
mos par mi nus so zhes bya ba ni drug pa dpe dang don du sbyar ba'i don to / /
'di ltar rtog pa dang dpyod pa dag gi mtshan nyid rtsing ba'i phyir don dam pa'i bden pa'i mtshan nyid khong du chud par mi 'gyur te /
dpe dang don sbyar ba ni gong du bstan pa bzhin du rig par bya'o / /
de nas bcom ldan 'das [(]gyis [,]kyis [)]don de nyid yang dag par bstan pa'i phyir tshigs su bcad pa 'di gsungs so zhes bya ba 'di man chad ni rtog ge'i spyod yul las yang dag par 'das pa'i mtshan nyid bstan pa la tshig rkyang pas rgya cher rnam par bshad pa dang /
tshigs su bcad pas mdor bstan pa gnyis su phye ba las /
de yan chad tshig rkyang pas rgya cher rnam par bshad pa rdzogs nas /
da ni tshigs su bcad pas mdor bstan pa ston to / /
'di yang rnam pa gnyis su dbye ste tshigs su bcad pa gsungs pa'i dgongs pa bstan pa dang /
tshigs su bcad pa yang dag par bshad pa ste /
'di ni dang po'o / /
so so rang rig mtshan med spyod yul te / /
brjod du med cing tha snyad yongs chad pa / /
rtsod pa'i smra ba nyer zhi don dam bden / /
rtog ge thams cad kun las 'das mtshan nyid / /
ces bya ba ni gnyis pa tshigs su bcad pas yang dag par bshad pa'o / /
'di yang rnam pa gnyis su dbye ste /
dang po tshig gsum gyis ni mtshan nyid lnga rnam par phye ste bstan to / /
tha ma'i tshig gcig gis ni mtshan nyid rnam pa lnga spyir bstan to / /
de la so so rang rig ces bya ba ni mtshan nyid dang po zlos pa'o / /
mtshan med spyod yul zhes bya ba ni mtshan nyid gnyis pa zlos pa'o / /
brjod du med pa zhes bya ba ni mtshan nyid gsum pa zlos pa'o / /
tha snyad yongs su chad pa zhes bya ba ni mtshan nyid bzhi pa zlos pa'o / /
rtsod pa'i smra ba nyer zhi zhes bya ba ni mtshan nyid lnga pa zlos pa'o / /
don dam bden zhes bya ba la sogs pas mtshan nyid rnam pa lnga spyir bstan pa'i don ni brda phrad par zad do // //
bam po bcu bzhi pa /
de nas byang chub sems dpa' sems dpa' chen po blo gros shin tu rnam dag gis bcom ldan 'das la 'di skad ces gsol to / /
bcom ldan 'das ngo mtshar lags so / /
bcom ldan 'das [(]gyis [,]kyis [)]legs par gsungs pa zhes bya ba 'di man chad ni gsum pa chos rnams tha dad pa dang tha dad pa ma yin pa nyid las yang dag par 'das pa'i mtshan nyid ces bya ba ston to / /
'di yang rnam pa gnyis kyis bstan te /
tshig rkyang pas rgya cher rnam par bshad pa dang /
tshigs su bcad pas mdor bstan pa'o / /
tshig rkyang pas rgya cher rnam par bshad pa yang rnam pa lngar dbye ste /
byang chub sems dpas zhu ba gsol ba dang /
de nas zhes bya ba man chad kyis de bzhin gshegs pas lan yang dag par gsungs pa bstan pa dang /
dpes bstan pa dang dpe dang don du sbyar ba dang /
mjug bsdu ba ste /
'di ni zhu ba gsol ba nyid do / /
'di yang rnam pa gsum gyis bstan te /
de bzhin gshegs pa legs par gsungs pa yin par bsngags pa dang /
rtsod pa mang po bstan pa dang /
bdag nyid kyi the tshom gang yin pa nyid gsol ba'o / /
de bzhin gshegs pa legs par gsungs pa yin par bsngags pa yang /
legs par gsungs pa yin par bsngags pa dang /
legs par gsungs pa mdor bstan pa dang gnyis kyis bstan te /
'di ni dang po'o / /
de la de nas zhes bya ba ni zhu ba gsol ba'i tshe'o / /
byang chub sems dpa' blo gros shin tu rnam par dag ces bya ba ni yon tan las ming du btags pa ste /
yang dag pa'i ye shes dang /
rjes las thob pa ni zag pa med pa'i dge ba kun nas nyon mongs pa dang bral ba yin pa'i phyir blo gros shin tu rnam par dag ces bya'o / /
dgongs pa zab mo rnam par dgrol ba'i mdo las kyang 'di dang mthun par 'byung ngo / /
tshig nges par 'grel pa'i mdo las ni byang chub sems dpa' rnam dag blo gros zhes 'byung ste /
slob dpon yang dag bden pa'i 'grel pa las /
byang chub sems dpa' 'di sa dgu pa la gnas pa yin pas /
gzhan dag gis dris pa lan legs par 'debs shing rtag par chos kyi 'khor lo bskor bas rnam par dag pa'i blo gros kyis gnas skabs la gnas pa dang /
gzhan yang shin tu rnam par dag pa'i blo dang ldan zhing /
gzhan dag gi blo rnam par dag pa bskyed pa'i phyir /
rnam dag blo gros zhes bya'o zhes bshad de zhib tu de nyid las bstan pa bzhin no / /
'di ltar sangs rgyas bcom ldan 'das rnams ni yon tan rnam pa gnyis dang ldan te 'di lta ste /
bdag la phan 'dogs pa dang /
gzhan la phan 'dogs pa'o / /
de yang bdag la phan 'dogs pa'i bsngags pa brjod pa'i phyir ni bcom ldan 'das ngo mtshar lags so zhes bya ba gsungs so / /
gzhan la phan 'dogs pa'i bsngags pa brjod pa'i phyir ni bcom ldan 'das kyis legs par gsungs pa zhes bya ba gsungs so / /
rnal 'byor spyod pa'i sa dang sbyar na ngo mtshar dang legs par gsungs pa zhes bya ba ni bdag dang gzhan la phan 'dogs pa gnyis ka dang spyir sbyar bar bshad de /
de'i phyir de nyid las lnga po 'di dag ni ngo mtshar rmad du byung ba'i chos yin par rig par bya ste /
rgyu med pa'i sems can rnams la mnyes gshin pa dang /
sems can rnams kho na'i don du 'khor ba na sdug bsngal dpag tu med pa bzod pa dang /
sems can nyon mongs pa shas che zhing gdul dka' ba rnams gdul ba'i thabs legs par khong du chud pa dang /
mchog tu rtogs par dka' ba de kho na'i don khong du chud pas de'i rjes su 'jug pa dang /
mthu bsam gyis mi khyab pa dang ldan pa'o zhes bshad do / /
byang chub sems dpa' de dag gis yon tan nyid kyis sangs rgyas kyi yon tan rnam par bshad pa yin pas 'gal ba med do / /
btags pa khong du chud par 'gyur ro / /
de la legs par gsungs zhes bya ba ni /
rnal 'byor spyod pa'i sa las ji skad du /
bcom ldan 'das kyis chos ni rgyu gnyis kyis legs par gsungs pa yin te /
tshig 'bru legs par rnam par phye ba nyid kyi phyir dang rtogs par sla ba nyid kyi phyir ro zhes bshad pa lta bu ste /
rtogs par dka' ba'i chos de dag bcom ldan 'das kyis bshad pa nyid kyis khong du chud sla bar gyur pa'o / /
gzhan yang de nyid las legs par gsungs pa zhes bya ba ni rigs pa dang mthun par gyur pa nyid kyi phyir dang /
yon tan khyad par can yongs su 'dzin pa'i phyir ro zhes bshad do / /
gzhan yang de nyid las mtshan nyid rnam pa bzhi'i phyir /
de bzhin gshegs pas gsungs pa'i bstan pa rnams ni legs par gsungs pa zhes bya'o zhes 'byung ste /
zhib tu de nyid las bshad pa bzhin no / /
'di lta ste /
bcom ldan 'das kyis don dam pa'i bden pa'i mtshan nyid ni shin tu phra ba shin tu zab pa chos rnams kyi gcig pa dang /
tha dad pa nyid las yang dag par 'das pa'i mtshan nyid rtogs par dka' ba yin no zhes bka' stsal to zhes bya ba 'di ni gnyis pa legs par gsungs pa mdor bstan pa nyid do / /
'di ltar bcom ldan 'das kyis bla na med pa'i gnas bstan pa'i mdo la sogs pa las /
don dam pa'i bden pa'i mtshan nyid ces bya ba nas /
rtogs par dka' ba yin no zhes bka' stsal to zhes bya ba'i bar du gsungs pas so / /
slob dpon yang dag bden pa'i 'grel pa las /
yang na shes rab rnam pa gsum gyi dbang du byas nas so so'i skye bo rnams kyis shes par bya ba ma yin pa'i phyir shin tu phra ba zhes bya'o / /
theg pa gnyis kyis shes par bya ba ma yin pa'i phyir shin tu zab pa zhes bya'o / /
sa'i mdun rol gyi byang chub sems dpa' rnams kyis mngon sum du mthong bar mi nus pa'i phyir rtogs par dka' ba'o zhes bya'o / /
yang na shes rab gsum dang sbyar na /
de bzhin nyid dang spyod pa gcig pa ma yin pa'i phyir shin tu phra ba'o / /
tha dad pa ma yin pa'i phyir shin tu zab pa'o / /
gcig pa dang tha dad pa gnyis kar rtogs pa'i phyir rtogs par dka' ba'o / /
gzhan yang thos pa las byung ba'i shes rab kyi yul ma yin pa'i phyir shin tu phra ba zhes bya'o / /
bsam pa'i shes rab kyi yul ma yin pa'i phyir shin tu zab pa zhes bya'o / /
so so'i skye bo'i yang theg pa gnyis dang las dang po pa'i byang chub sems dpa' rnams kyis bsgom pa'i shes rab kyi yul ma yin pa'i phyir rtogs par dka' ba zhes bya'o zhes bshad do / /
slob dpon yang dag bden pa'i bshad pa dang sbyar na rnam pa gsum las gsum pa mchog tu bzang ste de'i phyir shes rab kyi pha rol tu phyin pa'i mdo las /
de bzhin nyid dang chos kyi dbyings ni 'jig rten las 'das pa'i shes rab dang rjes la thob pa dang /
rnam par mi rtog pa'i ye shes kyi yul yin pas shes rab rnam pa gsum gyi yul ma yin te /
ci'i phyir zhe na /
de kho na nyid kyi mtshan nyid kyi shes rab ni shin tu zab cing shin tu phra ba yin la thos pa'i shes rab ni rtsing zhing zab pa ma yin pa'i phyir mthong bar mi nus so / /
don dam pa yin pa'i phyir bsam pas gzhal bar mi nus so / /
'jig rten las 'das pa'i chos yin pa'i phyir bsgom pas kyang bgrod par mi nus so zhes gsungs pa'o / /
bcom ldan 'das 'di na bdag gis sa phyogs zhig na byang chub sems dpa' mang po mos pas spyod pa'i sa la yang dag par zhugs pa dag gcig tu 'dus nas don dam pa'i bden pa'i mtshan nyid dang /
'du byed rnams kyi mtshan nyid gcig pa dang /
tha dad pa nyid bsam zhing spyod pa dag mthong lags te zhes bya ba la sogs pas ni gnyis pa rtsod pa mang po bstan pa zhes bya ba ston to / /
'di yang rnam pa gnyis su dbye ste /
gcig tu 'dus nas rtsod par gyur pa spyir bstan pa dang /
brtag pa rnam pa gsum rnam par phye ste bstan pa las /
'di ni dang po'o / /
'di na bdag gis zhes bya ba ni 'jig rten gyi khams mi mjed 'di 'am yang na 'dzam bu'i gling 'dir ro / /
dpe gzhan gnyis las ni tshig 'di ma tshang ngo / /
sa phyogs zhig na zhes bya ba ni /
rgyal po'i khab la sogs pa yin gyi zhing yongs su dag pa ni ma yin te /
mos pa spyod pa'i byang chub sems dpa' rnams kyi 'dul ba'i gnas yin pa'i phyir ro / /
mos pas spyod pa'i sa ni sa'i mdun rol bskal pa grangs med pa dang po'i gnas skabs la gnas pa dag yin te /
de'i phyir bstan bcos theg pa chen po bsdus pa las /
mos par spyod pa'i gang zag ni bskal pa dang grangs med pa dang por rdzogs par 'gyur ro zhes bshad pa yin no / /
gzhan yang theg pa chen po'i bsdus pa mi mthun pa rnam pa gcig las /
mos pa spyod pa'i gang zag la ming rnam pa bzhi yod de /
'di lta ste /
dad pa rnam pa bcu dang /
shes pa rnam pa bcu dang /
spyod pa rnam pa bcu dang /
yongs su bsngo ba rnam pa bcu'o / /
byang chub sems dpa' rnams kyi 'phags pa'i lam la sbyor ba rnam pa bzhi yod pa'i phyir gang zag rnam pa bzhi yod par gyur pa yin te /
ji ltar rgyun du zhugs pa'i lam gyi mdun rol na sbyor ba rnam pa bzhi yod pa bzhin no / /
'di bzhi'i sa bon gang yin pa de ni mos pas spyod pa'i sa zhes bya ste /
bskal pa grangs med pa dang pos bsgoms pa yongs su rdzogs par 'gyur ro zhes 'byung ngo / /
sa 'di'i ming yang mdor bsdu na rnam pa bzhi ste /
dang po ni smon pas mos pa'i sa zhes bya ste /
bstan bcos theg pa chen po bsdus pa mi mthun pa rnam pa gcig dang /
tshig nges par 'grel pa'i mdo las bshad pa lta bu'o / /
gnyis pa ni dad pas spyod pa'i sa zhes bya ste /
dgongs pa zab mo nges par 'grel pa'i mdo las bshad pa lta bu'o / /
gsum pa ni mos pas spyod pa'i sa zhes bshad de /
bstan bcos theg pa chen po bsdus pa dang /
rnal 'byor spyod pa'i sa dang /
sa yongs su 'dzin pa dang /
legs pa'i tshul khrims bstan pa'i mdo las bshad pa lta bu'o / /
bzhi pa ni yid kyis mos pa'i sa zhes bya ste /
rnal 'byor spyod pa'i sa las 'byung ba'i bsam pa rnam par dag pa'i le'u la sogs pa lta bu'o / /
ci'i phyir sa 'di'i ming gi rnam grangs mang por 'gyur zhe na /
'di ltar 'di'i ming yang mdor bsdu na rnam pa gnyis te /
dang po ni spyi'i ming yid kyis mos pa zhes bya ste /
'dun pa dang /
dad pa dang /
mos pa rnams las chos gcig gi ngo bo nyid de /
de'i phyir rnal 'byor spyod pa'i sa la sogs pa las yid kyi mos pa zhes bstan pa yin no / /
gnyis pa ni bye brag gi ming ste /
'di yang rnam pa gsum mo / /
dang po ni smon cing mos pa ste /
mos pa dang mthun pa'i rnam grangs so / /
lnga yul so sor nges pa las 'dun pa'i ngo bo nyid de /
de'i phyir rnam par rig pa tsam du grub pa'i bstan bcos las mos pa ni 'di lta ste /
'dun pa zhes bshad pa bzhin no / /
gnyis pa ni dad pas spyod pa zhes bya ste /
bcu gcig dge ba la dad pa'i bdag nyid de /
de'i phyir shes rab kyi pha rol tu phyin pa'i 'grel pa las /
sangs rgyas kyi chos kyi rgya mtshor ni dad pas 'jug par nus so / /
shes rab kyis sgrol bar nus so zhes bshad pa yin no / /
gsum pa ni mos pas spyod pa zhes bya ste /
lnga yul so sor nges pa las mos pa'i ngo bo nyid de /
de'i phyir slob dpon ngo bo nyid med kyis mdzad pa theg pa chen po bsdus pa'i 'grel pa byas pa las /
mos pas spyod pa zhes bya ba ni de bzhin nyid mngon sum du ma byas pas /
mos pa la brten nas brtson 'grus kyis spyod pa rnams spyod do zhes bshad pa yin no / /
gzhan yang de nyid las dang po mos pa thob pa ni 'di lta ste /
sa rnams las shin tu mos pa thob par 'gyur ba gang yin pa des gzhan gyis bstan pa rnams la 'di ni yang dag pa ji lta ba bzhin no zhes nges pa nyid du 'dzin to zhes bshad do / /
sa 'di la da dung de bzhin nyid mngon sum du ma byas pas rtsod pa 'di lta bu yod par gyur to zhes bya ba'i tha tshig go / /
'khor de na byang chub sems dpa' kha cig ni 'di skad ces don dam pa'i bden pa'i mtshan nyid dang /
'du byed rnams kyi mtshan nyid tha dad pa ma mchis so zhes mchi zhes bya ba la sogs pas ni gnyis pa brtags pa rnam pa gsum rnam par 'byed de bstan pa ston to / /
de nyid la rnam pa gsum du dbye ste /
'di ni dang po'o / /
chos rnams las logs shig na don dam pa ye shes dam pas dmigs pa'i phyir don dam pa zhes bya ba dang /
kun rdzob kyi ye shes kyi dmigs pas kun rdzob ces bya ba med pas so / /
byang chub sems dpa' kha cig ni yang 'di skad ces don dam pa'i bden pa'i mtshan nyid dang /
'du byed rnams kyi mtshan nyid tha dad pa ma mchis pa ma lags kyi /
don dam pa'i bden pa'i mtshan nyid ni 'du byed rnams kyi mtshan nyid las tha dad do zhes mchi zhes bya ba 'di ni ston pa gnyis pas brtags pa ste /
chos rnams las gud na don dam pa'i bdag nyid yod do zhes zer ba'o / /
byang chub sems dpa' gzhan the tshom dang yid gnyis su gyur pa kha cig 'di skad du /
byang chub sems dpa' de rnams las gang ni med par mchi ba lags /
gang ni sho be mchi ba lags / /
gang ni tshul bzhin du spyod pa lags /
gang ni tshul bzhin du mi bgyid pa lags zhes mchi ba dang /
kha cig ni 'di skad ces don dam pa'i bden pa'i mtshan nyid ni /
'du byed rnams kyi mtshan nyid la tha dad pa ma mchis so zhes mchi /
kha cig ni 'di skad ces don dam pa'i bden pa'i mtshan nyid ni 'du byed rnams kyi mtshan nyid las tha dad pa ma mchis so zhes mchi ste zhes bya ba 'di ni ston pa gsum pas brtags pa ste /
gong du bshad pa rnam pa gnyis la yid gnyis su gyur pa kho nar zad pas logs shig tu brtags pa yod pa ma yin no / /
'dir brtags pa rnam pa bzhi yod pa'i rigs te /
'di lta ste /
gcig pa dang /
tha dad pa dang gnyi ga ma yin no / /
de ci'i phyir zhe na /
gcig pa yang ma yin tha dad pa yang ma yin zhes zer ba ni /
mi mthun pas skur pa yin la gcig pa yang ma yin tha dad pa yang ma yin zhes zer ba ni spros pa yin pa'i phyir ro / /
mdo sde 'di'i dgongs pa ni /
mdor bsdu ba gzhag pa'i phyir dang /
zlas khong du chud par 'gyur ba'i phyir ro / /
re zhig gcig pa dang tha dad pa gzhig par bya ste /
'dir gsungs pa'i gcig pa dang /
tha dad par 'dzin pa gnyis po 'di ni rnam par g.yeng ba bcu las gcig pa dang tha dad par 'dzin pa zhes bya ba nyid do / /
'di ltar gcig pa dang tha dad pa nyid du rnam par rtog pa 'di'i gnyen po yang bstan bcos rnams so so nas bshad pa mi mthun te /
slob dpon dbyig gnyen gyis theg pa chen po bsdus pa'i 'grel pa mdzad pa las /
gcig pa nyid du rnam par g.yeng ba'i gnyen po'i phyir mdo sde las /
gzugs dang stong pa nyid ni tha dad pa ma yin te /
de ci'i phyir zhe na /
gal te gzhan gyi dbang gi ngo bo nyid yongs su grub pa'i ngo bo nyid dang gcig pa nyid du gyur pa zhig yin na ni gzhan gyi dbang gi ngo bo nyid 'di yongs su grub pa'i ngo bo nyid bzhin du rnam par dag pa'i yul yin par 'gyur ba'i rigs so zhes bya ba gsungs so / /
tha dad pa nyid du rnam par g.yeng ba'i gnyen po'i phyir mdo sde las gzugs ni stong pa nyid las gud na med de /
de ci'i phyir zhe na /
'di gnyis so so tha dad par gyur na chos dang chos nyid kyang tha dad pa nyid du 'gyur bar rigs so / /
gal te tha dad pa nyid du gyur pa yod do zhe na /
'di yang rigs pa dang mthun pa ma yin te /
mi rtag pa'i chos dang mi rtag pa nyid ji lta ba bzhin no zhes bya ba gsungs so / /
kun du brtags pa'i ngo bo nyid dang sbyar na ni gzugs kyang stong pa nyid yin la stong pa nyid kyang gzugs yin te /
ci'i phyir zhe na /
kun brtags pa'i gzugs dmigs su med pa gang yin pa de nyid ni stong pa nyid kyang yin la /
de dmigs su med pa yang yin gyi /
ji ltar gzhan gyi dbang gi ngo bo nyid yongs su grub pa'i ngo bo nyid las brjod du med pa lta bu ni ma yin no zhes bshad do / /
bstan bcos theg pa chen po bsdus pa'i 'grel pa mi mthun pa rnam pa gcig las kyang 'di dang mthun par bshad do / /
slob dpon ngo bo nyid med kyis theg pa bsdus pa'i 'grel pa byas pa dang sbyar na ni de la gzugs dang stong pa nyid ni tha dad pa ma yin te zhes bya ba ni /
slob dpon dbyig gnyen gyis mdzad pa'i 'grel pa las 'byung ba dang mthun par bshad de /
'di ltar gzhan gyi dbang gi gzugs yongs su grub pa'i stong pa nyid la ltos nas gcig pa nyid du 'dzin pa 'jig par mdzad pas so / /
gzugs ni stong pa nyid las gud na med de zhes bya ba la sogs pas ni kun brtags kyi dbang du mdzad de /
yongs su grub pa'i stong pa nyid las dgongs nas gcig pa nyid du 'dzin pa gzhig pa yin no / /
gzhan yang gzugs ni stong pa nyid las gud na med de zhes bya ba la sogs pas ni kun brtags kyi gzugs kyi dbang du mdzad de /
kun brtags stong pa nyid las dgongs nas tha dad par 'dzin pa de de dag gzhig pa yin no zhes bshad do / /
bstan bcos mdo sde'i rgyan las ni mdo sde'i tshig dang sbyar bar zad kyi rnam par bshad pa ni med do / /
'dir mdo sde'i dgongs pa ni gzhan gyi dbang gi ngo bo nyid la brten te /
yongs su grub pa'i ngo bo nyid la ltos nas gcig pa dang tha dad pa nyid du 'dzin pa 'jig par mdzad de /
de yang slob dpon dbyig gnyen gyis bshad pa dang po dang mthun pas de'i phyir bstan bcos rnam par rig pa tsam du grub pa las yongs su grub pa 'di ni gzhan gyi dbang gi ngo bo nyid dang tha dad pa yang ma yin tha mi dad pa yang ma yin no / /
tha dad pa ni de bzhin nyid de'i de kho na nyid ma yin par 'gyur ba'i rigs so / /
tha dad pa ma yin na ni ngo bo nyid 'di mi rtag par 'gyur ba'i rigs te /
de dang 'di gnyis ka yang yongs su dag pa 'am yongs su dag pa ma yin pa'i yul nyid du gyur la /
rtsa ba dang rjes las thob pa'i ye shes kyi nus pa yang tha dad pa med pa nyid du 'gyur ba'i rigs so / /
ci'i phyir ngo bo nyid gnyis tha dad pa yang ma yin gcig pa nyid kyang ma yin zhe na /
mi rtag pa dang bdag med pa nyid la sogs pa de dag ji lta ba bzhin te /
'di ltar mi rtag pa nyid la sogs pa gal te 'du byed la sogs pas chos dang tha dad par gyur na /
chos de dag ni mi rtag pa la sogs pa ma yin pa nyid du 'gyur ba'i rigs so / /
tha mi dad na ni 'di dag de dag gi spyi'i mtshan nyid ma yin par 'gyur ba'i rigs te /
des na dpe 'dis yongs su grub pa'i ngo bo nyid dang /
gzhan gyi dbang gi ngo bo nyid gcig pa yang ma yin tha dad pa yang ma yin pa nyid du bstan pa yin no zhes 'byung ste /
gcig pa dang tha dad pa rgya cher rnam par 'byed pa ni 'og nas ston to / /
bcom 'das bdag gis de dag mthong nas 'di snyam du bgyid de /
rigs kyi bu 'di dag thams cad ni byis pa rmongs pa mi gsal ba mi mkhas pa tshul bzhin ma lags par spyod pa sha stag lags pas don dam pa'i bden pa'i mtshan nyid shin tu phra ba shin tu zab pa 'du byed rnams dang /
gcig pa dang tha dad pa nyid yang dag par 'das pa'i mtshan nyid ma 'tshal bar gyur to snyam bgyid lags so / /
de skad ces gsol pa dang zhes bya ba ni gsum pa bdag nyid kyi the tshom gang yin pa de nyid gsol ba zhes bya ba nyid do / /
de la byis pa zhes bya ba ni ma rig pa'i bdag nyid bstan pa'o / /
rmongs pa zhes bya ba ni ma rig pa las rnam par 'byed pa'o / /
byang chub sems dpa' blo gros shin tu rnam par dag pa 'di snyam du dgongs te /
rigs kyi bu 'di dag ni ma rig pa'i dbang gi phyir dang /
rmongs pa'i phyir las rnam pa gsum yod par gyur te /
dang po mi gsal ba zhes bya ba ni da dung mi shes pa kun shes pa'i dbang po ma thob pa'i phyir ro / /
gnyis pa mi mkhas pa zhes bya ba ni da dung kun shes pa'i dbang po ma thob pa'i phyir ro / /
gsum pa tshul bzhin ma lags pa zhes bya ba ni da dung kun shes pa dang ldan pa'i dbang po ma thob pa'i phyir te /
des na gcig pa dang tha dad pa ma yin pa'i mtshan nyid don dam par de bzhin nyid kyi tshul mngon du ma gyur pa yin no zhes 'byung ba'i tha tshig go / /
de nas bcom ldan 'das kyis byang chub sems dpa' sems dpa' chen po blo gros shin tu rnam par dag pa la 'di skad ces bka' stsal to / /
rigs kyi bu de de bzhin te /
khyod kyis ji skad smras pa de bzhin du /
rigs kyi bu de dag thams cad ni byis pa rmongs pa mi gsal ba mi mkhas pa tshul bzhin ma yin par spyod pa sha stag yin pas don dam pa'i bden pa shin tu phra ba shin tu zab pa 'du byed rnams dang gcig pa tha dad pa nyid las yang dag par 'das pa'i mtshan nyid rtogs par khong du mi chud do zhes bya ba 'di man chad ni gnyis pa de bzhin gshegs pas lan yang dag par gsungs pa zhes bya bar ston to / /
'di yang rnam pa lngar dbye ste /
de bzhin gshegs pas rung ba nyid du phyag rgyas btab pa dang /
slar brtag pa dang /
de bzhin gshegs pas lan mdor gsungs pa dang /
yang bsnan te brtag pa dang /
de bzhin gshegs pas rgya cher rnam par bshad pa'o / /
'di ni dang po de bzhin gshegs pas rung ba nyid du phyag rgyas btab pa ste /
tshig zlos bur de de bzhin no zhes bya ba la sogs pa'i bshad pa ni sngar gong du bstan pa bzhin du rig par bya'o / /
de ci'i phyir zhe na zhes bya ba ni gnyis pa slar brtag pa ste /
ci'i slad du chud par ma gyur ces bya ba'i don to / /
blo gros shin tu rnam dag 'du byed rnams la de ltar spyod pa dag ni don dam pa'i bden pa'i mtshan nyid rtogs pa'am /
don dam pa'i bden pa mngon sum du byas pa zhes bya ba ma yin te zhes bya ba ni gsum pa de bzhin gshegs pas lan mdor gsungs pa zhes bya ba ston to / /
lan 'di gsungs pa'i dgongs pa ni 'di yin te /
'du byed rnams dang don dam pa'i bden pa gcig go zhes bya ba'am /
tha dad do zhes mngon par zhen pa gang yin pa de dag gis ni de rtogs pa'am /
mngon sum du byas pa ma yin te /
skyon mang po dang ldan pa'i phyir ro zhes ston to / /
skyon mang po'i mtshan nyid ni phyis 'og nas bshad pa bzhin no / /
de la rtogs pa dang mngon sum du byas pa bye brag yod pa yang don dam pa khong du chud pa gang yin pa de ni rtogs pa zhes bya'o / /
mya ngan las 'das pa dang byang chub kyi 'bras bu thob pa gang yin pa de ni mngon sum du thob pa zhes bya'o / /
gzhan yang bar chad med pa'i lam ni rtogs pa zhes bya'o / /
rnam par grol ba'i lam de ni rtogs pa zhes kyang bya'o / /
mngon sum du byas pa zhes kyang bya ste /
'dus ma byas mngon sum du byas pa'i phyir ro / /
gzhan yang rjes las thob pa'i ye shes ni rtogs pa zhes bya'o / /
yang dag pa'i bdag nyid kyi ye shes ni mngon sum du byas pa zhes bya ste /
de'i phyir 'phags pa shes rab kyi pha rol tu phyin pa'i mdo las /
bcom ldan 'das ji ltar na chos kyi dbyings de lta bu mngon sum du bgyid pa dang /
'thob par bgyid pa lags /
bcom ldan 'das kyis bka' stsal pa /
'jig rten las 'das pa'i shes rab dang rjes las thob pa dang /
rnam par mi rtog pa'i ye shes kyis mngon sum du byed do / /
thob par byed do / /
bcom ldan 'das mngon sum du bgyis pa dang /
'thob pa'i don la tha dad du bgyi ba ci mchis /
bcom ldan 'das kyis bka' stsal pa /
'jig rten las 'das pa'i shes rab kyis yang dag pa ji lta ba bzhin du mthong ba'i phyir mngon sum du byas pa zhes bya'o / /
rjes las thob pa'i ye shes kyis rtogs pa'i phyir 'thob pa zhes bya'o zhes gsungs so / /
mngon sum du byas pa de yang re zhig thams cad yod par smra ba'i gzhung dang sbyar na /
'phags pa'i lam de 'dus ma byas kyi chos la ltos na mu bzhi pa rnam pa gnyis yod de /
skad cig ma mang po'i mu bzhi dang /
skad cig ma gcig gi mu bzhi'o / /
de la skad cig ma mang po'i mu bzhi yang dang po lus kyis mngon sum du byas la /
shes rab kyis mngon sum du ma byas pa ni 'di lta ste /
bden pa rnam pa gsum las dmigs pa'i rnam par dgrol ba'i lam gyi tshe 'dus ma byas mngon sum du byed pa'i phyir lus kyis mngon sum du byas pa zhes bya'o / /
'gog pa la mi dmigs pa'i shes rab kyis mngon sum du ma byas pa zhes bya'o / /
gnyis pa shes rab kyis mngon sum du byas la lus kyis mngon sum du ma byas pa ni 'di lta ste /
'gog pa'i bden pa'i bar chad med pa'i lam gyi tshe 'dus ma byas la dmigs pa'i phyir shes rab kyis mngon sum du byas pa zhes bya'o / /
'gog pa ma thob pa'i phyir lus kyis mngon sum du ma byas pa zhes bya'o / /
gsum pa lus dang shes rab gnyis kas mngon sum du byas pa ni 'di lta ste /
'gog pa'i bden pa rnam par grol ba'i lam la dmigs pa'i tshe shes rab 'dus ma byas la dmigs shing 'gog pa yang thob pa'i phyir ro / /
bzhi pa lus dang shes rab gnyis kas mngon sum du ma byas pa ni 'di lta ste /
bden pa rnam pa gsum gyi bar chad med pa'i lam la dmigs pa'i tshe shes rab 'gog pa la dmigs shing 'gog pa ma thob pa'i phyir ro / /
de la skad cig ma gcig gi mu bzhi ni re zhig ji ltar 'gog pa la chos shes pas lan cig phyir 'ong ba'i 'bras bu thob pa'i tshe skad cig ma gcig la mu rnam pa bzhi yod pa lta bu ste /
dang po lus kyis mngon sum du byas la shes rab kyis mngon sum du ma byas pa ni 'di lta ste /
khams gong ma gnyis ni mthong bas spang bar bya'i nyon mongs pa spangs pas 'thob pa'i 'dus ma byas yin te /
'di ltar 'bras bu thob pa'i tshe cig car de thob pa'i phyir ro / /
gnyis pa shes rab kyis mngon sum du ma byas pa ni 'di lta ste /
'dod pa'i khams kyi rnam pa dgu las phyi ma'i rnam pa gsum gyi bsgom pas spang bar bya ba'i nyon mongs pa spangs pas thob pa'i 'dus ma byas yin te /
shes rab kyis dmigs par byed kyang da dung ma thob pa'i phyir ro / /
gsum pa lus dang shes rab gnyis kas mngon sum du byas pa ni 'di lta ste /
'dod pa'i khams kyi bsgom pas spang bar bya ba las snga ma'i rnam pa drug dang /
'dod pa'i khams kyi bden pa bzhi'i mthong bas spang bar bya ba'i nyon mongs pa rnams spangs pas thob pa'i 'dus ma byas gang yin pa'o / /
bzhi pa lus dang shes rab gnyis kas mngon sum du ma byas pa ni 'di lta ste /
khams gong ma gnyis kyi bsgom pas spang bar bya ba'i nyon mongs pa spangs pas thob pa'i 'dus ma byas gang yin pa'o / /
de ci'i phyir zhe na zhes bya ba ni bzhi pa bsnan te brtag pa zhes bya ba nyid de /
ci'i phyir zab par gyur pa gtan tshigs brtag pa'o / /
blo gros shin tu rnam dag gal te don dam pa'i bden pa'i mtshan nyid dang /
'du byed rnams kyi mtshan nyid tha dad pa med par gyur na ni zhes bya ba 'di man chad ni lnga pa de bzhin gshegs pas rgya cher rnam par bshad pa zhes bya bas ston te /
'di yang rnam grangs rnam pa gsum gyis ston pas de nyid las rnam pa gsum du dbye'o / /
de yang dang po ni skyon rnam pa gsum dang lnga la brten nas gcig pa dang tha dad pa nyid du 'dzin pa 'jig par mdzad do / /
gnyis pa ni blo gros shin tu rnam dag gal te don dam pa'i bden pa'i mtshan nyid dang /
'du byed rnams kyi mtshan nyid tha dad pa med par gyur na ni zhes bya ba man chad kyis spyi'i mtshan nyid de rnam par dag pa la brten nas gcig pa dang tha dad pa nyid du 'dzin pa 'jig par mdzad do / /
gsum pa ni blo gros shin tu rnam dag gal te don dam pa'i bden pa'i mtshan nyid dang 'du byed rnams kyi mtshan nyid tha dad pa med par gyur na ni zhes bya ba man chad 'du byed tha dad pa med pa dang bdag med pa la sogs pa la brten nas gcig pa dang tha dad pa nyid du 'dzin pa 'jig par mdzad do / /
rnam grangs dang po de yang rnam pa gnyis su dbye ste /
mi mthun par bshad pas 'dzin pa'i 'jig pa dang /
rjes su mthun par bshad pas 'dzin pa'i 'jig pa'o / /
mi mthun par bshad pas rnam par 'jig pa yang rnam pa gnyis su dbye ste /
skyon rnam pa gsum la brten nas gcig pa nyid du 'dzin pa 'jig par mdzad pa dang /
skyon rnam pa lnga la brten nas tha dad pa nyid du mi 'dzin pa 'jig par mdzad pa'o / /
gcig pa nyid du 'dzin pa'i 'jig pa yang rnam pa gnyis kyis bstan te smos pa dang /
yang dag par gzhig pa ste /
'di ni gcig pa nyid du 'dzin pa smos pa nyid do / /
'dir so so'i skye bo thams cad bden pa mthong ba yin par yang 'gyur zhes bya ba la sogs pa ni /
gnyis pa skyon rnam pa gsum gyis gcig pa nyid du 'dzin pa yang dag par gzhig pa'o / /
de la skyon rnam pa gsum ni so so'i skye bo rnams bden pa'i tshul mthong bar gyur pa'i skyon dang /
mya ngan las 'das pa thob pa'i skyon dang /
bla na med pa'i byang chub thob pa'i skyon no / /
'di ni so so'i skye bo rnams bden pa'i tshul mthong ba'i skyon bstan pa nyid do / /
'di lta ste /
gal te 'du byed rnams nyid yang dag pa'i tshul yin no zhes 'dod na 'o na ni so so'i skye bo'i gzugs mthong ba rnams kyang bden pa mthong bar 'gyur ba'i rigs te /
gzugs nyid yang dag pa'i don yin pa'i phyir ro / /
gzhan yang so so'i skye bo rnams bla na med pa'i thabs kyi shin tu bde ba'i mya ngan las 'das pa 'thob par 'gyur zhes bya ba ni /
gnyis pa so so'i skye bo yang mya ngan las 'das pa thob pa'i skyon bstan pa nyid do / /
bla na med pa'i thabs zhes bya ba ni lam gyi bden pa ste /
zag pa med pa'i 'phags pa'i lam mo / /
mya ngan las 'das pa zhes bya ba ni rnam pa bzhi ste /
rang bzhin gyis ngo bo nyid rnam par dag pa dang /
lhag ma dang bcas pa dang /
lhag ma med pa dang /
mi gnas pa ste /
phyis rnam par 'byed do /
'dir ni lhag ma dang bcas pa dang mi gnas pa dang /
rang bzhin gyis rnam par dag pa dang sbyar te gzod ma nas yod pa'i phyir ro / /
lhag ma med pa ni lus 'gags zin pa'i phyir ro / /
yang na 'dir lhag ma med pa dang sbyar te /
lhag ma dang bcas pa bkag nas lhag ma med pa thob pa'i phyir ro / /
thabs kyi lam smos pas ni mya ngan las 'das pa'i 'bras bu bstan to / /
de'i phyir bla na med pa'i thabs kyi shin tu bde ba'i mya ngan las 'das pa zhes bya ba gsungs pa yin no / /
bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ro zhes bya ba ni gsum pa so so'i skye bo yang bla na med pa'i byang chub thob pa'i skyon bstan pa'o / /
gal te tha dad pa ma yin na so so'i skye bo rnams gzugs la sogs pa'i 'du byed kyi mtshan nyid khong du chud pa don dam pa'i bden pa'i mtshan nyid kyang khong du chud par 'gyur ba'i rigs te gzhan du 'du byed rnams kyi mtshan nyid dang tha dad par 'gyur ba med pa'i phyir ro / /
des na bla na med pa yang dag pa'i byang chub mngon sum du byed pa'i skyon du 'gyur te /
mngon sum du byed cing thob par byed pa'i phyir gcig pa nyid ma yin par rig par bya'o zhes bya ba'i tha tshig go / /
gal te don dam pa'i bden pa'i mtshan nyid dang /
'du byed rnams kyi mtshan nyid tha dad pa yin par 'gyur ba ni zhes bya ba 'di man chad ni gnyis pa skyon rnam pa lnga la brten nas tha dad pa nyid du 'dzin pa 'jig par mdzad de /
'di yang rnam pa gnyis te /
smos pa dang rnam par gzhig pa'o / /
'dir ni rnam par gzhig par dgongs nas sngar tha dad pa nyid du 'dzin pa smos pa yin te /
'di lta ste /
don dam pa'i bden pa'i 'du byed rnams kyi mtshan nyid dang /
gal te ma 'dres par tha dad par gyur pa zhig yin na ni skyon rnam pa lnga dang ldan par 'gyur ro zhes bya ba'i don to / /
bden pa mthong ba rnams kyang 'du byed rnams kyi mtshan ma yongs su gsal bar mi 'gyur zhes bya ba 'di man chad ni gnyis pa skyon rnam pa lnga rnam par phye nas ston to / /
skyon rnam pa lnga ni bden pa mthong ba rnams 'du byed kyi mtshan ma mi spong ba'i skyon dang /
mtshan ma'i 'ching ba las rnam par mi 'grol ba'i skyon dang /
gnas ngan len gyi 'ching ba las rnam par mi 'grol ba'i skyon dang /
mya ngan las 'das pa mngon du byed pa'i skyon dang /
bla na med pa'i byang chub mngon du mi byed pa'i skyon to / /
'di ni dang po 'du byed kyi mtshan ma mi spong ba'i skyon bstan pa'o / /
'du byed kyi mtshan ma zhes bya ba la /
'du byed ni 'di lta ste /
lta ba'i rnam pa dmigs par byed pa'i rnam par shes pa'o / /
mtshan ma ni mtshan ma'i rnam pa ste 'di ni 'du byed rnams kyi mtshan ma zhes bya'o / /
'di ni bdag po'i dbang du byas te rnam par bshad pa'o / /
yang na 'du byed kyi mtshan ma zhes bya ba la 'du byed ni /
'di lta ste /
skye 'gag dang bcas pa rnam par 'gyur zhing mi gnas pa'o / /
mtshan ma ni ngo bo nyid kyi mtshan nyid do / /
rnam par gzhig pa ni 'di skad du gal te don dam pa'i bden pa'i mtshan nyid dang 'du byed rnams kyi mtshan gcig tu tha dad par gyur pa zhig yin na 'o na ni bden pa mthong ba rnams kyang 'du byed rnams kyi mtshan ma yongs su spong bar 'gyur te /
'di ltar don dam pa'i bden pa 'du byed rnams dang tha dad par 'gyur ba'i phyir ro / /
'on kyang spong bar yang byed pas de'i phyir tha dad pa yang ma yin no zhes bstan par 'gyur ro / /
don dam pa'i bden pa mthong ba'i tshe gzhan gyi dbang gi mtshan nyid ji ltar spong zhe na /
de bzhin nyid bsgom pa dang /
mtshan ma sna tshogs mngon du mi snang ba'i phyir yongs su bsal ba zhes bshad kyi ji ltar kun brtags pa ltar rang gi ngo bo nyid med pa'i phyir yongs su gsal ba zhes bya ba ni ma yin no / /
de ltar ci mngon zhe na /
rnam par rig pa tsam du grub pa'i bstan bcos las /
dge ba'i rtsa ba rnam pa bzhi bstan pa'i skabs na sbyor ba'i gnas skabs kyi tshig le'ur byas pa las ji skad du /
'di dag rnam rig tsam nyid ces / /
de snyam du ni dmigs nas su / /
ci yang rung ste mdun 'jog na / /
de ni tsam la mi gnas so / /
zhes bstan pa yin te /
'di nyid kyi 'grel pa las /
'di ltar de stong pa dang yod pa'i mtshan ma rnam pa gnyis da dung ma spangs te /
mtshan ma dang bcas pas sems tsam du rtog pa dang dmigs pa dang bcas pa'i phyir ro zhes 'byung ste /
zhib tu de nyid las bshad pa bzhin no / /
gzhan yang rnal 'byor spyod pa'i sa las /
sems shin tu mnyam par gzhag pa'i bsam gtan bzhi pa nges par 'byed pa'i cha dang mthun pa dag chos kyi mtshan ma ma spangs shing 'ching ba gnyis las ma grol bas zhes bshad pas de'i phyir 'dir mtshan ma'i yongs su bsal ba zhes gsungs pa ni stong pa dang /
yod pa'i mtshan ma'i rnam pa la spyir mtshan ma zhes gsungs par rig par bya'o / /
gal te 'du byed rnams kyi mtshan ma yongs su sel bar mi byed na ni mtshan ma'i 'ching ba las rnam par grol bar yang mi 'gyur ro zhes bya ba ni gnyis pa'i mtshan ma'i 'ching ba las rnam par mi grol ba'i skyon bstan pa nyid do / /
'dir sgyu ma lta bu'i dngos po khong du ma chud pa'i phyir dang /
sems dang sems las byung ba'i dmigs pa'i mtshan ma la rang dbang ma thob pa'i phyir /
mtshan ma'i rnam pa la mtshan ma'i 'ching ba zhes gsungs so / /
bden pa mthong ba de dag mtshan ma'i 'ching ba rnams las rnam par ma grol ba'i phyir gnas ngan len gyi 'ching ba las ma grol bar 'gyur zhes bya ba ni /
gsum la gnas ngan len gyi 'ching ba las rnam par mi grol ba'i skyon bstan pa nyid de /
'di ltar mtshan ma'i 'ching ba la rang dbang ma thob pa'i phyir gnas ngan len rnams kyi 'ching ba las rnam par grol bar mi 'gyur ba'o / /
'ching ba rnam pa 'di gnyis kyang so so nas bshad pa mi mthun te /
slob dpon h+yan tsang na re 'di la rgya gar yul pa'i slob dpon dag gis bshad pa rnam pa gnyis yod de /
kha cig na re thams cad yod par smra ba dag ni mtshan ma'i rnam pa la mtshan ma'i 'ching ba zhes 'byung zhes zer te /
'di ltar zag pa dang bcas pa'i chos kyi rgyu mtshan gyi rnam pa'i stobs kyi dbang gi phyir lta ba'i rnam pa'i sems la sogs pas zag pa dang bcas pa'i chos rnams sgyu ma la sogs pa ltar yod pa ma yin pa yang yod par 'dra bar gyur par khong du mi chud la ma rig pa'i dbang gi phyir ni gzugs dang /
sems la sogs pa'i chos rnams yang dag par yod pa nyid du 'dzin to zhes zer ro / /
bshad pa nyid dang sbyar na mtshan ma nyid 'ching ba yin pa'i phyir mtshan ma'i 'ching ba zhes bya ste /
rnam par bshad pa drug las 'di ni las yongs su 'dzin pa'i dbang du byas te rnam par bshad pa'o / /
rgyu mtshan gyi rnam pa de nyid las 'ching bar byed pa'i nyon mongs pa yod pa gang yin pa de ni gnas ngan len gyi 'ching ba zhes bya ste /
rnam par rags pa'i phyir ro / /
'di yang las yongs su 'dzin pa'i rnam par bshad pa ste /
snga ma bzhin du rig par bya'o / /
'di'i don mdor bsdus pa ni dmigs par byas pa'i rgyu mtshan gyi rnam pa gang yin pa de ni mtshan ma'i 'ching ba zhes bya'o / /
dmigs par byed pa lta ba'i rnam pa dang /
'dod chags la sogs pa'i nyon mongs pa rnams gnas ngan len gyi 'ching ba zhes bya'o zhes ston to / /
de'i phyir rnal 'byor spyod pa'i sa las /
kun gzhi rnam par shes pa yang rtogs par byed de /
phyi rol gyi mtshan ma'i 'ching bas 'ching ba dang /
nang gi gnas ngan len gyi 'ching bas bcings par rtogs par byed do zhes bshad de zhib tu de nyid las bshad pa bzhin no / /
kha cig na re mtshan ma'i 'ching ba ni nyon mongs pa can gyi yid kyi bdag nyid do zhes zer ba de ni 'di skad du nyon mongs pa'i yid dang mtshungs par ldan pa ni nyon mongs pa bzhi po dag gi mthu'i phyir rnam par shes pa drug po dang mtshungs par ldan pa'i nyon mongs pa rnams kyi mtshan ma rnams sgyu ma'i dngos po lta bur khong du ma chud pa'i phyir nyon mongs pa can gyi yid la mtshan ma'i 'ching ba zhes bshad do zhes ston te /
bshad pa 'di dang sbyar na mtshan ma ni /
'di lta ste /
rgyu mtshan gyi rnam pa nyon mongs pa can gyi yid kyis 'ching bar byed pa'i mtshan nyid de /
mtshan ma'i 'ching ba yin pa'i phyir /
mtshan ma'i 'ching ba zhes bya ste /
rnam par bshad pa rnam pa drug las bdag po'i dbang du byas te /
rnam par bshad par bya'o / /
gnas ngan len gyi 'ching ba yang rnam pa gnyis te /
dang po rnam par shes pa drug dang mtshungs par ldan pa'i nyon mongs pa ni gnas ngan len zhes bya ste /
don 'di ni gong du bshad pa bzhin no / /
gnyis pa ni nyon mongs pa dang shes bya'i sgrib pa gnyis kyi mthus zag pa dang bcas pa'i phung po lnga la sogs pa'i chos las su mi rung bar byed pas /
'di nyid la gnas ngan len gyi 'ching ba zhes bya'o zhes zer te /
'dir ni snga ma gzung gi phyi ma ni ma yin no zhe'o / /
kha cig na re gnas ngan len zhes bya ba ni nyon mongs pa rnams kyi lta ba'i rnam pa'i sa bon dang dbang po'o / /
'ching ba ni nyon mongs pa'i mtshan ma'i rnam pa'i sa bon no / /
gzhan yang mngon du byung ba'i mtshan ma dang ldan pa yang 'ching ba gnyis yin no zhe'o / /
ngo bo nyid med pa rnam pa gsum bstan pa'i bstan bcos dang sbyar na /
de las 'di skad du /
srid pa las grol ba'i mdo las kun du rtog pa'i ngo bo nyid ni mtshan ma'i nyon mongs pa zhes bya'o / /
gzhan gyi dbang gi ngo bo nyid ni gnas ngan len gyi nyon mongs pa zhes bya'o zhes gsungs pa dang /
gzhan yang de nyid las mtshan ma'i nyon mongs pa dang gnas ngan len gyi nyon mongs pa rnam par 'byed pa'i skabs nas /
kun du rtog pa'i ngo bo nyid 'byung ba na /
nyon mongs pa rnam pa gnyis kyis sems can rnams 'ching bar byed de /
mtshan ma'i nyon mongs pa dang gnas ngan len gyi nyon mongs pa'o / /
de la mtshan ma'i nyon mongs pa ni kun du rtog pa'i ngo bo nyid do / /
gnas ngan len gyi nyon mongs pa ni gzhan gyi dbang gi ngo bo nyid do / /
nyon mongs pa 'di nyid de ltar rnam par gzhag pa yang gzhan gyi dbang gi ngo bo nyid la kun brtags pa nyid du 'dzin pa'i phyir rnam par gzhag pa yin no zhes gsungs so zhes 'byung ste /
'di nyid kyi 'grel pa las /
kun du rtog pa la mtshan ma'i nyon mongs pa zhes gsungs pa yang mtshan ma ni dbyibs kyi mtshan ma la dbyibs kyi mtshan ma'i nyon mongs pa zhes bshad pas /
rkyen byed pa'i nyon mongs pa zhes bya ste /
gzhan gyi dbang gi ngo bo nyid ni nyon mongs pa yang dag pa yin no / /
de la lci yang bstan pa yang kun du rtog pa'i ngo bo nyid ni nyon mongs pa kho na'i rkyen yin pas nyon mongs pa zhes bshad de /
de'i phyir yang ba zhes bya'o / /
gzhan gyi dbang gi ngo bo nyid ni nyon mongs pa'i bdag nyid yang dag pa yin pas de'i phyir lci ba zhes bshad do zhes 'byung ngo / /
bstan bcos rnam par bshad pa las 'di dang mthun par bshad de /
de'i phyir de nyid las gzhan gyi dbang gi ngo bo nyid de ni mtshan ma dang / /
gnas ngan len gyi bdag nyid do / /
ci'i phyir gzhan gyi dbang gi ngo bo nyid ces bshad ce na /
rnam pa 'di gnyis kyi dbang gis phan tshun rkyen byas na skye ba'i phyir te /
'di ltar mtshan mas rkyen byas nas ni gnas ngan len bskyed la /
gnas ngan len gyi rkyen byas nas ni yang mtshan ma skyed par byed do zhes bshad do / /
gzhan yang theg pa chen po bsdus pa'i 'grel pa rnam pa gcig dang sbyar na de las mdud pa ni rnam pa gnyis te /
mtshan ma'i mdud pa dang /
gnas ngan len gyi mdud pa'o / /
de la mtshan ma'i mdud pa ni dgrol bar dka' ba'o / /
gnas ngan len gyi mdud pa ni dgag par dka' ba'o / /
sems kyis chos kyi yul rnam par rtog pa ni mtshan ma'i mdud pa zhes bya'o / /
rnam par rtog pa 'di'i dbang gis 'dod chags dang zhe sdang la sogs pa'i nyon mongs pa 'byung ba ni gnas ngan len gyi mdud pa zhes bya'o / /
nam rnam par mi rtog pa'i ye shes thob pa na mtshan ma'i mdud pa gdod grol bar gyur te /
mtshan ma'i mdud pa mi 'byung ba nyid kyis gnas ngan len gyi mdud pa yang de'i zla la 'gag par 'gyur ro zhes bshad do / /
slob dpon yang dag bden pa'i 'grel pa las /
mtshan ma'i mdud pa ni rnam par rtog pa'i rnam par shes pa'i 'dzin pa ste /
'di ltar rnam par shes pa drug po thams cad kyis sems kyis dmigs par bya ba'i phyi rol gyi yul rnams yod pa nyid du 'dzin cing thams cad rang gi sems kyis byas par khong du ma chud pa'i phyir /
lta ba dang mtshan ma mngon par zhen to / /
thams cad kun du rtog par byas pas 'dod chags dang zhe sdang la sogs pa ni med pa las skyes pa yin no zhes bshad do / /
theg pa chen po bsdus pa'i 'grel pa gsar 'gyur dang /
slob dpon dbyig gnyen gyis mdzad pa las ni tshig 'di mi 'byung ngo / /
tshig nges par 'grel pa'i mdo las ni mtshan ma sna tshogs kyi 'ching ba dang /
gnas ngan len gyi 'ching ba zhes 'byung ngo / /
gzhan yang de nyid las mtshan ma'i mdud pa dang /
gnas ngan len gyi mdud pa zhes 'byung ngo / /
slob dpon yang dag bden pa'i brjed byang las rnam par shes pa lnga po dag gi yul gang yin pa de ni mtshan ma'i 'ching ba zhes bya'o / /
yid kyi rnam par shes pa'i yul gang yin pa de ni gnas ngan len gyi 'ching ba zhes bya'o / /
gzhan yang mtshan ma sna tshogs kyi 'ching ba ni kun du rtog pa'i ngo bo nyid do / /
gnas ngan len gyi 'ching ba ni /
'di lta ste /
gzhan gyi dbang gi ngo bo nyid do / /
gzhan yang sdug bsngal gyi bden pa thams cad ni mtshan ma sna tshogs kyi 'ching ba zhes bya ste /
rnam par grol ba'i dbang gis spong ba'i phyir ro / /
kun 'byung gi bden pa sarba ni gnas ngan len gyi 'ching ba zhes bya ste /
lam gyi 'gog pa'i phyir ro zhes bshad de /
rgya cher ni de nyid las bstan pa bzhin no / /
dgongs pa zab mo rnams par dgrol ba'i mdo las ni mtshan ma'i 'ching ba dang /
nyon mongs pa'i 'ching ba zhes 'byung ste /
don rgya cher rnam par 'byed pa ni gzhan nas bstan pa las 'byung ba bzhin du rig par bya'o / /
'ching ba gnyis las rnam par ma grol ba'i phyir bden pa mthong bas bla na med pa'i thabs kyi shin tu bde ba'i mya ngan las 'das pa thob par mi 'gyur zhes bya ba ni bzhi pa mya ngan las 'das pa mi thob pa'i skyon bstan pa nyid de /
gong ma bzhin du rig par bya'o / /
bla na med pa yang dag par rdzogs pa'i byang chub mngon par rdzogs par 'tshang rgya bar yang mi 'gyur ro zhes bya ba ni lnga pa bla na med pa'i byang chub mi thob pa'i skyon bstan pa ste gong ma bzhin du rig par bya'o // //
bam po bco lnga pa /
blo gros shin tu rnam dag 'dis so so'i skye bo rnams bden pa mthong ba yang ma yin no zhes bya ba 'di man chad ni gnyis pa rjes su mthun par bshad pa'i rigs pas gcig pa dang /
tha dad pa nyid du 'dzin pa 'jig par mdzad do / /
'di yang rnam pa gnyis su dbye ste /
skyon rnam pa gsum med pa smos pas gcig pa nyid du 'dzin pa de rnam par gzhig pa dang /
blo gros shin tu rnam dag ces bya ba man chad kyis skyon rnam pa lnga med pa la brten nas /
tha dad pa nyid du 'dzin pa de rnam par gzhig pa'o / /
rnam pa 'di gnyis kyang gong du bshad pa bzlog pa las rig par bya'o / /
skyon rnam pa gsum med par bstan pa yang rnam par bshad pa dang /
mjug bsdu ba dang rnam pa gnyis kyis bstan te /
'di rnam par bshad pa'o / /
skyon rnam pa gsum med par rnam par bshad pa yang rnam pa gsum du dbye ste /
'di ni dang po bden pa mthong ba ma yin par bshad pa yin te /
'di'i don ni brda phrad par zad do / /
so so'i skye bo kho nar gyur bzhin du bla na med pa'i thabs kyi shin tu bde ba'i mya ngan las 'das pa 'thob pa ma yin zhes bya ba ni gnyis pa mya ngan las 'das pa 'thob par 'gyur ba ma yin par bstan pa ste /
mdo nyid kyis brda phrad par zad do / /
bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ba yang ma yin pas zhes bya ba ni gsum pa bla na med pa'i byang chub 'thob par 'gyur ba ma yin pas gcig pa nyid du 'dzin pa gzhig pa ste /
brda phrad par zad do / /
de'i phyir don dam pa'i bden pa'i mtshan nyid dang /
'du byed rnams kyi mtshan nyid tha dad pa mtshan nyid med do zhes zer ba ni rigs pa ma yin te zhes bya ba la sogs pas ni gnyis pa mjug bsdu bas /
gcig pa nyid du 'dzin pa gzhig pa'o / /
'di yang rnam pa gnyis te /
spyi'i mjug bsdu ba dang /
brtags pa smos nas bzlas te mjug bsdu ba'o / /
'di ni dang po ste /
'di ltar gong du mi mthun pa dang /
rjes su mthun par bshad pa nyid kyi phyir gcig pa nyid du 'dzin pa ste /
rigs pa ma yin no zhes bya ba'i tha tshig go / /
gal te de la 'di skad ces don dam pa'i bden pa'i mtshan nyid dang /
'du byed rnams kyi mtshan nyid tha dad pa med do zhes zer na /
rigs pa des thams cad tshul bzhin du spyod pa ma yin pas yang dag pa'i tshul ji lta ba bzhin du byed pa yin pas rig par bya'o zhes bya ba ni gnyis pa brtags pa smos nas bzlas te mjug bsdu ba'o / /
'di ltar gong du mi mthun pa dang /
rjes su mthun pa'i bshad pa gnyis kyi phyir gcig pa nyid du 'dzin pa dang /
'dzin pa'i don de dag ni yang dag pa'i spyod pa dang /
yang dag pa'i tshul dang mthun pa ma yin no zhes bya ba'i don to / /
blo gros shin tu rnam dag 'dir bden pa mthong ba de dag 'du byed rnams kyi mtshan ma yongs su ma bsal ba ma yin gyi yongs su bsal ba kho na yin pa zhes bya ba 'di man chad ni /
gnyis pa skyon med pa rnam pa lnga la brten nas rjes su mthun par bshad pa'i rigs pas tha dad pa nyid du 'dzin pa'i skyon rnam par gzhig par mdzad do / /
'di yang rnam pa gnyis te /
rnam par bshad pa dang /
mjug bsdu ba ste /
'di rnam par bshad pa'o / /
rnam par bshad pa yang skyon med pa rnam pa lnga nyid kyis rnam par lngar dbye ste /
'di ni dang po mtshan ma yongs su sel ba bstan pa nyid kyis tha dad par 'dzin pa rnams par gzhig pa'o / /
'di ltar 'phags pa rnams yang dag pa ji lta ba bzhin du dngos po rnams sgyu ma la sogs pa lta bur yang dag pa'i ngo bo nyid med par khong du chud pa'i phyir ro / /
bden pa mthong ba'i mtshan ma'i 'ching ba rnams las rnam par ma grol ba yin gyi / /
rnam par grol ba ma yin par zhes bya ba ni gnyis pa mtshan ma med pa'i 'ching ba bsal bar 'gyur bar bstan pa ste /
yang dag pa ji lta ba bzhin du tha dad pa med pa'i mtshan nyid khong du chud pa'i phyir ro / /
bden pa mthong ba gnas ngan len gyi 'ching ba las rnam par ma grol ba ma yin gyi /
rnam par grol ba yin pa zhes bya ba ni gsum pa gnas ngan len gyi 'ching ba las rnam par grol ba ste mtshan ma'i 'ching ba yongs su spangs pa'i phyir ro / /
sgrib pa gnyis rnam par grol ba'i phyir ro / /
bla na med pa'i thabs kyi shin tu bde ba'i mya ngan las 'das pa yang mthong bar 'gyur ba zhes bya ba ni bzhi pa mya ngan las 'das pa mngon du byed par 'gyur ba bstan te /
'ching ba gnyis kyi bar du spangs pa'i phyir ro / /
bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ba zhes bya ba ni /
lnga pa bla na med pa'i byang chub 'thob par 'gyur bar bstan pa ste /
sgrib pa spangs nas zad pa'i phyir ro / /
de'i phyir don dam pa'i bden pa'i mtshan nyid dang /
'du byed rnams kyi mtshan nyid gcig tu tha dad pa'i mtshan nyid do zhes zer ba yang rigs pa ma yin te zhes bya ba la sogs pas ni gnyis pa tha dad pa'i skyon bstan pa'i mjug bsdu ba'o / /
'di yang rnam pa gnyis te rigs pas spyi'i mjug bsdu ba dang / /
brtags pa smos nas bzlas te mjug bsdu ba ste /
'di ni dang po'o / /
gal te de la 'di skad ces don dam pa'i bden pa'i mtshan nyid dang /
'du byed rnams kyi mtshan nyid gcig tu tha dad do zhes zer ba na /
rigs pa des sarba tshul bzhin du spyod pa ma yin pas yang dag pa'i tshul ji lta ba bzhin byed pa ma yin par rig par bya'o zhes bya ba ni gnyis pa brtags pa smos nas bzlas te /
mjug bsdu ba ste /
'di ltar sngar gong du bstan pa lta bu'i skyon rnam pa lnga'i phyir /
don dam pa'i bden pa'i mtshan nyid tha dad ces byar mi rung ngo zhes bya ba'i tha tshig go / /
blo gros shin tu rnam dag gal te don dam pa'i bden pa'i mtshan nyid dang /
'du byed rnams kyi mtshan nyid tha dad pa med par gyur na ni /
ji ltar 'du byed rnams kyi mtshan nyid kun nas nyon mongs pa'i mtshan nyid du gtogs pa de bzhin du /
don dam pa'i mtshan nyid 'di yang kun nas nyon mongs pa'i mtshan nyid du gtogs par 'gyur ro zhes bya ba 'di man chad ni rnam grangs rnam pa gsum las rnam grangs gnyis pa rnam par dag pa'i spyi'i mtshan nyid la brten nas gcig pa dang /
tha dad pa nyid du 'dzin pa'i 'jig par mdzad pa ston to / /
'di yang rnam pa gnyis te /
rnam par bshad pa dang /
mjug bsdu ba'o / /
rnam par bshad pa yang rnam pa gnyis te /
mi mthun pas rnam par bshad pa dang /
rjes su mthun pa'i rnam par bshad pa'o / /
dang po yang rnam pa gnyis te /
kun nas nyon mongs pa'i mtshan nyid du gtogs pa la brten nas gcig pa nyid du 'dzin pa rnam par gzhig pa dang /
spyi'i mtshan nyid la brten nas tha dad pa nyid du 'dzin pa rnam par gzhig pa'o / /
'di ni dang po ste /
'di ltar don dam pa'i bden pa kun nas nyon mongs pa nyid du lta bar 'gyur te /
'du byed rnams kyi mtshan nyid las tha dad du gyur pa med pa'i phyir kun nas nyon mongs pa bzhin du 'gyur ro zhes bya ba'i tha tshig go / /
blo gros shin tu rnam dag gal te don dam pa'i bden pa'i mtshan nyid dang /
'du byed rnams kyi mtshan nyid gcig tu tha dad pa yin par gyur na mtshan nyid thams cad kyi spyi'i mtshan nyid la don dam pa'i bden pa'i mtshan nyid ces bya ba ma yin pa nyid du 'gyur ro zhes bya ba ni gnyis pa spyi'i mtshan nyid kyis don dam pa la brten nas tha dad pa nyid du 'dzin pa rnam par gzhig pa'o / /
chos thams cad ni mtshan nyid rnam pa gnyis dang ldan te /
dang po ni rang gi mtshan nyid de /
ji ltar gzugs ni mthong ba'i mtshan nyid do zhes bya ba nas rnam par shes pa ni rnam par rig pa'i mtshan nyid do zhes bshad pa lta bu'o / /
'di ltar kun du khyab pa ma yin pa'i phyir rang gi mtshan nyid ces bya'o / /
gnyis pa ni spyi'i mtshan nyid de /
'di lta ste /
chos thams cad kyi bdag med pa nyid la sogs pa'o / /
'di ltar de bzhin nyid kyis don dam pa'i chos rnams kun la khyab pa'i phyir spyi'i mtshan nyid ces bya'o / /
tha dad pa nyid du 'dzin pa gzhig pa 'dir gal te don dam pa'i bden pa'i 'du byed rnams kyi mtshan nyid las tha dad par gyur pa zhig yin na 'o na ni 'du byed rnams kyi spyi'i mtshan nyid ma yin par 'gyur te /
'du byed de dag dang shin tu tha dad pa nyid du gyur pa'i phyir ro / /
blo gros shin tu rnam dag 'dir don dam pa'i mtshan nyid kun nas nyon mongs pa'i mtshan nyid du gtogs pa ma yin pa dang /
'du byed rnams kyi spyi'i mtshan nyid la don dam pa'i bden pa'i mtshan nyid zhes bya ba nyid du 'gyur bas zhes bya ba ni /
gnyis pa rjes su mthun par rnam par bshad pa'i rigs gcig pa dang /
tha dad pa nyid du 'dzin pa rnam par gzhig pa ste /
mdo las 'byung ba bzhin du rig par bya'o / /
de'i phyir don dam pa'i bden pa'i mtshan nyid 'du byed rnams kyi mtshan nyid las tha dad pa'i mtshan nyid med do zhes zer ba yang rigs pa ma yin la don dam pa'i bden pa'i mtshan nyid dang 'du byed rnams kyi mtshan nyid gcig tu tha dad pa'i mtshan nyid do zhes zer ba yang rigs pa ma yin te zhes bya ba la sogs pa ni gnyis pa gcig pa dang /
tha dad pa nyid du 'dzin pa'i bstan pa'i mjug bsdu ba'o / /
'di yang rnam pa gnyis te /
rigs pas gnyis ka'i mjug cig car bsdu ba dang /
brtags pa smos nas bzlas te /
mjug bsdu ba ste /
'di ni gnyis ka'i mjug cig car bsdu ba'o / /
gal te de la de dag 'di skad ces don dam pa'i bden pa'i mtshan nyid dang 'du byed rnams kyi mtshan nyid tha dad pa med do zhes zer ba dang /
don dam pa'i bden pa'i mtshan nyid dang /
'du byed rnams kyi mtshan nyid gcig tu tha dad do zhes zer na /
rigs pa de thams cad tshul bzhin du spyod pa ma yin pas /
yang dag pa'i tshul ji lta ba bzhin du byed pa ma yin par rig par bya'o zhes bya ba ni gnyis pa brtags pa smos nas gcig pa dang /
tha dad pa nyid du 'dzin pa bshad pa bzlas te /
mjug bsdu ba'o / /
blo gros shin tu rnam dag gal te don dam pa'i bden pa'i mtshan nyid dang /
'du byed rnams kyi mtshan nyid tha dad pa med par gyur na ni ji ltar don dam pa'i bden pa'i mtshan nyid dang /
'du byed rnams kyi mtshan nyid la bye brag med pa de bzhin du 'du byed kyi mtshan nyid thams cad kyang bye brag med par 'gyur zhes bya ba 'di man chad ni rnam grangs gsum pa 'du byed tha dad pa med pa dang /
bdag med pa la sogs pa la brten nas /
gcig pa dang /
tha dad pa nyid du 'dzin pa 'jig par mdzad pa ston to / /
'di yang rnam pa gnyis su dbye ste /
rnam par gzhig pa dang /
mjug bsdu ba'o / /
rnam par gzhig pa yang rnam pa gnyis bstan te /
mi mthun par bshad pas skyon bstan pa dang /
blo gros shin tu rnam dag ces bya ba man chad kyis rjes su mthun par bshad pas skyon bstan pa'o / /
dang po yang rnam pa gnyis su dbye ste /
mtshan nyid rnam pa gnyis la brten nas tha dad pa med par 'dod pa'i skyon rnam par gzhig pa dang /
mtshan nyid rnam pa gnyis la brten nas tha dad par 'dod pa'i skyon rnam par gzhig pa'o / /
tha dad pa med par 'dod pa'i skyon rnam par gzhig pa bstan pa yang rnam pa gnyis kyis bstan te /
'du byed rnams bye brag tu gyur pa la brten nas tha dad pa med par 'dod pa'i skyon rnam par gzhig pa dang /
yang don dam pa yongs su tshol ba la brten nas tha dad pa med par 'dzin pa rnam par gzhig pa'o / /
'di ni dang po ste /
'di ltar gal te don dam pa'i bden pa dang phung po dang skye mched la sogs pa bye brag tu gyur pa med par gyur pa zhig yin na ni / /
phung po la sogs pa yang phung po la sogs pa'i bye brag tha dad par gyur pa med par 'gyur zhes bya ba'i tha tshig go / /
rnal 'byor spyod pa dag 'du byed rnams la ji ltar mthong ba dang ji ltar thos pa dang ji ltar bye brag phyed pa dang /
ji ltar rnam par shes pa las dus gzhan du yang don dam pa yongs su tshol bar yang mi 'gyur ro zhes bya ba ni /
gnyis pa yang don dam pa yongs su tshol ba la brten nas tha dad pa med par 'dod pa'i skyon rnam par gzhig pa ston te /
'di ltar gal te don dam pa'i bden pa dang /
'du byed rnams kyi mtshan nyid tha dad pa ma yin par 'gyur ba zhig yin na ni /
mthong ba la sogs pa'i yul de dag ji ltar mthong ba bzhin du de dag gi don khong du chud zin pas phyis don dam pa yongs su tshol ba mi rigs na /
yang don dam pa yongs su tshol ba yang yod pa'i phyir gcig pa nyid ma yin par rig par bya'o / /
mthong ba dang thos pa dang bye brag phyed pa dang /
rnam par shes pa'i don ni sngar bshad pa bzhin no / /
gal te don dam pa'i bden pa'i mtshan nyid dang /
'du byed rnams kyi mtshan nyid tha dad pa yin par gyur na ni /
'du byed rnams kyi bdag med pa tsam dang /
ngo bo nyid med pa tsam gyis rab tu phye ba gang yin pa de don dam pa'i bden pa'i mtshan nyid ma yin par gyur na zhes bya ba 'di man chad ni /
gnyis pa bdag med pa la sogs pa la brten nas gcig pa dang tha dad par 'dzin pa rnam par gzhig pa ston to / /
'di yang rnam pa gnyis te /
bdag med pa tsam la sogs pa la brten nas tha dad par 'dzin pa rnam par gzhig pa dang /
bye brag gi mtshan nyid grub pa ma yin pas tha dad par 'dod pa rnam par gzhig pa'o / /
'di ni dang po ste /
'di ltar bcom ldan 'das kyis chos rnams thams cad bdag med pa tsam mo / /
chos rnams thams cad ni ngo bo nyid med pa tsam mo zhes gsungs pas /
de'i phyir don dam pa ni 'du byed thams cad dang tha dad pa yang ma yin no / /
tha dad par gyur na ni 'du byed rnams kyi bdag med pa tsam dang /
rang gi ngo bo nyid med pa tsam gyis rab tu phye ba ma yin par 'gyur ro zhes bya ba'i tha tshig go / /
gzhan yang dus gcig tu bye brag gi mtshan nyid grub pa nyid du 'gyur te /
'di lta ste /
kun nas nyon mongs pa'i mtshan nyid dang /
rnam par byang ba'i mtshan nyid do zhes bya ba ni gnyis pa bye brag gi mtshan nyid grub pa ma yin pas tha dad pa'i 'dod pa'i rnam par gzhig pa'o / /
mdo'i tshig 'di yang so so nas bshad pa mi mthun te /
kha cig na re gzhan yang dus gcig tu bye brag gi mtshan nyid grub pa nyid du 'gyur te zhes bya ba la sogs pa ni ming la sogs pa'i dngos po'i gzugs brnyan yongs su bsal bas mtshan ma med pa'i de bzhin nyid mngon du gyur pa ste /
de'i phyir mtshan ma med pa mngon du gyur pa na mtshan ma rnams mngon du snang bar mi 'gyur la mtshan ma rnams mngon du gyur pa'i tshe ni mtshan ma med pa mngon du snang bar ma gyur pas /
de'i phyir dus gcig tu grub pa nyid du rnam par gzhag par mi bya'o / /
gal te 'og nas bshad pa ltar gcig tu tha dad par gyur pa zhig yin na ni dus gcig tu bye brag gi mtshan nyid grub pa nyid du 'gyur ba'i rigs te /
mtshan nyid so so tha dad pa'i phyir gzugs dang sgra la sogs pa'i ji lta ba bzhin no zhe'o / /
kha cig na re gzhan yang dus gcig tu bye brag gi mtshan nyid kun nas nyon mongs pa dang /
rnam par byang ba'i chos gnyis 'grub par 'gyur ba'i rigs te /
de ci'i phyir zhe na /
don dam pa dang /
'du byed yongs kyis tha dad pa'i phyir des na rnam par byang ba'i mchog tu gyur pa mthong ba'i tshe yang kun nas nyon mongs pa spong bar 'gyur ba'i mi rigs la /
kun nas nyon mongs pa mthong ba'i tshe yang rnam par byang ba la sgrib par mi 'gyur ba'i rigs so zhe'o / /
kha cig na re don dam pa dang /
'du byed tha dad par gyur na ni /
dus gcig tu bye brag gi mtshan nyid chos rnams thams cad gzod ma nas kun nas nyon mongs pa dang /
gzod ma nas rnam par byang ba nyid du 'grub par 'gyur ba'i rigs na /
'on kyang mdo sde dag las de dag gi ngo bo nyid rang bzhin gyis rnam par dag pa'o zhes gsungs pas /
de'i phyir 'du byed rnams dang /
don dam pa'i bden pa tha dad pa ma yin par rig par bya'o / /
yang na kun rdzob ni don dam pa'o / /
don dam pa ni kun rdzob bo zhes brjod par mi bya ste /
yongs kyis so so tha dad pa'i phyir ro zhe'o / /
slob dpon yang dag bden pa'i rnam par bshad pa yod pa ni mangs kyis dogs nas 'dir ma bstan to / /
blo gros shin tu rnam dag 'di 'du byed kyi mtshan nyid thams cad bye brag yod pa yin gyi bye brag med pa ma yin pa zhes bya ba 'di man chad ni gnyis pa rjes su mthun par rnam par bshad pa'i rigs pas /
gcig pa dang tha dad par 'dzin pa rnam par gzhig par mdzad do / /
'di yang rnam pa gnyis te /
mtshan nyid rnam pa gnyis la brten nas tha dad pa ma yin par 'dzin pa de rnam par gzhig pa dang /
mtshan nyid rnam pa gnyis la brten nas tha dad par 'dzin pa de rnam par gzhig pa'o / /
dang po'i mtshan nyid de rnam pa gnyis po de nyid las rnam pa gnyis su dbye bas rnam pa gnyis su 'gyur te /
'di ni dang po bdag nyid bye brag tu gyur pa la brten nas tha dad pa ma yin par 'dzin pa de 'jig par mdzad pa'o / /
rnal 'byor pa dag 'du byed rnams la ji ltar mthong ba dang /
ji ltar thos pa dang /
ji ltar bye brag phyed pa dang /
ji ltar rnam par shes pa las dus gzhan du don dam pa yongs su tshol bar byed pa zhes bya ba gnyis pa yang don dam pa yongs su tshol bar byed pas tha dad pa ma yin par 'dzin pa 'jig par mdzad pa ste /
mdo nyid kyis brda phrad par zad do / /
gzhan yang 'du byed rnams kyi bdag med pa tsam dang /
ngo bo nyid med pa tsam gyis rab tu phye ba gang yin pa la don dam pa'i mtshan nyid ces bya ba 'di man chad ni gnyis pa mtshan nyid rnam pa gnyis la brten nas tha dad par 'dzin pa rnam par gzhig par mdzad pa ston te /
'di ni dang po bdag med pa tsam gyis rab tu phye ba'i don gyis tha dad par 'dzin pa rnam par gzhig pa'o / /
gzhan yang dus gcig tu kun nas nyon mongs pa dang rnam par byang ba gnyis kyi mtshan nyid kyi bye brag gi mtshan nyid grub pa ma yin pas zhes bya ba ni /
gnyis pa bye brag gi mtshan nyid ma yin pa la brten nas tha dad par 'dzin pa 'jig par mdzad pa ste /
mdo dag las ji skad du chos rnams thams cad ni rang bzhin gyis rnam par dag pa tsam yin pa'i phyir ro zhes gsungs pa lta bu'o / /
de'i phyir don dam pa'i bden pa'i mtshan nyid dang /
'du byed rnams kyi mtshan nyid tha dad pa med do zhes zer ba dang /
tha dad do zhes zer ba de ni rigs pa ma yin te zhes bya ba 'di man chad ni skyon rnam pa gnyis bstan pa'i mjug bsdu ba'o / /
'di yang rnam pa gnyis te /
rigs pas spyi'i mjug bsdu ba dang /
brtags pa smos nas bzlas te mjug bsdu ba'o / /
'di ni dang po rigs pas gcig pa dang tha dad pa nyid du 'dzin pa rnam par gzhig pa'i mjug spyir bsdu ba'o / /
gal te de la 'di skad ces don dam pa'i bden pa'i mtshan nyid dang 'du byed rnams kyi mtshan nyid tha dad pa med do zhe'am /
tha dad do zhes zer na rigs pa des thams cad tshul bzhin du spyod pa ma yin pas /
yang dag pa'i tshul ji lta ba bzhin byed pa ma yin par rig par bya'o zhes bya ba ni gnyis pa brtags pa smos nas bzlas te 'jug pa gcig pa dang /
tha dad par 'dzin pa 'jig par mdzad pa ste /
mdo nyid kyis brda phrad par zad do / /
bstan bcos sangs rgyas kyi rang bzhin bstan pa dang /
ngo bo nyid med pa rnam pa gsum bstan pa dang /
rnal 'byor spyod pa'i sa las de bzhin nyid dang mtshan nyid gcig pa'am tha dad par gyur na skyon rnam pa gsum du 'gyur ro zhes bstan pa dang /
gzhan yang bstan bcos sangs rgyas kyi rang bzhin bstan pa las chos dang gang zag la brten nas /
don dam pa dang kun rdzob gcig pa dang tha dad pa nyid du 'dzin pa 'jig pa dag ston te /
mangs kyis dogs nas 'dir ma brjod do / /
blo gros shin tu rnam dag dper na dung gi dkar ba nyid ni dung dkar ba gcig pa'am /
tha dad pa'i mtshan nyid du gdags par sla ba ma yin no zhes bya ba 'di man chad ni gsum pa dpe smos nas bzlas te rnam par bshad pa ston te /
dpe rnam pa bcus ston pas de nyid las rnam pa bcur dbye'o / /
de ltar rnam pa bcu yod kyang go rims bzhin du yul rnam pa drug dang sbyar nas bshad par bya ste /
de yang dang po gnyis ni gzugs kyi dbang du mdzad nas so / /
de'i 'og ma gcig ni sgra'i dbang du mdzad nas so / /
de'i 'og ma gcig ni dri'i dbang du mdzad nas so / /
de'i 'og ma gnyis ni ro'i dbang du mdzad nas so / /
de'i 'og ma gnyis ni reg bya'i dbang du mdzad nas so / /
tha ma gnyis ni chos kyi dbang du mdzad nas so / /
'di ni dang po dung gi dkar ba gcig pa dang /
tha dad pa'i dper bstan pa'o / /
dung ni 'du byed rnams kyi mtshan nyid kyi dper bstan te /
yul bzhi po dag tha dad pa'i phyir ro / /
dkar ba nyid ni don dam pa'i bden pa'i dper bstan te /
gzugs kyi ngo bo nyid kun la khyab pa'i phyir ro / /
ji ltar dung dang dkar ba nyid gcig ces byar mi rung ba bzhin du yul bzhi po'i gzugs kyi ngo bo nyid kyang spyi dang bye brag tha dad pa'i phyir ro / /
yang na spyi dang bye brag tha dad pa'i phyir tha dad ces byar yang mi rung ste /
tha dad pa'i bdag nyid med pa'i phyir ro / /
slob dpon yang dag bden pa'i brjed byang las gsum pa dpe brjod pa ni /
dbang po rnon po dang rtul po dag gi thabs yongs su bstan pa yin te /
gal te don 'ba' zhig bshad pa la /
dpe rnam pa ma bzhag na dbang po rnon po nyi tshe 'jug par nus kyi dbang po rtul po dag gis 'jug par mi nus so / /
gal te dpe dang don gnyis ka phun sum tshogs par bstan na dbang po rnon po dang /
rtul po gnyis kas 'jug par 'gyur ba'i phyir dngos po zab pa ma yin pa la ltos nas tshul zab mo mtshon pa yin no / /
'dir yul drug po dag dper bstan pa yang /
gal te rnam pa gcig khong du chud na gzhan ni zlas shes par 'gyur bas so / /
gal te dkar ba nyid dang dung ni gcig pa nyid do zhe na /
'o na ni gzugs nyi tshe dung yin par 'gyur gyi yul gzhan gsum po dag gi 'byung ba chen po bzhi po dag ni dung ma yin par 'gyur ba'i rigs so / /
gzhan yang ji ltar dkar ba nyid mig nyi tshe'i yul yin pa ltar dung yang de bzhin du 'gyur ba'i rigs so / /
yang na ji ltar dkar ba de dngos po gzhan dag la khyab pa ltar dung yang de bzhin du 'gyur ba'i rigs na /
dung ni de lta ma yin pas dkar ba nyid kyang de bzhin du dngos po dag la khyab par mi 'gyur ro / /
de lta bu'i don ni med pa'i phyir gcig ces byar yang mi rung ngo / /
gal te tha dad do zhe na de yang don du mi rung ste /
dkar ba nyid mthong ba na dung yin par shes pa'i rigs te /
bdag nyid tha dad pa'i phyir ro / /
gzhan yang dkar ba nyid kyi gnas med par 'gyur te /
dung dang 'brel pa med pa'i phyir ro / /
ser po nyid gser dang /
de bzhin du reg bya'i bar du yang de bzhin no zhes 'byung ste /
zhib tu de nyid las bshad pa bzhin no / /
dung gi dkar ba nyid ji lta ba bzhin du gser gyi ser po nyid kyang de bzhin no zhes bya ba ni gnyis pa gser dang ser po nyid gcig pa nyid dang tha dad pa'i dpe ste /
snga ma bzhin du rig par bya'o / /
rgyu'o rgyud mangs kyi sgra'i snyan pa nyid kyang rgyu'o rgyud mangs kyi sgra dang gcig pa'i mtshan nyid dam tha dad pa'i mtshan nyid ces gdags par sla ba ma yin no zhes bya ba ni gsum pa rgyu'o rgyud mangs kyi sgra dang /
gcig pa dang tha dad pa gnyis ka ma yin pa'i dpe ste /
'di ltar sgra dang snyan pa nyid gcig ces byar mi rung ste /
spyi dang bye brag tha dad pa'i phyir ro / /
de la sgra ni spyi'o / /
snyan pa nyid bye brag go / /
yang na sgra dang snyan pa tha mi dad pa'i phyir ro / /
tha dad ces byar yang mi rung ste /
tha dad pa'i bdag nyid med pa'i phyir ro / /
dgongs pa zab mo rnam par dgrol ba'i mdo dang sbyar na de las ni rgyu'o rgyud mangs dang sgra las gcig pa dang /
tha dad pa ma yin par rnam par 'byed de mdo de dang sbyar na rgyu'o / /
rgyud mangs ni spyi'i yin te /
yul rnam pa lnga dang ldan pa'i phyir ro / /
sgra ni bye brag yin te /
de'i phyogs gcig yin pa'i phyir ro / /
tshig nges par 'grel pa'i mdo las kyang 'di dag don mthun par bshad de /
de las ni pi wang dang /
sgra zhes 'byung ngo / /
a ka ru nag po'i dri zhim pa nyid kyang a ka ru nag po de dang gcig pa'i mtshan nyid dam tha dad pa'i mtshan nyid ces gdags par sla ba ma yin no zhes bya ba ni bzhi pa a ka ru dang dri zhim pa gcig pa dang /
tha dad pa ma yin pa'i dpe ste /
a ka ru dang dri zhim pa ni gcig ces byar mi rung ste /
spyi dang bye brag tha dad pa'i phyir ro / /
tha dad ces byar yang mi rung ste /
tha dad pa'i bdag nyid med pa'i phyir ro / /
na le sham gyi tsha ba nyid kyang na le sham de dang gcig pa'i mtshan nyid dam tha dad pa'i mtshan nyid ces gdags par sla ba ma yin no zhes bya ba ni lnga pa na le sham dang tsha ba nyid gcig pa dang tha dad pa ma yin pa'i dpe ste /
na le sham dang tsha ba nyid gcig ces byar mi rung ste /
spyi dang bye brag tha dad pa'i phyir ro / /
tha dad ces byar yang mi rung ste /
tha dad pa'i bdag nyid med pa'i phyir ro / /
dgongs pa zab mo rnam par dgrol ba'i mdo las pi pi ling dang tsha ba nyid ces 'byung ngo / /
na le sham dang tsha ba nyid ji lta ba bzhin du a ru ra'i bska ba nyid kyang de bzhin no zhes bya ba ni drug pa a ru ra dang bska ba gcig pa dang tha dad pa ma yin pa'i dpe ste gong ma bzhin du rig par bya'o / /
dper na shing bal gyi 'dab ma'i 'jam pa nyid kyang shing bal gyi 'dab ma dang gcig pa'i mtshan nyid de /
tha dad pa'i mtshan nyid ces gdags par sla ba ma yin no zhes bya ba ni bdun pa shing bal dang 'jam pa nyid gcig pa dang tha dad pa ma yin pa'i dpe ste /
de la shing bal zhes bya ba ni rgyud de bshad pa las shu dag dang /
lcang ma'i me tog la bya'o zhe'o / /
'dab ma dang 'jam pa nyid gcig ces byar mi rung ste /
spyi dang bye brag tha dad pa'i phyir ro / /
tha dad ces byar yang mi rung ste /
tha dad pa'i bdag nyid med pa'i phyir ro / /
dper na mar la mar gyi snying khu yang mar dang gcig pa'i mtshan nyid dam tha dad pa'i mtshan nyid ces gdags par sla ba ma yin no zhes bya ba ni /
brgyad pa mar dang snying khu gcig pa dang tha dad pa ma yin pa'i dpe ste /
'dir snying khu nyi tshe smos pa ni reg bya 'jam pa nyid bzung bar dgongs pa'o / /
mar dang snying khu nyid gcig ces byar mi rung ste /
spyi dang bye brag tha dad pa'i phyir ro / /
tha dad ces byar yang mi rung ste /
tha dad pa'i bdag nyid med pa'i phyir ro / /
slob dpon yang dag bden pa'i brjed byang las /
mar dang snying khu zhes gsungs pa ni reg bya smos pa yin te /
ro brjod pa ni ma yin no zhe'o / /
dgongs pa zab mo rnam par dgrol ba'i mdo dang /
tshig nges par 'grel pa'i mdo las kyang mdo 'di dang mthun par 'byung ngo / /
gzhan yang dper na 'du byed thams cad la mi rtag pa nyid dang /
zag pa dang bcas pa'i chos thams cad la sdug bsngal ba nyid dang /
chos thams cad la gang zag gi bdag med pa nyid kyang 'du byed la sogs pa de dag dang gcig pa'i mtshan nyid dam tha dad pa'i mtshan nyid ces gdags par sla ba ma yin no zhes bya ba ni /
dgu pa don dang dngos po gcig pa dang tha dad pa ma yin pa'i dpe ste /
de la 'du byed thams cad la mi rtag pa nyid ces bya ba la 'du byed ni zag pa dang bcas pa thams cad de mtshan nyid bzhi po de dag gis rnam par 'gyur bar byed pa'i phyir mi rtag pa zhes bya ste /
de'i phyir mya ngan las 'das pa chen po'i mdo las 'du byed rnams ni mi rtag ste /
de ni skye zhing 'gag pa nyid / /
ces gsungs so / /
zag pa dang bcas pa'i chos thams cad la sdug bsngal ba nyid ces bya ba ni zag pa dang bcas pa'i chos rnams gnas ngan len dang 'brel bas sdug bsngal ba zhes bshad de /
bstan bcos mngon pa las ji skad bstan pa bzhin no / /
chos thams cad la gang zag gi bdag med pa nyid ces bya ba la chos thams cad ces bya ba ni 'dus byas dang 'dus ma byas kyi chos rnams sdud pa'o / /
gang zag ces bya bas ni yang sbyor zhes bya ste /
'di ltar sems can rnams las dge ba dang /
mi dge ba'i dbang gis yang nas yang du 'gro ba len pas yang sbyor zhes bya'o / /
bdag med pa'i don yang rnam pa gnyis yod de sems can stong pa nyid dang /
chos stong pa nyid do / /
'dir ni snga ma bstan pa yin gyi phyi ma ma yin pas de'i phyir gang zag gi bdag med pa zhes gsungs pa yin no / /
don gyis rnam pa bzhi yod pa yin te /
stong pa nyid ci'i phyir ma gsungs /
smras pa 'dir chos kyi phyag rgya rnam pa gsum gyi dbang gis te /
'di lta ste /
zag pa dang bcas pa dag ni thams cad kyang sdug bsngal ba dang /
'dus byas rnams ni mi rtag pa yin pa dang /
chos rnams thams cad ni bdag med pas khyab pa yin la /
stong pa nyid ni de ltar btab pa med pa'i phyir 'dir ma gsungs so / /
de la mi rtag pa la sogs pa'i ngo bo nyid 'du byed la sogs pa'i chos dang gcig ces byar mi rung ste /
dngos po dang don tha mi dad pa'i phyir ro / /
tha dad ces byar yang mi rung ste /
tha dad pa'i bdag nyid med pa'i phyir ro / /
de'i phyir slob dpon dbyig gnyen gyis mdzad pa'i tshig le'ur byas pa sum cu pa las /
gzhan gyi dbang gi ngo bo nyid / /
rnam rtog yin te rkyen las byung / /
grub pa de la snga ma'o / /
rtag tu med par gyur te yin / /
de'i phyir de nyid gzhan dbang las / /
gzhan min gzhan ma yin pa min / /
mi rtag la sogs bzhin du brjod / /
de ma mthong bar de mi mthong / /
zhes bshad do / /
'di nyid kyi 'grel pa las yongs su grub pa ni gzhan gyi dbang dang tha dad pa yang ma yin tha mi dad pa yang ma yin no / /
gal te tha dad pa zhig yin na /
de bzhin nyid de'i yang dag pa'i ngo bo nyid ma yin pa nyid du 'gyur ro / /
tha dad pa ma yin na ni ngo bo nyid 'di mi rtag par yang 'gyur ro / /
de gnyis ka yang yongs su dag pa'am yongs su dag pa ma yin pa'i dmigs par 'gyur te /
'o na ni rtsa ba dang rjes las thob pa'i ye shes kyi nus pa yang bye brag med par 'gyur ro / /
ji ltar ngo bo nyid gnyis tha dad pa yang ma yin /
gcig pa yang ma yin zhe na /
mi rtag pa dang bdag med pa nyid la sogs pa ji lta ba bzhin te /
mi rtag pa nyid la sogs pa 'du byed la sogs pa'i chos dang tha dad par gyur pa zhig yin na ni chos de dag mi rtag pa la sogs pa ma yin par 'gyur ba'i rigs so / /
tha dad pa ma yin na ni de dag spyi'i mtshan nyid ma yin par 'gyur te /
des na dpe 'dis yongs su grub pa gzhan gyi dbang de dang gcig pa yang ma yin tha dad pa yang ma yin pa bstan pa yin no / /
chos dang chos nyid ni gdon mi za bar tshul de ltar yin te /
don dam pa dang kun rdzob ni phan tshun ltos pa las yod pa'i phyir ro zhes 'byung ngo / /
gzhan yang dper na 'dod chags kyi ma zhi ba'i mtshan nyid dang /
kun nas nyon mongs pa'i mtshan nyid kyang 'dod chags de dang gcig pa'i mtshan nyid dam /
tha dad pa'i mtshan nyid ces gdags par sla ba ma yin no / /
'dod chags kyi ji lta ba bzhin du zhe sdang dang gti mug gi yang de yang rig par bya'o zhes bya ba ni bcu pa nyon mongs pa nyid dang mtshan nyid gcig pa dang /
tha dad pa ma yin pa'i dpe bstan pa'o / /
'dod chags dang /
zhe sdang dang /
gti mug dag ni mtshan nyid gnyis dang ldan te /
dang po rang gi mtshan nyid ni 'di lta ste /
'dod chags dang /
zhe sdang la sogs pa so so tha dad pa'i phyir ro / /
gnyis pa spyi'i mtshan nyid ni 'di lta ste /
kun nas nyon mongs pa la sogs pa de dag thun mong du yod pa'i phyir ro / /
spyi'i mtshan nyid kyang rnam pa gnyis te /
ma zhi ba'i mtshan nyid ni 'di ltar g.yo ba'i phyir ro / /
kun nas nyon mongs pa'i mtshan nyid ni mtshungs par ldan pa dang /
dmigs par bya ba'i 'ching ba gnyis 'dres pa'i phyir ro / /
'di ltar 'dod chags la sogs pa de dag gi ngo bo nyid dang mtshan nyid tha dad pa'i phyir gcig ces byar yang mi rung ngo / /
'dres pa'i 'dod chags la sogs pa tha dad pa'i phyir tha dad ces brjod du mi rung ngo / /
'dod chags dang zhe sdang la sogs pa re re la yang ma zhi ba'i mtshan nyid kun nas nyon mongs pa'i mtshan nyid yod de /
sde pa rnams kyi gzhung lugs kun las kyang chos kyi skye mched kyis bsdus par 'dod la /
'dir 'du byed la sogs pa thams cad ni mi rtag pa nyid la sogs pa'i spyi'i mtshan nyid byed do zhes bshad pa'i rigs pa dang sbyar na skye mched bcu gnyis kun rtogs par 'dra na /
ci'i phyir mod 'di las chos kyi skye mched nyid ces bsdus par gsungs she na /
smras pa /
thams cad yod par smra ba dag ni /
'du byed thams cad dang mi rtag pa la sogs pa thams cad kyang /
skye mched bcu gnyis kyis bsdus par bshad ce na chos kyi skye mched de yang bye brag kho na'i yin gyi spyi'i ni ma yin no / /
'di ltar tshor ba dang /
'du shes dang /
'du byed dang /
'dus ma byas rnam pa gsum dang /
rnam par rig byed ma yin pa'i gzugs dang bdun po 'di dag ni gzhan skye mched bcu gnyis po dag tu ma 'dus so zhes zer ba'i phyir ro / /
mdo sde pa'i gzhung gis chos kyi skye mched ni rnam pa gnyis te /
bye brag dang /
spyi'i zhes bshad de /
bye brag gi chos kyi skye mched ni phal cher thams cad yod par smra ba dag 'dod pa dang mthun no / /
de la bye brag ni de dag gzhung gis byas pa ma yin pa ni gzugs kyang ma yin sems kyang ma yin no zhes zer ro / /
spyi'i chos kyi skye mched ni /
de dag gi gzhung gis bcu gnyis po thams cad ni chos kyi skye mched ces bya ste /
yid kyi rnam par shes pas dmigs par bya ba'i yul ma yin pa'i phyir ro zhe'o / /
'dir theg pa chen po'i bstan pa dang sbyar na phal cher mdo sde pa 'dod pa dang mthun par spyi dang bye brag gnyis ka yang chos kyi skye mched ces bya'o zhes bshad de /
de'i phyir rnam par rig pa tsam du grub pa'i bstan bcos las /
gzugs la sogs pa'i rnam par shes pa lnga po de dag ni /
gzugs la sogs pa kho na rnam par rig pas /
gzugs la sogs pa'i rnam par shes pa zhes bya'o / /
chos kyi rnam par shes pa ni spyi dang bye brag tu chos thams cad rnam par rig pa'i phyir chos kyi rnam par shes pa zhes bya'o / /
yang chos kyi reg bya rnam par rig pa'i phyir chos kyi rnam par shes pa'i ming 'thob pa yin no zhes bshad de /
'di dang sbyar na theg pa chen po'i bstan bcos las /
chos kyi skye mched rnam pa gnyis dang ldan par mngon no / /
'dir yang dag pa'i don du na 'du byed thams cad ces bya ba la sogs pa gsungs pa dag ni skye mched bcu gnyis su gtogs pa yin te /
mdo sde 'di las re zhig yid kyi rnam par shes pas dmigs par bya ba dang chos kyi skye mched du gtogs pa'i don rnam pa gnyis kyi dbang du mdzad pa'i phyir 'du byed la sogs pa de dag thams cad la chos kyi skye mched ces gsungs pa yin no / /
de bzhin du blo gros shin tu rnam dag don dam pa'i bden pa'i mtshan nyid dang /
'du byed rnams kyi mtshan nyid gcig pa'i mtshan nyid dam tha dad pa'i mtshan nyid ces gdags par mi nus so zhes bya ba ni bzhi pa dpe dang don du sbyar ba ste /
mdo nyid kyis brda phrad par zad do / /
blo gros shin tu rnam dag ngas ni ji ltar phra ba mchog tu phra ba /
zab pa mchog tu zab pa /
rtogs par dka' ba mchog tu rtogs par dka' ba gcig pa dang tha dad pa nyid kyi mtshan nyid las yang dag par 'das pa'i don dam pa'i bden pa'i mtshan nyid mngon par rdzogs par sangs rgyas te /
mngon par rdzogs par sangs rgyas nas kyang gzhan dag la bsnyad cing rab tu bstan /
rnam par bshad /
rnam par gdags par byas /
gsal bar byas so zhes bya ba ni lnga pa mjug bsdu ba ste /
pha rol gyi the tshom gcod pa yin pa de bzhin gshegs pas bstan dgos so / /
shin tu zab pa'i don dam pa de ji ltar khong du chud par bya snyam pa la /
de'i phyir yang de ltar gcig pa dang /
tha dad pa nyid las yang dag par 'das pa'i mtshan nyid mngon par rdzogs par sangs rgyas nas gzhan dag la bsnyad do zhes gsungs pa yin no / /
don dam pa de yang dad pa bcu'i mdun rol gyi phyi rol pa'i so so'i skye bo rnams kyi spyod yul las 'das pas de dag gis bsnyad par bya ba ma yin pa dang /
de dag gis rig par bya ba ma yin pa'i phyir phra ba mchog tu phra ba zhes gsungs pa yin no / /
sa'i mdun rol gyi 'di pa'i so so'i skye bo'i sa las 'das pas /
tshig gis brjod par bya ba ma yin pa dang /
bsam pas reg par 'gyur ba ma yin pa'i phyir zab pa mchog tu zab pa zhes gsungs so / /
mnyam pa nyid du byang chub pa man chad kyi byang chub sems dpa' rnams kyi sa las 'das pas tshig gis brjod pa ma yin pa dang /
bsam pas reg par bya ba ma yin pa'i phyir rtogs par dka' ba mchog tu rtogs par dka' ba zhes gsungs te /
bskal pa grangs med pa gsum gyi brjod pa dang /
bsam pa yang bsdu ba'i phyir tshig drug gsungs pa yin pas ci rigs su shes par bya'o / /
de nas bcom ldan 'das kyis don de nyid yang dag par bstan pa'i phyir tshigs su bcad pa 'di dag gsungs so zhes bya ba 'di man chad ni gnyis pa tshigs su bcad pas mdor bstan pa zhes bya ba ston to / /
'di yang rnam pa gnyis te /
tshigs su bcad pa gleng bslang ba dang /
tshigs su bcad pa smos nas mdor bstan pa ste /
'di ni dang po'o / /
'du byed khams dang don dam mtshan nyid ni / /
gcig dang tha dad bral ba'i mtshan nyid de / /
gcig dang tha dad nyid du gang rtogs pa / /
de dag tshul bzhin du ni bzhugs ma yin / /
sems can mtshan mas bcings pa gang dag dang / /
gnas ngan len gyis bcings pa gang yin pa / /
zhi gnas lhag mthong dag ni goms byas na / /
de nas rnam par grol ba 'thob par 'gyur / /
zhes bya ba ni gnyis pa tshigs su bcad pa smos nas mdor bstan pa nyid do / /
'di yang rnam pa gsum du dbye ste /
dang po tshig gnyis kyis ni don zab pa nyid du bsngags pa nyid do / /
tshig bar ma bzhis ni mngon par zhen pa dag skyon dang bcas par bstan to / /
tha ma'i tshig gnyis kyis ni gang rnal 'byor bsgom pa de dag 'bras bu thob pa nyid du bstan to / /
de la 'du byed khams zhes bya ba la 'du byed ni 'di lta ste /
rnam par gyur pa 'dus byas kyi 'du byed rnams so / /
khams ni ngo bo nyid kyi don to / /
'di yang bshad pa rnam pa gnyis yod de /
kha cig na re 'dus byas kyi rang gi ngo bo nyid ni khams zhes bya'o zhe'o / /
kha cig na re 'du byed rnams ni de bzhin nyid kyis ngo bo nyid byed pas /
de'i phyir 'du byed kyi khams zhes bya'o zhes bshad de /
des ni 'du byed kyi khams don dam pa yin par bstan to / /
tshig bar ma bzhis mngon par zhen pa dag la skyon yod par bstan pa yang 'di lta ste /
gcig pa dang tha dad pa nyid du 'dzin pa de dag ni thams cad tshul bzhin ma yin pa'i phyir /
'ching ba gnyis po dag gis bcings par gyur pa yin te /
'ching ba gnyis kyi don ni gong du bstan pa bzhin no / /
tha ma'i tshig gnyis kyis rnal 'byor pa bsgom pa dag 'bras bu thob par bstan pa yang 'di lta ste /
rmongs pa ma yin pa gang yin pa de dag zhi gnas dang lhag mthong bsgoms na gdod rnam par grol ba thob par 'gyur ba'o / /
zhi gnas ni ting nge 'dzin gyi bdag nyid de /
rnam par g.yeng ba zhi bar byed pas zhi gnas zhes bya'o / /
lhag mthong ni shes rab kyi bdag nyid de chos rnams so sor rtogs par byed pas lhag mthong zhes bya ste /
'og nas rnal 'byor rnam par 'byed pa'i skabs nas rgya cher rnam par 'byed do / /
rnam par grol ba zhes bya ba ni 'dus byas dang 'dus ma byas kyi rnam par grol ba rnam pa gnyis te /
'dus byas kyi rnam par grol ba ni sems dang shes rab rnam par grol ba rnam pa gnyis so / /
'dus ma byas kyi rnam par grol ba ni 'dus ma byas kyi mya ngan las 'das pa rnam pa bzhi'o / /
de ni 'di skad du gal te 'ching ba rnam pa gnyis yongs su spang bar 'dod na bskal pa grangs med pa gsum du zhi gnas dang lhag mthong shin tu goms par byas na gdod 'ching ba rnam pa gnyis las grol bar 'gyur ro zhes bstan par 'gyur ro / /
rnal 'byor spyod pa'i sa las kyang mdo sde 'di dang don mthun par ston te /
de'i phyir de nyid las gzhan yang nyon mongs pa rnams ni ji ltar spong bar 'gyur /
ji tsam gyis ni nyon mongs pa thams cad spong bar brjod par bya zhe na /
'di lta ste /
zhi gnas la goms pa'i phyir dang /
lhag mthong la goms par bya ba'i phyir nyon mongs pa spong bar byed de /
mtshan ma'i 'ching ba las nges par grol na /
gnas ngan len gyi 'ching ba las kyang rnam par grol bar 'gyur ba ni nyon mongs pa thams cad spangs par brjod par bya ste /
bcom ldan 'das kyis ji skad du /
mtshan ma'i 'ching bas skye bo bcings pa dang / /
gnas ngan len dag gis kyang gang bcings pa / /
zhi gnas lhag mthong zung du rab bsgoms nas / /
gnyis ka las ni rnam par grol bar 'gyur / /
zhes gsungs pa lta bu'o // //
bam po bcu drug pa /
de'i tshe bcom ldan 'das kyis rab 'byor la bka' stsal pa /
rab 'byor zhes bya ba 'di man chad ni bzhi pa thams cad rab tu ro gcig pa'i mtshan nyid ces bya ba ston to / /
'di yang rnam pa gnyis su dbye ste /
tshig rkyang pas rgya cher rnam par bshad pa dang /
tshigs su bcad pas mdor bstan pa'o / /
tshig rkyang pas rnam par bshad pa yang rnam pa gsum du dbye ste /
de bzhin gshegs pas bka' stsal smos pa dang /
'phags pa rab 'byor gyis lan gsol ba dang /
bcom ldan 'das kyis yang dag par bshad pa ste /
'di ni de bzhin gshegs pas bka' stsal smos pa'o / /
'di yang rnam pa gnyis te /
dus dang sbyar nas bka' stsal smra ba po smos pa dang /
bka' smra ba nyid yang dag par bstan pa ste /
'di ni dang po'o / /
de'i tshe na zhes bya ba ni /
bcom ldan 'das kyis de bzhin nyid ro gcig pa'i mtshan nyid gsungs pa'i tshe'am /
yang na 'phags pa rab 'byor gyis zhu ba gsol ba'i tshe na'o / /
slob dpon yang dag bden pa'i brjed byang las de'i tshe na zhes bya ba ni /
rnam pa bcu gcig yod de sangs rgyas 'jig rten na bzhugs pa'i dus dang /
chos kyi 'khor lo bskor ba'i dus dang /
yongs su smin par bya ba rgyun mi 'chad cing 'khor 'dus pa'i dus dang /
thos pa dang bsam pa dang bsgom pa'i dus dang /
sa bon btab nas rnam par grol ba yongs su smin pa'i dus dang /
rang gi don yang dag par rnam par gzhag pa'i dus dang /
log par 'dzin pa rnam par gzhig pa'i don rnam par gzhag pa'i dus dang /
'khor ba'i btson ra dam po rnam par gzhom pa'i dus dang /
yang dag pa'i don bshad pa'i dbang gis dga' bar 'gyur ba'i don phyin ci log gis sems can sgrib pa rnam par 'jig pa'i dus dang /
yang dag pa'i rnal 'byor pa dag rin po che'i bgo bsha' nod pa na /
bcom ldan 'das kyi chos yang dag pa 'khor rnams la bgo bsha' byed pa zhes gsungs pas chos rin po che 'khor rnams la bgo bsha' mdzad pa'i dus dang /
yang dag par rnal 'byor bsgom pa na yang dag pa'i ting nge 'dzin dang /
shes pa skye zhing don dman pa dag zil gyis gnon pa'i phyir de'i tshe na zhes gsungs so zhes 'byung ngo / /
de la rab 'byor ces bya ba ni brgyud de bshad pa dag las /
'di la dang po btsas pa'i tshe khyim ston par gyur pa dang /
pha mas ya mtshan du bzung nas mtshan mkhan dag la smras so / /
mtshan mkhan dag gis stong par ston pa 'di ni dge ba kho na yin te bskyed pa med do zhes smras pa'i phyir rab 'byor ces bya'o / /
slob dpon yang dag bden pas 'phags pa rdo rje gcod pa'i brjed byang las 'di ni shar phyogs kyi 'jig rten gyi khams kyi sangs rgyas rlung sngon po zhes bya ba yin te /
'dir sprul pa'i gzugs brnyan bstan pa yin no zhes bshad de rgya cher ni brjed byang de nyid las 'byung ba bzhin no / /
gzhan yang brgyud de bshad pa dag las 'di skye ba gcig gis thogs pa'i sa la gnas par ston pa yin pa'i gsung rab yod do zhes bshad de /
yid ches su rung ba'i gsung rab nyid ni ma mthong ngo / /
kha cig na re 'di ni bram ze'i bu yin te lha rnams la gsol ba btab pas thob pa yin no / /
'di cher skyes pa na pha ma la sangs rgyas spyan drang bar bskul nas de bzhin du mchod pa chen po byas te /
rgyal byed kyi tshal du bcom ldan 'das skyel du song ba las dgra bcom pa'i 'bras bu thob par gyur to zhe'o / /
kha cig na re 'di ni rgyal po yongs su dag pa'i dbyangs zhes bya ba'i sras yin no zhe'o / /
ci'i phyir 'khor 'di 'phags pa rab 'byor 'ba' zhig la bka' stsal la /
'khor gzhan gsum po dag dang byang chub sems dpa'i 'khor rnams la bka' ma stsal zhe na /
slob dpon yang dag bden pa'i brjed byang las 'khor gzhan dag la bka' ma stsal ba ni don rnam pa gsum yod de /
dang po chos kyi 'khor lo thog mar bskor ba'i tshe dge slong dag sngar lam du zhugs nas sangs rgyas kyi zham 'bring byas pa yin la 'khor gzhan dag ni phyis zhugs pa'i phyir ro / /
gnyis pa ni bsnyen par rdzogs nas lo brgya lon pa'i dge slong mas deng bsnyen par rdzogs pa'i dge slong la phyag bya ba yin te /
de ci'i phyir zhe na /
dge slong 'di tshul khrims yongs su rdzogs pa'i phyir ro / /
gzhan yang nam 'tsho'i bar du dge slong la gnas bca' dgos pa'i phyir ro / /
gsum pa ni dbang po'i rang bzhin mchog tu gyur pa ste /
'di ltar skyes pa ni dbang po rno zhing rtul phod pa yin la /
bud med ni mi gsal zhing zhan pas de'i phyir 'dul ba las bud med la tshig lnga'am drug las lhag par chos bstan na ltung ba'o zhes gsungs pa'o / /
de la tshig lnga ni 'di lta ste /
phung po lnga'o / /
tshig drug ni 'di lta ste /
skye mched drug go / /
bud med la chos 'chad pa na phung po dang skye mched las lhag pa'i don 'chad du mi rung ste /
dbang po mi gsal zhing zhan pas mang du 'dzin mi nus pa'i phyir ro zhe'o / /
'khor gzhan yang byang chub sems dpa' la bka' ma stsal ba yang rgya cher rnam par dbye na /
don rnam pa lnga yod de mangs kyis dogs nas 'dir ma brjod do / /
gzhan yang 'dul ba dum bu lnga pa las tshig lnga zhes bya ba ni gzugs mi rtag ces bya ba nas tshor ba dang 'du shes dang 'du byed dang rnam par shes pa mi rtag pa'i bar du'o / /
tshig drug ces bya ba ni mig bdag med ces bya ba nas /
rna ba dang sna dang /
lce dang lus dang yid bdag med pa'i bar du'o zhes gsungs 'dul ba dum bu bzhi pa la sogs pa las ni rnam par bshad pa med do / /
'dir 'phags pa rab 'byor la bka' stsal pa'i rnam par bshad pa yang shes rab kyi pha rol tu phyin pa'i 'grel pa las /
'phags pa rab 'byor yang rgyu dang rkyen gnyis na bcom ldan 'das kyis bka' stsal nas chos 'chad par mdzad la slob ma gzhan dag la ni bka' ma stsal pa yin te /
nyon mongs pa med pa'i ting nge 'dzin la rab tu zhugs pa'i phyir dang /
chos stong pa nyid la shin tu zhugs pa'i phyir ro zhes 'byung ngo / /
gal te de ltar na ci'i phyir byang chub sems dpa' rnams la bka' ma stsal /
smras pa shes rab kyi pha rol tu phyin pa'i 'grel pa las /
'phags pa rab 'byor ni rtag par stong pa nyid kyi ting nge 'dzin la spyod cing zag pa rnams spangs pas sems can rnams yid ches pa rnams bskyed pa'i phyir chos 'chad par bka' stsal pa yin no zhes 'byung ngo / /
gzhan yang puN+Da rI ka'i 'grel pa'i mtshan nyid kyi le'u las /
don rnam pa lnga'i phyir bcom ldan 'das kyis nyan thos rnams la bka' stsal pa mdzad kyi byang chub sems dpa' rnams la bka' mi stsal to zhes bshad do / /
gzhan yang shes rab kyi pha rol tu phyin pa'i 'grel pa las byang chub sems dpa' dang /
slob ma gzhan dag la bka' ma stsal pa dang /
bcom ldan 'das nyid kyis 'chad par mi mdzad pa'i gtan tshigs rgya cher 'byung bas de bzhin du rig par bya'o / /
shes rab kyi pha rol tu phyin pa'i 'grel pa de dang sbyar nas /
'phags pa rab 'byor 'ba' zhig la bka' stsal par ston pas mdo sde 'dir yang de bzhin du rig par bya'o / /
khyod kyis sems can gyi khams na sems can ji snyed cig mngon pa'i nga rgyal can mngon pa'i nga rgyal gyis mngon du zin pa'i phyir shes pa brda 'phrod par byed pa yod par shes /
khyod kyis sems can gyi khams na sems can ji snyed cig mngon pa'i nga rgyal dang bral bas shes pa brda sprod par byed pa yod par shes zhes bya ba ni gnyis pa bkas smras pa nyid yang dag par bstan pa'o / /
de la mngon pa'i nga rgyal can zhes bya ba ni 'phags pa puN+Da rI ka'i mdo las ji skad du ma thob par thob bo snyam pa dang /
ma rtogs par rtogs so snyam pa dang mngon pa'i nga rgyal zhes bya'o zhes gsungs so / /
tshig nges par 'grel pa'i mdo las kyang 'di dang mthun par bshad do / /
'dir ni mngon pa'i nga rgyal yod pa dang med pa las brtsams nas rnam pa gnyis kas smras pa yin te /
de'i phyir slob dpon yang dag bden pa'i brjed byang las /
snga ma ni mngon pa'i nga rgyal dang bcas pa las brtsams nas smras pa'o / /
phyi ma ni mngon pa'i nga rgyal med pa las brtsams nas smras pa'o / /
gzhan yang snga ma ni so so'i skye bo las brtsams nas smras pa'o / /
phyi ma ni 'phags pa las brtsams nas smras pa'o / /
gzhan yang snga ma ni gsor mi rung ba las brtsams nas smras pa'o / /
phyi ma ni gang zag gsor rung ba las brtsams nas smras pa'o / /
gzhan yang snga ma ni 'bras bu med pa'i gang zag gi spyod pa smras pa'o / /
phyi ma ni 'bras bu dang bcas pa'i gang zag gi spyod pa smras pa'o / /
gzhan yang snga ma ni gang zag phyin ci log tu gyur pa smras pa'o / /
phyi ma ni gang zag phyin ci log tu ma gyur pa smras pa'o / /
gzhan yang snga ma ni log pa'i phung po nyid du nges pa'i gang zag smras pa'o / /
phyi ma ni yang dag pa'i phung po nyid du nges pa'i gang zag smras pa'o zhes bshad do / /
mdo'i tshig 'di'i bshad pa yang slob dpon yang dag bden pa'i brjed byang las /
nga rgyal dang bcas pa dang nga rgyal med pa re re la yang don rnam pa bzhi bzhi yod pa bshad de /
de la nga rgyal dang bcas pa'i rnam pa bzhi yang mngon pa'i nga rgyal gyi gnas ni 'di lta ste /
nye bar len pa'i phung po lnga dang bcas pa'o / /
nga rgyal gyi rgyu ni 'di lta ste /
nga rgyal gyi bag la nyal lo / /
nga rgyal gyi bdag nyid ni 'di lta ste /
mtho ba'i sems so / /
nga rgyal gyi dngos po'i nus pa ni 'di lta ste /
sems mtho ba'i nga rgyal gyi rgyu las dang rnam par smin pa la sogs pa bskyed pa'o / /
sems can ji snyed cig ces bya ba ni nga rgyal gyi gnas bstan pa'o / /
mngon pa'i nga rgyal can zhes bya ba ni nga rgyal gyi rgyu bstan pa'o / /
mngon pa'i nga rgyal gyis mngon du zin pa'i phyir zhes bya ba ni nga rgyal gyi bdag nyid bstan pa'o / /
shes pa brda sprod par byed pa yod par shes zhes bya ba ni nga rgyal gyi dngos po'i nus pa bstan pa'o / /
nga rgyal med pa'i rnam pa bzhi yang nga rgyal med pa'i gnas ni 'di lta ste /
zag pa med pa'i phung po lnga rgyun mi 'chad pa'o / /
nga rgyal med pa'i rgyu ni mi shes pa kun shes par byed pa'i dbang po'o / /
nga rgyal med pa'i bdag nyid ni kun shes pa'i dbang po'o / /
nga rgyal med pa'i dngos po'i nus pa ni kun shes pa dang ldan pa'i dbang po'o / /
sems can ji snyed cig ces bya ba ni nga rgyal med pa'i gnas bstan pa'o / /
mngon pa'i nga rgyal dang bral ba zhes bya ba ni nga rgyal med pa'i rgyu dang bdag nyid bstan to / /
tshig nges par 'grel pa'i mdo las ni mngon pa'i nga rgyal med pa dang mngon pa'i nga rgyal gyi dbang du ma gyur pa zhes 'byung la / /
dgongs pa zab mo rnam par dgrol ba'i mdo las ni bdag dang bral ba nga rgyal dang bral ba zhes 'byung bas mdo de nyid las ni tshig gnyis tshang bar smos la /
mdo 'di las tshig gcig las mi smos pa ni don gnyis te bsdus pas de'i phyir mngon pa'i nga rgyal dang bral ba zhes bya ba 'ba' zhig gsungs so / /
shes pa brda sprod par byed pa yod pa zhes bya ba ni nga rgyal med pa'i dngos po'i nus pa bstan pa'o / /
de nas tshe dang ldan pa rab 'byor gyis bcom ldan 'das la 'di skad ces gsol to / /
bcom ldan 'das bdag gis ni sems can gyi khams na sems can nyung shas cig mngon pa'i nga rgyal dang bral bas shes pa brda sprod par 'tshal lags kyi zhes bya ba 'di man chad ni gnyis pa 'phags pa rab 'byor gyis lan gsol pa'o / /
'di yang rnam pa gnyis te /
bkas smras pa phyi ma'i lan gsol pa dang /
bkas smras pa snga ma'i lan gsol ba'o / /
'di ni dang po ste 'di ltar sa dang po yan chad kyi byang chub sems dpa' dag yang dag pa ji lta ba bzhin du thams cad du ro gcig pa'i mtshan nyid chos stong pa nyid kyi don dam pa khong du chud pa des mngon pa'i nga rgyal rnams mi bskyed kyi theg pa gnyis dang so so'i skye bo la sogs pa ni ma yin pa'i phyir sems can nyung shas cig mngon pa'i nga rgyal dang bral bas shes pa brda sprod par 'tshal lags kyi zhes bya ba gsungs so / /
'o na ji ltar theg pa gnyis kyi de'i mtshan nyid 'chad shes shing byang chub sems dpa' rnams la 'chad par byed ce na /
smras pa sangs rgyas kyis byin gyis brlabs pa'i phyir spyi'i mtshan nyid mdo tsam du shes pa yin gyi re re nas mthar phyin par khong du chud pa ni ma yin te /
de'i phyir des shes rab kyi pha rol tu phyin pa'i le'u chen po'i nang nas ljags kyi mtshan nyid kyi le'u las rab 'byor gyis byang chub sems dpa' rnams la chos 'chad pa sangs rgyas kyi mthu yin no zhes gsungs so / /
'phags pa rab 'byor 'di byin gyis brlabs pa'i dbang gis chos 'chad pa yin no / /
'o na ni chos su 'dzin pa yang spangs pa'i rigs so / /
gal te ma spangs pa na ji ltar 'chad par nus byin gyi rlabs kyis brlabs pa'i phyir mngon par yid ches shing khong du yang chud la stong pa nyid 'chad par yang nus kyi /
gal te de lta ma yin na /
chos su 'dzin pa spangs pa'i skyon dang ldan par 'gyur te /
de'i phyir shes rab kyi pha rol tu phyin pa'i 'grel pa las /
theg pa gnyis chos stong pa nyid kyi tshul du da dung ma rtogs pa'i phyir ro zhes bshad pa yin no / /
'phags pa rab 'byor 'di theg pa 'og ma pa yin na /
ji ltar len gsol cing zhing yongs su dag pa na gnas par gyur ce na /
sangs rgyas kyis byin gyis brlabs pa'i phyir zhing yongs su dag par phyin par gyur pa'am /
yang sangs rgyas kyi sprul pa yin gyi yang dag pa'i lus kyis ni ma yin pa'am /
yang na zhing yongs su ma dag pa dag na bkas smras pa dang lan du gsol pa 'di lta bu dag srid pa yin no / /
bcom ldan 'das bdag gis sems can gyi khams na tshad ma mchis grangs ma mchis brjod du ma mchis pa snyed kyi sems can dag mngon pa'i nga rgyal can mngon pa'i nga rgyal gyis mngon du zin pa'i slad du shes pa brda sprod par bgyid pa dag mchis par 'tshal lags kyi zhes bya ba man chad ni gnyis pa bkas smras pa snga ma'i lan gsol ba zhes bya ba ston to / /
'di yang rnam pa gsum du dbye ste lan mdor gsol pa dang /
bdag nyid kyi mthong ba smos pa dang /
bdag nyid kyi bsam pa gang yin pa gsol ba'o / /
'di ni dang po ste /
bdag gis sems can gyi khams na tshad ma mchis pa snyed kyi sems can dag mngon pa'i nga rgyal la brten nas shes pa brda sprod par bgyid pa mthong ngo zhes bya ba'i tha tshig go / /
shes pa brda sprod par byed pa'i mtshan nyid ni phyis 'og nas ston to / /
'dir gsungs pa'i mngon pa'i nga rgyal can zhes bya ba yang so so nas bshad pa mi mthun te /
thams cad yod par smra ba'i gzhung dang sbyar na gang zag rnam pa bzhis mngon pa'i nga rgyal skyed par byed de /
'di lta ste so so'i skye bo dang 'bras bu 'og ma gsum po dag go zhes bshad de bstan bcos bye brag tu bshad pa chen po las ji skad du mngon pa'i nga rgyal bskyed pa yang bshad pa mi mthun pa gsum yod de /
kha cig na re so so'i skye bos ni lnga skyed par byed de 'di lta ste /
dge ba'i rtsa ba bzhi dang 'bras bu bzhi po dag la'o / /
rgyun du zhugs pa ni bzhi skyed par byed de dang po ma gtogs pa'o / /
lan cig phyir 'ong bas ni gsum skyed par byed de dang po gnyis ma gtogs pa'o / /
phyir mi 'ong bas ni gnyis skyed par byed de dang po gsum ma gtogs pa'o / /
dgra bcom pa la ni mngon pa'i nga rgyal med do zhe'o / /
kha cig na re so so'i skye bos ni dgu skyed par byed de 'di lta ste /
zag pa dang bcas pa'i dge ba'i rtsa ba dang zhugs pa bzhi dang 'bras bu la gnas pa bzhi po dag la'o / /
rgyun du zhugs pas bdun skyed par byed de dang po gnyis ma gtogs pa'o / /
lan cig phyir 'ong bar zhugs pas drug skyed par byed de snga ma'i gsum po dag ma gtogs pa'o / /
lan cig phyir 'ong bas lnga skyed par byed de /
snga ma bzhi po dag ma gtogs pa'o / /
phyir mi 'ong bas zhugs pas bzhi skyed par byed de snga ma'i lnga po dag ma gtogs pa'o / /
phyir mi 'ong ba'i 'bras bu la gnas pas gsum skyed par byed de snga ma'i drug ma gtogs pa'o / /
dgra bcom pa la zhugs pas gnyis skyed par byed de snga ma'i bdun po dag ma gtogs pa'o / /
dgra bcom pa nyid las mngon pa'i nga rgyal med do / /
rgyun du zhugs pa la phyogs pa la ni mngon pa'i nga rgyal bskyed pa'i don med do zhe'o / /
spyad pa dag gis bshad pa'i 'phags pa rnams kyang dge ba zag pa dang bcas pa khyad par can dag la mngon pa'i nga rgyal bskyed pas de'i phyir 'phags pa drug po dag la snga ma bzhin du skyed par byed pa yin no zhes 'byung ste /
rgya cher de nyid las bstan pa bzhin no / /
mdo sde pa dag kyang thams cad yod par smra ba 'dod pa dang mthun pas 'gal ba med de sde pa de las brtags pa mang po yod pa'i phyir ro / /
'dir theg pa chen po'i bstan pa dang sbyar na phal cher sde pa gnyis kyi gzhung dang mthun te mngon pa'i nga rgyal ni so so skye bo dang slob pa dang bcas pa'i 'phags pa dag la yod par bshad de de'i phyir rnam par rig pa tsam du grub pa'i bstan bcos las nga rgyal gang zhe na /
bdag nyid khengs shing gzhan dag la rlom sems dang bcas pa'i mtshan nyid de nga rgyal med pa la sgrib cing sdug bsngal skyed par byed pa'i rten byed pa'i las can no / /
nga rgyal 'di'i bye brag dang rnam pa dgu yod de /
'di lta ste /
phyogs rnam pa gsum dang bdag dang yon tan las skyes pa'o / /
thams cad kyang mthong ba dang bsgom pas spang bar bya bar rtogs pa dag go zhes 'byung ngo / /
'phags pa'i gnas skabs su yang nga rgyal mngon du 'byung bas nga rgyal gyi rnam pa yang des 'byung ba la 'gal ba med do / /
nga rgyal rnam pa bdun ni /
bstan bcos phung po lnga'i rab tu 'byed pa las nga rgyal gang zhe na 'di lta ste /
nga rgyal dang che ba'i nga rgyal dang /
nga rgyal las kyang nga rgyal dang nga'o snyam pa'i nga rgyal dang mngon pa'i nga rgyal dang cung zad snyam pa'i nga rgyal dang /
log pa'i nga rgyal lo / /
nga rgyal ni 'di lta ste /
chung ngu bas bdag che'o snyam pa'am /
mtshungs pa dang mtshungs so snyam du sems khengs pa gang yin pa'o / /
che ba'i nga rgyal ni 'di lta ste /
mtshungs pa bas bdag che ba'am /
bdag che ba dang mtshungs so snyam du bdag sems khengs pa gang yin pa'o / /
nga rgyal las kyang nga rgyal ni 'di lta ste /
che ba bas bdag che'o snyam du sems khengs pa gang yin pa'o / /
nga'o snyam pa'i nga rgyal ni 'di lta ste /
nye bar len pa'i phung po lnga po rnams la bdag gam bdag gir yang dag par lta ba'i sems khengs pa gang yin pa'o / /
mngon pa'i nga rgyal ni 'di lta ste /
gong ma'i khyad par thob par bya ba ma thob par bdag gis thob po snyam du sems khengs pa gang yin pa'o / /
cung zad snyam pa'i nga rgyal ni 'di lta ste /
khyad ches 'phags pas bdag cung zad cig gis chung ngo snyam pa'i sems khengs pa gang yin pa'o / /
log pa'i nga rgyal ni 'di lta ste /
yon tan ma yin pa dang ldan pa las bdag yon tan dang ldan no snyam du sems khengs pa gang yin pa'o zhes 'byung ba'o / /
bstan bcos mngon pa kun las btus pa dang /
chos mngon pa sna tshogs kun las btus pa dang /
rnal 'byor spyod pa'i sa las kyang 'di dang mthun par bshad do / /
'phags pa shes rab kyi pha rol tu phyin pa'i 'grel pa las /
gang zag mngon pa'i nga rgyal can ni sangs rgyas kyi slob ma bsam gtan dang ting nge 'dzin dang ldan pa thob pa la 'phags pa'i 'bras bu ma thob par bdag gis thob po snyam du sems khengs pa'o zhes bshad do / /
nga rgyal rnam pa dgu zhes bya ba ni bstan bcos shes pa bskyed pa las nga rgyal ni rnam pa dgu yod de /
'di lta ste bdag mchog tu gyur pa dang /
bdag dang mtshungs pa dang bdag pas chung ba dang /
bdag pas mchog tu gyur pa yod pa dang /
bdag dang mtshungs pa yod pa dang /
bdag pas dma' ba yod pa dang /
bdag pas mchog tu gyur pa med pa dang /
bdag dang mtshungs pa med pa dang bdag pas dma' ba med do snyam pa'o zhes 'byung ba'o / /
bstan bcos rnam par bshad pa las kyang nga rgyal rnam pa gsum gyi rnam pa'i ming kho na smos pa yin te /
de'i phyir de nyid las mdo sde las ji skad du nga rgyal gyi rnam pa gsum zhes gsungs pa ni bdag mchog tu gyur to snyam pa'i nga rgyal gyi rnam pa dang /
bdag pas dman no snyam pa'i nga rgyal gyi rnam pa dag yin no zhes bshad de don gyi rnam pa dgu bstan pa yin pas don du 'gal ba med do / /
nga rgyal rnam pa bdun dang dgu zhes bya ba 'di yang rnam par rig pa tsam du grub pa'i bstan bcos dang sbyar na gnas rnam pa lnga las skye bar bshad de /
de'i phyir de nyid las 'di'i [(]phye [,]bye [)]brag kyang rnam pa bdun nam rnam pa dgu yod de phyogs rnam pa gsum dang bdag dang yon tan gyi gnas las skyes pa'o zhes bshad de /
de la re zhig nga rgyal rnam pa bdun las nga rgyal dang che ba'i nga rgyal dang nga rgyal las kyang nga rgyal dang cung zad snyam pa'i nga rgyal ni phyogs rnam pa gsum la brten nas 'byung ngo / /
nga'o snyam pa'i nga rgyal ni bdag gnas su gyur pa la brten nas skye'o / /
log pa'i nga rgyal dang mngon pa'i nga rgyal ni yon tan gnas su gyur pa la brten nas skye ste /
'bring dang chen po'i rnam pa la brten nas ni che ba'i nga rgyal skye'o / /
de'i phyir bstan bcos chos mngon pa sna tshogs kun las btus pa las chung ngu dang 'bring gi rnam pa gnyis las ni nga rgyal skye'o / /
'bring dang chen po'i rnam pa la brten nas ni che ba'i nga rgyal skye'o / /
chen po'i rnam pa la brten nas ni nga rgyal las kyang nga rgyal skye'o / /
chung ngu'i rnam pa la brten nas ni cung zad snyam pa'i nga rgyal skye'o / /
nye bar len pa'i phung po lnga po dag la bdag dang bdag gir 'dzin pa de las ni nga'o snyam pa'i nga rgyal 'byung ngo / /
yon tan khyad par can ma thob par bdag gis yon tan khyad par can thob snyam pa las ni mngon pa'i nga rgyal 'byung ngo / /
yang dag par yon tan med bzhin du yang bdag ni yon tan dang ldan no snyam pa las ni log pa'i nga rgyal 'byung ngo zhes bshad do / /
nga rgyal rnam pa dgu rnam par 'byed pa yang bshad pa rnam pa gnyis yod de /
bstan bcos shes pa skyed pa dang sbyar na mdzod kyi bstan bcos las ji skad du 'di ltar rnam pa dgu po 'di dag ni snga ma'i nga rgyal bdun gyi rnam pa las 'byung ba yin te 'di lta ste /
sngar bstan pa'i nga rgyal dang che ba'i nga rgyal dang cung zad snyam pa'i nga rgyal las so / /
'di ltar rnam pa gsum po de dag gal te lta ba la brten nas 'du byed skyed par byed na /
de la khyad par can gyi rnam pa gsum gsum mngon par 'grub par 'gyur te /
dang po'i gsum ni go rims bzhin du che ba'i nga rgyal dang /
nga rgyal dang cung zad snyam pa'i nga rgyal dag go / /
bar ma gsum ni go rims bzhin du cung zad snyam pa'i nga rgyal dang nga'i nga rgyal dang che ba'i nga rgyal dag go / /
tha ma gsum ni go rims bzhin du nga rgyal dang /
che ba'i nga rgyal dang cung zad snyam pa'i nga rgyal de dag go zhes bshad do rgya cher ni bstan bcos bye brag tu bshad pa chen po las 'byung ba bzhin no / /
bstan bcos phyogs kyi rnam pa'i gnas bstan pa las nga rgyal gyi rnam pa bshad pa dang sbyar na de las re zhig bdag mchog go snyam pa'i nga rgyal gyi rnam pa ni nga rgyal rnam pa gsum las 'byung ste /
'di lta ste /
nga rgyal dang che ba'i nga rgyal dang /
nga rgyal las kyang nga rgyal las so / /
gsum po 'di dag ni dman pa dang mtshungs pa dang /
khyad par du gyur pa'i yul la rtog pa'i bye brag gi phyir te /
de'i phyir bstan bcos bye brag tu bshad pa chen po las bstan bcos phyogs kyi rnam pa'i gnas bstan pa las bshad pa dang sbyar na bdag mchog go snyam pa'i nga rgyal gyis ni nga rgyal rnam pa gsum ste /
dman pa dag las bdag ni lhag go snyam pa gang yin pa de ni nga rgyal zhes bya'o / /
mtshungs pa dag las ni bdag mchog go snyam pa gang yin pa de ni che'o snyam pa'i nga rgyal zhes bya'o / /
mchog tu gyur pa dag las bdag ni mchog tu gyur pa yin no snyam pa gang yin pa de ni nga rgyal las kyang nga rgyal zhes bya'o / /
nga rgyal gyi rnam pa gzhan brgyad ni ci rigs par bshad par bya'o zhes 'byung ste /
de la nga rgyal gyi rnam pa brgyad ni ci rigs par bshad par bya'o zhes bya ba la /
bdag dang mtshungs so snyam pa'i nga rgyal gyi rnam pa ni 'bring dang chen po'i rnam pa la brten nas nga rgyal rnam pa gnyis sdud par byed de /
mtshungs pa la mtshungs so snyam du 'dzin pa gang yin pa de ni nga rgyal zhes bya'o / /
khyad par du gyur pa la mtshungs so snyam du 'dzin pa gang yin pa de ni che ba'i nga rgyal zhes bya'o / /
bdag chung ngo snyam pa'i nga rgyal ni chen po'i rnam pa la brten nas nga rgyal rnam pa gcig sdud par byed de /
ches khyad par du 'phags pa las bdag cung zad cig gis dman no snyam pa gang yin pa de ni cung zad snyam pa'i nga rgyal zhes bya'o / /
mchog tu gyur pa yod pa dang dman pa med pa yang bdag chung ngo snyam pa dang 'dra bar bshad par bya'o / /
mtshungs pa yod pa dang /
mchog tu gyur pa med pa ni bdag dang mtshungs so snyam pa dang 'dra bar bshad par bya'o / /
dman pa yod pa dang mtshungs pa med pa ni bdag mchog tu gyur pa dang 'dra bar bshad do / /
rnam pa dgu po de dag las gsum ni rnam pa gsum la brten to / /
gsum ni 'bring dang chen po'i rnam pa la brten to / /
gsum ni chen po'i rnam pa la brten te snga ma bzhin du rig par bya'o / /
'dir nga rgyal dang bcas zhes bstan pa ni nga rgyal rnam pa bdun dang dgu las mngon pa'i nga rgyal dang sbyar ro / /
'di la yang bshad pa mi mthun pa gsum yod de /
slob dpon yang dag bden pa ni so so skye bo la mngon pa'i nga rgyal yod par bshad de 'di ltar dmigs pa dang bcas pa'i rnal 'byor pa la yang dag pa'i rnal 'byor ro snyam du mngon pa'i nga rgyal skye ba'i phyir ro zhe'o / /
kha cig ni so so skye bo dang theg pa gnyis kyi slob pa dag la mngon pa'i nga rgyal yod par bshad de /
'di ltar dgra bcom pa dag ni nyon mongs pa'i sgrib pa spangs pa'i phyir ro / /
de'i phyir dam pa'i chos puN+Da rI ka'i mdo las yang dag par dgra bcom pa thob pas gang de skad bshad la yid mi ches na de ni gnas med do zhes gsungs so zhe'o / /
kha cig ni dgra bcom pa yang gtogs so zhes zer te de ci'i phyir zhe na /
nyon mongs pa'i nga rgyal med kyang shes bya'i nga rgyal dang bcas pa'i phyir ro zhe'o / /
gal te de lta na dam pa'i chos puN+Da rI ka las gsungs pa de ji ltar shes par bya zhe na /
smras pa de ni nyon mongs pa'i dbang du mdzad nas gsungs kyi 'di ni shes bya la brten nas bstan pa yin pas yod ces bshad pa dang med ces bshad pa de dag phan tshun 'gal ba med do / /
sa bdun man chad kyi byang chub sems dpa' la sogs pa la mngon pa'i nga rgyal 'byung ngam zhe na /
smras pa 'di la bshad pa gsum yod de kha cig na re sa dang po yan chad mngon pa'i nga rgyal mi skyed de /
don dam pa'i ro gcig pa'i mtshan nyid thob pa'i phyir ro zhe'o / /
kha cig na re sa bdun pa man chad la byung na nyes pa med do / /
mdo sde dag las ji skad du ched du bskyed pa'i phyir ro zhes gsungs pa lta bu'o zhe'o / /
kha cig na re snga ma'i sa bdun po dag la nyon mongs pa'i sgrib pa'i nga rgyal nyi tshe 'byung bar ma zad kyi shes bya'i sgrib pa'i nga rgyal kyang mngon du 'byung ste /
sa re re la phan tshun ltos nas mchog dang dman pa yod pa'i phyir ro zhe'o / /
sangs rgyas kyis sems can thams cad kyi mtha' thugs su chud dam zhe na /
smras pa bstan bcos bye brag tu bshad pa chen po las ji skad du 'dul ba las bcom ldan 'das kyis byang chub kyi shing drung du sems can rnams phung po gsum du rnam par gzhag pa 'di lta ste /
'di snyed cig ni log pa'i phung po nyid du nges pa zhes bya'o / /
'di snyed cig ni yang dag pa'i phung po nyid du nges pa zhes bya'o / /
'di snyed cig ni ma nges pa'i phung po nyid du nges pa zhes gsungs so zhes 'byung ba lta bu'o / /
sems can gyi tshad kyi dbang du mdzad nas rnam par gzhag pa yin nam chos kyi dbang du mdzad pa zhig yin /
gal te sems can gyi dbang du mdzad pa zhig yin na ni ci'i phyir sems can gyi rgya mtsho'i mtha' ni dpag par bya ba ma yin no zhes gsungs /
gal te chos kyi dbang du mdzad pa zhig yin na ni /
nyan thos rnams kyang rnam par gzhag nus par 'gyur bas sangs rgyas dang nyan thos thun mong du ma gyur pa ci yod ce na /
kha cig na re sems can gyi dbang du mdzad nas rnam par gzhag pa yin no zhes bshad de /
gal te de lta na ci'i phyir sems can gyi rgya mtsho'i mtha' ni dpag par bya ba ma yin no zhes gsungs /
smras pa /
sangs rgyas sems can gyi rgya mtsho'i mtha' brnyes par gyur na yang nyes pa med de de yang spyi'i mtshan nyid kyis brnyes pa yin gyi bye brag gi mtshan nyid kyis brnyes pa ni ma yin te /
'di ltar sems can thams cad ni skye ba rnam pa bzhi las gud na med pas de ltar brnyes par gyur pa'o / /
kha cig na re chos kyi dbang du mdzad nas rnam par gzhag pa yin no zhe'o / /
gal te de lta na nyan thos rnams kyang rnam par gzhag pa yod pas sangs rgyas dang nyan thos thun mong du ma gyur pa ci zhig yod ce na /
smras pa nyan thos ni sangs rgyas kyi rgyus thos pa yin la /
sangs rgyas ni slob dpon mi mnga' bar nyid kyis rnam par gzhag pa mdzad pas 'di ni thun mong du ma gyur pa'o / /
kha cig na re stong gsum gyi 'jig rten gyi khams dang lo stong tshun chad kyi gang yin pa de ni sems can la brten nas rnam par gzhag pa yin no / /
'jig rten gyi khams gzhan gyi 'jig rten gyi khams gzhan dang dus gzhan dag gi gang yin pa de dag ni chos la brten nas rnam par gzhag pa yin te 'phags pa shes rab kyi pha rol tu phyin pa'i 'grel pa dang sbyar na yang de las dris lan dag yod de /
de'i phyir de nyid las sems can thams cad kyi sems ma lus par mkhyen par rung ngam /
gal te mkhyen na ni sems can la mtha' yod par 'gyur ro / /
gal te mi mkhyen na ji ltar sems can thams cad kyi sems kyi mos pa rnams mi mkhyen par 'gyur ro / /
ci'i phyir sangs rgyas la thams cad mkhyen pa zhes bya zhe na /
smras pa /
sems can gyi sems dang sems las 'byung ba'i chos ni ma lus par mkhyen par rung ste /
de ci'i phyir zhe na /
mdo dag las ji skad du bden par smra ba rnams kyi nang na sangs rgyas ni mchog go zhes gsungs pa lta bu'o / /
gal te sems can thams cad kyi sems mkhyen cing mtha' brnyes pa ma yin na /
bcom ldan 'das kyis ci'i phyir ma lus par mkhyen zhes gsungs /
thams cad mkhyen pa'i gang zag ces kyang mi bya ste /
'di ltar bcom ldan 'das kyi gsung ni yang dag pa'i bden pa yin la gdon mi za bar thams cad mkhyen pa'i gang zag kyang yod pa yin no / /
gzhan yang sems can mtha' med pas rnam pa thams cad mkhyen pa'i ye shes kyang mtha' med de /
dper na sgo che ba'i phyi kha gab kyang che ba yin no / /
gal te mkhyen pa la ni mtha' yod la sems can la ni mtha' med na ni klan ka 'di yod par 'gyur gyi 'dir mkhyen pa dang sems can gnyi ga yang mtha' med pa'i phyir khyod kyi 'di klan kar mi rung ngo / /
gzhan yang mtha' yod ces bya ba dang /
mtha' med ces bya ba gnyi ga yang sangs rgyas kyi chos las ni gzhan pa'i lung bstan pa dag yin par gsungs pa yin te /
dngos po bcu bzhi po de dag ni mi bden zhing phan pa med pa'i phyir klan kar mi rung ngo zhes 'byung ste zhib tu de nyid las bstan pa bzhin no / /
gzhan yang de nyid las gal te byang chub sems dpa' rnams sems can thams cad kyi re ba yongs su rdzogs par byed par gyur na /
'o na ni sems can la mtha' yod par yang 'gyur la /
bkres pa dang grang ba la sogs pa'i sdug bsngal myong ba rnams kyang med par 'gyur ro / /
de ci'i phyir zhe na /
sems can thams cad re ba yongs su rdzogs shing sdug bsngal dang bral nas bde ba thob pa'i phyir ro zhe na /
smras pa thams cad yongs su rdzogs zhes bya ba yang ming gis thams cad yin gyi yang dag pa'i thams cad ni ma yin te /
'phags pa chos kyi tshig gi mdo'i tshigs su bcad pa las ji skad du /
thams cad kyang ni 'chi bas skrag gyur pas / /
lcag dbyig na tshas mi 'jigs gang yang med / /
bdag gi nyams ni gang yin dper zhog la / /
gsad par mi bya lcag gis gzhu mi bya / /
zhes gsungs pa lta bu ste /
thams cad lcag dbyig gi na tshas 'jigs so zhes gsungs mod kyi gzugs med pa'i khams kyi sems can gyi lus med pa'i phyir lcag dbyig gi na tsha med do / /
gzugs kyi khams kyi sems can lus yod kyang lcag dbyig gi na tsha med do / /
'dod pa'i khams kyi sems can la yang lcag dbyig gi na tsha med pa yang yod de 'dir thams cad ces gsungs pa yang gang lcag gis gzhu ba'i rigs pa las dgongs nas thams cad ces gsungs pa yin gyi yang dag pa'i thams cad ni ma yin pa lta bu'o / /
bcom ldan 'das bdag dus gcig na dgon pa nags khrod chen po zhig na mchis pa'i tshe zhes bya ba la sogs pas ni gnyis pa bdag nyid kyi mthong ba smos pa zhes bya ba ston to / /
'di yang rnam pa gnyis su dbye ste /
bdag dang gzhan gyi gnas bstan pa dang bdag gis dge slong de dag ces bya ba man chad kyis gzhan gyi shes pa brda sprod par byed pa bstan pa'o / /
'dis ni bdag nyid kyi gnas bstan pa yin te /
shing mang po tshogs shing 'dus pa'i tshe nags khrod ces bya'o / /
dgon pa zhes bya ba ni slob dpon yang dag bden pas don rnam pa gsum du bshad de /
dang po sgra las dben pa ni 'di lta ste grong khyer gyi sgra rnams der mi grag pa'i phyir ro / /
gnyis pa bcad gtubs kyi gnas las dben pa ni 'di lta ste /
shing thun rnams der mi phyin pa'i phyir ro / /
gsum pa 'thab rtsod kyi gnas las dben pa ni 'di lta ste /
nyon mongs pa thams cad dge ba'i chos 'khrug par byed pas 'thab rtsod ces bya ste /
gal te gnas 'di lta bu dag tu gnas par gyur na nyon mongs pa zil gyis gnon pa'i phyir 'thab rtsod las dben pa zhes bya'o / /
rgyang grags gcig phan chad nas dpag tshad brgya stong phan chad kyi bar de ni dgon pa zhes bya'o zhes bshad do / /
thams cad yod par smra ba dag ni rgyang grags gcig la gzhu lnga brgya yod do zhes zer ro / /
yang dag pa'i tshad ma'i sde pa dag ni rgyang grags gcig la gzhu stong yod do zhes zer te /
gzhu gang la ni 'dom phyed dang do yod pa 'dom stong lnga brgya'o / /
bstan bcos chos mngon pa las ni khru bzhi la gzhu gang ngo / /
gzhu lnga brgya la ni rgyang grags gcig go / /
rgyang grags phyed dang gnyis phan chad ni dgon pa'i gnas zhes bya'o / /
byang phyogs kyi rgyang grags gcig mngon par 'grub par 'gyur te zhes bshad do / /
bstan bcos bye brag tu bshad pa chen po las khru bzhi la gzhu gang ngo / /
gzhu lnga brgya la ni dgon pa'i gnas zhes bya'o / /
de phan chad ni bas mtha' zhes kyang bya'o zhes 'byung bas /
de bas na gzhu lnga brgyas ni yul mnyam ka'i rgyang grags gcig mngon par 'grub par 'gyur te /
de ci'i phyir zhe na /
yul mnyam ka ni sa gzhi mnyam par grong khyer dang thag nye yang sgra thos par mi 'gyur la byang phyogs ni mtho dman che zhing sgra thos pa'i phyir byang phyogs kyi rgyang grags che ba yin no / /
mdzod kyi bstan bcos las 'di'i tshad rgya cher rnam par 'byed de / /
de'i phyir de'i tshig le'ur byas pa las /
phra rab rdul dang rdul phran gser chu dang / /
ri bong lug dang glang dang nyi zer rdul / /
sro ma shig dang nas dang sor mo'i tshigs / /
phyi ma phyi ma bdun 'gyur bskyed par bya / /
sor tshigs nyi shu rtsa bzhi dag la khru / /
khru bzhi dag ni gzhu yi tshad yin te / /
de lnga brgya dag la ni rgyang grags so / /
de brgyad la ni dpag tshad ces bya'o / /
zhes 'byung ste /
'di nyid kyi 'grel pa las /
rdul phra rab ni dang po yin la /
sor mo'i tshigs ni tha ma yin pas phyi ma phyi ma bdun 'gyur gyis bskyed pa yin par rig par bya'o / /
'di lta ste /
rdul phra rab bdun la ni rdul phran gcig go / /
rdul phran bdun la ni gser rdul gcig go / /
gser rdul bdun la ni chu rdul gcig go / /
chu rdul bdun la ni ri bong gi rdul gcig go / /
ri [(]bang [,]bong [)]gi rdul bdun la ni lug rdul gcig go / /
lug rdul bdun la ni glang rdul gcig go / /
glang rdul bdun la ni nyi zer gyi rdul gcig go / /
nyi zer gyi rdul bdun la ni sro ma gcig go / /
sro ma bdun la ni shig gcig go / /
shig bdun la ni nas 'bru gcig go / /
nas 'bru bdun la ni sor mo'i tshigs gcig go / /
sor mo'i tshigs gsum la ni sor gcig go / /
sor nyi shu rtsa bzhi zheng du gzhibs pa las ni khru gang ngo / /
khru bzhi chur bsgreng ba la gzhu gang ngo / /
gzhu lnga brgya chur bsgreng ba la ni rgyang grags gcig go / /
rgyang grags gcig ni grong nas dgon par 'gro ba'i bar gyi lam gyi tshad do / /
rgyang grags brgyad ni dpag tshad gcig go zhes 'byung ste /
rgya cher rnam par 'byed pa ni bstan bcos bye brag tu bshad pa chen po las bshad pa bzhin no / /
slob dpon ngo bo nyid med kyis theg pa chen po bsdus pa'i 'grel pa byas pa las /
grong khyer yongs su spangs te /
rgyang grags gcig las 'das pa de ni dgon pa zhes bya'o zhes bshad do / /
gnas pa bcu'i bstan bcos las /
'du 'dzi'i gtam las ring du 'gyur ba ni dgon pa zhes bya'o zhes 'byung ngo / /
rnal 'byor spyod pa'i sa las grong dang grong rdal las dben pa'i gnas mal dgon pa dang /
nags 'dab dang /
bas mtha' gang dag yin pa dag tu gnas par byed pa ni dgon pa pa zhes bya'o zhes bshad do / /
sbyangs pa'i yon tan gyi mdo las kyang /
dgon pa'i chos ni 'du 'dzi las dben zhing rab tu dben pa na gnas pa'o / /
de la rab tu dben pa ni mang pos gnod par 'gyur ba dang /
bag med pa'i gnas las dben pa'o / /
de ltar nye na yang rgyang grags gcig tsam las mi nye bar yun ring por lus la shin tu phan 'dogs pa'o / /
de ltar dben par gyur nas sems kyang 'dod pa lnga'i sgrib pa lnga po dag las shin tu thag ring bar gyur pa ni dgon pa zhes bya'o zhes gsungs te /
'phags pa shes rab kyi pha rol tu phyin pa'i 'grel pa las kyang de skad du bshad do / /
de na dge slong rab tu mang po dag cig kyang nags khrod de la brten cing bdag gi nyen kor na gnas lags te zhes bya ba 'dis ni gnyis pa gzhan mang po gnas pa'i gnas bstan to / /
dge slong zhes bya ba ni slob dpon drang srong rdo rjes slong ba dang /
sdig pa 'joms pa dang /
bdud skrag par byed pa'o zhes bshad do / /
'phags pa shes rab kyi pha rol tu phyin pa'i 'grel pa las ni don rnam pa lnga dang ldan par bshad de dang po ni slong ba ste /
yongs su dag pas 'tsho bar byed pa'i phyir ro / /
de'i phyir de nyid las khas 'tsho ba rnam pa bzhi dang bral ba'i phyir yongs su dag pa zhes bya ste /
khas 'tsho ba rnam pa bzhi ni rab tu byung ba gang gis sman sbyor ba dang /
'bru rnams rmed pa dang /
skyed shing la sogs pa bskyed nas yongs su ma dag pas 'tsho ba gang yin pa de ni kha thur du lta bas 'tsho ba zhes bya'o / /
rab tu byung ba gang gis gza' skar dang nyi zla dang rlung dang char pa dang glog 'gyur ba dang /
lce 'bab pa las rab tu rtog cing yongs su dag pas 'tsho ba gang yin pa de ni kha gyen du lta bas 'tsho ba zhes bya'o / /
rab tu byung ba gang gis smin gnyer gyis mthu ston pa dang /
phyogs bzhir pho nyar 'gro ba dang kha gsag dang /
mang du tshol zhing yongs su ma dag pas 'tsho ba gang yin pa de ni kha phyogs su lta bas 'tsho ba zhes bya'o / /
rab tu byung ba gang gis sngags dang mkhyud dpyad rnam pa sna tshogs bslabs nas legs nyes rnams ston cing 'di lta bu la sogs pa yongs su ma dag pas 'tsho ba gang yin pa de ni khas 'tsho ba zhes bya'o / /
gnyis pa ni nyon mongs pa bcom pa'i phyir dge slong zhes bya'o / /
gsum pa ni rab tu byung ba'i gang zag gi ming ngo / /
bzhi pa ni tshul khrims yongs su dag pa bsrung ba zhes bya'o / /
lnga pa ni bdud skrag par byed pa'o zhes bshad do / /
rnal 'byor pa'i spyod pa'i sa las /
dge slong ni rnam pa lnga ste /
slong ba'i dge slong dang /
bdag nyid khas 'che ba'i dge slong dang /
ming gi dge slong dang /
nyon mongs pa bcom pa'i dge slong dang /
gsol ba dang bzhi'i las kyis bsnyen par rdzogs pa'i dge slong ngo zhes bshad do / /
slob dpon yang dag bden pa'i brjed byang las rgyu la gnas pa'i tshe ni bdud skrag par byed pa dang slong ba dang /
sdig pa 'joms pa zhes bya'o / /
'bras bu'i gnas su phyin pa'i tshe bdud skrag par byed pa ni dgra bcom par 'gyur ro / /
slong ba ni mchod 'os su 'gyur ro / /
sdig pa 'joms pa ni mi skye ba zhes brjod do zhes 'byung ngo / /
bdag gi dge slong de dag snga dro'i dus kyi tshe phan tshun nas 'dus te /
dmigs pa dang bcas pa'i mngon par rtogs pa la gnas nas so so nas mtshan ma rnam pa sna tshogs can gyi chos ston pas shes pa brda sprod par bgyid pa dag mthong ste zhes bya ba man chad ni gnyis gzhan dag gi shes pa brda sprod par byed pa ston to / /
'di yang rnam pa gnyis te /
brtags pa rnams spyir smos pa dang brtags pa rnam par phye ste bstan pa'o / /
'di ni dang po'o / /
'di ni dang po brtags pa spyir smos pa ste /
'og nas bstan pa bzhin no / /
phung po lnga la sogs pa la brten te /
shes pa sna tshogs su gyur nas de dag la dmigs pa'i don du 'dod kyi /
thams cad du ro gcig pa'i chos stong pa nyid kyi rig pas don dam pa'i bden pa ston par yang mi byed la /
de bzhin du 'phags pa'i lam yan lag brgyad pa'i bar gyi rang gi ngo bo nyid kyi bye brag dang /
gnyen po la sogs pa la don dam par brtags nas mngon pa'i nga rgyal byed pa'i phyir 'dir smos pa yin no / /
de la mngon par rtogs pa zhes bya ba ni bstan bcos rnal 'byor spyod pa'i sa las sbyar na de la nges pa'i don gang yin pa de ni mngon par rtogs pa'i don to zhes bshad do / /
mdzod kyi bstan bcos las ni bden pa rnams kyi yul mngon sum du gsal bar mthong ba gang yin pa de ni mngon par rtogs pa zhes bya'o zhes bshad do / /
mngon par rtogs pa 'di yang bstan pa rnams las so so nas bshad pa mi mthun te /
mdzod kyi bstan bcos las mngon par rtogs pa ni rnam pa gsum yod de 'di lta ste lta ba dang /
rkyen dang dngos po'i bye brag gi phyir ro zhes bshad do / /
kha cig las ni rnam pa drug go zhes bshad de rnal 'byor spyod pa'i sa las bshad pa lta bu'o / /
kha cig las ni sa rnam pa bcu'o zhes bshad de /
bstan bcos chos mngon pa kun las btus pa dang /
chos mngon pa sna tshogs kun las btus pa las bstan pa lta bu'o / /
'dir dmigs pa dang bcas pa'i mngon par rtogs pa zhes gsungs pa ni 'di lta ste /
dge slong de dag chos kyi 'khor lo dang po la brten nas chos kyi sgo rnam pa bcu gsum bshad de /
sgra ji bzhin du don bzung nas dmigs su med pa ro gcig pa'i chos stong pa nyid kyi don dam pa khong du ma chud pas mngon pa'i nga rgyal bskyed nas mthar phyin pa'i don dam pa rtogs so snyam du sems par gyur pa'o / /
dge slong de dag mngon par rtogs pa gang la brten nas shes pa brda sprod par byed ce na /
smras pa mthong ba dang bsgom pa la gnas pa dang /
mi slob pa dang snga ma'i sbyor ba rnams kyang spyir bstan pa yin te /
de'i phyir 'og nas mdo las dran pa nye bar gzhag pa thob pa zhes bya ba nas de bzhin du 'phags pa'i lam yan lag brgyad pa thob pa zhes bya ba la sogs pa gsungs pa yin no // //
bam po bcu bdun pa /
de na kha cig ni phung po thob pa dang /
phung po'i mtshan ma thob pa dang /
phung po'i skye ba thob pa dang /
phung po'i zad pa thob pa dang /
phung po'i 'gog pa thob pa dang /
phung po'i 'gog pa mngon du bgyi ba thob pa'i slad du shes pa brda sprod par bgyid ces bya ba 'di man chad ni gnyis pa brtags pa rnam par phye ste bstan pa'o / /
'di yang rnam pa gnyis su dbye ste /
mkhas pas brtag par bya ba'i spyod yul rnam pa drug la brten nas shes pa brda sprod par byed pa bstan pa dang /
kha cig ni dran pa nye bar gzhag pa thob pa zhes bya ba man chad kyis byang chub kyi phyogs kyi rnal 'byor gyi sgo rnam pa bdun la brten nas shes pa brda sprod par byed pa bstan pa'o / /
'dir ni dang por mkhas pas brtag par bya ba'i spyod yul rnam pa drug la brten nas shes pa brda sprod par byed pa ston te /
mkhas par bya ba rnam pa drug ni 'di lta ste /
phung po dang skye mched dang /
rten cing 'brel bar 'byung ba dang zas rnam pa bzhi dang /
bden pa bzhi dang /
khams bco brgyad do / /
yang dag pa'i don du na skye mched dang /
khams kyi chos rnams ma lus par bsdus mod kyi sems can rnams kyi mos pa tha dad pa'i phyir /
phung po la sogs pa la brten nas sgo rnam pa drug tu phye ba yin no / /
de kho na nyid kyi mngon par rtogs pa gang yin pa de ro gcig pa'i don dam pa'i tshul rtogs pa na gdod mngon par rtogs pa zhes bya ba yin na dge slong de dag mngon pa'i nga rgyal dang bcas pa phung po la sogs pa'i mtshan ma dmigs pa la de kho na nyid kyi mngon par rtogs pa yin no snyam du sems pa'i phyir 'dir brtags pa rnam pa drug smos pa yin no / /
sgo rnam pa drug yod kyang rnam pa lngar bsdu bar bya ste /
phung po lnga bstan pa dang /
zlas skye mched dang /
rten cing 'brel bar 'byung ba dang /
zas rnam pa bzhi dang /
bden pa bzhi dang /
khams bco brgyad bstan pa'o / /
'di ni dang po phung po lnga'i tshig drug rnam par bshad pa'o / /
tshig drug po 'di dag brtags pa rnam pa gcig gi mtshan nyid dam /
'on te brtags pa rnam pa drug tu 'gyur ba zhig yin zhe na /
smras pa /
tshig nges par 'grel pa'i mdo dang mtshams rnam par 'grel pa'i mdo las /
dge slong kha cig ni phung po'i mtshan ma dmigs pa la chos rtogs pa zhes ston to / /
dge slong kha cig ni phung po'i skye ba dmigs pa la chos rtogs pa zhes ston to zhes 'byung bas de'i phyir tshig drug po 'di dag ni brtags pa tha dad yin par mngon no / /
'dir mdo 'di nyid las sgo re re la yang kha cig ni zhes gsungs pas de dag dang mthun pa'i phyir brtags pa rnam pa drug tu dbye bar rig par bya'o / /
yang na sgo gcig la brtags pa rnam pa gcig tu byas na yang 'gal ba med do / /
tshig drug po 'di dag rnam par bshad pa yang rnam pa gnyis kyis bstan te /
tshig gi rnam grangs mang nyung bstan pa dang bye brag gi mtshan nyid rnam par 'byed pa'o / /
de la grangs mang nyung bstan pa ni dgongs pa zab mo rnam par dgrol ba'i mdo dang sbyar na de las tshig lnga las mi 'byung bas tshig dang po ma tshang ste /
lnga ni phung po'i mtshan nyid dang /
phung po skye ba'i mtshan nyid dang /
phung po 'jig pa'i mtshan nyid dang phung po 'gog pa'i chos dang /
phung po 'gog pa mngon du bgyi ba'i chos zhes 'byung ngo / /
tshig nges par 'grel ba'i mdo las ni tshig drug tshang bar 'byung ste don 'di dang mthun no / /
de la tshig drug ni phung po dang /
phung po'i mtshan nyid dang /
phung po'i skye ba dang /
phung po'i rnam par 'gyur ba dang /
phung po 'gog pa mngon du bgyi ba'i lam zhes 'byung ngo / /
de la bye brag gi mtshan nyid ces bya ba ni /
slob dpon yang dag bden pas bshad pa las /
phung po lnga la sogs pa chos kyi sgo mo brgyad khri dag la ro gcig pa'i don du rtogs par bya ba yin na /
de'i mtshan nyid ni ji lta bu /
gnas brtan pa'i sde pa dang sbyar na ni chos kyi sgo mo brgyad khri bzhi stong ngo zhes zer /
'di yang dag pa'i tshad ma'i sde pa dang sbyar na ni brgyad khri kho nar zad do zhe na /
smras pa chos kyi mtshan nyid rnam pa drug la brten nas ro gcig pa'i don bstan pa yin no / /
de la dge slong kha cig ni phung po dmigs pa zhes bya ba ni bdag nyid kyi thob pa gang yin pa brda sprod par byed pa ste /
'di ni dang po phung po lnga yod pa nyid du 'dzin cing ston pa chen pos gsungs pa khong du chud par mi nus pas sgra ji bzhin du mngon par zhen nas phung po las chos gzhan med do zhes de ltar ro gcig pa'i don khong du ma chud pa'i phyir /
yang dag par phung po lnga ni yod snyam du mngon par zhen pa med do snyam du mngon par zhen pa bskyed do / /
mngon par zhen pa 'di'i dbang gis ni /
phyin ci log skye la phyin ci log gi dbang gis ni mngon pa'i nga rgyal skyes pa'o / /
dge slong kha cig ni phung po'i mtshan nyid rtogs shing dmigs pas zhes bya ba 'di ni gnyis pa phung po lnga'i mtshan nyid bstan pa ste /
brtag pa'i mtshan nyid dam /
yang dag pa'i chos kyi mtshan nyid dam /
yon tan gyi mtshan nyid dam /
nyes dmigs kyi mtshan nyid dam /
rgyu dang rkyen gyi mtshan nyid dam /
dus gsum gyi mtshan nyid dam /
skye ba dang gnas pa dang /
'jig pa'i mtshan nyid dam /
sdug bsngal la sogs pa bden pa bzhi'i mtshan nyid dam /
khams gsum pa'i mtshan nyid dam /
zag pa med pa'i dbyings kyi mtshan nyid dam /
mgo gcig tu lung bstan pa'i mtshan nyid dam /
rnam par phye ste lung bstan pa'i mtshan nyid dam /
dris nas lung bstan pa'i mtshan nyid dam /
rnam par gzhag pa'i lung bstan pa'i mtshan nyid dam /
gzugs rnam pa bzhi'i mtshan nyid dam /
rgyun dang bcas pa dang rgyun med pa dang /
gzugs dang sems dang /
gzugs dang sems ma yin pa'i mtshan nyid la sogs pa phung po la 'di lta bu'i rig pa rnam pa sna tshogs dang ldan pa gang yin pa 'di ni phung po'i mtshan nyid ces bya ste /
'di ltar ro gcig pa'i rig pa khong du ma chud pa'i phyir 'di ni yang dag pa'i rig pa yin no snyam pa'i 'dzin pa skyed par byed /
'dzin pa 'di'i rgyu'i phyir ni phyin ci log 'byung ngo / /
phyin ci log tu gyur pa'i phyir ni mngon pa'i nga rgyal skyes pa'o / /
dge slong kha cig ni phung po'i skye ba rtogs shing dmigs pas zhes bya ba 'di ni gsum pa skye ba'i mtshan nyid bstan pa ste /
'di ltar rgyu dang 'bras bu ro gcig pa nyid du ma shes pa'i phyir phung po lnga la yang dag pa nyid du skye ba yod pa nyid pa'o / /
'dzin pa 'di'i dbang gis phyin ci log 'byung la /
phyin ci log tu gyur pa'i phyir ni mngon pa'i nga rgyal skyes pa'o / /
dge slong kha cig ni phung po'i rnam par 'gyur ba dmigs pas zhes bya ba 'di ni bzhi pa phung po'i rnam par 'gyur ba'i mtshan nyid bstan pa ste /
'di ltar 'gag pa med pa ro gcig pa nyid du ma shes pa'i phyir yang dag par 'gyur ba yod do snyam pa'i 'dzin pa 'di 'byung ngo / /
'dzin pa'i dbang gis ni phyin ci log 'byung la /
phyin ci log tu gyur pa'i phyir ni mngon pa'i nga rgyal skyes pa'o / /
dge slong kha cig ni phung po'i 'gog pa rtogs shing dmigs pas zhes bya ba ni lnga pa phung po'i mtshan nyid bstan pa ste /
'di ltar rnam par dag pa ro gcig pa nyid du ma shes pa'i phyir rnam par dag pa yang dag par yod do snyam pa'i 'dzin pa 'di 'byung ngo / /
'dzin pa 'di'i dbang gis na phyin ci log 'byung la /
phyin ci log tu gyur pa'i phyir ni mngon pa'i nga rgyal skyes par 'gyur ba'o / /
dge slong kha cig ni phung po 'gog pa'i lam rtogs pas zhes bya ba 'di ni drug pa phung po 'gog pa'i lam bstan pa ste /
'di ltar yul dang shes pa ro gcig pa nyid du ma shes pa'i phyir yang dag par 'gog pa thob pa'i lam yod do snyam pa'i 'dzin pa 'di 'byung ngo / /
'dzin pa'i dbang gis ni phyin ci log 'byung la phyin ci log tu gyur pa'i phyir ni mngon pa'i nga rgyal skyes pa'o / /
phung po lnga'i chos kyi sgo mo la don rnam pa drug dang ldan pas ro gcig pa nyid rnam pa drug tu bstan pa bzhin du skye mched bcu gnyis la sogs pa chos kyi sgo mo thams cad la yang de bzhin du sbyar bar bya'o / /
bshad pa'i rnam grangs gzhan du na de las tshig dang pos ni tha snyad kyi phyogs kyi rnam pa bstan pa ste /
'di ltar phung po lnga po dag ni tha snyad tsam du zad kyi gzhan med pa'i phyir ro / /
tshig gnyis pas ni don dang tshul gyi phyogs kyi rnam pa bstan pa ste /
btags pa dang /
yang dag pa'i chos dang /
dus gsum la sogs pa'i mtshan nyid rnam pa sna tshogs mi mthun pa sngar bstan pa lta bu yod kyang yang dag pa'i tshul du na bdag med par gcig pa'o / /
tshig gsum pas ni dgag par bya ba phyogs kyi rnam pa bstan pa ste /
de ni kun 'byung ba'i bden pa nyon mongs pa dang las yin pa'i phyir ro / /
tshig bzhi pas ni shes par bya ba'i phyogs kyi rnam pa bstan te /
'di ni sdug bsngal gyi bden pa'o / /
tshig lnga pas ni thob par bya ba'i phyogs kyi rnam pa bstan te /
'di ni 'gog pa'i bden pa'o / /
tshig drug pas ni bsgrub par bya ba'i phyogs kyi rnam pa bstan te /
'di ni lam gyi bden pa'o / /
skye mched la sogs pa la yang de bzhin du drug po 'di dag yod par sbyar ro zhes 'byung ngo / /
'dir rnam par bshad pa ni de lta ma yin te /
de la phung po thob pa zhes bya ba ni phung po lnga'i chos kyi sgo mo rtogs pa spyir bstan pa ste /
'di ni mdor bstan pa'i tshig go / /
phung po'i mtshan ma thob pa zhes bya ba ni phung po'i rang gi ngo bo'i mtshan nyid dang /
bye brag gi mtshan nyid thob pa ste /
tshig 'di gnyis ni spyi yin pas tshig 'og ma kun dang sbyar bar bya ste /
de'i phyir 'og nas mdo las ming brda tsam du gzugs kyi phung po zhes rang gi ngo bo nyid kyi mtshan nyid dam bye brag gi mtshan nyid du rnam par gzhag pa zhes bya ba nas gzugs kyi phung po gtan du spangs pa dang /
yongs su shes pa zhes rang gi ngo bo nyid kyi mtshan nyid dam bye brag gi mtshan nyid ces bya ba'i bar du gsungs pa yin no / /
de la rang gi ngo bo nyid ces bya ba ni chos gang bdag nyid dang bcas pa ni rang gi ngo bo nyid ces bya ste /
ji ltar gzugs dang tshor ba'i phung po zhes bya ba la sogs pa lta bu'o / /
rang gi ngo bo nyid la bye brag gi don rnam par 'byed pa ni bye brag gi mtshan nyid ces bya ste /
ji ltar rtag pa dang /
mi rtag pa dang /
zag pa dang bcas pa dang /
zag pa med pa zhes bya ba la sogs pa lta bu'i phung po'i skye ba thob pa dang /
phung po'i zad pa zhes bya ba'i tshig 'di gnyis kyis ni skye zhing 'jig pa'i mi rtag pa'i rnal 'byor bstan te /
de'i phyir 'og nas mod las phung po rnams kyi skye ba'i mtshan nyid dang /
'gog pa'i mtshan nyid ces gsungs pa dang /
gzhan yang mdo dag las 'du byed rnams ni mi rtag ste /
byung nas zad pa'i chos can gyi phyir ro zhes gsungs so / /
gzhan yang rnal 'byor spyod pa'i sa las 'du byed rnams ni mi rtag pa ste /
gdon mi za bar byung na zad pa dang mtshungs par ldan pa'i phyir ro zhes 'byung ngo / /
phung po 'gog pa thob pa dang /
phung po 'gog pa mngon du bgyi ba thob pa'i slad du zhes bya ba'i tha tshig 'di gnyis kyis ni 'gog pa dang /
lam gyi bden pa gnyis bstan te /
sdug bsngal dang /
kun 'byung ba'i bden pa spangs na [(]'gag [,]'gog [)]pa'i bden pa thob pa'i phyir dang /
lam gyi dbang gis phung po spangs nas 'gog pa mngon du byed pa'i phyir ro / /
skye mched bcu gnyis la sogs pa yang 'di dang 'dra bar bshad par bya'o / /
phung po lnga'i don rgya cher rnam par 'byed pa ni mtshan nyid bstan pa dag las 'byung ba bzhin du rig par bya'o / /
ji ltar kha cig phung po thob pa'i slad du /
ji lta ba de bzhin du kha cig skye mched thob pa dang / /
kha cig rten cing 'brel bar 'byung ba thob pa yang de bzhin no zhes bya ba ni gnyis pa zlas skye mched dang /
rten cing 'brel bar 'byung ba bstan pa yin te re re la yang tshig drug yod pa ni phung po bzhin du rig par bya'o / /
skye mched dang rten cing 'brel bar 'byung ba'i don ni mtshan nyid bstan pa las 'byung ba bzhin no / /
yang kha cig ni zas thob pa dang /
zas kyi mtshan ma thob pa dang /
zas kyi skye ba thob pa dang /
zas kyi zad pa thob pa dang /
zas 'gog pa thob pa dang /
zas 'gog pa mngon du bgyi ba thob pa'i slad du shes pa brda sprod par bgyid ces bya ba ni gsum pa zas rnam pa bzhi'i sgo la brten nas shes pa brda sprod par byed pa bstan pa ste /
tshig drug sbyar zhing rnam par bshad pa ni gong ma bzhin du rig par bya'o / /
zas rnam pa bzhi'i don rnam par dbye ba ni mtshan nyid bstan pa dag las 'byung ba bzhin du shes par bya'o / /
yang kha cig ni bden pa thob pa dang /
bden pa'i mtshan ma thob pa dang /
bden pa yongs su shes pa thob pa dang /
bden pa gtan du spangs pa thob pa dang /
bden pa mngon du bgyi ba thob pa dang /
bden pa bsgom pa thob pa'i slad du shes pa brda sprod par bgyid ces bya ba ni bzhi pa bden pa bzhi'i sgo la brten nas shes pa brda sprod par byed pa bstan pa ste /
tshig rnam pa drug las dang po gnyis ni spyi yin te snga ma bzhin du rig par bya'o / /
phyi ma bzhi ni go rims bzhin du sdug bsngal yongs su shes par bya ba dang /
kun 'byung gtan du spang bar bya ba dang /
'gog pa mngon du bya ba dang /
lam bsgom par bya'o / /
bstan bcos rnal 'byor spyod pa'i sa dang sbyar na /
de las ci'i phyir sdug bsngal gyi bden pa yongs su shes par bya ba dang /
kun 'byung gi bden pa gtan du spang bar bya ba dang /
'gog pa'i bden pa rig cing mngon du bya ba dang /
lam gyi bden pa bsgom par bya bar bshad ce na /
smras pa /
sdug bsngal gyi bden pa de ni phyin ci log bzhi'i gnas yin pas phyin ci log bsal bas phyir yongs su shes par bya ba'o / /
kun 'byung gi bden pa ni sdug bsngal gyi bden par gsungs pa'i phyir sdug bsngal gyi bden pa yongs su shes su zin kyang da dung kun 'byung ba'i bden pa dang /
rjes su 'brel ba'i phyir kun 'byung gi bden pa ni spang bar bya ba yin par bshad dgos so / /
mngon sum du bya ba ni mngon sum du byas pa'i don yin te /
'gog pa'i bden pa mngon sum du mthong ba'i phyir mi skrag cing dga' ba yongs su 'dzin pas de'i phyir de'i 'og tu ni 'gog pa'i bden pa ni mngon sum du byas pa yin par bshad do / /
lam goms par byas nas gdod ji skad smos pa'i don gsum po dag mngon par 'grub pas de'i phyir tha mar lam gyi bden pa ni bsgom par bya ba yin par bshad pa yin no zhes 'byung ngo / /
bden pa gsum po dag kyang yongs su shes par bya ba yin na /
ci'i phyir sdug bsngal ba 'ba' zhig yongs su shes par bshad ce na /
smras pa /
'di ni bstan bcos bye brag tu bshad pa chen po las ji skad du mdo sde dag las ni sdug bsngal gyi bden pa kho na yongs su shes par bya bar gsungs na ci'i phyir chos mngon pa las chos thams cad yongs su shes par bstan zhe na /
btsun pa rtsibs na re /
bcom ldan 'das kyis sdug bsngal kho na yongs su shes par bya bar gsungs pa 'am /
yang na sdug bsngal 'ba' zhig yongs su shes par bya ba yin pas /
de'i phyir chos mngon pa las chos thams cad ni yongs su shes par bya ba yin no zhes bstan to / /
bcom ldan 'das kyis kun 'byung kho na yongs su [(]sdang [,]spang [)]bar gsungs pa'am /
yang na kun 'byung ba 'ba' zhig yongs su spang bar bya ba yin pas de'i phyir chos mngon pa las zag pa dang bcas pa'i chos rnams ni yongs su spang bar bya ba yin no zhes bstan to / /
bcom ldan 'das kyis 'gog pa kho na mngon sum du bya bar gsungs pa'am /
yang na 'gog pa 'ba' zhig mngon du bya ba yin pas /
de'i phyir chos mngon pa las mngon du bya ba thob pa la brten nas dge ba'i chos rnams ni mngon sum du bya ba yin no zhes bstan to / /
bcom ldan 'das kyis lam kho na bsgom par gsungs pa'am /
yang na lam 'ba' zhig bsgom par bya ba yin pas de'i phyir chos mngon pa las 'dus byas kyi chos dge ba thams cad ni bsgom par bya ba yin no zhes bstan te /
'dis ni mdo las gsungs pa ni nges pa'i don ma yin la /
chos mngon pa las bshad pa ni nges pa'i don yin par bstan pa yin zhes 'byung ste /
rgya cher ni bstan bcos de nyid las rnam grangs mang pos bstan pa yin no / /
bden pa bzhi'i don rgya cher rnam par 'byed pa ni mtshan nyid bstan pa 'byung ba bzhin du rig par bya'o / /
yang kha cig ni khams thob pa dang /
khams kyi mtshan ma thob pa dang /
khams sna tshogs pa nyid thob pa nyid dang /
khams gcig pa nyid ma yin pa thob pa dang /
khams 'gog pa thob pa dang /
khams 'gog pa mngon du bgyi ba thob pa'i slad du shes pa brda sprod par bgyid ces bya ba ni lnga pa khams bco brgyad la brten nas shes pa brda sprod par byed pa bstan to / /
tshig drug po de dag las dang po gnyis dang /
tha ma gnyis ni snga ma bzhin du rig par bya'o / /
tshig bya ba gnyis ni bye brag rnam par bshad pa'o / /
rnam pa shin tu mang bas sna tshogs zhes bya'o / /
grangs gcig las 'das pa'i phyir gcig pa nyid ma yin pa zhes bya ste /
de'i phyir lung sna tshogs las bcom ldan 'das kyis dge slong rnams la bka' stsal pa /
khams sna tshogs ji lta bu zhe na /
'di lta ste /
khams bco brgyad po mig gi khams dang /
gzugs kyi khams dang /
mig gi rnam par shes pa'i khams nas yid kyi khams dang /
chos kyi khams dang /
yid kyi rnam par shes pa'i khams kyi bar du gang yin pa de ni khams sna tshogs yin no zhes gsungs so / /
bstan bcos rnal 'byor spyod pa'i sa dang sbyar na /
phung po lnga la brten nas sna tshogs dang gcig pa nyid ma yin pa'i don gyi bye brag ston to / /
de'i phyir de nyid las de las phung po rnams kyi bdag nyid tha dad pa gang zhe na /
'di lta ste /
gzugs kyi phung po yang gzhan la de bzhin du rnam par shes pa'i phung po'i bar yang gzhan pa'o / /
de la phung po rnams kyi bdag nyid mang po gang zhe na /
'di lta ste /
gzugs kyi phung po yang gcig pa ma yin zhing rnam pa sna tshogs mang po 'byung ba dang /
'byung ba las gyur pa'i bye brag gi phyir 'das pa dang /
ma 'ongs pa dang /
da ltar byung ba la sogs pa'i rnam pa bye brag gi phyir ro zhes 'byung ngo / /
gzhan yang de nyid las khams sna tshogs nyid gang zhe na /
'di lta ste /
khams bco brgyad po dag phan tshun mtshan nyid tha dad pa nyid gang yin pa'o / /
khams gcig pa nyid ma yin pa gang zhe na /
'di lta ste /
khams de dag nyid sems sna tshogs dpag tu med pa'i rab tu dbye bas gnas pa nyid do / /
khams tshad med pa gang zhe na /
'di lta ste /
de gnyi ga gcig tu bsdus pa la khams tshad med pa zhes bya'o zhes 'byung ngo / /
gzhan yang de nyid las khams bco brgyad khong du chud pa gang yin pa de ni khams du mar shes pa'o / /
de dag gi rnam pa sna tshogs shes pa ni khams sna tshogs shes pa'o / /
de dag gi rab tu dbye ba shes pa ni khams dang /
'gro ba dang /
sa dang /
gang zag dang /
rnam pa'i dbye ba shes pa'o zhes 'byung khams bco brgyad kyi don ni mtshan nyid bstan pa dag las bshad pa bzhin no / /
yang kha cig ni dran pa nye bar gzhag pa thob pa dang /
dran pa nye bar gzhag pa'i mtshan ma thob pa dang /
dran pa nye bar gzhag pa'i gnyen po dang /
mi mthun pa'i phyogs bstan pa dang /
dran pa nye bar gzhag pa bsgom pa thob pa dang /
dran pa nye bar gzhag pa ma skyes pa skye ba thob pa dang /
dran pa nye bar gzhag pa skyes pa gnas pa dang /
mi bskyud pa dang /
slar zhing 'byung ba dang /
'phel zhing rgyas pa thob pa'i slad du shes pa brda sprod par bgyid ces bya ba 'di man chad ni gnyis pa byang chub kyi phyogs sum cu rtsa bdun la brten nas shes pa brda sprod par byed pa ston to / /
'di la yang bshad pa rnam pa gnyis yod de /
kha cig na re snga ma'i phung po la sogs pa'i chos ni rtogs pa'i yul la brten nas shes pa brda sprod pa yin la /
phyi ma la dran pa nye bar gzhag pa la sogs pa ni rtogs pa'i spyod pa la brten nas shes pa brda sprod par byed pa yin no zhe'o / /
kha cig na re dge slong de dag phung po la sogs pa'i chos kyi mtshan nyid rnam pa drug kho na la don dam pa'i mngon par rtogs pa'i yul lo zhes dmigs pa ma yin gyi /
dran pa nye bar gzhag pa dang /
yang dag pa'i spong ba la sogs pa'i chos kyi mtshan nyid rnam pa drug po dag la yang de kho na nyid kyi mngon par rtogs par byed pa'i spyod yul bar brtags pa yin te /
de'i phyir tshig nges par 'grel pa'i mdo las /
dge slong kha cig ni dran pa nye bar gzhag pa dang /
dran pa nye bar gzhag pa'i mtshan nyid la sogs pa rtogs shing dmigs pas rang gi thob pa brda sprod par bgyid ces gsungs pa dang /
gzhan yang dgongs pa zab mo rnam par dgrol ba'i mdo las 'di ltar dge slong de dag dran pa nye bar gzhag pa'i mtshan ma bzung nas chos rtogs pa'o zhes ston to zhes gsungs te /
zhib tu de nyid las gsungs pa bzhin no zhe'o / /
'di yang rnam pa gsum du phye nas bstan te /
dran pa nye bar gzhag pas shes pa brda sprod pa dang /
kha cig ni zhes bya ba man chad kyis zlas yang dag pa'i spong ba dang /
rdzu 'phrul gyi rkang pa dang /
dbang po dang stobs dang /
byang chub kyi yan lag gis shes pa brda sprod pa dang /
'phags pa'i lam yan lag brgyad kyis shes pa brda sprod pa'o / /
'di dang po dran pa nye bar gzhag pa bzhi la brten nas shes pa brda sprod pa nyid do / /
de la dran pa nye bar gzhag pa zhes bya ba ni 'di lta ste /
dran pa nye bar gzhag pa bzhi po lus dang /
tshor ba dang /
sems dang /
chos so / /
bstan bcos yang dag pa'i rigs pa las ci'i phyir shes rab la dmigs pa la dran pa nye bar gzhag pa zhe na /
shes rab ni dran pa'i stobs kyis yongs su bzung nas gnas par byed pa'i phyir ro zhes bshad do / /
mdzod kyi bstan bcos las ni bye brag tu smra ba dag 'di skad du /
shes rab ni dran pa'i stobs kyis yongs su gzung ba'i phyir dbang gis gnas par byed pa'i phyir ro zhes zer te /
yang dag pa'i don du na shes rab kyi dbang gis dran pa yul gnas par byed de /
yang dag pa ji lta ba bzhin du mthong ba dag gsal bar dran pa'i phyir ro zhes bshad do / /
bstan bcos bye brag tu bshad pa chen po las 'di ltar dran pa'i mthu stobs kyis rang gi bdag nyid yongs su sel ba'i phyir dran pa nye bar gzhag pa zhes bya'o / /
de la rang gi bdag nyid ni zag pa dang bcas pa'i phung po lnga po dag yin te /
dran pa nye bar gzhag pa'i dbang gis de rab tu sel ba'i phyir ro zhes 'byung ngo / /
'phags pa shes rab kyi pha rol tu phyin pa'i 'grel pa las shes rab kyi rjes su 'brang zhing dmigs pa la yang dag par gnas pa ni dran pa nye bar gzhag pa zhes bya'o zhes bshad do / /
rnal 'byor spyod pa'i sa las de la dran pa nye bar gzhag pa zhes bya ba'i don gang zhe na /
smras pa /
gang la dran pa nye bar gzhag par byed pa dang /
gang gis dran pa nye bar 'jog par byed pa de ni dran pa nye bar gzhag pa zhes bya'o / /
de la gang la dran pa nye bar 'jog par byed ce na /
de ni dmigs pa la dran pa nye bar gzhag pa yin no / /
gang gis dran pa nye bar 'jog par byed ce na /
de la shes rab dang dran pas ting nge 'dzin sdud par byed pa gang yin pa de ni ngo bo nyid kyis dran pa nye bar gzhag pa yin no / /
de las gzhan pa de dag dang mtshungs par ldan pa'i sems dang sems las byung ba'i chos rnams ni 'dres pa'i dran pa nye bar gzhag pa yin no zhes 'byung ngo / /
de la ngo bo nyid rnam par 'byed pa ni thams cad yod par smra ba dag 'dod pa dang sbyar na /
shes rab kyi ngo bo nyid do zhes bshad do / /
theg pa chen po'i bstan pa dang sbyar na ni dran pa dang shes rab kyi bdag nyid do zhes bshad de /
de'i phyir chos mngon pa sna tshogs kun las btus pa las dran pa nye bar gzhag pa'i ngo bo nyid ni 'di lta ste /
shes rab dang dran pa'o / /
bcom ldan 'das kyi mdo dag las dman pa la sogs pa'i rjes su rtog pa zhes bya ba yod pa'i phyir dang /
dran pa nye bar gzhag pa dang bcas pa zhes gsungs pa'i phyir dang /
go rims bzhin no zhes bshad do / /
bstan bcos rnal 'byor spyod pa'i sa las ni shes rab dang /
dran pas ting nge 'dzin yang dag par sdud pa ni ngo bo nyid kyi dran pa nye bar gzhag pa'o zhes 'byung ngo / /
gzhan yang de nyid las 'di yang rnam pa gsum te /
thos pa las byung ba dang /
bsam pa las byung ba dang /
bsgom pa las byung ba'o / /
thos pa dang /
bsam pa las byung ba ni zag pa dang bcas pa kho na yin no / /
bsgom pa las byung ba ni zag pa dang bcas pa yang yod /
zag pa med pa dang bcas pa yang yod do zhes bshad do / /
de la tshig gi don rnam par bshad pa la mdo tshig rnam pa drug yod do / /
dgongs pa zab mo rnam par dgrol ba'i mdo las ni tshig bdun 'byung ste /
tshig drug pa las rnam pa gnyis su phye bas 'di lta ste /
dran pa nye bar gzhag pa skyes pa gnas pa dang bsgom pa'i mtshan nyid mi bskyud pa zhes 'byung ngo / /
tshig nges par 'grel ba'i mdo las ni slob dpon yang dag bden pas tshig rnam pa bcur phye nas ston te /
de'i phyir slob dpon yang dag bden pa'i brjed byang las /
mdo las dge slong kha cig ni dran pa nye bar gzhag pa dmigs pa zhes bya ba la sogs pa'i tshig bcus ci zhig ston par mdzad ce na /
smras pa /
don rnam pa bcu bstan pa'i phyir tshig bcu po 'di dag gsungs pa yin te /
tshig dang po dran pa nye bar gzhag pa rtogs shing dmigs pas zhes bya ba de ni yul gyi dran pa nye bar gzhag pa'o / /
gnyis pa dran pa nye bar gzhag pa'i mtshan nyid ces bya ba de ni ngo bo nyid kyi dran pa nye bar gzhag pa'o / /
gsum pa dran pa nye bar gzhag pa'i mi mthun pa'i zhes bya bas ni dran pa nye bar gzhag pa'i lam mi mthun pa'i phyogs phyin ci log bzhi bstan to / /
bzhi pa dran pa nye bar gzhag pa'i gnyen po lam zhes bya ba ni gnyen por gyur pa'i lam bstan te /
de ni 'dres pa'i dran pa nye bar gzhag pa phyin ci log bzhi'i gnyen por gyur pa'i phyir ro / /
lnga pa dran pa nye bar gzhag pa'i bsgom pa zhes bya ba de ni dran pa nye bar gzhag pa'i sbyor ba'i lam mo / /
drug pa dran pa nye bar gzhag pa ma skyes pa skye ba rtogs shing dmigs pa zhes bya ba de ni bar chad med pa'i lam yin te /
'di lta ste /
bzod pa brgyad po dag go / /
bdun pa dran pa nye bar gzhag pa skyes pa gnas pa rtogs shing dmigs pa zhes bya ba de ni rnam par 'grel pa'i lam yin te /
'di lta ste /
shes pa brgyad po de dag go / /
brgyad pa mi bskyud pa zhes bya ba ni bsgom pa'i lam yin te /
rdo rje lta bu'i sems kyi bar dag go / /
dgu pa 'phel ba zhes bya ba ni /
mi slob pa'i lam yin te /
rdo rje lta bu'i 'og gi sems so / /
bcu pa yongs su rdzogs pa zhes bya ba ni rdzu 'phrul gyi lam yin te /
'khor lo rnam pa gsum gyis sems can la phan 'dogs pa 'di lta ste /
rdzu 'phrul dang sems lung bstan pa dang yang dag par bstan pa rnams kyis so / /
ji ltar dran pa nye bar gzhag pa bzhi la tshig bcu yod pa de bzhin du /
yang dag pa'i spong ba bzhi nas 'phags pa'i lam yan lag brgyad pa'i bar du sbyar bar bya'o zhes 'byung ste /
zhib tu de nyid las bstan pa bzhin no / /
'dir rnam par bshad pa ni de lta ma yin te chos kyi sgo re re yang tshig drug yod par sbyar te /
dang po'i tshig gnyis ni phung po bzhin du rig par bya'o / /
tshig 'og ma bzhi ni phung po la sogs pa dang mi mthun te /
de la dran pa nye bar gzhag pa'i gnyen po dang mi mthun pa'i phyogs thob par zhes bya ba ni dran pa nye bar gzhag pa bzhi po dag phyin ci log bzhi po dag gi gnyen por gyur par bstan to / /
'di lta ste /
lus dran pa nye bar gzhag pas lus la mi gtsang ba nyid du bsgom pas gtsang ba nyid du phyin ci log pa'i gnyen por gyur pa yin no / /
tshor ba dran pa nye bar gzhag pas tshor ba la bde ba med pa nyid du phyin ci log pa'i gnyen por gyur pa yin no / /
sems dran pa nye bar gzhag pas /
sems mi rtag pa nyid bsgom pas rtag pa nyid du phyin ci log pa'i gnyen por gyur pa yin no / /
chos dran pa nye bar gzhag pas chos bdag med pa nyid du bsgom pas phyin ci log pa'i gnyen por gyur pa yin te /
rgya cher ni bstan bcos rnal 'byor spyod pa'i sa las bstan pa bzhin no / /
dran pa nye bar gzhag pa bsgom pa thob pas zhes bya ba la sogs pa'i tshig gsum po de dag ni bsgom pa rnam pa bzhi'i dbang du mdzad nas dran pa nye bar gzhag pa bzhi bshad pa yin te /
bsgom pa bzhi po de yang thams cad yod par smra ba'i gzhung gis dran pa nye bar gzhag pa mngon sum du gyur pa ni mngon par 'du byed pa'i bsgom pa zhes kyang bya /
thob pa'i bsgom pa zhes kyang bya ste /
ma 'ongs pa'i thob pa dang /
'thob par 'gyur ba'i rnam pa skyed par nus pa gang yin pa de ni thob pa'i bsgom pa zhes bya ste /
de'i phyir mdzod kyi bstan bcos las bsgom pa ni rnam pa bzhi ste /
'thob pa'i bsgom pa dang /
bstan pa'i bsgom pa dang /
gnyen po'i bsgom pa dang /
thag bsring ba'i bsgom pa'o 'di ltar bsgom pa bzhi po de dag kyang chos gang la brten nas rnam par gzhag ce na /
tshig le'ur byas pa las /
rnyed dang bsten pa'i bsgom pa gnyis dag ni / /
dge ba 'dus byas chos rten rnam par gzhag /
zag pa dang bcas pa'i chos la brten nas ni /
gnyen po thag bsring bsgom pa gzhag pa yin zhes 'byung ste /
'di nyid kyi 'grel pa las /
thob pa dang bsten pa'i bsgom pa gnyis ni dge ba 'dus byas la brten pa yin te /
ma 'ongs pa rnams kyis thob pa kho na'o / /
da ltar byung ba rnams kyis ni gnyi ga'o / /
gnyen po dang thag bsring ba'i bsgom pa gnyis ni zag pa dang bcas pa'i chos la brten pa'i phyir /
zag pa dang dge ba ni dge ba bzhi char dang ldan no / /
zag pa med pa'i 'dus byas dang /
zag pa dang bcas pa'i chos gzhan dag ni go rims bzhin du so so nas snga ma dang /
phyi ma gnyis kyi bsgom pa dag dang ldan no zhes bshad de /
rgya cher rnam par 'byed pa ni bstan bcos yang dag pa'i rigs pa dang /
rjes su mthun pa dang /
bye brag tu bshad pa chen po las bstan pa bzhin no / /
'dir theg pa chen po bstan pa dag dang sbyar nas so so nas mi mthun te /
bstan bcos mngon pa kun las btus pa dang /
chos mngon pa sna tshogs kun las btus pa las bsgom pa rnam pa bzhi la brten nas dran pa nye bar gzhag pa la sogs pa bsgom par bstan pa dang /
yang dag pa'i spong ba bzhi las brtsams nas bsgom pa rnam pa bzhi ston te /
de'i phyir bstan bcos de nyid las yang lam bsgom pa rnams kyi khyad par ni mdor bsdu na rnam pa bzhi'o / /
'di lta ste /
'thob pa'i bsgom pa dang /
bsten pa'i bsgom pa dang /
gsal ba'i bsgom pa dang /
gnyen po'i bsgom pa'o / /
'thob pa'i bsgom pa ni 'di lta ste /
dge ba'i chos ma skyes pa rnams bskyed pa'i phyir bsgom pa'o / /
bsten pa'i bsgom pa ni 'di lta ste /
dge ba'i chos skyes pa rnams gnas pa dang /
mi nyams pa dang /
phyir 'byung ba dang /
'phel ba dang /
spang bar bya ba'i phyir gang bsgom pa'o / /
gsal ba'i bsgom pa ni 'di lta ste /
sdig pa mi dge ba'i chos skyes pa rnams spang ba'i phyir gang bsgom pa'o / /
gnyen po bsgom pa ni 'di lta ste /
sdig pa mi dge ba'i chos ma skyes pa rnams mi skyed pa'i phyir gang bsgom pa'o zhes 'byung ngo / /
'di ltar khyad par rnam pa bzhi po 'di dag ni ci rigs par yang dag par spong ba bzhi po dag dang sbyar zhing bshad par bya ste /
bstan bcos rnal 'byor spyod pa'i sa las kyang 'di dang mthun par ston to / /
mdo sde 'di nyid dang sbyar na ni dang po'i bsgom pa gnyis 'ba' zhig dran pa gzhag pa bsgom par ston to / /
de la dran pa nye bar gzhag pa'i sgo thob pa zhes bya ba ni bsgom pa gnyis mdor bstan pa'o / /
ma skyes pa skye ba zhes bya ba ni thob pa'i bsgom pa rnam par phye ste bstan pa'o / /
skyes pa gnas pa zhes bya ba la sogs pa ni bstan pa'i bsgom pa rnam par phye ste bstan pa'o / /
ci'i phyir bsgom pa phyi ma gnyis ma bstan ce na /
smras pa /
'dir dge ba'i chos rnams bsgom pa kho nar ston par mdzad kyi /
sdig pa mi dge ba'i chos gsal bar mi ston pa'i phyir ro / /
yang na bzhi char dang yang ldan te /
sngar gnyen po bstan pa'i skabs su bsgom pa gnyis kyang bsdus pa'i phyir ro / /
dran pa nye bar gzhag pa ma skyes pa skye ba thob pa zhes bya ba ni bstan bcos rnam par bshad pa dang sbyar na /
de las dge ba'i chos ma bskyed pa bskyed pa'i phyir zhes bya ba ni 'di lta ste /
da dung ma thob pa'o / /
dge ba'i chos zhes bya ba ni 'di lta ste /
thos pa dang bsams pa dang /
bsgoms pa las byung ba'i shes rab rnam pa gsum po dag skyon med pa'i don gyi phyir dge ba zhes bya'o zhes bshad do / /
bskyed pa'i phyir zhes bya ba ni 'di lta ste /
de dag thob par bya ba'i phyir ro / /
dran pa nye bar gzhag pa skyes pa gnas pa dang /
mi bskyud pa dang /
slar zhing 'byung ba dang /
'phel zhing rgyas pa thob pa'i slad du zhes bya ba 'di ni bsten pa'i bsgom pa ston te /
'di yang bstan pa rnams las so so nas bshad pa mi mthun pas bstan bcos rnam par bshad pa las ni rnam pa bdun du bstan te /
dge ba'i chos skyes pa dang /
gnas pa dang /
mi brjed pa dang /
bsgom pa dang /
yongs su rdzogs pa dang /
phyir zhing 'byung ba dang /
'phel ba dang rgyas par bya ba'i phyir zhes bshad do /
de'i phyir bstan bcos de nyid las skyes pa zhes bya ba ni 'di lta ste /
thob zin pa'i phyir ro / /
gnas pa zhes bya ba ni 'di lta ste /
thob pa'i shes rab kyis so / /
mi brjed pa zhes bya ba ni 'di lta ste /
bsams pa'i shes rab kyis so / /
bsgom pa yongs su rdzogs pa zhes bya ba ni 'di lta ste /
bsgoms pa'i shes rab kyis so / /
gong ma'i tshig gsum gyis ni shin tu bsrungs pas thob pa'i dge ba rnams bstan to / /
phyir 'byung ba dang /
'phel ba dang rgyas pa zhes bya ba ni go rims bzhin du de dag kho na la chog shes pa mi skye ba'i phyir ro zhes 'byung ngo / /
rnal 'byor spyod pa'i sa las 'di bdun gyi ming smos par zad kyi rnam par bshad pa ni med do / /
kha cig ni dran pa nye bar gzhag pa thob pa'i slad du ji lta ba de bzhin du yang kha cig ni yang dag pa'i spong ba thob pa dang /
rdzu 'phrul gyi rkang pa thob pa dang /
dbang po rnams thob pa dang /
stobs rnams thob pa dang /
byang chub kyi yan lag rnams thob pa yang de bzhin no zhes bya ba ni gnyis pa zlas sgo lnga rnam par bshad pa yin te /
ji ltar dran pa nye bar gzhag pa la tshig drug yod pa de bzhin du yang dag pa'i spong ba dang /
rdzu 'phrul gyi rkang pa dang /
dbang po dang /
stobs dang /
byang chub kyi yan lag rnams la yang tshig drug yod par yang gong ma bzhin du rig par bya'o / /
de la sgo lnga zhes bya ba yang dang po ni yang dag pa'i spong ba bzhi po 'di lta ste /
sdig pa mi dge ba'i chos skyes pa rnams yongs su spangs pa'i phyir dang /
sdig pa mi dge ba'i chos ma skyes pa rnams mi skyed pa'i phyir dang /
dge ba'i chos ma skyes pa rnams bskyed pa'i phyir dang /
dge ba'i chos skyes pa rnam gnas pa dang /
mi brjed pa la sogs pa'i phyir ro / /
mdzod kyi bstan bcos las ci'i phyir brtson 'grus la yang dag pa'i spong ba zhes bya zhe na /
yang dag pa'i bsgom pas spong ba'i gnas skabs su /
brtson 'grus 'di'i stobs kyis le lo spong ba'i phyir ro / /
yang na yang dag pa'i mchog ces bya ste /
yang dag pa'i lus dang /
ngag dang yid kyi nan tan gyi nang na 'di mchog tu gyur pa'i phyir ro zhes 'byung ste /
bstan bcos yang dag pa'i rigs pa dang bye brag tu bshad pa chen po las kyang 'di dang mthun par bshad do / /
'phags pa shes rab kyi pha rol tu phyin pa'i 'grel pa las log pa'i chos 'dzin cing yang dag pa'i lam du 'gro ba'i phyir yang dag pa'i spong ba zhes bya'o / /
gzhan yang de nyid las brtson 'grus kyi sems rnam pa bzhis nan tan dang /
'bad pa bskyed pa'i phyir yang dag pa'i spong ba zhes bya'o zhes 'byung ngo / /
de la ngo bo nyid rnam par 'byed pa ni theg pa che chung gi bstan pa kun las brtson 'grus kyi bdag nyid do zhes bshad do / /
rdzu 'phrul gyi rkang pa ni 'di lta ste /
rdzu 'phrul gyi rkang pa bzhi po 'dun pa dang /
brtson 'grus dang /
sems dang /
dpyod pa'i ting nge 'dzin to / /
mdzod kyi bstan bcos las /
ci'i phyir ting nge 'dzin la rdzu 'phrul gyi rkang pa zhes rnam par gzhag ce na /
yon tan khyad par can rnams kyi gnas su gyur pa'i phyir ro zhes bshad do / /
slob dpon gzhan kha cig na re rdzu 'phrul ni ting nge 'dzin yin la /
rkang pa ni 'di lta ste /
'dun pa la sogs pa'o / /
byang chub kyi yan lag gi ngo bo ni bcu gsum ste 'dun pa dang sems kyis bskyed pa'i phyir ro zhe'o / /
bye brag tu smra ba dag na re /
byang chub kyi yan lag bcu gcig gi steng du 'dun pa dang /
sems kyis bsnan pa'i phyir dngos po bcu gsum du 'gyur ro zhe'o / /
gzhan yang mdo las ji skad du ngas khyed la rdzu 'phrul gyi rkang pa la sogs pa bshad par bya ste /
rdzu 'phrul ni 'di lta ste /
rdzu 'phrul gyi yul rnam pa sna tshogs myong zhing gcig las mang por byed pa la sogs pa /
rgya cher bshad pa'i bar du'o / /
rkang pa ni 'di lta ste /
'dun pa la sogs pa'i ting nge 'dzin bzhi po dag go zhes gsungs pa lta bu'o / /
de la 'dir bcom ldan 'das kyis ting nge 'dzin gyi 'bras bu la ni rdzu 'phrul zhes gsungs so / /
'dun pa la sogs pa'i ting nge 'dzin la ni rkang pa zhes gsungs te /
bstan bcos yang dag pa'i rigs pa las kyang phal cher 'di dang mthun par 'byung ngo / /
gzhan yang bstan bcos bye brag tu bshad pa chen po las /
rdzu 'phrul yon tan khyad par can gyi gnas su gyur pa'i phyir rdzu 'phrul gyi rkang pa zhes bya'o zhes 'byung ngo / /
rgya cher ni de nyid las bstan pa bzhin no / /
gzhan yang 'phags pa shes rab kyi pha rol tu phyin pa'i 'grel pa las /
sems rtse gcig tu bsdus nas dmigs pa la bde bar gnas pa'i phyir yid bzhin gyi rkang pa zhes bya'o / /
gzhan yang de nyid las yang dag par spong ba bzhi po dag gis dus su sems la sogs pa rnam par g.yeng bas /
'di ltar ting nge 'dzin gyis sems sdud pa'i phyir yid bzhin gyi rkang pa zhes bya'o / /
gzhan yang de nyid las shes rab dang ting nge 'dzin gyi stobs la sogs pas smon pa rnams thob pa'i phyir yid bzhin gyi rkang pa zhes bya'o zhes 'byung ste /
zhib tu de nyid las bstan pa bzhin no / /
bstan bcos rnal 'byor spyod pa'i sa las /
ci'i phyir rdzu 'phrul gyi rkang pa zhes bya zhe na /
smras pa /
'di lta ste dper na /
gang la rkang pa yod pa des 'gro ba dang /
ldog pa dang /
pha rol gnon par nus pa de bzhin du /
gang la chos de dag kyang yod la /
ting nge 'dzin de dag kyang yongs su rdzogs par yod cing /
de de ltar sems yongs su dag pa dang /
yongs su byang ba dang /
nyon mongs pa med pa dang /
nye ba'i nyon mongs pa dang bral ba dang /
drang por gyur pa dang /
las su rung bar gnas pa dang /
mi g.yo ba thob par gyur na /
'jig rten las 'das pa'i chos rnams 'thob par bya ba dang /
reg par bya ba'i phyir 'gro ba dang /
ldog pa dang /
pha rol gnon par nus te /
'di lta ste /
'jig rten las 'das pa'i chos de dag rdzu 'phrul dam pa dang /
'byor pa dam pa yin pas na /
de'i phyir rdzu 'phrul gyi rkang pa zhes bya'o zhes 'byung ste /
rgya cher de nyid las 'byung ngo / /
de la ngo bo nyid rnam par 'byed pa'i theg pa che chung gi bstan pa kun las /
ting nge 'dzin gyi ngo bo nyid do zhes bstan to / /
de la dbang po rnams dang /
stobs rnams zhes bya ba ni /
dbang po lnga dang /
stobs lnga ste /
dad pa dang /
brtson 'grus dang /
dran pa dang /
ting nge 'dzin dang /
shes rab dag go / /
mdzod kyi bstan bcos dag las /
ci'i phyir dad pa la sogs pa la sngar ni dbang po zhes bstan la /
phyis ni stobs zhes bya zhe na /
chos lnga po 'di dag chung ngu dang /
chen po'i rnam pa'i phyogs kyi snga phyi la brten pa'i phyir /
gzhan yang zil gyis gnon par nus pa dang /
zil gyis gnon par mi nus pa la brten pa'i phyir ro zhes bshad do / /
bstan bcos yang dag pa'i rigs pa las ci'i phyir dad pa la sogs pa la dbang po dang stobs zhes bya zhe na /
dbang du gyur pa'i phyir dang /
zil gyis gnon par dka' ba'i phyir ro / /
ci'i phyir lnga pa 'di dag la sngar ni dbang po zhes bstan la de'i 'og tu ni stobs zhes bstan zhe na /
chos lnga po 'di dag gi chung ngu dang /
chen po'i rnam pa la brten nas /
snga phyi rnam par dbye ba'i phyir dang /
gzhan yang zil gyis gnon pa dang /
zil gyis gnon par mi nus pa la gnas pa'i phyir dang /
rnam pa'i chung ngu'i dad pa la sogs pa ni mthu chung ba'i phyir mi mthun pa'i phyogs kyis zil gyis gnon par nus la /
chen po'i rnam pa ni 'di las bzlog pa'i phyir /
stobs kyi ming 'thob pa yin no zhes bshad do / /
gzhan yang bstan bcos bye brag tu bshad pa chen po las /
mthu dang nus pa dbang du gyur pa'i phyir ni dbang po zhes bya'o / /
choms par dka' ba'i phyir ni stobs zhes bya'o zhes 'byung ngo / /
'phags pa shes rab kyi pha rol tu phyin pa'i 'grel pa las /
shes pa chung ngu'i sems kyis thob pa'i phyir dbang po zhes bya'o / /
shes pa rnon po'i sems kyis thob pa'i phyir stobs zhes bya'o / /
gzhan yang sems can gyi dbang po shes pa la dbang ba dang /
thabs kyis stobs thob pa'i phyir dbang po zhes bya'o / /
stobs lnga 'phel bar gyur nas nyon mongs pa 'joms pa dang /
sems can sgrol zhing mi skye ba'i chos la bzod pa thob par byed pa ni stobs zhes bya'o / /
gzhan yang lha'i bu'i bdud dang /
mu stegs can dag gis 'jig par mi nus pa'i phyir stobs zhes bya'o zhes 'byung ste /
zhib tu ni de nyid las bstan pa bzhin no / /
bstan bcos rnal 'byor spyod pa'i sa las ni dbang byed pa'i don gyi phyir dbang po zhes bya'o / /
choms par dka' ba'i don gyi phyir ni stobs zhes bya'o zhes 'byung ste /
zhib tu de nyid las bstan pa bzhin no / /
bstan bcos rnam par bshad pa dang /
chos mngon pa sna tshogs kun las btus pa la sogs pa las kyang rnal 'byor spyod pa'i sa las bstan pa dang don mthun par ston to / /
de la ngo bo nyid rnam par 'byed pa ni /
theg pa che chung gi bstan bcos kun las dad pa la sogs pa'i chos lnga'i bdag nyid do zhes bshad do / /
de la byang chub kyi yan lag ces bya ba ni 'di lta ste /
byang chub kyi yan lag bdun po dran pa dang /
chos rnam par 'byed pa dang /
brtson 'grus dang /
dga' ba dang /
shin tu sbyangs pa dang /
ting nge 'dzin dang /
btang snyoms byang chub kyi yan lag rnams so / /
bstan bcos bye brag bshad pa chen po las /
de kho na nyid kyi byang chub kyi grogs su gyur pa'i phyir byang chub kyi yan lag ces bya'o / /
byang chub kyi yan lag ces bya ba'i don ci yin zhe na /
rtogs par byed pa'i phyir byang chub kyi yan lag ces bya ba'am /
byang chub kyi yan lag tu gyur pa'i phyir byang chub kyi yan lag ces bya'o / /
kha cig ni 'di skad du rtogs par nus pa'i phyir byang chub kyi yan lag ces bya'o zhe'o / /
gal te de lta na gcig ni yin la drug ni ma yin zhe na smras pa /
drug ni byang chub kyi yan lag yin te /
byang chub kyi rjes su gzhol bas gtso bo'i dbang du mdzad nas /
byang chub kyi yan lag ces bya ba'am /
yang kha cig na re /
byang chub kyi yan lag yin pa'i phyir byang chub kyi yan lag ces bya'o zhe'o / /
gal te de lta na drug ni yin la gcig ni ma yin no zhe na /
smras pa chos rnam par 'byed pa ni byang chub kyang yin la byang chub kyi yan lag kyang yin no / /
gzhan drug po dag ni byang chub kyi yan lag yin gyi byang chub ni ma yin te /
ji ltar yang dag pa'i lta ba lam yang yin la lam gyi yan lag kyang yin pa bzhin no zhes 'byung ste /
zhib tu de nyid las bstan pa bzhin no / /
bstan bcos yang dag pa'i rigs pa las kyang /
bye brag tu bshad pa chen po las bstan pa dang don mthun par bshad do / /
'phags pa shes rab kyi pha rol tu phyin pa'i 'grel pa las /
mi slob pa'i de kho na'i byang chub tu dngos po 'di bdun gyis phyin par nus pa'i phyir yan lag ces bya'o / /
gzhan yang de nyid las bsgom pa'i lam gyi nus pa yin pa'i phyir byang chub ces bya'o / /
mthong ba'i lam gyi nus pa yin pa'i phyir yan lag ces bya'o zhes bshad do / /
gzhan yang bstan bcos dbus dang mtha' rnam par 'byed pa las /
yan lag 'di byang chub kyi grogs su gyur pa'i phyir byang chub kyi yan lag ces bya'o zhes bshad de /
des ni byang chub kyi yan lag ni mthong ba'i lam gyi gnas skabs la gnas pa yin no / /
bstan bcos rnal 'byor spyod pa'i sa las kyang /
yang dag pa nyid du skyon med par zhugs pa'i gang zag gis yang dag pa ji lta ba bzhin du rtogs pa'i shes rab kyi yan lag 'byed pa'i phyir byang chub kyi yan lag ces bya'o zhes bstan to / /
de la ngo bo nyid rnam par 'byed pa ni theg pa che chung gi bstan pa rnams las /
shes rab dang /
brtson 'grus dang /
dran pa dang /
ting nge 'dzin dang /
dga' ba dang /
shin tu sbyangs pa dang /
btang snyoms kyi bdag nyid do zhes bshad do / /
yang kha cig ni 'phags pa'i lam yan lag brgyad pa thob pa dang /
'phags pa'i lam yan lag brgyad pa'i mtshan ma thob pa dang /
'phags pa'i lam yan lag brgyad pa'i gnyen po dang /
mi mthun pa'i phyogs thob pa dang /
'phags pa'i lam yan lag brgyad pa'i bsgom pa thob pa dang /
'phags pa'i lam yan lag brgyad pa'i ma skyes pa skye ba thob pa dang /
'phags pa'i lam yan lag brgyad pa'i skyes pa gnas pa dang /
mi bskyud pa dang /
slar zhing 'byung ba dang /
'phel zhing rgyas pa thob pa'i slad du /
shes pa brda sprod par bgyid do zhes bya ba 'di ni gsum pa 'phags pa'i lam yan lag brgyad pa la brten nas shes pa brda sprod par byed do / /
de la gnyen po ni yang dag pa'i lam brgyad do / /
mi mthun pa'i phyogs ni log pa brgyad de /
gzhan ni snga ma bzhin du bshad par bya'o / /
'phags pa'i lam yan lag brgyad ces bya ba ni 'di lta ste /
yang dag pa'i lta ba dang /
yang dag pa'i rtog pa dang /
yang dag pa'i ngag dang /
yang dag pa'i las kyi mtha' dang /
yang dag pa'i 'tsho ba dang /
yang dag pa'i rtsol ba dang /
yang dag pa'i dran pa dang /
yang dag pa'i ting nge 'dzin to / /
bstan bcos bye brag tu bshad pa chen po las lam gyi yan lag ces bya ba'i don ci zhe na /
yongs su tshol zhing gzhol ba'i phyir lam gyi yan lag ces bya'o / /
lam gyi yan lag byed pa'i phyir lam gyi yan lag ces bya'o / /
kha cig 'di skad du 'dis yongs su tshol zhing gzhol ba'i phyir lam gyi yan lag ces bya'o zhes zer te / /
gal te de lta na gcig ni yin la bdun ni ma yin no zhe na /
smras pa bdun ni lam gyi yan lag yin te /
lam gyi rjes su 'brang bas gtso bo'i dbang du mdzad nas /
lam gyi yan lag ces bstan to / /
yang kha cig na re lam gyi yan lag yin pa'i phyir lam gyi yan lag ces bshad do / /
gal te de lta na bdun ni yin la gcig ni ma yin no zhe na /
smras pa /
yang dag pa'i lta ba ni lam yang yin la lam gyi yan lag kyang yin no / /
gzhan ni lam gyi yan lag yin gyi lam ni ma yin te /
ji ltar chos rnam par 'byed pa ni byang chub kyang yin /
byang chub kyi yan lag kyang yin la /
gzhan drug ni byang chub kyi yan lag yin gyi /
byang chub ni ma yin pa bzhin no zhe'o / /
'phags pa shes rab kyi pha rol tu phyin pa'i 'grel pa las /
chos 'di ni bde ba dang /
phun sum tshogs pa yin pas /
mya ngan las 'das pa 'dus ma byas kyi grong khyer du 'jug par nus pa'i phyir chos 'di gang spyod pa de ni lam zhes bya'o zhes bshad do / /
bstan bcos rnal 'byor spyod pa'i sa las ci'i phyir 'phags pa'i lam yan lag brgyad pa zhes bya zhe na /
smras pa /
'phags pa slob pa bzhi mthong ba rnams yan lag brgyad kyis yang dag par 'dus pa'i lam gyis nyon mongs pa /
thams cad ma lus par spang bar bya ba dang /
rnam par grol ba mthar phyin par mngon du byed pa'i phyir 'phags pa'i lam yan lag brgyad pa zhes bya'o zhes 'byung ngo / /
de la ngo bo nyid rnam par 'byed pa ni so so nas bshad pa mi mthun te /
mdzod kyi bstan bcos las ni chos drug gis ngo bo nyid byed de /
yang dag pa'i ngag dang /
las kyi mtha' dang /
'tsho ba ni tshul khrims su mtshungs pa'i phyir ro zhes bshad do / /
bye brag tu smra ba dag ni chos bdun gyi bdag nyid de /
lus dang ngag gi las gnyis ni mi 'bral ba'i phyir zhes zer te /
bstan bcos yang dag pa'i rigs pa las kyang de skad du ston to / /
bstan bcos bye brag tu bshad pa chen po las ni bshad pa rnam pa gsum yod de /
kha cig ni drug go zhes zer /
kha cig ni bdun no zhes zer te /
don ni mdzod kyi bstan bcos las 'byung ba dang mthun no / /
kha cig ni brgyad do zhes zer te /
yang dag pa'i 'tsho ba ni yang dag pa'i ngag dang /
las kyi mtha' ma yin pa'i phyir ro zhe'o / /
bstan bcos mngon pa sna tshogs kun las btus pa las /
lam gyi yan lag gi ngo bo nyid ni 'di lta ste /
yang dag pa'i lta ba dang /
yang dag pa'i rtog pa dang /
yang dag pa'i ngag dang /
yang dag pa'i las kyi mtha' dang /
yang dag pa'i 'tsho ba dang / /
yang dag pa'i rtsol ba dang /
yang dag pa'i dran pa dang /
yang dag pa'i ting nge 'dzin te /
chos brgyad po 'di dag ni las kyi rang gi ngo bo nyid ces bya'o zhes bshad do / /
byang chub kyi yan lag bdun dang /
lam gyi yan lag brgyad gnas skabs gang la brten nas bstan zhe na /
smras pa /
bstan bcos bye brag tu bshad pa chen po dang sbyar na /
bshad pa rnam pa gnyis yod de /
kha cig na re mthong ba'i lam gyi gnas skabs la ni yang dag pa'i lam brgyad rnam par gzhag go / /
bsgom pa'i gnas skabs la ni byang chub kyi yan lag rnam par gzhag go zhe'o / /
kha cig na re /
mthong ba'i lam ni byang chub kyi yan lag ces bya'o / /
bsgom pa'i lam ni lam gyi yan lag brgyad pa zhes bya'o zhe'o / /
dpyad pa dag gi yang dag pa'i don ni bshad pa snga ma yang dag pa yin no zhes bshad do / /
mdzod kyi bstan bcos kyang bshad pa rnam pa gnyis yod de /
bshad pa gcig ni bye brag tu bshad pa chen po las bstan pa dang mthun no / /
gcig ni 'di skad du byang chub kyi yan lag bdun ni mthong ba'i lam gyi gnas skabs su yod do / /
'phags pa'i lam yan lag brgyad ni mthong ba dang /
bsgom pa'i gnyi ga la yod do zhe'o / /
'dir theg pa chen po'i bstan bcos dang sbyar na /
'phags pa shes rab kyi rol tu phyin pa'i 'grel pa las bshad pa rnam pa gnyis yod de /
phal cher bstan bcos bye brag tu bshad pa chen po las bstan pa dang mthun no / /
bstan bcos chos mngon pa sna tshogs kun las btus pa dang /
dbus mtha' rnam par 'byed pa las /
byang chub kyi yan lag bdun ni mthong ba'i lam la'o / /
'phags pa'i lam yan lag brgyad ni bsgom pa'i lam la'o zhes bshad do / /
bstan bcos rnam par bshad pa las /
byang chub kyi yan lag bdun ni mthong ba'i lam mo / /
'phags pa'i lam yan lag brgyad las /
yang dag pa'i lta ba ni mthong ba dang bsgom pa gnyis kar gtogs so / /
gzhan bdun ni bsgom pa kho na'o zhes bshad do / /
bstan bcos rnal 'byor spyod pa'i sa las /
byang chub kyi yan lag bdun ni mthong ba'i lam la'o / /
'phags pa'i lam yan lag brgyad las /
yang dag pa'i ngag dang las kyi mtha' dang /
'tsho ba ni bsgom pa'i lam kho nar rnam par gzhag go zhes bshad de /
gzhan gyi bshad pa ni med do / /
'phags pa'i lam gyi don rgyar cher rnam par 'byed pa ni mtshan nyid bstan pa dag las 'byung ba bzhin du rig par bya'o / /
bcom ldan 'das bdag gis de dag mthong nas 'di snyam bgyid de /
tshe dang ldan pa 'di dag ni dmigs pa dang bcas pa'i mngon par rtogs pa la gnas shing so so nas rnam pa sna tshogs kyi mtshan nyid kyis chos ston pas shes pa brda sprod par bgyid pas zhes bya ba 'di man chad ni gsum pa bdag nyid kyi bsam pa gang yin pa nyid smos pa zhes bya ba ston to / /
'di yang rnam pa gsum du dbye ste /
bdag nyid kyi bsam pa mdor bstan pa dang /
bdag nyid kyi bsam pa bzlas te gsol pa dang /
bcom ldan 'das kyi yon tan bsngags pa brjod pa ste /
'di ni dang po bdag nyid kyi bsam pa mdor bstan pa'o / /
tshe dang ldan pa 'di dag thams cad ni mngon pa'i nga rgyal can /
mngon pa'i nga rgyal gyis mngon du zin pa'i slad du /
don dam pa'i bden pa thams cad du ro gcig pa'i mtshan nyid ma 'tshal ba sha stag lags so snyam bgyid pas zhes bya ba ni gnyis pa bdag nyid kyi bsam pa bzlas te gsol ba'o / /
de'i slad du bcom ldan 'das ni ngo mtshar rmad du gyur pa de bzhin du bcom ldan 'das ni legs par gsungs pa lags te zhes bya ba la sogs pas ni /
gsum pa bcom ldan 'das kyi yon tan gyi bsngags pa brjod pa yin te /
'di yang rnam pa gsum mo / /
'di lta ste /
legs par gsungs pa yin par mdo tsam du bsngags pa dang /
bsngags par bya ba'i bstan pa smos pa dang /
gzhan dag gi spyod yul ma yin par bstan pa ste /
'di ni dang po'o / /
bcom ldan 'das kyis ji skad du /
don dam pa'i mtshan nyid ni phra ba mchog tu phra ba /
zab pa mchog tu zab pa rtogs par dka' ba mchog tu rtogs par dka' ba /
thams cad ro gcig pa'i mtshan nyid do zhes gsungs pa zhes bya ba ni /
gnyis pa bsngags par bya ba'i bstan pa smos pa ste /
phra ba la sogs pa'i tshig gi don ni sngar gong du bshad pa bzhin no / /
bcom ldan 'das 'phags pa'i bstan pa nyid la zhugs pa'i dge slong gis kyang don dam pa'i bden pa thams cad du ro gcig pa'i mtshan nyid shin tu rtogs par dka' ba lags na /
'di las slad rol pa'i mu stegs can rnams kyis lta smos kyang ci 'tshal zhes bya ba ni /
gsum pa gzhan dag gi spyod yul ma yin par bstan pa'o / /
'di lta ste /
theg pa gnyis dang /
mu stegs rnams kyis ro gcig pa'i mtshan nyid khong du ma chud pa gang yin pa de dag thams cad ni 'dir mngon pa'i nga rgyal bskyed pa zhes bya'o zhes bya ba'i don to // //
bam po bco brgyad pa /
de nas bcom ldan 'das kyis tshe dang ldan pa rab 'byor la bka' stsal pa /
de de bzhin no de de bzhin te zhes bya ba 'di man chad ni /
gsum pa bcom ldan 'das kyis yang dag par bshad pa zhes bya ba ston to / /
sngar bshad pa rnams bden pa nyid du bstan pa dang /
de ci'i phyir zhe na zhes bya ba man chad kyis shin tu phra ba las brtsams nas rgya cher rnam par bshad pa'o / /
dang po yang rnam pa gnyis su dbye ste /
gang bsams pa'i dngos po de dag bden pa nyid du bstan pa dang /
gang bsngags par bya ba de bden pa nyid du gyur par bstan pa'o / /
'di ni dang po gang bsams pa'i dngos po de dag bden pa nyid du bstan pa ste /
mngon par rtogs pa gcig kho na ma yin pas de'i phyir tshig zlos bur de de bzhin no / /
de de bzhin te zhes gsungs pa yin no / /
rab 'byor ngas ni phra ba mchog tu phra ba zab pa mchog tu zab pa /
rtogs par dka' ba mchog tu rtogs par dka' ba thams cad du ro gcig pa'i mtshan nyid kyi don dam pa'i bden pa mngon par rdzogs par sangs rgyas te mngon par rdzogs par sangs rgyas nas kyang /
gzhan dag la bsnyad cing rab tu bstan /
rnam par bshad /
gdags par byas /
gsal bar byas so zhes bya ba ni gnyis pa gang bsngags par bya ba de bden pa nyid du gyur par bstan pa ste /
khyod kyis ji skad du bsngags pa brjod pa bzhin du /
shin tu phra ba la sogs pa ro gcig pa'i don dam pa'i bdag nyid kyang thugs su chud par gyur pa yin la /
gzhan dag la yang go bar mdzad par gyur to zhes bya ba'i tha tshig go / /
bshad pa'i rnam grangs gzhan du na snga ma ni bdag dang gzhan sad par mdzad pa spyir bsngags pa'o / /
phyi ma ni bdag dang gzhan sad par mdzad pa rnam par phye ste bsngags pa ste /
bdag dang gzhan sad par mdzad pa'i bsngags pa brjod pa'i phyir tshig zlos bur de de bzhin no / /
de de bzhin te zhes gsungs so / /
de ci'i phyir zhe na zhes bya ba la sogs pas ni gnyis pa shin tu phra ba las brtsams nas rgya cher rnam par bshad pa ston to / /
'di yang brtag pa dang /
rgya cher rnam par bshad pa dang gnyis bstan te /
'di ni dang po brtag pa'o / /
rab 'byor ngas ni phung po thams cad la rnam par dag pa'i dmigs pa gang yin pa'i don dam pa'i bden pa yin par yongs su bstan zhes bya ba la sogs pas ni gnyis pa rgya cher rnam par bshad pa bstan to / /
'di yang rnam pa gsum gyis bstan te /
chos dang /
dpe dang /
dpe dang don du sbyar ba'o / /
chos kyang rnam pa gsum du dbye ste /
rnam par dag pa'i dmigs pa las brtsams nas ro gcig gi mtshan nyid bstan pa dang /
rab 'byor dge slong rnal 'byor spyod pa zhes bya ba man chad kyis khyab pa'i don rnam pa gsum las brtsams nas ro gcig pa'i mtshan nyid bstan pa dang /
rab 'byor ji ltar phung po de dag gis zhes bya ba man chad kyis skyon rnam pa gsum dang bral bar ro gcig pa'i mtshan nyid rnam par bshad pa'o / /
de la dang po yang rnam pa gnyis te /
rnam par bshad pa dang /
mjug bsdu ba'o / /
rnam par bshad pa yang rnam pa gnyis su dbye ste /
rnam par dag pa'i dmigs pa'i dbang du mdzad nas /
don dam pa'i bden pa bstan pa dang /
rnam par dag pa'i dmigs pa de yang zhes bya ba man chad rnam par dag pa'i dmigs pas ro gcig pa'i mtshan nyid bstan pa'o / /
rnam par dag pa'i dmigs pa'i dbang du mdzad nas /
don dam pa'i bden pa bstan pa yang rnam pa gnyis su dbye ste /
phung po'i rnam par dag pa'i dmigs pa don dam pa'i bden pa bstan pa dang /
zlas skye mched la sogs pa'i rnam par dag pa'i dmigs pas don dam pa'i bden pa bstan pa ste /
'di ni dang po'o / /
de la phung po thams cad ces bya ba la /
phung po ni lnga ste /
gcig kho na ma yin pa'i phyir thams cad ces gsungs so / /
yang na zag pa dang zag pa med pa la sogs pa gcig kho na ma yin pa'i phyir thams cad ces gsungs so / /
de ni 'di skad du phung po la sogs pa la don dam pa'i bden pa yod de /
de ni rnam par dag pa'i dmigs pa zhes kyang bya ste /
yul 'di la dmigs pa'i dbang gis sems rnam par dag pa yang thob pa'i phyir ro zhes bstan par 'gyur te /
de'i phyir bstan bcos rnam par bshad pa'i tshig le'ur byas pa las /
rnam par dag pa'i dmigs pa ni / /
rtag tu rnam par 'gyur ba med / /
dge dang bde ba'i ngo bo nyid / /
thams cad mngon par 'grub par 'gyur / /
zhes 'byung ste /
'di nyid kyi 'grel pa las /
don dam pa'i bden pa ni gcig pa dang tha dad pa nyid dang bral ba'i phyir rnam par dag pa'i dmigs pa yin par rig par bya'o / /
de ci'i phyir zhe na /
yul la dmigs pa'i dbang gis sems rnam par dag pa 'thob par 'gyur ba'i phyir ro zhes bstan pa yin te /
zhib tu de nyid las bshad pa bzhin no / /
mdo las sngar gong du tshig 'di lta bu gsungs pa med na /
ci'i phyir yongs su bstan zhes gsungs /
mdo sde shes rab kyi pha rol tu phyin pa rnams dang /
mdo sde tshad med pa rnams las de bzhin nyid gsungs so / /
ngas skye mched dang /
rten cing 'brel par 'byung ba dang /
zas dang /
bden pa dang /
khams dang /
dran pa nye bar gzhag pa dang /
yang dag pa'i spong ba dang /
rdzu 'phrul gyi rkang pa dang /
dbang po dang /
stobs dang /
byang chub kyi yan lag dang /
lam gyi yan lag thams cad la /
rnam par dag pa'i dmigs pa gang yin pa de ni don dam pa'i bden pa yin par yongs su bstan to zhes bya ba ni gnyis pa zlas skye mched la sogs pa'i rnam par dag pa dmigs pa don dam pa'i bden pa yin par rnam par bshad pa ste /
de ci'i phyir zhe na /
don dam pa'i bden pa'i don gyis chos rnams la khyab pa'i phyir ro / /
rnam par dag pa'i dmigs pa de yang /
phung po thams cad la ro gcig pa'i mtshan nyid dang tha dad pa med pa'i mtshan nyid yin te zhes bya ba 'di man chad ni gnyis pa rnam par dag pa'i dmigs pa'i dbang du mdzad nas /
ro gcig pa'i mtshan nyid ston to / /
'di yang rnam pa gnyis su dbye ste /
phung po rnams las brtsams nas ro gcig pa'i mtshan nyid bstan pa dang /
zlas skye mched la sogs pa'i ro gcig pa'i mtshan nyid rnam par bshad pa'o / /
'di ni dang po phung po rnams kyi rnam par dag pa'i dmigs pa las brtsams nas /
ro gcig pa'i mtshan nyid bstan pa ste /
phung po rnams kyi rnam par dag pa'i dmigs pa tha dad pa med pa'i mtshan nyid dang /
tha dad pa med pa'i don gang yin pa de nyid ro gcig pa'i mtshan nyid yin pa'i phyir ro / /
phung po la ji lta ba de bzhin du skye mched thams cad nas /
lam gyi yan lag gi bar thams cad la yang ro gcig pa'i mtshan nyid dang /
tha dad pa med pa'i mtshan nyid yin no zhes bya ba ni gnyis pa zlas skye mched la sogs pa'i ro gcig pa'i mtshan nyid rnam par bshad pa'o / /
de'i phyir rab 'byor rigs pa des na don dam pa'i bden pa ni thams cad ro gcig pa'i mtshan nyid yin par rig par bya'o zhes bya ba ni gnyis pa don dam pa'i bden pa ro gcig pa yin par bshad pa'i mjug bsdu ba ste /
'di ltar sngar gong du phung po la sogs pa'i chos kyi rnam par dag pa'i dmigs pa gang yin pa de dang /
don dam pa'i bden pa'i mtshan nyid tha dad pa med pa'i rigs pa des na don dam pa'i bden pa'i mtshan nyid ni thams cad du khyab pa yin no zhes bya ba'i tha tshig go / /
rab 'byor dge slong rnal 'byor pa ni phung po gcig gi de bzhin nyid dang /
don dam pa dang /
chos bdag med pa nyid rab tu rtogs nas /
yang de nyid las gzhan pa'i phung po dang /
skye mched dang /
rten cing 'brel bar 'byung ba dang /
zas dang bden pa dang /
khams dang /
dran pa nye bar gzhag pa dang /
yang dag pa'i spong ba dang /
rdzu 'phrul gyi rkang pa dang /
dbang po dang /
stobs dang /
byang chub kyi yan lag dang /
lam gyi yan lag rnams kyis so so la de bzhin nyid dang /
don dam pa dang /
chos bdag med pa nyid yongs su tshol bar mi byed kyi zhes bya ba 'di man chad ni gsum pa kun du khyab pa'i don rnam pa gsum las brtsams nas /
ro gcig pa'i mtshan nyid bstan pa yin te /
de la kun du khyab pa'i don rnam pa gsum ni 'di lta ste /
de bzhin nyid dang /
don dam pa dang /
chos bdag med pa nyid do / /
gsum po 'di dag phung po la sogs pa'i chos la khyab pa'i phyir gsum po 'di dag la ro gcig pa zhes bstan to / /
'di yang rnam pa gnyis kyis bstan te /
rnam par bshad pa dang /
mjug bsdu ba'o / /
rnam par bshad pa yang rnam pa gnyis te /
mi mthun pa'i rnam par bshad pa dang /
mthun pa'i rnam par bshad pa ste /
'di ni dang po'o /
'di ltar don dam pa'i bden pa ni don rnam pa sna tshogs dang ldan pas /
'phags pa shes rab kyi pha rol tu phyin pa'i mdo las ni ming bcu gnyis gsungs te /
'di lta ste /
de bzhin nyid dang /
chos kyi dbyings dang /
chos nyid dang /
yang dag pa nyid dang /
rnam par mi 'gyur ba nyid dang /
mnyam pa nyid dang /
skyon med pa nyid dang /
chos nges pa nyid dang /
chos gnas pa nyid dang /
yang dag pa'i mtha' dang /
nam mkha'i khams dang /
bsam gyis mi khyab pa'i dbyings so / /
de bzhin du bstan pa gzhan dag las 'byung ba ni 'dir brjod kyis mi rdzogs so / /
'dir re zhig don rnam pa gsum las brtsams nas ro gcig pa'i mtshan nyid bstan pa yin te /
de la de bzhin nyid ces bya ba ni rnam par rig pa tsam du grub pa'i bstan bcos las ji skad du /
de bzhin zhes bya ba ni yang dag pa nyid de mi bden pa ma yin par bstan to / /
nyid ces bya ba ni rtag pa nyid de /
rnam par 'gyur ba med par rab tu bstan to / /
'di ltar yang dag pa nyid de /
gnas skabs thams cad du rtag par de kho na bzhin pa'i phyir de bzhin nyid ces bya ba ste /
'di ni rnam par 'gyur ba med pa yang dag pa'i don to zhes bshad pa lta bu'o / /
sngar gong du yang dag pa'i don dam pa'i bden pa ni tha snyad dang bral ba'o zhes ma bstan tam zhe na /
ci'i phyir 'dir de bzhin nyid ces brjod ce na /
rgol ba 'di'i lan ni rnam par rig pa tsam du grub pa'i bstan bcos las ji skad du /
de bzhin nyid kyang btags pa tsam gyi ming yin te /
med par 'dod pa dgag pa'i phyir ni yod do zhes bshad la /
yod pa nyid du 'dzin pa dgag pa'i phyir ni stong pa nyid do zhes bshad do / /
yang dag pa ma yin pa sgyu ma nyid du 'dzin par ma gyur cig snyam pa'i phyir ni yang dag pa zhes bstan pa yin no / /
don phyin ci log ma yin pa'i phyir ni de bzhin nyid ces bya'o zhes bstan pa lta bu'o / /
de la don dam pa zhes bya ba la dam pa ni 'di lta ste /
ye shes dam pa'o / /
don ni yul gyi don to / /
'di ltar de bzhin nyid 'di ye shes dam pa rnam pa gnyis kyis dmigs par bya ba'i yul gyi don du gyur pa'i phyir don dam pa zhes bya ste /
de'i phyir bstan bcos rnam par bshad pa las /
don dam pa'i bden pa ni yongs su grub pa'i ngo bo nyid yin par rig par bya'o zhes bshad pa yin no / /
ci'i phyir de bzhin nyid rnam pa bdun la don dam pa'i bden pa zhes bya zhe na /
smras pa /
ye shes dam pa gnyis kyis dmigs par gyur pa'i phyir ro / /
de yang 'di lta ste /
'jig rten las 'das pa'i ye shes dang /
rjes las thob pa'i 'jig rten pa'i ye shes so / /
don dam pa 'di spros pa med pa'i phyir ye shes gzhan gyi yul ma yin no / /
de las gzhan pa'i don rnams ni bden pa gnyis bstan pa dag las 'byung ba bzhin no / /
de la chos bdag med pa nyid ces bya ba ni /
bstan bcos mngon pa kun las btus pa las /
ji skad du bdag med pa'i mtshan nyid gang zhe na /
'di lta ste /
ji ltar bdag tu smra ba rnams kyis bdag tu brtags pa'i mtshan nyid ltar phung po dang /
khams dang /
skye mched ni mtshan nyid de ma yin pa des ni phung po dang /
khams dang /
skye mched la bdag gi mtshan nyid med pa'i phyir /
bdag med pa'i mtshan nyid ces bya'o zhes 'byung ste /
bstan bcos mngon pa sna tshogs kun las btus pa las kyang de skad du ston to / /
stong pa dang bdag med pa la bye brag ci yod ce na /
smras pa /
bstan pa rnams la so so nas bshad pa mi mthun te /
mdzod kyi bstan bcos dang sbyar na /
bshad pa mi mthun pa rnam pa bzhi yod de /
de'i phyir de nyid las bdag gir lta ba dang /
mi mthun pa'i phyir stong pa'o / /
bdag tu lta ba dang mi mthun pa'i phyir bdag ma yin pa'o / /
gzhan yang de nyid las nad kyi skyes bu dang bral ba'i phyir stong pa'o / /
rang dbang med pa'i phyir bdag ma yin pa'o / /
gzhan yang de nyid las /
'di la bdag med pa'i phyir stong pa'o / /
bdag nyid kyis bdag ma yin pa'i phyir bdag ma yin pa'o / /
gzhan yang de nyid las /
bdag gir lta ba'i gnyen po'i phyir stong pa'i rnam pa sgom mo / /
bdag tu lta ba'i gnyen po'i phyir bdag ma yin pa'i rnam pa bsgom mo zhes 'byung ngo / /
bstan bcos bye brag tu bshad pa chen po las kyang bshad pa rnam pa gnyis yod de /
mdzod kyi bstan bcos las 'byung ba'i dngos po gnyis dang mthun no / /
bstan bcos yang dag pa'i rigs pa las /
dbang byed pa'i bdag po med pa'i phyir stong pa'o / /
bdag gi mtshan nyid dang mi mthun pa'i phyir bdag ma yin pa'o / /
gzhan yang de nyid las bdag gir lta ba'i gnyen po'i phyir stong pa'i rnam pa bsgom mo / /
bdag tu lta ba'i gnyen po'i phyir bdag ma yin pa'i rnam pa bsgom mo zhes 'byung ngo / /
'phags pa shes rab kyi pha rol tu phyin pa'i 'grel pa las rdzas su mi mthong ba ni stong pa zhes bya'o / /
bdag mi mthong ba ni bdag med pa zhes bya'o zhes 'byung ngo / /
bstan bcos mngon pa kun las btus pa las /
stong pa'i mtshan nyid gang zhe na /
'di lta ste /
gang la gang med pa de ni rigs pa des stong par yang dag pa rjes su mthong ba ste /
'di la lhag ma gang yin pa de ni 'dir yod pa'o zhes rigs pa des yang dag pa ji lta ba bzhin du yod par shes pa ni stong pa nyid la shin tu zhugs pa zhes bya'o / /
gang na ci zhig med ce na / /
phung po dang /
khams dang /
skye mched rnams la rtag pa dang /
brtan pa dang /
ther zug dang /
mi 'gyur ba'i chos can bdag dang /
bdag gi la sogs pa yod pa ma yin pa ste /
rigs pa des de dag kun stong pa'o / /
de la lhag ma yod pa ci zhig ce na /
gang la bdag med pa nyid de /
de ltar bdag ni med kyi bdag med pa nyid yod pa ni stong pa nyid ces bya'o zhes bshad do / /
gzhan yang bstan bcos de kho na nyid grub pa las chos kyi phyag rgya'i mdo las ji skad du /
rnal 'byor pa rnams kyis gzugs mi rtag pa dang /
stong pa nyid du bsgom par bya'o / /
de la mi rtag pa ni 'di lta ste /
gzugs ngo bo nyid kyis mi rtag pa'o / /
stong pa ni ji ltar bum pa'i nang na chu med pas /
bum pa stong pa zhes bya ba de bzhin du /
phung po lnga po dag la shes pa'i bdag med pa'i phyir stong pa zhes bya'o zhes gsungs pa lta bu'o zhes bya ba dang /
gzhan yang de nyid kyi nang nas 'phags pa'i spyod pa bstan pa'i le'u las /
spyod pa ni rnam pa gnyis yod de /
stong pa'i spyod pa dang /
bdag med pa'i spyod pa'o / /
phung po lnga po dag la sems can mi dmigs pa ni stong pa'i spyod pa zhes bya'o / /
phung po lnga po med pa nyid du mthong ba ni bdag med pa'i spyod pa zhes bya ba'o zhes 'byung ngo / /
de bzhin nyid dang /
don dam pa'i de kho na'i rjes su 'brang zhing gnyis su med pa'i shes pas gnas byas pa'i phyir /
thams cad du ro gcig pa'i mtshan nyid don dam pa'i bden pa la nges par rtogs pas /
mngon par rtogs par byed de zhes bya ba ni gnyis pa mthun pa'i rnam par bshad pas ro gcig pa'i mtshan nyid bstan pa'o / /
mdo'i tshig 'di rnam par bshad pa yang so so nas bshad pa mi mthun te /
kha cig na re /
'di kho na zhes bya ba ni /
thams cad kyang phung po gcig kho na'o zhes tha dad pa'i dgag pa bstan pa'i phyir gnyis pa kho na zhes gsungs te /
phung po gzhan la sogs pa dgag pa yin no / /
'di zhes bya bas ni phung po 'di gcig kho na'o zhes bstan pa'o zhes zer te de ni 'di skad du phung po 'di gcig kho na'i de bzhin nyid dang /
don dam pa dang /
yod pa dang /
med pa gnyis su med pa'i chos bdag med pa'i yul rnam pa gsum po dag rnam par mi rtog pa'i ye shes kyis gnas byas pa'i phyir /
rjes las thob pa'i ye shes kyis de dag thams cad la ro gcig pa'i mtshan nyid du nges par rtogs pas /
mngon par rtogs par byed pas de'i phyir de bzhin nyid ni ro gcig pa'i mtshan nyid yin par shes par bya'o zhes bstan par 'gyur ro / /
kha cig na re gnyis su med pa'i shes pa zhes bya ba ni gang zag dang /
chos gnyis bdag med pa'i shes pa ste /
gzhan ni snga ma bzhin no zhe'o / /
kha cig na re rnal 'byor pa dag 'di ltar rnam par mi rtog pa'i shes pa rnam pa gsum gyis gnas byas pa'i phyir /
shes pa 'di dag gis thams cad du ro gcig pa'i mtshan nyid la nges par rtogs pas mngon par rtogs par byed do / /
gzhan ni dang po bzhin du bshad par bya'o / /
yang na gzhan ni snga ma bzhin no zhe'o / /
gong ma de dag kyang mdor bsdu na /
bshad pa rnam pa gsum du 'gyur te /
kha cig ni chos 'di 'ba' zhig ro gcig pa'i de bzhin nyid yin no zhes zer te /
'di la bshad pa rnam pa gsum yod pa yang snga ma bzhin du rig par bya'o / /
kha cig ni phung po gcig po 'di 'ba' zhig de bzhin nyid yin no zhes zer te /
'di la bshad pa rnam pa gsum yod pa yang gong ma bzhin du rig par bya'o / /
'di ltar gong du bstan pa de dag kyang bshad pa rnam pa dgur 'gyur te /
yang na de bzhin nyid tsam gang yin pa de ni phung po gcig yin no zhes zer te /
'di la bshad pa rnam pa gsum yod pa yang gong ma bzhin du rig par bya'o / /
de ltar bshad pa yod kyang tshig bden pa ma yin pas bshad pa'i don mdor bsdu na /
mdo'i tshig snga ma ni chos gzhan la don dam pa yin par yongs su tshol ba'i phyir mi mthun pa'i rnam par bshad pa zhes bya'o / /
mdo'i tshig 'di ni phung po gcig kho na yongs su tshol bar sgrub pas /
rjes su mthun pa'i rnam par bshad pa zhes bya'o zhes ston to / /
slob dpon yang dag bden pas mdo'i tshig 'di gnyis kyi bshad pa byas pa las /
mdo'i tshig snga ma ni yul rnam pa gsum pa rtogs par bshad pa'o / /
mdo'i tshig phyi ma ni nges par rtogs pas mngon par rtogs par byed par bshad pa yin no zhes 'byung ngo / /
'di gsum tha dad pa yang theg pa chung ngu'i bstan pa dang sbyar na /
zag pa med pa'i dbang po gsum la bye brag yod pa'i phyir te /
'di ni mthong ba dang /
bsgom pa dang /
mi slob pa'i gnas skabs kyi bye brag gi phyir ro / /
'dir theg pa chen po'i bstan pa dang sbyar na /
sa re re la yang 'jug pa dang /
gnas pa dang /
'byung ba'i chos yod pas go rims bzhin du sbyar bar bya'o / /
de'i phyir rab 'byor rigs pa des kyang don dam pa'i bden pa ni thams cad du ro gcig pa'i mtshan nyid yin par rig par bya'o zhes bya ba ni gnyis pa mjug bsdu ba ste /
brda phrad par zad do / /
rab 'byor ji ltar phung po de dag phan tshun tha dad pa'i mtshan nyid du gyur pa dang /
ji ltar skye mched dang /
rten cing 'brel bar 'byung ba dang /
zas dang /
bden pa dang /
khams dang /
dran pa nye bar gzhag pa dang /
yang dag pa'i spong ba dang /
rdzu 'phrul gyi rkang pa dang /
dbang po dang /
stobs dang /
byang chub kyi yan lag dang /
lam gyi yan lag de dag phan tshun tha dad pa'i mtshan nyid du gyur pa de bzhin du zhes bya ba 'di man chad ni gsum pa skyon rnam pa gsum dang bral bas ro gcig pa'i mtshan nyid rnam par bshad pa ston to / /
'di ltar de bzhin nyid la sogs pa rgyu la sogs pa'i skyon rnam pa gsum dang bral ba'i phyir ro gcig pa nyid du 'grub pa yin no / /
'di yang rnam pa gnyis kyis bstan te /
rnam par bshad pa dang /
[ (]'jug [,]mjug [)]bsdu ba'o / /
rnam par bshad pa yang rnam pa gnyis su dbye ste /
phung po la sogs pa phan tshun tha dad pa'i mtshan nyid bstan pa dang /
de bzhin nyid tha dad pa'i mtshan nyid med par rnam par 'byed pa ste /
'di ni dang po'o / /
mdo'i tshig 'di yang rnam pa gnyis su phye nas bstan te /
phung po rnams phan tshun tha dad pa'i mtshan nyid bstan pa dang /
zlas skye mched la sogs pa phan tshun tha dad pa'i mtshan nyid bstan to / /
'di ltar phung po la sogs pa'i mtshan nyid tha dad pa'i phyir skyon rnam pa gsum yod par gyur pa yin te /
rgyu dang bcas pa las 'byung ba'i phyir dang /
'dus byas kyi mtshan nyid rnam par 'gyur ba can du 'gyur ba'i phyir dang /
don dam pa ma yin pa zhig yang btsal ba dang /
mthar phyin pa ma yin pa'i phyir ro / /
gal te chos thams cad kyi de bzhin nyid dang /
don dam pa dang /
chos bdag med pa nyid kyang /
tha dad pa'i mtshan nyid yin par gyur na ni /
des na de bzhin nyid dang /
don dam pa dang /
chos bdag med pa nyid kyang rgyu dang bcas pa yin zhing rgyu las byung ba yin par 'gyur ro / /
gal te rgyu las byung ba nyid yin na ni 'dus byas yin par 'gyur ro / /
'dus byas nyid yin na ni don dam pa ma yin par 'gyur ro / /
don dam pa yin na ni don dam pa'i bden pa gzhan zhig yongs su btsal dgos par 'gyur ro zhes bya ba man chad ni gnyis pa de bzhin nyid la tha dad pa'i mtshan nyid med par rnam par 'byed pa'o / /
'di yang rnam pa gnyis te /
don dam pa la skyon rnam pa gsum yod par bstan pa dang /
rab 'byor zhes bya ba man chad kyis mthun pa'i rnam par bshad pas don dam pa skyon rnam pa gsum dang bral bar bstan pa ste /
'di ni dang po'o / /
mdo'i tshig 'di yang gnyis su dbye ste /
tha dad pa'i mtshan nyid smos pa dang /
skyon rnam pa gsum bstan pa'o / /
skyon rnam pa gsum ni gang du bstan pa bzhin no / /
yang na skyon rnam pa lnga ste /
rgyu dang bcas pa dang /
rgyu las byung ba dang /
'dus byas su gyur pa dang /
don dam pa ma yin pa dang /
don dam pa gzhan yongs su tshol ba'o / /
mdo'i tshig 'di dang sbyar na /
me long lta bu'i ye shes la sogs pa ni rgyu las byung ba'i phyir 'dus byas kyis bsdus pas don dam pa'i bden pa ma yin par ston te /
de'i phyir slob dpon nye ba'i 'od la sogs pa'i 'grel pa las longs spyod rdzogs pa'i sku ni mi rtag pa yin te /
ji tsam du skye ba dang bcas pa dag ni nges par 'jig par 'gyur ro zhes mgo gcig tu bstan pa'i phyir ro zhes 'byung ngo / /
kha cig ni rtag pa yin no zhes zer ro / /
don gzhan ni 'og nas rgya cher rnam par 'byed do / /
rab 'byor gang gi phyir de bzhin nyid dang /
don dam pa dang /
chos bdag med pa nyid rgyu dang bcas pa zhes mi bya bas /
rgyu las byung ba ma yin pa dang /
'dus byas kyang ma yin pas don dam pa yin pa dang /
don dam pa 'di thob nas /
don dam pa'i bden pa gzhan yongs su btsal mi dgos kyi zhes bya ba la sogs pas ni gnyis pa rjes su mthun pa'i rnam par bshad pas don dam pa skyon rnam pa gsum dang bral bar bstan pa'o / /
'di yang rnam pa gnyis te /
don dam pa skyon rnam pa gsum dang bral bar yang dag par bshad pa dang /
rtag pa rtag pa'i 'du shes bya ba man chad kyis yang rigs pas bsgrub pa'o / /
'di ni dang po ste /
'di ltar tha dad par 'gyur ba la skyon rnam pa gsum yod pa'i phyir don dam pa ni ro gcig pa'i mtshan nyid skyon rnam pa gsum dang bral ba yin par shes par bya'o zhes bya ba'i tha tshig go / /
rtag pa rtag pa'i dus dang /
ther zug ther zug gi dus su de bzhin gshegs pa 'jig rten du byung yang rung 'jig rten du ma byung yang rung /
chos rnams kyi chos nyid dang /
chos kyi dbyings rnam par gzhag pa rnam par gnas pa ni yod pa kho na'o zhes bya ba ni gnyis pa yang rigs pas bsgrub pa yin te /
'di yang don dam pa ro gcig pa'i de bzhin nyid de rtag pa dang /
ther zug gi dus su /
de bzhin gshegs pa 'jig rten du byung yang rung /
'jig rten du ma byung yang rung /
chos thams cad kyi chos nyid ni chos kyi dbyings la rnam par gnas shing /
yang rnam par 'gyur ba dang /
mtshan ma sna tshogs med par gyur pa'o / /
tshig nges par 'grel pa'i mdo las ni ther zug dang /
rtag pa zhes bya ba nas /
chos kyi dbyings dang /
chos gnas pa nyid ces bya ba'i bar du 'byung ste /
slob dpon yang dag bden pa'i 'grel pa las /
lam gyi mdun rol gyi gnas skabs na yang /
snga nas rang bzhin gyis yod pa'i phyir ther zug ces bya ste sangs rgyas 'jig rten du byung nas gdod yod pa ma yin pa'i phyir ro / /
lam gyi bar dang /
tha ma'i gnas skabs na yang don gyi tshul 'di 'gag pa med pa'i phyir rtag pa zhes brjod de /
sangs rgyas 'jig rten du byung ba'i 'og tu yang don gyi tshul la zad pa med pa'i phyir ro / /
chos nyid ces bya ba ni rang bzhin gyis sangs rgyas kyi ngo bo nyid la gnas pa ste /
lam gyi mdun rol gyi gnas skabs na byang chub kyi sems kyi gzhi byed pas /
sems can rnams 'di'i dbang gis sems bskyed pa thob pa'i phyir ro / /
chos kyi dbyings zhes bya ba ni sangs rgyas kyi ngo bo nyid 'dren cing 'byung bar byed pa ste /
lam gyi gnas skabs bar ma rnams su dbyings ni spyod pa rnams kyi gzhi byed de /
spyod pa tshad med pa rnams 'dren cing 'byung bar byed pa'i phyir ro / /
chos gnas pa nyid ces bya ba ni sangs rgyas kyi sa'i gnas skabs su phyin pa thob pa ste /
lam gyi tha ma'i gnas skabs mya ngan las 'das par phyin nas chos kyi ngo bo nyid rtag par gnas pa'i phyir ro zhes 'byung ngo / /
mdo 'di las rtag pa rtag pa'i dus dang /
ther zug gi dus su zhes gsungs pa ni ro gcig pa'i de bzhin nyid gzod ma nas sngar yang gcig pa nyid ma yin pas /
rtag pa rtag pa'i dus zhes bya'o / /
phyis kyang gcig pa nyid ma yin pas /
ther zug ther zug gi dus zhes bya ste /
dus 'di lta bu rnams su chos rnams kyi chos nyid chos kyi dbyings la rnam par gnas pa'o / /
chos kyi chos nyid chos kyi dbyings la rnam par gnas pa 'di yang don rnam pa gnyis yod de / /
dpe gzhan gnyis dang sbyar na rnam pa gsum du dbye ste /
chos rnams kyi chos nyid dang /
chos kyi dbyings rnam par gzhag pa dang /
gnas pa nyid rnam par gzhag pa'o / /
slob dpon ngo bo nyid med kyis byas pa'i theg pa chen po bsdus pa'i 'grel pa las ni gnyis su phye nas bstan te /
chos rnams kyi chos nyid rnam par gzhag pa dang /
chos kyi dbyings rnam par gzhag pa zhes 'byung ngo / /
de la rnam pa lngar gzhag pa zhes bya ba ni ming gi rnam grangs rnam par gzhag pa'o / /
bstan bcos rnal 'byor spyod pa'i sa las ni rnam pa gsum du phye nas bstan te /
'di lta ste /
chos nyid dang /
chos kyi dbyings dang /
chos gnas pa'o / /
de la rnam par gnas pa zhes bya ba ni chos gnas pa yin te /
de'i phyir rnal 'byor spyod pa'i sa las rten cing 'brel bar 'byung ba de dag thog ma med pa'i dus nas grags pa'i rigs pa gang yin pa de ni chos nyid do / /
ji ltar grags pa de phyin ci ma log pa'i rigs pa'i tshig dang yi ge rnams kyi rnam par gzhag pa de ni chos gnas pa'o / /
chos gnas pa de'i rgyu chos nyid de yin pas na / /
de'i phyir de la dbyings zhes bya ba 'byung ste /
bstan bcos rnal 'byor spyod pa'i sa las ni rten [(]cang [,]cing [)]'brel bar 'byung ba de smos pas /
don gyi ngo bo nyid dag bstan to / /
yang na bstan bcos de las rten cing 'brel bar 'byung ba de dag la tshig 'di gsum yod par bstan pa yin gyi /
don gyi ngo bo nyid bstan pa ni ma yin te /
'on kyang tshig gsum bshad pa'i don la bye brag tu gyur pa ni med do / /
de'i phyir rab 'byor rigs pa des kyang /
don dam pa'i bden pa ni thams cad du ro gcig pa'i mtshan nyid yin par rig par bya'o zhes bya ba ni gnyis pa mjug bsdu ba ste / /
brda phrad par zad do / /
rab 'byor dper na rnam pa sna tshogs rnam pa gcig ma yin pa tha dad pa'i mtshan nyid kyi gzugs la nam mkha' ni mtshan ma med pa /
rnam par rtog pa med pa 'gyur ba med pa ste /
thams cad du ro gcig pa'i mtshan nyid do zhes bya ba 'di man chad ni gnyis pa dpes bstan pa'o / /
rnam pa sna tshogs rnam pa gcig pa ma yin zhes bya ba ni gzugs kyi phung po zhes bya ba yang rnam pa gsum ste /
dang po ni 'byung ba chen po dang /
rgyur byas pa'i mtshan nyid do / /
gnyis pa ni bstan bcos yod pa la thogs pa dang bcas pa dang /
bstan du med pa la thogs pa dang bcas pa dang /
bstan du yang med la thogs pa dang bcas pa lta ba gsum bye brag tu gyur pa'i mtshan nyid dang /
gsum pa ni rnam par 'gyur [(]zhang [,]zhing [)]'jig pa 'di lta ste /
snga ma'i rnam pa gnyis po de dag rnam par 'gyur zhing 'jig pa dang bcas pas rnam par 'gyur zhing 'jig pa'i mtshan nyid ces bya ste /
rnam pa 'di gsum dang ldan pa'i phyir rnam pa sna tshogs rnam pa gcig ma yin pa zhes gsungs so / /
yang na tha dad pa'i mtshan nyid ces kyang bya'o / /
nam mkha' la rgyur byas pa'i mtshan ma gzhan med pa'i phyir mtshan ma med pa zhes bya'o / /
bstan du yod la thogs pa dang bcas pa'i gzugs la sogs pa rnam pa sna tshogs kyi bye brag med pa'i phyir rnam par rtog pa med pa zhes bya ste /
rnam par rtog pa ni bye brag gi ming gi rnam grangs so / /
tshig nges par 'grel pa'i mdo las ni bye brag med pa'i phyir rnam par 'gyur zhing 'jig pa yang med pas 'gyur ba med pa zhes bya ste /
mtshan nyid 'di gsum dang ldan pas ro gcig pa'i mtshan nyid ces bya'o zhes 'byung ngo / /
de bzhin du ngo bo nyid tha dad pa dang /
mtshan nyid tha dad pa'i chos thams cad la don dam pa'i bden pa thams cad du ro gcig pa'i mtshan nyid du gyur pa yang de bzhin du rig par bya'o zhes bya ba ni gsum pa dpe dang don du sbyar ba'o / /
de la ngo bo nyid dang /
mtshan nyid tha dad pa zhes bya ba ni rang gi mtshan nyid bye brag tu gyur pa'i phyir ro / /
dgongs pa zab mo rnam par dgrol ba'i mdo las ni rang gi mtshan nyid dang /
bye brag tu gyur pa zhes 'byung ste /
de ni 'di skad du chos thams cad ni mtshan nyid gnyis dang ldan te rang gi ngo bo nyid dang bye brag tu gyur pa'o / /
don dam pa ni chos thams cad kyi rang gi mtshan nyid bye brag tu gyur pa med pa'i phyir ro gcig pa zhes bya'o zhes bstan par 'gyur te /
de'i phyir 'phags pa sangs rgyas kyi sa'i mdo las dper na nam mkha' ni gzugs su gyur pa sna tshogs gi rnam pa thams cad la kun na yod kyang /
des brjod par bya ba yang ma yin /
sna tshogs kyang ma yin te /
ro gcig go / /
de bzhin du de bzhin gshegs pa rnams kyi chos kyi dbyings rnam par dag pa yang /
shes bya sna tshogs kyi rnam pa thams cad la kun nas yod kyang des brjod par bya ba yang ma yin sna tshogs kyis kyang ma yin te / /
ro gcig go zhes gsungs so / /
sangs rgyas kyi sa'i 'grel pa las /
gzhan gyi dbang gi ngo bo nyid ni de bzhin nyid kyi yongs su grub pa'i ngo bo nyid du 'jug par mtshungs pa'i phyir ro gcig pa zhes bya'o / /
gzhan yang kun tu brtags pas rab tu phye ba'i de bzhin nyid la bye brag tu gyur pa med pa'i phyir ro gcig pa zhes bya'o zhes bshad do / /
de nas bcom ldan 'das kyis don de nyid yang dag par bstan pa'i phyir tshigs su bcad pa 'di gsungs so zhes bya ba 'di man chad ni gnyis pa tshigs su bcad pas mdor bstan pa zhes bya ba ston to / /
'di yang rnam pa gnyis te /
tshigs su bcad pas bstan pa'i gleng bslang ba dang /
tshigs su bcad pa gnyis smos nas mdor bstan pa ste /
'di ni dang po'o / /
thams cad ro gcig mtshan nyid don dam 'di / /
sangs rgyas rnams kyis tha dad med par gsungs / /
gang zhig de la tha dad rnam rtog pa / /
de ni nges rmongs mngon pa'i nga rgyal can / /
zhes bya ba ni gnyis pa tshigs su bcad pa nyid smos nas mdor bstan pa'o / /
'di yang rnam pa gnyis su dbye ste /
tshigs su bcad pa phyed dang pos ni sangs rgyas kyis mtshungs par gsungs pas ro gcig pa'i mtshan nyid kyi bsngags pa brjod pa'o / /
phyi ma'i tshig gnyis kyis ni rmongs pa dag tha dad par 'dzin pa rnam par 'byed cing /
don nyid shin tu zab par bstan pa yin no / /
de la tshigs su bcad pa'i phyed dang po'i rkang pa dang po gcig gis ni ro gcig pa'i mtshan nyid phung po la sogs pa kun la khyab par bstan to / /
'og mas ni don dam pa'i mtshan nyid de /
sangs rgyas rnams kyis mtshungs par gsungs pa yin par bstan to / /
yang na don dam 'di /
sangs rgyas rnams kyis tha dad med par gsungs / /
zhes bya ba la /
tha dad med pa nyid ni ro gcig pa'i don yin no zhes bya ba'i tha tshig go / /
tshigs su bcad pa phyed 'og ma'i dang pos ni tha dad par brtags pa rab tu dbye ba bstan to / /
tshig tha mas ni brtags pa'i gnas bstan to / /
tshigs su bcad pa 'di yang tshig nges par 'grel pa'i mdo dang sbyar na /
de las tshigs su bcad pa gcig dang /
bcom ldan 'das kyis gsungs pa la mngon par bstod do zhes bya ba'i tshig rkyang pa yang 'byung ste /
de dpe nges pa ma yin pas de'i phyir dgongs pa zab mo nges par 'grel pa'i mdo 'di dang /
dgongs pa zab mo rnam par dgrol ba'i mdo las tshigs su bcad pa phyi ma de mi 'byung ngo / /
gzhan yang mjug tu mngon par bstod do zhes 'byung ba'i tshig de yang /
slob dpon yang dag bden pa'i brjed byang las /
tshig phyi ma 'di dag ni bstan pa gnas par gtogs pa yin no zhes bshad pas le'u 'di nyid kyi nang du gtogs pa yang ma yin la /
mjug gi bstan pa gnas par gtogs pa'i tshig 'dir gzhag pa yin pas de skad bshad pa 'di yang mdo sde 'di dang rjes su mthun pa ma yin te /
mdo sde'i mjug gi tshig mngon par bstod do zhes bya ba ni 'phags pa 'jam dpal tha mar 'byung ba'i phyir ro / /
dgongs pa zab mo rnam par dgrol ba'i mdo las ni /
de bzhin gshegs pas chos gsungs pa / /
thams cad ro gcig mtshan nyid de / /
don dam pa la gud na med / /
tha dad mthong ba'i nga rgyal yin / /
zhes 'byung ngo / /
tshig nges par 'grel pa'i mdo las ni tshigs su bcad pa gnyis 'byung ste /
de'i phyir de las /
chos kyi mtshan nyid ro gcig pas / /
sangs rgyas rnams kyis mnyam nyid gsungs / /
gang zhig de la tha dad 'dzin / /
de ni mngon pa'i nga rgyal can / /
'khor ba'i rgyu dang mi mthun pa / /
shin tu phra bas mthong bar dka' / /
'dod chags gti mug bsgribs pa'i phyir / /
lta ba can gyis rtogs mi nus / /
zhes 'byung ngo / /
dgongs pa zab mo nges par 'grel pa'i mdo las /
sems dang yid dang /
rnam par shes pa'i mtshan nyid kyi le'u ste gsum pa'o // //
bam po bcu dgu pa /
le'u 'di gcig rnam par bshad pa yang rnam pa gnyis kyis bstan te /
le'u 'di nyid kyi ming rnam par bshad pa dang /
mdo'i tshig 'di yang rnam par bshad pa'o / /
de la sems dang yid dang rnam par shes pa'i mtshan nyid ces bya ba ni sems dang yid dang /
rnam par shes pa'i ming la yang spyi dang bye brag yod de /
bstan bcos rnam par rig pa tsam du grub pa las ji skad du 'di lta ste /
bcom ldan 'das kyis mdo sde de dang de dag las sems dang /
yid dang /
rnam par shes pa don tha dad pa rnam pa gsum gsungs te /
bsags pas na sems so / /
sems pas na yid do / /
rnam par rig pas na rnam par shes pa ste / /
'di ni don tha dad pa rnam pa gsum mo / /
'di ltar don rnam pa gsum po 'di dag rnam par shes pa brgyad cur yang bsdu ba yin mod kyi /
gtso bo'i rjes su bya ste bstan na kun gzhi rnam par shes pa ni sems zhes bya ste /
chos rnams kyi sa bon bsags nas chos rnams 'byung ba byed pa'i phyir ro / /
nyon mongs pa can gyi yid ces bya ste /
rnam par shes pa brgyad la dmigs shing rtag par nges par sems pas bdag la sogs pa'i bdag nyid du gyur pa'i phyir ro / /
gzhan drug ni rnam par shes pa zhes bya ste /
yul tha dad pa drug po dag la rags par g.yo ba dang /
bar du chod pa'i rnam par rig pas 'jug pa'i phyir ro / /
de la mtshan nyid ces bya ba ni /
ngo bo nyid kyi mtshan nyid dam yang na dbyibs kyi mtshan nyid do / /
le'u nyid kyi don ni sngar bshad pa bzhin no / /
sgo rnam pa gnyis yod kyang le'u 'di'i gzhung gis spyi'i ming gi don rnam pa gsum ston pas /
'dir gtso bo'i dbang du mdzad nas de'i phyir brgyad pa bstan pa yin na / /
yang na 'dir bye brag gi ming gi don rnam pa gsum bstan par bya ste /
de ltar rnam pa gnyis su bshad pa yod kyang /
bshad pa ni snga ma bzang ste /
de'i phyir sems dang /
yid dang rnam par shes pa'i mtshan nyid kyi le'u zhes gsungs pa yin no / /
de nas byang chub sems dpa' sems dpa' chen po blo gros yangs pas bcom ldan 'das la 'di skad ces gsol to / /
bcom ldan 'das bcom ldan 'das kyis ji skad du sems dang yid dang rnam par shes pa'i gsang ba la mkhas pa'i byang chub sems dpa' zhes gsungs pa zhes bya ba 'di man chad ni yongs su brtag par bya ba'i yul las don dam pa dang /
kun rdzob kyi bden pa rnam pa gnyis so zhes bstan pa las /
de yan chad du don dam pa'i bden pa bshad zin nas /
da 'di man chad ni kun rdzob kyi bden pa ston par mdzad do / /
'di yang rnam pa gnyis kyis bstan te /
tshig rkyang pas rgyal cher rnam par bshad pa dang /
tshigs su bcad pas mdor bstan pa'o / /
rgyal cher rnam par bshad pa yang /
rnam pa gnyis su dbye ste /
zhu ba gsol pa dang /
zhus pa bzhin du lan yang dag par gsungs pa'o / /
zhu ba gsol ba yang rnam pa gnyis te / /
zhu ba gsol ba'i bstan pa nyid smos pa dang /
bstan pa las brtsams nas zhu ba gsol te /
'di ni dang po'o / /
de la byang chub sems dpa' blo gros yangs pa zhes bya ba ni /
blo gros las ming du btags pa yin te /
slob dpon yang dag bden pa'i brjed byang las /
blo gros yangs pas bcom ldan 'das kyi spyan sngar chos bshad pas /
chos bshad pa'i gang zag gi nang na byang chub sems dpa' gzhan dag blo gros yangs pa'i yon tan 'di lta bu dang mi ldan pa'i byang chub sems dpa' 'di blo gros yangs pa'i chos kyi sgo mo las ming du rnam par gzhag pa yin no zhes 'byung ngo / /
'phags pa sangs rgyas kyi sa'i 'grel pa las /
zab cing rgya che ba yongs su rdzogs pa dang /
shin tu rtogs pa'i phyir blo gros yangs pa zhes bya'o zhes 'byung ngo / /
'phags pa shes rab kyi pha rol tu phyin pa'i 'grel pa las /
rab tu byung ba dang /
khyim pa rnams kyi gtsug lag dang 'brel pa'i gtam rnam pa sna tshogs mi shes pa gang yang med pas blo gros yangs pa zhes bya'o zhes bshad do / /
bstan bcos rnal 'byor spyod pa'i sa las /
shes rab de nyid tshad med pa dang /
mtha' yas pa'i spyod yul yin pa'i phyir /
shes rab yangs pa zhes bya'o zhes 'byung ste /
'di ltar bcom ldan 'das kyis sems dang /
yid dang rnam par shes pa'i gsang ba'i don yang dag pa ji lta ba bzhin du khong du chud pa ni mkhas pa'i byang chub sems dpa' zhes gsungs pas so / /
sems dang yid dang /
rnam par shes pa'i gsang ba la mkhas pa'i byang chub sems dpa' zhes bgyi na /
ji tsam gyis na sems dang /
yid dang /
rnam par shes pa'i gsang ba la mkhas pa'i byang chub sems dpa' zhes bgyi lags de bzhin gshegs pas ji tsam gyis na /
de dag sems dang yid dang rnam par shes pa'i gsang ba la mkhas pa'i byang chub sems dpa' zhes 'dogs lags /
de skad ces gsol pa dang zhes bya ba ni gnyis pa bstan pa las brtsams nas zhu ba gsol ba'o / /
mdo'i tshig 'di yang rnam pa gnyis su dbye ste /
gang zhu ba nyid smos pa dang /
ji tsam gyis na zhes bya ba man chad kyis gang zhu ba nyid kyi tshig smos pa'o / /
zhu ba 'di gsol ba yang dgongs pa rnam pa gnyis yod de /
de la dang po ci tsam gyis na sems dang yid dang rnam par shes pa'i gsang ba la mkhas pa'i byang chub sems dpa' zhes bgyi lags zhes bya ba ni byang chub sems dpa'i gnas skabs zhus pa ste /
de ni bstan pa las gsungs pa'i don to / /
gnyis pa de bzhin gshegs pas ji tsam gyis na de dag sems dang yid dang rnam par shes pa'i gsang ba la mkhas pa'i byang chub sems dpa' zhes 'dogs lags zhes bya ba ni /
de bzhin gshegs pas byang chub sems dpa' ji lta bu dag las brtsams nas bstan pa nye bar 'dogs par mdzad ces bya ba'i tha tshig ste /
de la nye bar 'dogs pa zhes bya ba ni /
rnam par bshad pa zhes bya ba'i don to / /
de nas bcom ldan 'das kyis byang chub sems dpa' chen po blo gros yangs pa la 'di skad ces bka' stsal pa'o / /
legs so legs so zhes bya ba 'di man chad ni gnyis pa zhus pa bzhin du lan yang dag par gsungs pa zhes bya ba ston to / /
'di yang rnam pa gnyis kyis bstan te /
zhu ba gsol ba la bsngags shing bshad par snang ba dang /
blo gros yangs pa 'di ltar shes par bya ste zhes bya ba man chad kyis zhus pa bzhin du lan yang dag par bstan pa'o / /
dang po yang rnam pa gnyis te /
zhu ba gsol ba la bsngags pa dang /
bshad par bkas gnang ba'o / /
zhu ba gsol ba la bsngags pa yang gnyis su dbye ste /
spyi dang bye brag go / /
'di ni dang po spyi bstan pa ste /
gang zhus pa'i don de shin tu zab cing phan pa rgya che bas de'i phyir tshig zlos bur legs so legs so zhes gsungs pa yin no / /
'phags pa sa bcu'i 'grel pa las legs so zhes bya ba ni bshad par bya ba'i chos de dag la dge ba phun sum tshogs pa'i phyir ro zhes 'byung ngo / /
bstan bcos rnal 'byor spyod pa'i sa las legs so zhes bya ba ni 'phags pa rnams kyi bsngags pa brjod pa'i phyir ro zhes bshad do / /
'phags pa shes rab kyi pha rol tu phyin pa'i 'grel pa las /
legs so legs so zhes bya ba ni yon tan gyi snyan pa brjod pa'o zhes bshad do / /
gzhan yang de nyid las tshig yid ches su rung bas /
de bzhin gshegs pa la zhu ba gsol pas /
'khor mang po'i the tshom gcod cing phan yon che ba'i phyir legs so zhes gsungs so zhes bshad do / /
'phags pa bla na med pa'i gnas bstan pa'i mdo las kyang nyon mongs pa yod bzhin du ma gos ma chags pa gang yin pa de ni legs pa zhes bya'o zhes gsungs so / /
blo gros yangs pa khyod kyis 'dir de bzhin gshegs pa la don zab mo 'di lta bu 'dri ba zhes bya ba la sogs pas ni gnyis bye brag tu bsngags pa bstan to / /
'di yang rnam pa gnyis te don zab mo zhus pa la bsngags pa zhu ba gsol ba la phan yon yod par bsngags pa ste 'di ni dang po'o / /
khyod skye bo tshad med pa dag la phan pa dang bde ba dang /
'jig rten la snying brtse ba dang /
lha dang mi dang lha ma yin la sogs pa'i don dang /
phan pa dang bde ba dang thob par bya ba'i phyir /
'di nyid 'dri bar sems sam zhes bya bas ni gnyis pa zhu ba gsol ba la phan yon yod par bsngags pa'o / /
'di yang rnam pa gnyis kyis bstan te phan yon gyi spyi bstan pa dang /
'jig rten la snying brtse ba zhes bya ba man chad kyis phan yon gyi bye brag bstan pa'o / /
de dag la phan pa dang /
bde ba zhes bya ba ni 'phags pa sangs rgyas kyi sa'i 'grel pa las /
ji skad du da ltar phan 'dogs pa ni bde ba'o / /
ma 'ongs pa na phan 'dogs pa ni phan pa'o / /
'jig rten pa ni bde ba zhes bya'o / /
'jig rten las 'das pa ni phan pa zhes bya'o / /
sdig pa dang bral ba ni bde ba zhes bya'o / /
dge ba sdud pa ni phan pa zhes bya'o / /
bsod nams ni bde ba zhes bya'o / /
ye shes ni phan pa zhes bya'o zhes bshad pa lta bu'o / /
gzhan yang slob dpon ngo bo nyid med kyis byas pa'i theg pa chen po bsdus pa'i 'grel pa las rnam pa lngar bstan pa yin te de'i phyir 'grel pa de nyid las 'di lta ste /
chos kyi dbyings rnam par dag pa dang /
ye shes gya nom pa dag gis ni sems can thams cad kyi phan pa dang bde ba rnam par 'jog pa ste /
dge ba'i rgyu bsgrub tu gzhug pa gang yin pa de ni phan pa zhes bya'o / /
bde ba'i 'bras bu thob par byed pa gang yin pa de ni bde ba zhes bya'o / /
gzhan yang sdig pa dang bral bar byed pa ni phan pa zhes bya'o / /
dge ba sdud par byed pa ni bde ba zhes bya'o / /
gzhan yang sdug bsngal las 'dren pa gang yin pa de ni phan pa zhes bya'o / /
dge ba sbyin pa gang yin pa de ni bde ba zhes bya'o / /
tshe 'di dang phyi ma dang /
'jig rten pa dang 'jig rten las 'das pa la sogs pa yang de bzhin du rig par bya'o zhes 'byung ngo / /
'jig rten la snying brtse ba zhes bya ba la sogs pas ni phan yon rnam pa gnyis yod par bstan pa'o / /
de la 'jig rten zhes bya ba ni phung po lnga'i 'jig rten de gang gi lus mngon par 'grub par byed pa'i chos so / /
lha dang mi zhes bya ba la sogs pas ni phung po las grub pa'i gang zag ste /
phung po lnga las tha snyad du btags pa'o / /
'phags pa shes rab kyi pha rol tu phyin pa'i 'grel pa las /
'jig rten ni rnam pa gsum ste /
snod kyi 'jig rten dang /
phung po lnga'i 'jig rten dang /
sems can gyi 'jig rten no zhes bshad do / /
'dir ni bstan pa'i phan 'dogs pa rnam par 'byed pas de'i phyir phung po lnga'i sems can 'ba' zhig bstan pa'am yang na phan gdags par bya ba'i sems can rnams ni 'jig rten zhes bya ste /
'khor gyi nang nas go zhing khong du chud pa'i gtso bor gyur pa gang yin pa de ni lha dang mi la sogs pa zhes bya'o / /
tshigs su bcad pa las /
byis pa rnams la ngas ni de ma bstan / /
zhes ma gsungs sam zhe na /
ci'i phyir 'jig rten la snying brtse ba dang lha dang mi zhes bya ba la sogs pa gsungs /
smras pa /
bstan pa gsungs pa'i dgongs pa ni don mang ste /
'di ltar gal te sdig pa las bral zhing dge ba la gzud par mdzad na ni /
rigs pa yod pa dang /
rigs pa med pa yang sdud par mdzad la /
gal te bla na med pa yang dag par rdzogs pa'i byang chub la gzud par mdzad na ni byang chub sems dpa'i rigs can dang / /
rigs ma nges pa'i ched kho nar gsungs par mdzad pas so / /
khyod kyis legs par nyon cig dang /
ngas khyod la sems dang yid dang rnam par shes pa'i gsang ba'i don bshad par bya'o zhes bya ba ni gnyis pa bshad par bkas gnang ba'o / /
de la legs par nyon cig ces bya ba ni slob dpon yon tan byin gyis 'grel pa las /
legs par nyon cig ces bya ba ni dmigs pa la sems rtse gcig pa'o zhes bshad do / /
bstan bcos rnal 'byor spyod pa'i sa las /
legs par nyon cig ces bya ba ni 'di lta ste /
mtshan nyid kyi chos 'di lta bu nges par nyon cig ces bskul ba'o zhes bshad do / /
blo gros yangs pa 'di ltar shes par bya ste /
'gro ba drug gi 'khor ba 'di na sems can gang dang gang dag sems can gyi rigs de dang de dag tu gtogs pa yang na sgo nga las skyes pa'i skye gnas sam /
yang na mngal nas skyes pa'am /
yang na drod gsher las skyes pa'am /
yang na rdzus te skye ba'i skye gnas su lus kyi yan lag skye zhing 'byung ba zhes bya ba 'di man chad ni gnyis pa zhu ba gsol ba bzhin du lan yang dag par gsungs pa ston te sems dang yid dang rnam par shes pa 'di nyid rnam par shes pa brgyad yin pas de'i phyir 'dir sngar rnam par shes pa brgyad kyi bye brag bstan nas /
de'i 'og tu sems dang yid dang rnam par shes pa'i bye brag gi mtshan nyid yang dag par bshad pa yin no / /
de yang mdor bsdu na don rnam pa drug gis bstan te /
grangs kyi rnam pa mang nyung bstan pa dang /
nges tshig rnam par bshad pa dang /
ngo bo nyid bstan pa dang /
gnas dang dbang po bstan pa dang /
dmigs pa'i yul bstan pa dang /
sems las byung ba du ma dang mtshungs par bstan pa'o / /
de la grangs kyi rnam pa mang nyung bstan pa ni nyan thos kyi sde snod rnams las rnam par shes pa ni drug kho na zhes 'byung gi /
bdun dang brgyad ces ni mi ston te /
zhib tu ni de nyid las bstan pa bzhin no / /
'dir theg pa chen po'i bstan pa dang sbyar na bshad pa rnam pa gnyis yod de de la dang po ni slob dpon klu sgrub la sogs pas /
rnam par shes pa ni drug kho na'o zhes bshad de /
de'i phyir slob dpon b+ha byas mdzad pa'i bstan bcos dbu ma'i snying po'i nang nas /
de kho na nyid kyi bdud rtsi la 'jug pa'i le'u las /
rnam par shes pa drug las gud na gzhan kun gzhi rnam par shes pa med de /
mig la sogs pa'i rnam par shes pa drug gis ma bsdus pa'i phyir /
nam mkha'i me tog dang mtshungs so zhes bshad pas /
de'i phyir de dag gi gzhung gis rnam par shes pa drug kho na rnam par gzhag par rig par bya'o / /
gnyis pa 'phags pa byams pa'i gzhung gis ni /
'phags pa gser 'od dam pa'i mdo la sogs pa la brten nas /
rnam par shes pa brgyad tshang bar rnam par 'jog pas gzhung 'di la brten nas rgya gar yul pa'i slob dpon rnams rnam pa gsum du bshad de /
dang po ni slob dpon bo d+he le'u cis bstan bcos rnam par rig pa tsam du grub pa la brten nas /
sems rnam pa gnyis rnam par 'jog go / /
de la dang po ni chos nyid kyi sems te /
de yang de bzhin nyid kyi ngo bo nyid de /
de bzhin nyid kyi sems kyi ngo bo nyid la sems zhes bya yang dmigs pa can ni ma yin no / /
gnyis pa ni mtshungs par ldan pa'i sems te /
dad pa dang 'dod chags la sogs pa'i sems las byung ba rnams dang mtshungs par ldan pa'o zhes bshad de /
de ni 'di skad du /
rnam par rig pa tsam gyi yid kyi ngo bo nyid yin pa'i phyir dang /
rnam par rig pa tsam gyi ngo bo nyid yin pa'i phyir /
yid dang rnam par shes pa zhes bshad kyang 'gal ba med do zhes bya ba'i tha tshig go / /
gnyis pa ni slob dpon yang dag bden pas rnam par nges pa'i mdzod ces bya ba'i bstan bcos las brten nas rnam par shes pa rnam pa dgu'i don rnam par 'jog ste /
rnam par shes pa rnam pa dgu'i le'u las bstan pa bzhin no / /
de la rnam par shes pa dgu zhes bya ba yang /
mig la sogs pa'i rnam par shes pa drug ni phal cher bstan bcos gzhan dag las bshad pa dang yang mthun no / /
bdun pa ni len pa'i rnam par shes pa ste /
brgyad pa la bdag dang bdag gir 'dzin pas /
nyon mongs pa kho na'i sgrib pa dang ldan gyi /
chos kyi 'dzin pa ni med de /
nges par sangs rgyas su mi 'grub bo / /
brgyad pa ni kun gzhi rnam par shes pa ste /
'di yang rnam pa gsum mo / /
kha cig na re dang po ngo bo nyid kyi kun gzhi ni /
sangs rgyas su 'grub pa'i don dang ldan pa'o / /
gnyis pa rnam par smin pa'i kun gzhi ni /
khams bco brgyad po dag la dmigs pa ste /
de'i phyir bstan bcos dbus dang mtha' rnam par 'byed pa'i tshig le'ur byas pa las /
dbang po don dang bdag rnam rig /
snang ba'i rnam par shes pa las / /
de dang 'dra bar skye zhes byung bas bstan bcos 'di dag la sogs pa la brten nas /
brgyad pa khams bco brgyad la dmigs par byed do zhes bshad do / /
gsum pa kun nas nyon mongs pa'i kun gzhi ni de bzhin nyid kyi yul la dmigs nas nga rgyal rnam pa bzhi 'byung ste /
de ni chos su 'dzin gyi /
gang zag tu 'dzin pa ni ma yin no zhes slob dpon blo brten gyi gzhung la brten nas de skad du 'chad do / /
dgu pa ni dri ma med pa'i rnam par shes pa ste /
de bzhin nyid kyi bdag nyid do / /
de bzhin nyid kyi bdag nyid gcig la don gnyis dang ldan pas /
dang po ni dmigs par bya ba'i yul te /
de bzhin nyid dang /
yang dag pa'i mtha' zhes bya ba la sogs pa'o / /
gnyis pa ni dmigs par byed pa'i don te /
de ni dri ma med pa'i rnam par shes pa zhes kyang bya /
gzod ma nas rig pa zhes kyang bya ste /
zhib tu rnam par shes pa dgu bstan pa dang /
bstan bcos rnam par nges pa'i mdzod kyi nang nas rnam par shes pa dgu bstan pa'i le'u las 'byung ba bzhin no zhe'o / /
gsum pa ni slob dpon h+yan tsang gis /
'phags pa lang kar gshegs pa'i mdo la sogs pa dang /
slob dpon chos skyong gi gzhung la brten nas rnam par shes pa brgyad kho na rnam par 'jog gi /
dgu zhes ni mi 'chad de /
slob dpon b+ha bya'i gzhung gzhig pa'i phyir /
'di skad du tshad ma rnam par gzhag pa de nyid la rang gi lung dang 'gal ba'i skyon yod de /
'di ltar 'phags pa lang kar gshegs pa la sogs pa'i mdo kun las brgyad pa ni kun gzhi rnam par shes pa'o zhes gsungs pa'i phyir ro / /
gal te de lta na ci'i phyir shes rab kyi pha rol tu phyin pa'i mdo'i le'u chen po la sogs pa las /
rnam par shes pa ni drug kho na'o zhes gsungs /
slob dpon chos skyong gis bstan bcos rnam par rig pa tsam du grub pa las /
brda sprad de bshad pa las ji skad du /
mdo dag las rnam par shes pa ni drug go zhes gsungs pa de ni rjes su 'gyur ba'i don gyi sgo yin no / /
yang na rten du gyur pa'i dbang po drug gi rjes su rnam pa drug go zhes pa yin te /
rnam par shes pa'i rnam pa'i bye brag ni yang dag par na rnam pa brgyad yod do / /
ci slob dpon klu sgrub kyis rnam pa drug kho na'o zhes rnam par gzhag gam zhe na /
smras pa /
yang dag par na slob dpon klu sgrub kyis bdun pa dang brgyad pa yang yod par yid ches mod kyi /
rab tu dga' ba'i mya ngan las 'das pa chen po la gnas pa'i phyir bstan bcos de dag las /
rnam par shes pa ni drug go zhes bstan pa ni 'phags pa shes rab kyi pha rol tu phyin pa'i le'u chen po'i mdo la sogs pa'i dgongs pa bstan pa'i phyir 'gal ba med do / /
slob dpon yang dag bden pas rnam par shes pa ni dgu'o zhes bshad pa yang /
bar dang ri rab kyi sde snod gsum po de dag la skyon mang du yod de /
de la re zhig rnam par shes pa bdun pa bstan pa la skyon rnam pa gnyis yod de /
dang po len pa zhes bya ba ni rnam par shes pa brgyad pa'i ming gi rnam grangs yin gyi /
bdun pa ma yin pas de'i phyir mdo 'di nyid la sogs pa las /
rnam par shes pa brgyad pa ni len pa'i rnam par shes pa zhes bya'o zhes gsungs so / /
gnyis pa ni don 'gal ba yin te /
nyon mongs pa'i sgrib pa dang ldan no zhes bshad pa nyid mdo sde nyid 'gal te /
sa brgyad pa yan chad la nyon mongs pa can gyi yid yod do zhes bstan pas so / /
sangs rgyas su mi 'grub bo zhes bstan pa yang bstan bcos mdo sde'i rgyan la sogs pa las /
rnam par shes pa brgyad gnas gyur pas /
ye shes bzhi mngon par 'grub bo zhes bshad pa'i don dang 'gal bar gyur pas /
kun gzhi rnam par shes pa chos su 'dzin pa skyed par byed pa dang khams bco brgyad la dmigs par byed do zhes bstan pa de dag kyang rigs pa ma yin no / /
gzhan yang dbus dang mtha' rnam par 'byed pa'i tshig le'ur byas pa gsar 'gyur las /
rnam shes don dang sems can dang / /
bdag dang rnam rig lta bur snang / /
yul 'di nges par yod ma yin / /
yul med phyir ni rnam shes med / /
ces 'byung ste /
'di nyid kyi 'grel pa las de la don lta bur snang ba 'di lta ste /
gzugs la sogs pa'i yul gyi dngos por snang ba gang yin pa'o / /
sems can lta bur snang ba ni 'di lta ste /
bdag dang gzhan gyi yul lta bur dbang po lnga'i ngo bor snang ba gang yin pa'o / /
bdag lta bur snang ba ni 'di lta ste /
nyon mongs pa can gyi yid bdag tu rmongs pa la sogs pa dang /
rtag par mtshungs par ldan pa'i phyir ro / /
rnam par rig pa lta bur snang ba ni 'di lta ste /
rnam par shes pa gzhan drug po dag mtshan nyid rnam par rig pa rags pa'i phyir ro zhes bshad de /
zhib tu de nyid las bstan pa yin no / /
de'i phyir brgyad pa ni sems pa la sogs pa la mi dmigs par rig par bya ste /
zhib tu rnam par 'byed pa ni /
rnam par rig pa tsam du grub pa'i bstan bcos las bshad pa bzhin no / /
gzhan yang slob dpon yang dag bden pas dri ma med pa'i rnam par shes pa ni bdag nyid la dmigs par byed do zhes bshad pa yang /
lung gi khungs kyang gtan tshigs yid brtan du rung ba yang med la /
gzhan yang bstan bcos de bzhin gshegs pa'i yon tan gyi rgyan las /
bstan pa dag dang yang 'gal bar 'gyur te de nyid las /
de bzhin gshegs pa'i dri med rnam shes ni / /
shin tu dag cing zag med dbyings yin pas / /
sgrib pa thams cad las ni rnam par grol / /
me long lta bu'i ye shes mtshungs par ldan / /
zhes 'byung ba ni mdo sde las gsungs pa bzhin du shes par bya ste /
de la dri ma med pa'i rnam par shes pa zhes bya ba ni /
rnam par byang ba'i phyogs kyi kun gzhi rnam par shes pa'o / /
gzhan yang rnam par nges pa'i mdzod kyi bstan bcos zhes bya ba 'di nyid rnal 'byor spyod pa'i sa yin te /
bstan bcos de nyid las rnam par shes pa dgu'i le'u zhes bya ba med do zhes bshad do / /
de la nges tshig rnam par bshad pa yang rnam pa gnyis te /
spyi dang bye brag go / /
de yang rnam par shes pa brgyad ces bya ba ni spyi'i ming ste /
brgyad ces bya ba ni grangs smos pa'o / /
rnam par shes pa ni rnam par rig pa'o / /
spyi'i ngo bo nyid dang mtshan nyid kyis ni /
rnam par shes pa drug las rnam par 'byed de /
rnam par bshad pa rnam pa drug las 'di ni grangs dang bcas pa'i rnam par bshad pa'o / /
de la bye brag gi ming ni /
ming la sogs pa'i rnam par shes pa drug po rnams te /
thams cad kyang bdag po'i dbang du mdzad nas rnam par bshad pa'o / /
'di lta ste /
mig la brten pa'i rnam par shes pa gang yin pa de ni mig gi rnam par shes pa zhes bya'o / /
de bzhin du yid la brten pa'i rnam par shes pa gang yin pa de ni yid kyi rnam par shes pa zhes bya'o / /
bdun pa nyon mongs pa can gyi yid ni /
rnam par rig pa tsam du grub pa'i bstan bcos las /
rtag tu nges par sems pa rnam par shes pa gzhan dag las kyang khyad par du gyur pa'i phyir ro zhes bshad de /
bshad pa 'di dang sbyar na /
yid nyid rnam par shes pa yin pa'i phyir /
yid kyi rnam par shes pa zhes bya ste /
'di ni las yongs su 'dzin pa'i rnam par bshad pa'o / /
brgyad pa kun gzhi rnam par shes pa ni sbed par byed pa dang /
sba bar bya ba dang sbas pa 'dzin pa'i don dang ldan pa'i phyir /
go rims bzhin du 'bras bu rgyu la sbas pa dang /
rgyu 'bras bu la sbas pa dang /
yul 'dzin pa la sbas pa ste /
zhib tu bstan bcos rnam par rig pa tsam du grub pa dang /
theg pa chen po bsdus pa las bstan pa bzhin no / /
de la ngo bo nyid bstan pa yang re zhig don rnam pa gnyis la brten nas bstan te /
ngo bo nyid rnam pa gsum dang /
chos rnam pa gsum la brten nas bstan pa'i phyir ro / /
gal te ngo bo nyid rnam pa gsum la brten nas rnam par shes pa brgyad rnam par dbye na thams cad kyang ngo bo nyid gsum du bsdus pa yin te /
yang dag pa ma yin pa'i rnam par rtog pa rnams gcig tu bsdus nas de kho na la phyags pa ni de bzhin nyid yin pa'i phyir dang /
rgyu dang rkyen la ltos nas 'byung bas thams cad kyang gzhan gyi dbang yin pa'i phyir /
ji tsam du brtags pa'i sems kyi rjes su yod pa dag ni /
kun brtags kyi ngo bo nyid yin pa'i phyir ro / /
de'i phyir rnam par rig pa tsam du grub pa'i bstan bcos las /
rnam par shes pa'i ngo bo nyid ni mdor bsdu na rnam pa gnyis te /
yang dag pa ma yin pa ni 'di lta ste /
kun du brtags pa'o / /
yang dag pa ni 'di lta ste /
yongs su grub pa'i ngo bo nyid do / /
gzhan yang ngo bo nyid rnam pa gnyis te /
kun rdzob ni 'di lta ste /
gzhan gyi dbang gi ngo bo nyid do / /
don dam pa ni 'di lta ste /
yongs su grub pa'i ngo bo nyid do zhes bshad do / /
chos rnam pa gsum la brten nas ngo bo nyid bstan pa yang phung po lnga las rnam par shes pa brgyad po dag ni thams cad kyang rnam par shes pa'i phung po'i bdag nyid do / /
skye mched bcu gnyis las ni thams cad kyang yid kyi skye mched kyis bsdus te /
thams cad la yang de ma thag pa'i 'gag pa la brten pa'i don yod pa'i phyir ro / /
khams bco brgyad las snga ma'i rnam par shes pa lnga po dag ni thams cad kyang rang gi rnam par shes pa'i khams dang yid kyi khams kyi phyogs gcig gi bdag nyid byed do / /
drug pa dang bdun pa dang /
brgyad po'i rnam par shes pa gsum po dag ni thams cad kyang yid kyi rnam par shes pa dang /
yid kyi khams kyi phyogs gcig gi ngo bo nyid byed do / /
de la gnas rnam par dbye ba yang rnam par shes pa brgyad po dag gi gnas ni re re la yang rnam pa gsum gsum yod de de la dang po rgyu'i rkyen gyi gnas ni 'di lta ste /
rnam par shes pa brgyad po dag mngon du bskyed pa'i sa bon rnams te /
de'i phyir rnam par rig pa tsam du grub pa'i bstan bcos las dang po'i rgyu'i rkyen gyi gnas ni 'di lta ste /
rang gi sa bon 'dus byas kyi chos rnams te /
thams cad kyang gnas 'di la ltos nas rang gi rgyu'i rkyen dang bral na /
nges par mi skyed pa'i phyir ro zhes bshad pa yin no / /
gnyis pa go 'byed pa'i gnas ni 'di lta ste /
skad cig ma snga ma rang gi rnam pa 'gags pa'o / /
rnam par shes pa brgyad po dag phan tshun ltos pa'i skad cig ma snga ma ni go 'byed pa'i gnas byed pas /
de'i phyir rnam par rig pa tsam du grub pa'i bstan bcos las / /
mtshungs pa de ma thag pa'i rkyen gyi gnas ni 'di lta ste /
sngar 'gags ma thag pa'i yid de /
sems dang sems las 'byung ba rnams gnas 'di la ltos pas go 'byed pa'i gnas dang bral na nges par mi 'jug pa'i phyir ro zhes bshad do / /
gsum pa ni lhan cig pa'i gnas te /
lhan cig pa'i gnas de yang rnam par shes pa rnams kyis mi mtshungs pas mig la sogs pa'i rnam par shes pa lnga po de dag re re la yang gnas bzhi bzhi yod de /
de la yul mtshungs pa'i dbang po ni 'di lta ste /
mig la sogs pa'i dbang po lnga po dag phan tshun ltos pa'i rang gi rnam par shes pa'o / /
rnam par rtog pa'i dbang po ni 'di lta ste /
shes pa lnga po dag yid kyi rnam par shes pa la ni dmigs par mtshungs pa'o / /
kun nas nyon mongs pa dang rnam par byang ba'i dbang po ni 'di lta ste /
nyon mongs pa can gyi yid do / /
rtsa ba'i gnas ni 'di lta ste /
kun gzhi rnam par shes pa'o / /
de'i phyir rnam par rig pa tsam du grub pa'i bstan bcos las /
des na rnam par shes pa lnga po dag gi lhan cig pa'i gnas ni nges par rnam pa bzhi yod de /
'di ltar dbang po gzugs can lnga dang /
rnam pa drug dang /
bdun dang /
brgyad po de dag las gang yang rung ba las gcig ma tshang na nges par mi 'jug pa'i phyir dang /
yul mtshungs pa'i dang /
rnam par rtog pa dang /
kun nas nyon mongs pa dang /
rnam par byang ba dang /
rtsa ba'i gnas tha dad pa'i phyir ro zhes bshad do / /
yid kyi rnam par shes pa'i lhan cig pa'i gnas ni rnam pa gnyis kho na ste /
de'i phyir rnam par rig pa tsam du grub pa'i bstan bcos las /
yid kyi rnam par shes pa'i lhan cig pa'i gnas ni gnyis kho na'o / /
'di lta ste /
rnam par shes pa bdun dang /
brgyad pa las gang yang rung ba cig ma tshang na nges par mi 'jug pa'i phyir ro zhes 'byung ngo / /
nyon mongs pa can gyi yid kyi lhan cig pa'i gnas ni gcig kho na ste /
de'i phyir rnam par rig pa tsam du grub pa'i bstan bcos las /
nyon mongs pa can gyi yid kyi lhan cig pa'i gnas ni gcig kho na ste /
gal te kun gzhi rnam par shes pa med na nges par mi 'jug pa'i phyir ro zhes bshad do / /
kun gzhi rnam par shes pa'i lhan cig pa'i gnas kyang gcig kho na ste /
de'i phyir rnam par rig pa tsam du grub pa'i bstan bcos las /
kun gzhi rnam par shes pa'i lhan cig pa'i gnas kyang gcig kho na'o / /
de yang 'di lta ste nyon mongs pa can gyi yid do / /
gal te rnam par shes pa de med na /
nges par mi 'jug pa'i phyir ro zhes bshad de bstan bcos dag las kun gzhi rnam par shes pa ni rtag par nyon mongs pa can gyi yid dang lhan cig 'jug go zhes bshad pa'i phyir ro / /
rnam par shes pa brgyad car yang zag pa dang bcas pa dang /
zag pa med pa la gnas par ni bye brag tu gyur pa ci yang med do / /
de la dmigs par bya ba'i yul bstan pa ni /
sgo re re la yang rnam pa bzhi bzhi yod de /
rnam par shes pa lnga dag gis dmigs pa dang /
yid kyi rnam par shes pa'i dmigs pa dang /
nyon mongs pa can gyi yid kyi dmigs pa dang /
kun gzhi rnam par shes pa'i dmigs pa bstan pa'o / /
zag pa dang bcas pa'i rnam par shes pa lnga po dag ni /
yul rnam pa lnga las re re kho na la dmigs par byed de /
'di lta ste /
mig gi rnam par shes pa gzugs la dmigs nas lus kyi rnam par shes pa reg bya la dmigs pa'i bar du ste /
'di ni mngon sum gyi tshad ma kho na'o / /
zag pa med pa'i gnas skabs gang yin pa de ni bstan bcos rnam par rig pa tsam du grub pa las slob dpon gnyis kyi bshad pa 'byung ste /
de'i phyir de las bya ba grub pa'i ye shes dang mtshungs par ldan pa'i sems kyi rnam pa ni kha cig na re mngon sum gyi tshad ma rnam pa lnga kho na la dmigs par byed de /
bstan bcos mdo sde rgyan las /
de bzhin gshegs pa'i dbang po lnga po dag ni thams cad kyang yul lnga po dag la 'jug pa'i phyir ro zhes bshad pas so zhe'o / /
kha cig na re dus gsum gyi chos rnams la khyad par dmigs par mdzad de / /
'phags pa sangs rgyas kyi sa'i mdo las bya ba sgrub pa'i ye shes thugs sprul pa'i phrin las rnam pa gsum bskyed pas sems can rnams sems kyi spyod pa tha dad pa gtan la dbab pa dang /
'das pa dang /
ma 'ongs pa dang /
da ltar gyi don rnams so sor myong bar mdzad do zhes gsungs pas so zhe'o zhes 'byung ngo / /
zag pa dang bcas pa'i yid kyi rnam par shes pa ni khams bco brgyad po kun la dmigs par byed de /
bstan bcos kun las kyang mthun par de skad bshad do / /
gnas gyur pa'i dus su yang chos rnams kun la dmigs par byed de /
de'i phyir rnam par rig pa tsam du grub pa'i bstan bcos las so sor rtog pa'i ye shes dang mtshungs par ldan pa'i sems kyi rnam pa ni chos thams cad kyi rang gi mtshan nyid kyi dang /
spyi'i mtshan nyid la thogs pa med par dmigs par mdzad do zhes bshad do / /
zag pa dang bcas pa'i nyon mongs pa can gyi yid ni /
kun gzhi rnam par shes pa'i lte ba'i rnam pa la dmigs shing bdag dang chos su 'dzin par byed de /
bstan bcos kun las kyang de skad du ston to / /
nyon mongs pa can gyi yid ni de yang bstan bcos rnam par rig pa tsam du grub pa dang sbyar na /
bshad pa mi mthun pa gsum yod de /
de'i phyir de nyid las /
mnyam pa nyid kyi ye shes dang mtshungs par ldan pa'i sems kyi rnam pa de yang kha cig na re brgyad pa yongs su dag pa'i rnam par rig pa la dmigs par mdzad de /
ji ltar nyon mongs pa can gyi yid kun gzhi rnam par shes pa la dmigs par byed pa bzhin yin pa'i phyir ro zhe'o / /
kha cig ni de bzhin nyid kyi yul kho na la dmigs par mdzad de /
chos thams cad kyi mnyam pa nyid la dmigs pa'i phyir ro zhe'o / /
kha cig ni don dam pa dang /
kun rdzob kyi yul kun la dmigs par mdzad de /
'phags pa sangs rgyas kyi sa'i mdo las /
mnyam pa nyid kyi ye shes ni mnyam pa nyid rnam pa bcus khong du chud do zhes gsungs pa'i phyir ro / /
gzhan yang bstan bcos mdo sde'i rgyan las /
sems can rnams kyi bdag dang gzhan mnyam pa nyid la dmigs shing gzhan dag gi mos pa bzhin du sangs rgyas kyi gzugs brnyan tshad med par ston par mdzad do zhes bstan pa'i phyir ro zhes 'byung ngo / /
zag pa dang bcas pa'i kun gzhi rnam par shes pa'i spyod yul ni bstan bcos rnams las bshad pa mi mthun te /
bstan bcos rnal 'byor spyod pa'i sa las ni rnam pa gnyis so zhes bshad do / /
de'i phyir de las mdor bsdu na kun gzhi rnam par shes pa ni dmigs pa rnam pa gnyis kyis 'jug ste /
nang gi len pa rnam par rig pa'i phyir dang /
phyi rol gyi snod kyi rnam pa yongs su ma chad pa rnam par rig pa'i phyir ro zhes 'byung ngo / /
rnam par rig pa tsam du grub pa'i bstan bcos las ni yul rnam pa gsum la dmigs so zhes bshad de /
'di lta ste /
phyi rol gyi snod kyi 'jig rten dang /
zag pa dang bcas pa'i sa bon dang /
dbang po dang bcas pa'i yul la'o / /
gzhan yang de nyid las yul rnam pa bzhi la dmigs so zhes bshad do / /
snga ma gsum gyi steng du chos kyi skye mched du gtogs pa'i yang dag pa'i gzugs kyis bsnan pa'i phyir ro / /
mdor bsdu na rnam par shes pa 'di'i dmigs pa'i yul ni 'di lta ste /
zag pa dang bcas pa'i sa bon dang gzugs kyi skye mched dang /
chos kyi skye mched du gtogs pa'i yang dag pa'i gzugs so / /
ci'i phyir rnam par shes pa 'di sems la sogs pa la dmigs par mi byed ce na /
bstan bcos rnam par rig pa tsam du grub pa las rnam par smin pa'i rnam par shes pa'i dmigs pa la ni gdon mi za bar yang dag pa'i nus pa yod pas /
gal te sems la sogs pa la yang dmigs par byed na ni /
yang dag pa'i nus pa med par 'gyur te /
rgyu mtshan gyi rnam pa'i sems la sogs pas dmigs par mi nus pa'i phyir ro / /
'dus ma byas la sogs pa la dmigs na yang /
yang dag pa'i nus pa med par 'gyur bas /
rnam par smin pa'i rnam par shes pa ni /
sems la sogs pa la dmigs par mi byed do zhes bshad do / /
zag pa med pa'i kun gzhi rnam par shes pa yang bstan bcos rnam par rig pa tsam du grub pa las slob dpon gnyis kyis bshad pa 'byung ste /
de'i phyir de las me long lta bu'i ye shes dang mtshungs par ldan pa'i sems kyi rnam pa yang kha cig ni de bzhin nyid kyi yul la dmigs pas /
rnam par mi rtog pa yin gyi /
rjes las thob pa'i ye shes kyi rnam pa'i spyod yul ni ma yin te /
shes par mi nus pa'i phyir ro zhe'o / /
kha cig na re sems kyi rnam pa 'di ni chos thams cad la dmigs par byed de /
bstan bcos mdo sde'i rgyan las me long lta bu'i ye shes ni yul thams cad la dmigs par byed pa'i phyir ro zhes bstan pa dang /
'phags pa sangs rgyas kyi sa'i mdo las /
de bzhin gshegs pa rnams kyi me long lta bu'i ye shes kyi dkyil 'khor la brten nas skye mched dang /
de'i yul la rnam par shes pa'i gzugs brnyan dag snang ngo zhes gsungs pa'i phyir ro / /
gzhan yang 'di ni nges par zag pa med pa'i sa bon dang /
sku dang zhing la sogs pa'i gzugs brnyan la dmigs pa'i phyir ro zhes zer ro zhes 'byung ngo / /
rnam par shes pa brgyad po de dag yul btags pa'am /
rdzas su yod pa'am /
'dus byas sam /
'dus ma byas sam dus gsum la sogs pa gang la dmigs par byed ces bya ba'i bye brag ni bstan bcos rnam par rig pa tsam du grub pa la sogs pa las bstan pa bzhin du rig par bya'o / /
de la sems las byung ba du dang mtshungs par ldan pa'i bstan pa yang /
bstan bcos rnam par rig pa tsam du grub pa las /
slob dpon chos skyong gis bshad pa de yang dag pa'i don dang sbyar na sems las byung ba'i chos lnga bcu rtsa gcig las zag pa dang bcas pa'i rnam par shes pa lnga po dag ni sems las byung ba'i chos sum bcu rtsa bzhi dang mtshungs par ldan no / /
'di lta ste /
lnga kun du 'gro ba dang /
lnga yul so sor nges pa dang /
bcu gcig dge ba dang /
rtsa ba'i nyon mongs pa las gsum po 'di lta ste /
'dod chags dang /
zhe sdang dang /
gti mug dang /
nye ba'i nyon mongs pa las bcu po 'di lta ste /
'bring las gnyis dang /
chen po las brgyad do / /
dge ba bcu gcig po de dag la slob dpon gnyis kyis bshad pa'i don yod de /
de'i phyir bstan bcos rnam par rig pa tsam du grub pa las /
kha cig na re rnam par shes pa lnga po dag ni ngo bo nyid kyi rnam par g.yeng ba rnam pa bcu po kho na dang ldan te /
shin tu sbyangs pa med pa'i phyir ro zhe'o / /
kha cig na re rnam par shes pa lnga po dag la yang shin tu sbyangs pa yod de /
ting nge 'dzin gyis bskyed pa'i dge ba la yang zo mdog bde ba yod pa'i phyir dang /
bya ba sgrub pa'i ye shes dang lhan cig pa la yang nges par shin tu sbyangs pa yod pa'i phyir ro zhes zer ro zhes 'byung ste sems las byung ba gzhan med par bshad pa ni bstan bcos dag las rgya cher bstan pa bzhin du rig par bya'o / /
zag pa dang bcas pa'i yid kyi rnam par shes pa ni sems las byung ba lnga bcu rtsa gcig dang mtshungs par ldan te /
bstan bcos kun las kyang mthun par ston pas tha dad pa'i don med do / /
zag pa dang bcas pa'i nyon mongs pa can gyi yid ni slob dpon chos skyong gis bshad pa'i yang dag pa'i don las /
sems las byung ba bco brgyad kho na dang mtshungs par ldan no zhes bshad de /
de'i phyir bstan bcos rnam par rig pa tsam du grub pa las yid kyi rnam par shes pa 'di dang mtshungs par ldan pa'i sems las byung ba ni bco brgyad de /
'di lta ste /
snga ma'i chos dgu dang /
nye ba'i nyon mongs pa las brgyad dang /
yul so sor nges pa las shes rab po zhes 'byung ngo / /
de la snga ma'i chos dgu zhes bya ba ni 'di lta ste /
lnga kun du 'gro ba dang nyon mongs pa bzhi po dag go / /
nyon mongs pa bzhi po ni 'di lta ste /
bdag tu rmongs pa dang /
bdag tu lta ba dang /
bdag tu nga rgyal ba dang /
bdag la sred pa'o zhes 'byung ste /
sems las byung ba gzhan med par bshad pa yang bstan bcos dag las 'byung ba bzhin du rig par bya'o / /
zag pa med pa'i rnam par shes pa brgyad pa ni /
sems las byung ba nyi shu rtsa gcig dang mtshungs par ldan te /
'di lta ste /
kun du 'gro ba lnga dang yul so sor nges pa lnga dang dge ba bcu gcig go / /
de la bye brag ni so sor rtog pa'i ye shes kyang rgyu'i gnas skabs kyi tshe rtog dpyod dang mtshungs par ldan pa ste sman dang nad la sogs pa dag la dbang du ma gyur pa'i phyir ro / /
sangs rgyas kyi sar byon pa'i tshe ni rtog pa dang dpyod pa mi mnga' ste rtog pa mi mnga' bar yang mdzad pa'i dngos po rnams 'grub pa'i phyir ro / /
rgya cher rnam par 'byed pa ni bstan bcos dag las 'byung ba bzhin no / /
sems dang /
yid dang /
rnam par shes pa'i don ni rgya cher mtshan nyid bstan pa gzhan dag las 'byung ba bzhin du rig par bya ste /
de'i tshig gi don rnam par bshad pa yang rnam pa gnyis su dbye ste /
sems dang yid dang rnam par shes pa'i gsang ba'i don bstan pa dang blo gros yangs pa de ltar zhes bya ba man chad kyis gsang ba la mkhas pa rnam par 'byed cing sngar zhus pa rnam pa gnyis kyi lan ston par mdzad pa'o / /
dang po yang rnam pa gnyis kyis bstan te /
kun gzhi rnam par shes pa'i ming gi rnam grangs mang po'i bye brag bstan pa dang /
blo gros yangs pa len pa'i rnam par shes pa zhes bya ba man chad kyis rnam par shes pa rnams lhan cig 'jug pa'i bye brag bstan pa'o / /
dang po la yang rnam pa bzhis bstan te /
rnam par shes pa'i sa bon bstan pa dang /
len pa'i rnam par shes pa rnam par 'byed pa dang /
kun gzhi rnam par shes pa bstan pa dang /
sems kyi ming bstan pa'o / /
'di ni dang po rnam par shes pa sa bon bshad pa yin te /
de la sa bon thams cad ces bya ba ni bag chags rnam pa gsum nyid de /
de ni 'di skad du 'di ltar kun gzhi rnam par shes pas bag chags rnam pa gsum yongs su bzung ba'i dbang gis nying mtshams sbyor ba rgyun mi 'chad par gyur to zhes ston to / /
de'i phyir bstan bcos rnam par rig pa tsam du grub pa las /
gzhan yang 'khor ba'i nying mtshams sbyor ba ni /
bag chags rnams las gyur pa yin te /
bag chags de yang mdor bsdu na rnam pa gsum mo / /
'di lta ste /
mngon par brjod pa'i bag chags dang /
bdag tu 'dzin pa'i bag chags dang /
srid pa'i yan lag gi bag chags so zhes bstan pa yin no / /
sa bon pa'i rnam par shes pa de yang rnam pa gnyis te /
dang po ni rnam par shes pas yongs su gzung ba'i sa bon la sa bon pa'i rnam par shes pa zhes bya'o / /
gnyis pa ni sa bon yongs su 'dzin pa'i rnam par shes pa la sa bon pa'i rnam par shes pa zhes bya ste /
de ltar rnam pa gnyis yod mod kyi 'dir ni sa bon yongs su 'dzin pa'i rnam par shes pa yang dag par ston te /
lus kyi yan lag 'byung ba la gnas pa dang /
sa bon yongs su 'dzin pa'i phyir dang /
des yongs su gzung ba'i sa bon ni bag chags rnam pa gsum yin pa'i phyir ro / /
'dir bag chags rnam pa gsum po de 'dir mdo tsam du bshad par bya ste /
bag chags rnam pa gsum po de yang sgo rnam pa bzhis rnam par dbye bar bya ste /
nges tshig rnam par bshad pa dang /
ngo bo nyid bstan pa dang /
'bras bu bskyed pa'i bye brag bstan pa dang /
rkyen rnam pa bzhis rnam par dbye ba'o / /
de la dang po nges tshig rnam par bshad pa yid spyi dang bye brag gis bstan te /
de la bag chags rnam pa gsum zhes bya ba ni spyi'i ming ngo / /
gsum zhes bya ba ni grangs smos pa'o / /
bag chags zhes bya ba ni mngon par brjod pa la bag chags zhes bya'o / /
brgyad pa la yod pa'i sa bon gyi bag chags cha yin pa'i phyir bag chags zhes bya ste /
'di rnam par bshad pa drug las grangs dang bcas pa'i rnam par bshad pa'o / /
de la bye brag gi ming ni bstan bcos rnam par bshad pa tsam du grub pa las ji skad du /
bag chags rnams kyang mdor bsdu na rnam pa gsum mo / /
de la mngon par brjod pa'i bag chags ni 'di lta ste /
'dus byas kyi chos so so tha dad pa'i nye ba'i sa bon no / /
mngon par brjod pa yang rnam pa gnyis te /
don mtshon pa'i mngon par brjod pa ni don brjod pa'i sgra'i bye brag go / /
yul mtshon pa'i mngon par brjod pa ni yul khong du chud par byed pa'i sems dang sems las byung ba'i chos rnams so / /
bdag tu 'dzin pa'i bag chags ni 'di lta ste /
yang dag pa ma yin pas bdag dang bdag gir bzung ba'i sa bon no / /
bdag tu 'dzin pa yang rnam pa gnyis te /
lhan cig skyes pa'i bdag tu 'dzin pa ni bsgom pas spang bar bya ba'i bdag dang bdag gir 'dzin pa'o / /
kun du brtags pa'i bdag tu 'dzin pa ni mthong bas spang bar bya ba'i bdag dang bdag gir 'dzin pa ste /
bdag tu 'dzin pa rnam pa gnyis kyis yongs su bsgos pa las mngon par 'grub pa'i sa bon gyis sems can rnams bdag dang gzhan zhes bye brag tu byed pa'o / /
sred pa'i yan lag gi bag chags ni 'di lta ste /
khams gsum pa'i rnam par smin pa 'dren pa'i las kyi sa bon no / /
srid pa'i yan lag kyang rnam pa gnyis te /
zag pa dang bcas pa'i dge ba ni 'bras bu yid du 'ong ba 'dren pa'i las gang yin pa'o / /
mi dge ba ni 'bras bu yid du 'ong ba ma yin pa 'dren pa'i las gang yin pa'o zhes bshad pa lta bu ste /
bag chags rnam pa gsum gyi mtshan nyid bstan bcos dag las 'byung ba bzhin du rig par bya'o / /
bag chags rnam pa gsum char yang bdag po'i dbang du byas nas rnam par bshad pa yin te /
'di ltar mngon par brjod pa'i bag chags kyi sa bon yin pa'i phyir dang /
de bzhin du srid pa'i yan lag gi bag chags kyi sa bon yin pa'i phyir ro / /
de la ngo bo nyid bstan pa yang sngar bshad pa bzhin du mngon par brjod pa rnam pa gnyis kyis yongs su bsgos pa'i sa bon gang yin pa de ni mngon par brjod pa'i bag chags zhes bya'o / /
bdag tu 'dzin pa rnam pa gnyis kyis yongs su bsgos pa'i sa bon gang yin pa de ni bdag tu 'dzin pa'i bag chags zhes bya'o / /
de bzhin du dge ba dang mi dge ba'i las kyis yongs su bsgos pa'i sa bon gang yin pa de ni srid pa'i yan lag gi bag chags zhes bya ste /
sa bon ni de ltar rnam par rtog pa yin pas sa bon kho nar zad kyi mngon du gyur pa ni ma yin no / /
chos rnam pa gsum gyi ngo bo nyid bstan na mngon par brjod pa'i bag chags ni phung po lnga'i sgo nas phyogs gcig gi sa bon ni phung po lnga'i ngo bo nyid de /
zag pa med pa'i sa bon gyis bskyed pa ma gtogs par thams cad kyang phung por bsdus par mtshungs pa'i phyir ro / /
skye mched dang khams kyi sgo nas kyang phyogs gcig ni skye mched bcu gnyis kyi sa bon dang /
khams bco brgyad kyi sa bon gyi ngo bo nyid de /
zag pa med pa'i sa bon ma gtogs pa ni phung po bzhin du rig par bya'o / /
bdag tu 'dzin pa'i bag chags kyang /
phung po lnga'i sgo nas ni 'du byed kyi phung po'i phyogs gcig bsdus so / /
skye mched dang khams kyi sgo nas kyang /
chos kyi skye mched dang /
chos kyi khams kyi phyogs gcig gi ngo bo nyid do / /
sred pa'i yan lag gi bag chags ni phung po lnga'i sgo nas gzugs dang 'du byed kyi phung po gnyis kyi ngo bo nyid de /
gzugs kyi phung po yin pa'i phyir dang /
yid kyi sems pa'i las kyi sa bon ni 'du byed kyi phung pos bsdus pa'i phyir ro / /
skye mched dang khams kyi sgo nas ni gzugs kyi skye mched dang /
sgra'i skye mched dang /
chos kyi skye mched dang /
gzugs kyi khams dang /
sgra'i khams dang /
chos kyi khams kyi phyogs gcig gi ngo bo nyid do / /
chos kyi rnam grangs kyi ngo bo nyid bstan nas mngon par brjod pa'i bag chags ni chos brgya'i sgo nas chos brgya'i sa bon gyi ngo bo nyid kyi gzugs brnyan byed de /
chos brgya po de dag thams cad kyang yongs su bsgos pa'i sa bon yin pa'i phyir ro / /
bdag tu 'dzin pa'i bag chags ni yul so sor nges pa las shes rab dang /
nyon mongs pa bcu las 'jig tshogs la lta ba'i ngo bo nyid do / /
srid pa'i yan lag gi bag chags ni gzugs rnam pa bcu gcig las gzugs dang sgra'i chos gnyis dang /
sems las byung ba'i las sems pa'i ngo bo nyid de /
ngag dang sems pa'i las yin pa'i phyir ro / /
de la 'bras bu bskyed pa'i phyir bye brag bstan pa yang rnam pa gnyis te /
rnam par rig pa tsam du grub pa'i bstan bcos las 'byung ba bzhin du spyir chos rnams las brtsams nas 'bras bu skyed par bstan pa dang /
bstan bcos theg pa chen po bsdus pa las bstan pa bzhin du rnam par rig pa rnam pa bcu gcig las brtsams nas /
'bras bu bskyed pa rnam par 'byed pa'o / /
de la spyir chos rnams las brtsams nas 'bras bu skyed par bstan pa yang mngon par brjod pa'i bag chags ni spyir chos brgyad po dag skyed par byed de /
de la bye brag yod pa yang chos dgu bcu rtsa bzhi po de dag gi ngo bo nyid dang /
gzugs brnyan thams cad ni mngon par brjod pas bskyed pa yin no / /
'dus ma byas rnam pa drug gi ngo bo nyid dang /
gzugs brnyan ni mi mtshungs pas ngo bo nyid rnam pa drug gi sa bon las byung ba ma yin te /
yongs su grub pa'i 'dus ma byas ni mi skye ba'i don yin pa'i phyir ro / /
gzugs brnyan rnam pa drug ni mngon par brjod pa las byung ba yin te /
gzhan gyi dbang gi 'dus ma byas ni yang dag par na 'dus byas yin te /
rgyu la brten nas skyes pa'i phyir /
rnam par rig pa tsam du grub pa'i bstan bcos las mngon par brjod pa'i bag chags ni 'di lta ste /
'dus byas kyi chos so so tha dad pa'i nye ba'i sa bon no zhes bstan pa yin no / /
'dus byas kyi chos las rdzas su yod pa'i chos ni bdag nyid yod pas sa bon las skye zhes byar rung na mtshungs par ldan pa ma yin pa las bdag nyid yang dag pa med na /
ji ltar rgyu las byung zhes brjod ce na /
yang dag pa'i don du na btags pa'i chos rnams kyi sa bon las mi skye ste /
de'i phyir bstan bcos rnam par rig pa tsam du grub pa las btags pa'i chos ni med pa dang 'dra ste /
rgyu dang rkyen ma yin pa'i phyir ro zhes 'byung ste /
btags pa'i chos rgyu dang rkyen ma yin pa'i don gyis na btags pa'i chos rnams ni bskyed par bya ba yang ma yin te /
'on kyang brtags pa ni rdzas su yod pa'i rjes su btags pa'i sa bon zhes bshad de /
rgyu rkyen las skyes pa'i phyir rnam par rig pa tsam du grub pa'i bstan bcos las /
ming dang rgyu mtshan dang rnam par rtog pa'i bag chags rnam pa gsum zhes bstan pa yin no / /
bdag tu lta ba'i bag chags kyis ni bdag dang gzhan gyi lus kyi chos brgya'i bye brag tha dad pa skyed par byed do / /
srid pa'i yan lag gi bag chags kyis ni chos brgya'i bde 'gro dang ngan 'gro'i las skyed par byed de /
sngar bstan pa'i 'dus ma byas dang btags pa'i chos ni snga ma bzhin du rig par bya'o / /
de la rnam par rig pa rnam pa bcu gcig las brtsams nas 'bras bu bskyed pa rnam par 'byed pa ni bstan bcos theg pa chen po bstan pa las ji skad du /
de la lus dang /
lus can dang /
za ba po'i rnam par rig pa gang yin pa dang /
des nye bar spyad par bya ba'i rnam par rig pa gang yin pa dang /
de la nye bar spyad par bya ba'i rnam par rig pa gang yin pa dang /
dus kyi rnam par rig pa dang /
grangs kyi rnam par rig pa dang /
yul gyi rnam par rig pa gang yin pa dang /
tha snyad kyi rnam par rig pa gang yin pa de ni mngon par brjod pa'i bag chags kyi sa bon las byung ba'i phyir ro / /
bdag dang gzhan gyi rnam par rig pa'i bye brag gang yin pa de ni bdag tu lta ba'i bag chags kyi sa bon las byung ba'i phyir ro / /
bde 'gro dang ngan 'gro dang 'chi 'pho dang skye ba'i rnam par rig pa gang yin pa de ni srid pa'i yan lag gi bag chags kyi sa bon las byung ba'i phyir ro zhes 'byung ste /
rgya cher de nyid las bstan pa bzhin no / /
de la rkyen bzhis rnam par dbye ba yang mngon par brjod pa'i bag chags ni rgyu'i rkyen yang dag pa yin la bag chags gzhan gnyis ni bdag po'i rkyen yin te /
de'i phyir bstan bcos rnam par rig pa gang yin pa dang /
dus kyi rnam par rig pa tsam du grub pa las /
mngon par brjod pa gnyis kyis yongs su bsgos pa las grub pa'i sa bon gang yin pa de ni 'dus byas kyi chos rnams kyi so so'i rgyu rkyen byed do zhes bya ba dang /
gzhan yang de nyid las /
bdag tu 'dzin pa dang srid pa'i yan lag gi bag chags ni 'bras bu bye brag tha dad pa rnams la bdag po'i rkyen byed par rig par bya'o zhes 'byung ste /
rgya cher rnam par 'byed pa ni rnam par rig pa tsam du grub pa'i bstan bcos bam po brgyad pa'i 'grel pa las bstan pa bzhin no / /
sa bon pa'i rnam par shes pa de nyid bstan pa la rnam pa gnyis su dbye ste /
sems can gyi phung po las brtsams nas lus kyi yan lag 'byung ba bstan pa dang /
der zhes bya ba man chad kyis sa bon pa'i rnam par shes pa las brtsams nas skye ba lan pa'i bye brag rgya cher rnam par 'byed pa'o / /
'di ni dang po ste /
de la 'gro ba drug ces bya ba ni 'og nas mdo las ji skad du /
sems can dmyal ba dang /
dud 'gro dang /
yi dags dang /
lha dang /
lha ma yin dang /
mi zhes gsungs pa lta bu'o / /
'gro ba drug po 'di yang so so'i gzhung gis bshad pa mi mthun pas thams cad yod par smra ba dag ni 'gro ba lnga kho na'o zhes rnam par 'jog ste /
de'i phyir bstan bcos bye brag tu bshad pa chen po las /
mdo sde las ji skad du 'gro ba lnga zhes gsungs pa ni 'di lta ste /
sems can dmyal ba dang /
dud 'gro dang /
yi dags dang /
lha dang mi'o zhes bstan pa bzhin no / /
gzhan yang de nyid las sde pa gzhan kha cig lha ma yin ni 'gro ba drug pa'o zhes rnam par 'jog ste /
de dag de skad du smra bar mi bya ste /
mdo sde las ni 'gro ba ni lnga kho na'o zhes gsungs pa'i phyir ro zhes 'byung ste /
rgya cher de nyid las bstan pa bzhin no / /
gal te de lta na lha ma yin 'gro ba gang gis bsdus she na smras pa /
bstan bcos bye brag tu bshad pa chen po las rnam pa gnyis 'byung ste /
kha cig ni lha'i 'gro bas bsdus so zhes bshad de /
dpyad pa dag gi yang dag pa'i don las ni yi dags kyi 'gro bas bsdus so zhes bshad do / /
bstan bcos yang dag pa'i rigs pa dang mdzod kyi bstan bcos las kyang phal cher bye brag tu bshad pa chen po las bstan pa dang mthun par 'byung ngo / /
mdo sde pa dag kyang 'gro ba lnga kho na'o zhes zer te /
de'i phyir bstan bcos de kho na nyid grub pa las las ni rnam pa drug go 'di lta ste /
'gro ba lnga po dag gi las dang ma nges pa'i las so zhes 'byung ba yin no / /
'dir theg pa chen po'i bstan pa dang sbyar na /
la lar ni lnga kho na'o zhes gsungs te 'phags pa sangs rgyas kyi sa'i mdo dang dri ma med par grags pas bstan pa'i mdo la sogs pa las bstan pa lta bu'o / /
gal te de lta na lha ma yin 'gro ba gang gis bsdus she na smras pa /
'phags pa sangs rgyas kyi sa'i 'grel pa las lha ma yin rnams kyi ris kyi rnam pa ni nges pa med de /
res 'ga' ni lha dang /
res 'ga' ni yi dags dang /
res 'ga' ni dud 'gro'i 'gro bas bsdus par gsungs pa'i phyir /
'dir nges par ma bstan to zhes 'byung ngo / /
la lar ni drug go zhes gsungs te /
mdo sde 'di nyid dang sangs rgyas phal po che la sogs pa las /
ji skad bstan pa lta bu'o / /
bstan bcos rnal 'byor spyod pa'i sa dang sbyar na sngar gzhag pa ni yang dag pa'i don yin te /
de'i phyir de las lha ma yin rnams kyang lha'i 'gro bas bsdus pa kho nar blta bar bya'o / /
'on kyang de dag ni sgyu can 'drid pa'i bsam pa dang ldan pa sgyu g.yo'i shas che ba yin te /
de bas na 'di lta ste /
lha rnams bzhin du dkar po'i chos rnams kyi snod du ma gyur pa yin te /
de'i phyir ched 'ga' mdo gzhan dag las 'gro ba tha dad pa'i bstan pas bstan to zhes 'byung bas yang dag par na lha'i 'gro ba yin no / /
gzhan yang de nyid las /
de ltar 'jig rten gnas pa chags na /
'gro ba lnga po sems can dmyal ba rnams dang /
dud 'gro rnams dang /
yi dags rnams dang /
lha rnams dang /
mi rnams 'byung bar 'gyur ro zhes 'byung ngo / /
'phags pa shes rab kyi pha rol tu phyin pa'i 'grel pa dang sbyar na ni drug tu gzhag pa yang dag pa'i don yin par ston te /
de'i phyir de nyid las /
theg pa chen po'i mdo sde dam pa'i chos puN+Da rI ka las 'gro ba drug gi sems can yod par gsungs pas don gyis dgongs pa rnams brtags na 'gro ba drug yod do / /
gzhan yang dge ba dang mi dge ba rnam par dbye bas kyang 'gro ba drug yod de /
dge ba la yang rab dang /
'bring dang tha ma yod pa'i phyir /
bde 'gro gsum po lha dang mi dang lha ma yin yod /
mi dge ba yang rab dang 'bring dang tha ma yod par sems can dmyal ba dang /
yi dags dang /
dud 'gro'i 'gro ba yod do zhes 'byung ste /
rgya cher de nyid las bstan pa bzhin no / /
gzhan yang de nyid las bcom ldan 'das kyis 'gro ba lnga kho na'o zhes gsal bar gsungs pa med de /
'gro ba lnga yod par bshad pa ni thams cad yod par smra ba dag 'gro ba lnga yod do zhes bstan pa bzhin no / /
gzhan yang 'gro ba ni drug yod pa yin par rigs te /
de ci'i phyir zhe na /
ngan song gsum ni gcig tu sdig pa byas pa'i gnas yin pas gang gis dge ba ni cher byas la /
sdig pa chung ngu byas pa gang yin pa de ni lha ma yin zhes bya bas skye gnas tha dad pa'i rigs te /
de'i phyir 'gro ba drug ces brjod par bya'o zhes 'byung ngo / /
gshin rje 'gro ba gang gis bsdus she na /
smras pa bstan bcos bye brag tu bshad pa chen po las /
yi dags kyi 'gro bas bsdus so zhes bshad de /
de'i phyir de nyid las bstan bcos gdags pa byas pa las /
ji ltar da ltar gyi yi dags kyi 'jig rten 'di'i rgyal po'i ming gshin rje zhes bya ba bzhin no zhes bshad do zhes bya ba dang /
gzhan yang de nyid las /
'dzam bu'i gling 'di'i 'og dpag tshad lnga brgya 'das pa na gshin rje'i khams yod de de ni yi dags thams cad kyi gnas kyi rtsa ba yin te /
de las gyes nas gzhan na gnas pa yang yod do zhes 'byung ngo / /
bstan bcos rnal 'byor spyod pa'i sa las ni sems can dmyal ba'i 'gro bas bsdus par bshad de /
de'i phyir de las sems can gang yang rung ba zhig bdag por 'gyur ba'i las kun nas nyon mongs pa can gyis sems can dmyal ba rnams na gshin rje'i rgyal por skye bar 'gyur ro zhes 'byung ngo / /
de la sgo nga dang /
mngal dang drod gsher dang /
rdzus te skye ba zhes bya ba ni skye ba rnam pa bzhi ste /
bstan bcos rnal 'byor spyod pa'i sa las /
sgo nga las skye ba'i skye gnas gang zhe na /
'di lta ste /
sems can gang dag sgo nga'i sbubs mngon par brtol nas 'byung ba rnams yin te /
de dag kyang gang zhe na /
'di lta ste /
ngang pa dang /
khrung khrung dang /
rma bya dang /
ne tso dang /
ri skegs la sogs pa'o / /
mngal las skye ba'i skye gnas gang zhe na /
sems can gang dag sha mos kun nas g.yogs shing sha mo brtol nas 'byung ba rnams te /
de dag kyang gang zhe na 'di lta ste /
glang po che dang /
rta dang /
ba lang dang /
bong bu la sogs pa'o / /
drod gsher las skye ba'i skye gnas gang zhe na /
sems can gang dag drod gsher gang yang rung ba la brten nas skye ba rnams te /
de dag kyang gang zhe na /
'di lta ste /
srin bu dang /
grog spur dang /
phye ma leb dang /
shing srin la sogs pa'o / /
rdzus te skye ba'i skye gnas gang zhe na /
sems can gang dag las kyi dbang gis skye mched drug tshang bar skye ba'am /
skye mched drug las gang yang rung ba ma tshang ba rnams te /
de dag kyang gang zhe na 'di lta ste /
sems can dmyal ba pa rnams dang /
lha rnams dang /
dud 'gro dang /
yi dags dang /
mi rnams las kha cig go zhes 'byung ste /
rgya cher rnam par 'byed pa ni bstan bcos gzhung bstan pa dang /
mdzod kyi bstan bcos dang /
yang dag pa'i rigs pa dang /
bye brag tu bshad pa chen po las 'byung ba bzhin du rig par bya'o / /
sngar 'gro ba drug bshad zin na /
ci'i phyir yang skye ba rnam pa bzhi bstan zhe na /
smras pa /
mdzod kyi bstan bcos las /
bstan bcos gdags pa byas pa las 'di skad du /
skye ba rnam pa bzhis ni 'di skad du 'gro ba lnga bsdus kyi /
'gro ba lngas ni skye ba rnam pa bzhi bsdus pa ma yin no / /
gang dag ma bsdus she na /
'di lta ste /
srid pa bar ma dag go zhes bstan to zhes 'byung bas rigs pa des na lha la sogs pa'i 'gro ba drug gi skye ba ril ma bsdus pas de'i phyir sgo nga la sogs pa'i skye ba bzhi po dag yang dag par bstan pa yin no / /
gal te de lta na ci'i phyir yang 'gro ba drug bstan zhe na /
smras pa /
dge ba dang sdig pa skyes pa len pa'i bye brag rab tu bstan pa'i phyir 'gro ba drug tu bstan pa'o / /
gal te de lta na ni ci'i phyir khams ma bstan zhe na smras pa /
khams ni sems can ma yin par yang gtogs pas de'i phyir 'dir ma bstan to / /
slob dpon yang dag bden pa'i brjed byang las kyang don 'di dang mthun par bshad de /
'gro ba drug dang /
skye ba rnam pa bzhi'i don ni mtshan nyid bstan pa gzhan dag las bshad pa bzhin du rig par bya'o / /
mdo'i tshig 'di rnam par bshad pa yang rnam pa gnyis yod de /
kha cig na re /
'gro ba drug gi 'khor ba 'di nas sems can gang dang gang dag ces bya bas ni lus spangs pa rnams bstan to / /
sems can gyi ris de dang de dag tu gtogs pa zhes bya bas ni lus len pa rnam par 'byed pa yin no / /
lus len pa de yang ris rnam pa gnyis te /
'gro ba drug gi lus dang /
skye ba rnam pa bzhi'i lus so zhes zer te /
bshad pa 'di dang sbyar na lus kyi yan lag skye zhing 'byung bar ni bshad ma thag pa'i ris rnam pa gnyis kyang gtogs par bstan to / /
kha cig na re lus len pa gang yin pa de dag thams cad ni skye ba rnam pa bzhi yin no / /
sems can gyi ris de dang de dag tu gtogs pa zhes bya ba ni mdor bstan pa'o / /
sgo nga las skyes pa'i skye gnas zhes bya ba la sogs pas ni skye ba rnam pa bzhi rnam par phye nas bstan pa ste /
de'i phyir slob dpon rdo rje drang srong gi 'grel pa las /
sgo nga'i skye ba'i skye gnas la sogs pa ni skye ba len pa'i bye brag go / /
gzugs can zhes bya ba la sogs pa ni rags pa dang phra ba'i bye brag go zhes 'byung ngo zhes zer te /
bshad pa 'di dang sbyar na lus kyi yan lag skye zhing 'byung ba zhes gsungs pa ni /
skye ba rnam pa bzhi las brtsams nas bstan pa yin no // //
bam po nyi shu pa /
der dang po kho na sa bon thams cad pa'i sems dang /
rnam par shes pa rnam par smin cing phan tshun 'dus pa rgyas shing 'phel ba dang /
yangs par gyur nas zhes bya ba 'di man chad ni /
gnyis pa sa bon rnam par shes pa las brtsams nas skye ba len pa'i bye brag rgya cher rnam par 'byed do / /
'di yang rnam pa gnyis te /
skye ba len pa'i gnas skabs kyi bye brag bstan pa dang /
sa bon rnam par shes pa len pa gnyis la brten par bstan pa'o / /
'di ni dang po ste /
'di yang rnam pa gsum du bstan to / /
'di lta ste /
sa bon pa'i rnam par shes pa'i yongs su smin pa bstan pa dang /
phan tshun 'dus pa bstan pa dang /
rgyas shing 'phel ba dang /
yangs par gyur pa bstan pa'o / /
der dang po kho nar sa bon thams cad pa'i sems dang /
rnam par shes pa rnam par smin zhes bya bas ni sa bon pa'i rnam par shes pa'i yongs su smin pa bstan te /
'gro ba de dag tu skye ba len pa'i gnas skabs su dang po kho nar skyes pa'i nying mtshams sbyor ba na /
sa bon thams cad pa'i rnam par shes pa'i sems yongs su smin par 'gyur ba'o / /
dang po nying mtshams sbyor ba na sa bon pa'i rnam par shes pa yongs su smin pa las mer mer po mngon par 'grub pa ni nying mtshams sbyor ba zhes bya ste /
de'i phyir bstan bcos rnal 'byor spyod pa'i sa las /
de la pha ma gnyis chags par gyur te /
'dod chags drag po'i skabs su bab pa na mjug kho nar khu ba'i skabs 'byung bar 'gyur ro / /
de'i rjes la gnyi ga las khu ba dang khrag gi thigs pa gnyis gdon mi za bar 'byung bar 'gyur te /
de gnyi ga'i khu ba dang /
khrag gi thigs pa de gnyis ma'i skye gnas su 'dres par 'gyur nas /
dper na 'o ma bskol ba grangs pa'i spris ma bzhin du spris ma lta bur chags nas 'dus shing 'dug par 'gyur te /
der sa bon thams cad rnam par smin par bsdus pa lus lan par byed pa kun gzhi rnam par shes pa 'jug par 'gyur ro / /
ji ltar 'jug ce na /
khu ba dang /
khrag 'dus nas spris ma lta bur gyur pa de dang lhan cig tu ste /
phyin ci log tu dmigs pa bar ma do'i srid pa de 'gags par 'gyur la /
de 'gags pa de dang dus gcig tu rnam par shes pa sa bon thams cad pa de'i mthus de las gzhan pa dbang po'i 'byung ba chen po cha phra ba dang /
'dres pa de dang mthun pa'i khu ba dang khrag 'dus pa dbang po dang bcas pa gzhan 'byung bar 'gyur te /
de'i dus skabs su rnam par shes pa gnas gyur pa ni nying mtshams sbyor ba zhes bya ste /
de ni mer mer po'i dus yin no / /
mer mer po de'i dbang po'i 'byung ba chen po de dag kyang lus kyi dbang po dang lhan cig 'byung ngo / /
dbang po'i rten gyi 'byung ba chen po rnams dang /
dbang po 'byung ba chen po de dag nyid dang /
lus kyi dbang po yang lhan cig tu 'byung bar 'gyur ro / /
de nas dbang po'i 'byung ba chen po de dag rgyur byas nas mig gi dbang po la sogs pa rim gyis 'grub par 'gyur ro / /
dbang po'i rten gyi 'byung ba chen po de dag rgyur byas nas rim gyis dbang po'i rten rnams kyang 'grub par 'gyur ro / /
dbang po rnams dang de dag gi rten rnams 'byung ba las lus thams cad 'grub cing thob par 'gyur ro zhes bya ba dang /
gzhan yang de nyid las /
mer mer po'i phyogs gang du rnam par shes pa zhugs par gyur pa de ni de'i tshe de'i snying gi phyogs yin no / /
de ltar rnam par shes pa de ni phyogs gang nas 'chi 'pho ba'i phyogs de nyid du thog ma kho nar 'jug go zhes bstan pa bzhin no / /
mdzod kyi bstan bcos las kha cig na re /
khu ba dang khrag nyid dbang po'i rten du mngon par 'grub par 'gyur te 'di ltar sngar dbang po med de bar ma do'i srid pa dang lhan cig 'gags nas yang srid pa phyi ma'i dbang po bar chad med par nying mtshams sbyor bas so zhe'o / /
slob dpon gzhan kha cig ni 'byung ba chen po gzhan 'byung bar 'gyur te /
ji ltar las dang /
lus la brten nas srog chags gzhan skye ba bzhin no zhes zer ro zhes 'byung ngo / /
bstan bcos rnal 'byor spyod pa'i sa las ni /
slob dpon snga ma'i 'dod pa ltar ston to / /
bstan bcos yang dag pa'i rigs pa dang rjes su mthun pa'i las ni bshad pa phyi ma yang dag pa'i don yin par ston te /
rgya cher de nyid las bstan pa bzhin no / /
de la phan tshun 'dus pa zhes bya ba ni 'di la bshad pa gnyis yod de /
kha cig na re dang po skye ba len pa'i tshe /
rnam par shes pa nyid dbang po'i 'byung ba chen po la sogs pa'i phan tshun 'dus par gyur pa yin te /
de'i phyir rnal 'byor spyod pa'i sa las /
rnam par shes pa sa bon thams cad de'i mthus /
de las gzhan pa dbang po'i 'byung ba cha phra ba dang /
de dang mthun pa'i khu ba dang khrag 'dus pa dbang po dang bcas pa gzhan 'byung bar 'gyur te zhes bya ba la sogs pa bstan pa yin no zhe'o / /
kha cig na re rnam par shes pa dang /
mer mer po phan tshun 'dus pa yin te /
de'i phyir bstan bcos theg pa chen po bsdus pa las /
ma'i mngal du rnam par shes pa dang /
mer mer po phan tshun 'dus par gyur nas zhes bya ba yin no zhe'o / /
slob dpon ngo bo nyid med kyis 'grel pa las /
rnam par smin pa'i rnam par shes pa dmar po dang /
dkar po de dag dang /
grub pa dang bde ba gcig tu gyur ces bshad de /
slob dpon dbyig gnyen gyis mdzad pa'i 'grel pa las kyang don 'di dang mthun par 'byung ngo / /
de la rgyas shing 'phel ba dang yangs par gyur nas zhes bya ba ni 'di la yang bshad pa rnam pa gnyis yod de /
kha cig ni snga ma'i phan tshun 'dus pa'i mthus mer mer po la sogs pa rim gyis 'phel bar gyur pa na /
dbang po'i 'byung ba la sogs pa sa bon rgyas shing 'phel ba dang yangs par gyur pa'o zhe'o / /
kha cig ni 'dus pa'i dbang gis ming dang /
gzugs rim gyis rgyas shing 'phel ba dang /
yangs par gyur pa ste /
de'i phyir bstan bcos rnal 'byor spyod pa'i sa las /
mer mer po de yang yar skye ba'i tshe ni ming dang gzugs gnyis kyang de gnyi ga ches rgya cher 'gyur bas mtshungs snyam du skye bar 'gyur te /
skye ba de yang lus yongs su rdzogs par 'gyur gyi bar du skye bar bya'o / /
de la sa'i khams rgyur byas pa'i gzugs skye zhing ches rgya che bar 'gyur ro / /
chu'i khams ni de nyid sdud par byed do / /
me'i khams ni de nyid smin par byed de /
'dzag par mi 'gyur ba'i tshul bstan par byed do / /
rlung gi khams ni yan lag rnam par 'byed cing gnas par byed do zhes 'byung ngo zhe'o / /
de dag gi gnas skabs rnam par gzhag pa de yang gnas skabs rnam pa gnyis su 'gyur te /
mngal na gnas pa'i dus brgyad dang /
spyi'i mtshan nyid kyi dus brgyad do / /
de la mngal na gnas pa'i dus brgyad ni 'di lta ste mer mer po la sogs pa'o / /
de'i phyir bstan bcos mngon pa sna tshogs kun las btus pa las /
de'i 'og tu dbang po rnams rim gyis skye bar 'gyur te /
rten cing 'brel par 'byung ba las ji skad du /
thog ma nyid du mer mer 'gyur / /
de yi 'og tu nur nur 'gyur / /
nur nur po las nar nar 'gyur / /
nar nar po las gor gor 'gyur / /
gor gor po las rkang lag 'gyu / /
skra spu sen mo la sogs 'byung / /
dbang po gzugs can rnams dang ni / /
mtshan rnams mthar gyis 'byung bar 'gyur / /
zhes gsungs pa lta bu'o zhes 'byung ngo / /
gzhan yang bstan bcos rnal 'byor spyod pa'i sa las mngal na gnas pa de la yang dus rnam pa brgyad yod de /
dus rnam pa brgyad gang zhe na /
mer mer po'i dus dang /
nur nur po'i dus dang /
ltar ltar po'i dus dang /
mkhrang gyur pa'i dus dang /
rkang lag 'gyu ba'i dus dang /
skra dang /
ba spu dang /
sen mo 'byung ba'i dus dang /
dbang po dod pa'i dus dang /
mtshan dod pa'i dus so / /
de la spris ma lta bus g.yogs la /
nang rlan te mer mer 'dug pa ni mer mer po zhes bya'o / /
phyi nang bcas par spris ma lta bur gyur te /
zho lta bur 'dug la shar ma gyur pa ni nur nur po zhes bya'o / /
shar ni gyur la sla ba ni ltar ltar po zhes bya'o / /
ska bar gyur te mnam du bzod pa ni mkhrang gyur zhes bya'o / /
de nyid las sha lhag lta bur gyur te /
yan lag dang nying lag gi mtshan ma byung ba ni rkang lag 'gyus pa zhes bya'o / /
de skra dang ba spu dang /
sen mo byung ba ni de nyid kyi dus yin no / /
de nas mig la sogs pa'i dbang po rnams mngon par 'grub pa ni dbang po dod pa'i dus zhes bya'o / /
de nas de'i gnas gsal bar gyur pa ni mtshan dod pa'i dus zhes bya'o zhes 'byung ngo / /
mer mer po la sogs pa dus de dag ji srid kyis yongs su rdzogs par 'gyur zhe na /
smras pa /
bstan bcos rnal 'byor spyod pa'i sa las mngal na gnas pa de yang /
zhag bdun phrag sum cu rtsa brgyad kyis mngal du yan lag dang /
nying lag thams cad dang ldan par 'gyur ro / /
de nas zhag bzhi lon na btsa' bar 'gyur te /
bcom ldan 'das kyis mngal du 'jug pa'i mdo las /
de ni zla ba dgu 'am /
de las 'das na shin tu rdzogs par 'gyur ro / /
zla ba brgyad kyis ni rdzogs pa yin mod kyi shin tu rdzogs pa ni ma yin no / /
zla ba drug gam bdun gyis ni rdzogs par mi 'gyur te /
yan lag ma tshang bar yang 'gyur ro zhes ji skad gsungs pa lta bu'o zhes 'byung ste /
rgya cher rnam par 'byed pa ni bstan bcos rnam par dgrol ba'i lam bstan pa dang /
mngal du 'jug pa'i mdo las bstan pa bzhin du rig par bya'o / /
de la spyi'i mtshan nyid kyi dus brgyad ni rnal 'byor spyod pa'i sa'i bstan bcos las /
ji skad du /
dus brgyad gang zhe na /
'di lta ste /
mngal na gnas pa'i dus dang /
btsas pa'i dus dang /
byis pa'i dus dang /
gzhon nu'i dus dang /
lang tsho'i dus dang /
dar la bab pa'i dus dang /
rgas pa'i dus dang /
'khogs pa'i dus so / /
de la mngal na gnas pa'i dus ni 'di lta ste /
mer mer po la sogs pa'o / /
btsas pa'i dus ni 'di lta ste /
de yan chad ni 'gogs pa'i dus man chad do / /
byis pa'i dus ni 'di lta ste /
'gro ba dang /
rtse mi nus pa man chad do / /
gzhon nu'i dus ni 'di lta ste /
de nus pa yin no / /
lang tsho'i dus ni 'di lta ste /
'dod pa spyod pa nus nas lo sum cu man chad do / /
dar la bab pa'i dus ni 'di lta ste /
lo lnga bcu man chad do / /
rgas pa'i dus ni 'di lta ste /
lo bdun cu man chad do / /
de yan chad ni 'khogs pa'i dus so zhes 'byung ngo / /
len pa rnam pa gnyis so zhes bya ba la sogs pas ni gnyis pa sa bon pa'i rnam par shes pa len pa rnam pa gnyis la brten par ston to / /
'di yang rnam pa gsum du dbye ste /
grangs smos pa dang /
grangs bzhin du ming bkod pa dang /
khams la brten nas rnam par dbye ba'o / /
'di ni dang po ste /
de yan chad du dbang po la sogs pa rnam par shes pa la brten nas skye zhing 'phel bar bstan nas /
'di man chad rnam par shes pa dbang po gzugs can la sogs pa la brten pa ston par mdzad do / /
dbang po gzugs can rten dang bcas pa len pa dang /
mtshan ma dang /
ming dang rnam par rtog pa la tha snyad du 'dogs pa'i spros pa'i bag chags len pa la brten to zhes bya ba ni gnyis pa grangs bzhin du ming bkod pa'o / /
'di lta ste /
skye ba len pa'i gnas skabs su rnam par smin pa'i rnam par shes pas len pa rnam pa gnyis la /
yul du dmigs par byed de /
dang po ni dbang po lnga dang /
de dag gi gnas su gzugs dang sgra dang dri dang ro dang reg bya la yang dag par brten pa len pa dang /
gnyis pa ni mtshan ma dang /
ming dang rnam par rtog pa'i chos gsum gyi bag chags la yul du dmigs pa len par byed do / /
zag pa med pa'i sa bon ni ma gtogs te /
dmigs par bya ba ma yin pa'i phyir ro / /
len pa 'di dag kyang dmigs par bya ba yin te /
de'i phyir bstan bcos rnal 'byor spyod pa'i sa las mdor bsdu na kun gzhi rnam par shes pa ni dmigs pa rnam pa gnyis kyis 'jug ste /
nang gi len pa rnam par rig pa'i phyir dang /
phyi rol gyi snod kyi rnam pa yongs su ma chad pa rnam par rig pa'i mtshan nyid kyi phyir ro / /
de la nang gi len pa rnam par rig pa ni 'di lta ste /
kun brtags pa'i ngo bo nyid la mngon par zhen pa'i bag chags dang /
rten dang dbang po'i gzugs so / /
de yang gzugs can gyi khams na'o / /
gzugs can ma yin pa ni bag chags len pa kho nar zad do / /
de la phyi rol gyi snod kyi rnam pa yongs su ma chad pa rnam par rig pa'i mtshan nyid ni 'di lta ste /
brten pa'i dmigs pa rnam par rig pa'i phyir dang kun gzhi rnam par shes pa nang gi len pa rnam par rig pa'i phyir /
dus thams cad du rgyun mi 'chad pa snod kyi 'jig rten gyi mtshan nyid rnam par rig pa ste /
dper na mar me 'bar ba na /
snying po dang snum gyi rgyus ni nang 'jug par 'gyur la /
phyi rol du ni 'od 'byung bar byed pa bzhin du kun gzhi rnam par shes pa nang gi len pa dmigs pa dang /
phyi rol gyi snod kyi mtshan nyid la dmigs nas 'byung ba'i tshul yang de dang 'dra bar blta bar bya'o zhes 'byung ngo / /
gzhan yang bstan bcos rnam par rig pa tsam du grub pa las /
kun gzhi rnam par shes pa'i dmigs pa ni rnam pa gsum ste /
snod kyi 'jig rten dang zag pa dang bcas pa sa bon dang dbang po dang bcas pa'i lus so / /
kun gzhi rnam par shes pa'i rgyu dang rkyen gyi mthu'i phyir rang gi bdag nyid skye ba na nang gi gyur pa ni sa bon dang dbang po dang bcas pa'i lus lta bur snang la /
phyi rol gyi gyur pa ni snod lta bur rung ste /
gyur par snang ba de nyid rang gi dmigs pa'i rnam par byed de /
phan tshun ltos nas skye ba'i phyir ro zhes 'byung ste /
rgya cher de nyid las bstan pa bzhin no / /
'dir len pa zhes gsungs pa'i don ni yongs su 'dzin pa la bya ste /
dbang po lnga dang de dag gi rten yongs su bzungs nas mi 'jig cing rang gi rten du byed pas yongs su 'dzin pa'i sa bon ni bdag nyid la yod pa dang rten zhes bya'o / /
len pa zhes bya ba yang 'di yang bstan pa rnams las so so nas bshad pa mi mthun te mdzod kyi bstan bcos las ni /
khams bco brgyad las dgu ni ma zin pa'o / /
gzhan ni rnam pa gnyis so zhes 'byung ste /
de ni don gcig la brten nas zin pa'i don bshad pa'i phyir /
de'i phyir de nyid las zin pa dang bcas pa zhes bya ba'i don ci zhe na /
sems dang sems las byung ba'i chos kyis yongs su bzung nas gnas su gyur pa ni zin pa zhes bya ste /
phan pa dang gnod pa phan tshun rjes su 'brel pa'i phyir ro zhes bya ba nas rgya cher bshad pa'i bar du bstan pa yin no / /
bstan bcos yang dag pa'i rigs pa las slob dpon gsum gyis bshad pa 'byung ste /
dang po ni mdzod kyi bstan bcos las bshad pa dang mthun pas bstan bcos yang dag pa'i rigs pa'i 'grel pa las /
gal te de lta na gzugs la sogs pa ni gcig tu ma zin pa zhes bya ste /
sems dang sems las byung ba'i chos rnams de dag la dmigs pa'i phyir dang /
dbang po'i ngo bo nyid ma yin pa'i phyir ro / /
de lta ma yin na gzugs la sogs pa ni dbang po dang bral bar mi 'gyur la /
bral na ni ma yin par 'gyur te /
sems la sogs pas brten par bya ba yin pa'i phyir 'gal ba med do zhe'o / /
gnyis pa ni bye brag tu smra ba dag na re /
gal te gzugs kyi chos rnams la gnod cing zhig par gyur na ni sdug bsngal skyed par byed la de las bzlog pa las ni bde ba skyed par byed de /
rang gi lus kyis bsdus pa gang yin pa de ni zin pa zhes bya'o / /
gsum pa ni slob dpon gzhan kha cig na re /
sems can rnams rang gi bdag nyid yod par 'dzin cing /
dus thams cad du thabs kyis yongs su bsrung ba gang yin pa de ni zhes bya ba nas rgya cher bshad pa'i bar du bstan pa yin no / /
gal te de lta na mdo las gsungs pa dang 'gal bar 'gyur te /
mdo las ni gnas 'dir rnam par shes pas sbas pa dang /
rnam par shes pas rjes su bsdus pa gang yin pa de ni len pa zhes bya'o zhes gsungs so zhe na /
de ltar gsungs pa yod kyang 'gal ba med de /
len pa dang bcas pa'i chos ni mdor bsdu na ni rnam pa gnyis yod pas so / /
de la dang po ni len pa dang bcas shing 'jig tshogs la lta ba dang bcas pa'i bdag nyid yod pa nyid du 'dzin pa la yang len pa dang bcas pa zhes bya ste /
gal te yongs su dag pa'i shes pa skyes na ni de yongs su spong bar 'gyur ro / /
gnyis pa ni sdug bsngal dang bde ba skyed pa'i rgyur gyur nas mya ngan las 'das kyi bar du rjes su 'jug cing mi spong ba ste /
'di ni mdo dang bstan bcos dag las so so nas don re re la brten te bstan pa'o / /
de la mdo las ni len pa dang /
'jig tshogs la lta ba dang bcas pas bdag nyid yod pa nyid du 'dzin pa la dgongs nas len pa dang bcas pa zhes gsungs so / /
bstan bcos las ni rnam pa gsum du bshad de /
slob dpon dang po ni gnas su 'dzin pa la dgongs nas so / /
slob dpon bar ma ni sdug bsngal dang bde ba bskyed pa la dgongs nas so / /
slob dpon tha ma ni bdag nyid du 'dzin pa la dgongs nas bstan pa yin te /
thams cad kyang bstan bcos dang rjes su mthun no / /
de yang rang gi lus kyi bsdus pa gang yin pa ni len pa zhes bya ste /
'di ni sdug bsngal dang /
bde ba bskyed pa'i rgyur gyur pa zhes bya ba'i don nyid de /
slob dpon gnyis pa de ni sdug bsngal ba dang /
bde ba bskyed pa kho na la der 'dod do / /
slob dpon dang po dang tha ma gnyis ni don gzhan yang blangs nas bstan pa yin no / /
mdo sde dang bstan bcos de dag gi bshad pa yang mdor bsdu na bshad pa rnam pa bzhir 'gyur te /
zhib tu de nyid las bstan pa bzhin no / /
'dir theg pa chen po'i bstan pa dang sbyar na /
bshad pa mi mthun pa rnam pa gsum yod do / /
kha cig ni sdug bsngal dang bde ba bskyed pa kho na las brtsams nas len pa zhes ston te /
de'i phyir bstan bcos mngon pa kun las btus pa las khams gzugs can lnga dang /
bzhi'i phyogs gcig ni zin pa zhes bya'o zhes 'byung ste /
sgra ma bstan pas sdug bsngal dang bde ba bskyed pa las brtsams nas len pa zhes bstan par rig par bya'o zhes zer ro / /
kha cig ni rang gi ngo bor gzung ba la len pa zhes bya'o zhes ston te /
de'i phyir bstan bcos rnal 'byor spyod pa'i sa las /
gal te kun gzhi med na gnas len pa mi dmigs par 'gyur ba'i phyir ro zhes bya ba dang /
gzhan yang de nyid las lnga ni len pa'o / /
lnga ni len pa dang len pa ma yin pa'o / /
gzhan ni gcig tu len pa ma yin pa'o zhes bshad pas so zhes zer te 'di la sogs pa'i bstan pa la brten nas rang gi ngo bor gzung ba la len pa zhes ston te /
kha cig ni don gnyi ga la brten nas len pa ston te /
bstan bcos rnal 'byor spyod pa'i sa las ji skad du de la rnam par shes pa gnas pa dang /
mi gnas pas zin pa'i gzugs gang yin pa de ni rnam par shes pa gnas pa de yang gang zhe na /
'di lta ste /
de yang rnam par shes pa dang 'dres pa grub pa dang /
bde ba gcig pa'i don gyis 'jug pa gang yin pa dang /
gzhan yang 'dis rten byas nas tshor ba skye ba gang yin pa'o / /
de las bzlog pa ni zin pa ma yin par rig par bya'o zhes bya ba dang gzhan yang de nyid las zin pa'i chos ni 'di lta ste /
gzugs can gyi chos rnams dang /
sems dang sems las byung ba rnams kyis yongs su bzung bas de dag la brten nas /
sems dang sems las byung ba 'jug cing 'grub pa dang /
bde ba'i dngos po gcig tu gyur pa'o / /
de la grub pa dang bde ba gcig pa ni sems dang sems las byung bas yongs su gzung ba'i dbang gis gzugs de dag rgyun mi 'chad cing 'jig pa dang /
'dul bar mi 'gyur ba ste /
des na zin pa'i gzugs rnams la /
res 'ga' ni gnod par 'gyur la /
res 'ga' ni phan 'dogs par 'gyur ro / /
sems dang sems las byung ba de dag kyang de dag gi rjes su phan gnod du 'gyur ro / /
de las bzlog pa ni zin pa ma yin pa zhes bya'o zhes bstan pa lta bu'o zhe'o / /
mdo 'di las len pa zhes gsungs pa ni don rnam pa gnyis dang ldan te kun gzhi rnam par shes pa dbang po'i gnas la bdag nyid kyi gnas su 'dzin pa dang /
sa bon yongs su 'dzin pa'i bdag nyid de /
zhib tu ni bstan bcos rnams las bshad pa bzhin no / /
de la gzugs can gyi khams na ni len pa gnyi ga dang ldan la /
gzugs med pa'i khams na ni rnam pa gnyi ga dang mi ldan no zhes bya ba ni gsum pa khams la brten nas rnam par 'byed pa'o / /
mdo'i tshig 'di dang sbyar na theg pa chen po'i gzhung gi gzugs med pa'i khams na mig dang rna ba la sogs pa gzugs can gyi khams bcu med par bzhed kyi dge 'dun phal chen pa'i sde pa dag ltar na gzugs can bcu dang /
rnam par shes pa'i tshogs lnga tshang bar yod par 'dod pa lta bu ni ma yin te /
sngon gyi las bstan pa'i mdo las /
gzugs med pa'i khams kyi lha rnams 'khor 'dus par 'ongs so zhes gsungs pa dang /
dam pa'i chos pad+ma dkar po'i mdo las /
srid pa'i rtse mo'i dri snom mo zhes gsungs pa'i phyir te /
'di skad gsungs pa 'di dag ni thams cad kyang chos kyi skye mched kyis bsdus pa yin no / /
blo gros yangs pa rnam par shes pa de ni len pa'i rnam par shes pa zhes kyang bya ste /
de ci'i phyir zhe na /
rnam par shes pa 'di lus kyi rjes su 'brang zhing yongs su 'dzin pa'i phyir ro zhes bya ba ni gnyis pa len pa'i rnam par shes pa rnam par bshad pa'o / /
'di ltar rnam par shes pa 'di'i dbang gis lus kyi rjes su 'brang zhing /
dbang po gzugs can blangs nas 'jig par mi byed pa'i phyir rnam par shes pa 'di la len pa gsungs so / /
bstan bcos theg pa chen po bsdus pa las ni don rnam pa gnyis kyis len pa rnam par bshad de /
dbang po gzugs can dag ma zhig par nye bar bzung ba'i phyir dang /
rang gi bdag nyid nye bar bzung nas skye ba len pa'i phyir ro zhes rgya cher de nyid las bstan pa bzhin no / /
bstan bcos rnam par rig pa tsam du grub pa las ni don rnam pa gsum gyis bstan te /
de'i phyir de nyid las chos rnams kyi sa bon yongs su 'dzin pa dang /
dbang po gzugs can gyi gnas yongs su 'dzin pa dang /
nying mtshams sbyor bar yongs su 'dzin pa'i phyir /
rnam par shes pa 'di len pa zhes bya'o zhes 'byung ste /
'di ni bstan bcos rnam pa gnyis las bstan pa'i len pa nyid do / /
kun gzhi rnam par shes pa zhes kyang bya ste /
de ci'i phyir zhe na /
rnam par shes pa ni lus sdud cing len pa dang /
sbed par byed pa grub pa dang /
bde ba'i don gcig pa'i phyir ro zhes bya ba ni gsum pa kun gzhi rnam par shes pa rnam par bshad pa'o / /
kun gzhi zhes bya ba la don rnam pa gsum yod de /
sbed par byed pa dang /
sba bar bya ba dang /
sbas pa 'dzin pa'o / /
de'i phyir bstan bcos rnam par rig pa tsam du grub pa las /
rnam par shes pa 'di sbed pa dang /
sba bar bya ba dang /
sbas pa 'dzin pa'i don dang ldan pa'i phyir dang /
kun nas nyon mongs pa dag dang /
phan tshun rkyen byed pa'i phyir dang /
sems can rnams nang gi bdag tu 'dzin pa'i phyir ro zhes 'byung ngo / /
bstan bcos theg pa chen po bsdus pa las kyang don rnam pa gsum gyis ston te /
de'i phyir de nyid las ci'i phyir rnam par shes pa 'di kun gzhi rnam par shes pa zhes bya zhe na /
skye ba'i nyon mongs pa'i phyogs kyi chos thams cad 'dir 'bras bu'i dngos por sbed pa'i phyir dang /
gzhan yang rnam par shes pa 'di dag la rgyu'i dngos po'i sbyor ba'i phyir dang /
yang na sems can rnams rnam par shes pa 'di la rang gi bdag nyid du sbyor ba'i phyir kun gzhi rnam par shes pa zhes bya'o zhes 'byung ste /
sbed pa'i don rnam pa gsum tha dad par 'gyur ba yang dang po sbed par byed pa ni 'bras bu rgyu la sbas pas rnam par shes pa la yod pa'i sa bon gyis snang ba'i rnam par shes pa bdun bskyed pa ste /
kun nas nyon mongs pa'i 'bras bu bskyed pa'i rgyu las gud na med pa'i phyir ro / /
gnyis pa sba bar bya ba ni rgyu sa bon 'bras bu la sbas pas yongs su bsgos pa'i sa bon snang ba'i rnam par shes pa sgo bar byed pa la sbas pa ste /
rgyu'i ngo bor mngon par grub pa'i phyir ro / /
gsum pa bdag tu 'dzin pas sbed pa'i don ni yul yongs su 'dzin cing sbed pa'i phyir ro / /
mdo 'di ni bstan bcos rnams dang mi mthun te /
rnam par shes pa 'di dbang po dang bcas pa'i lus de dag gnas su sdud pas /
sbed pa de dag dang /
rten gyi lus su grub pa dang /
bde ba gcig pa'i phyir te /
'di ni snang ba'i rnam par shes pa 'di rten las sbas pas de'i phyir sbed pa zhes bya'o / /
'di yang sbed pa'i nang na don gyi phyogs gcig yin te /
de'i phyir dgongs pa zab mo rnam par dgrol ba'i mdo las lus de dag las mngon par zhen pa'i phyir dang /
bdag nyid gcig tu mthun pa'i phyir zhes gsungs te /
de la mngon par zhen pa zhes bya ba ni sdud pa dang sbed pa yin la /
bdag nyid gcig tu mthun pa zhes bya ba ni grub pa dang bde ba gcig pa'i don to / /
sems zhes kyang bya ste /
de ci'i phyir zhe na /
rnam par shes pa 'di'i dbang gis /
gzugs dang /
sgra dang /
dri dang /
ro dang /
reg bya la sogs pa kun du bsags pa dang /
'phel bar 'gyur ba'i phyir ro zhes bya ba 'di ni bzhi pa sems kyi don rnam par bshad pa'o / /
'di yang don rnam pa mang po dang ldan te /
dang po ni bsags pa brtsams pa zhes bya ste /
chos rnams kyi sa bon bsags nas chos rnams 'byung bar byed pa'i phyir te /
bstan bcos rnam par rig pa tsam du grub pa las ji skad du /
gnyis pa bsags pa la don rnam pa gnyis yod de /
chos rnams kyis sa bon rab tu bsags pa'i phyir ro zhes bya ba dang /
bstan bcos theg pa chen po bsdus pa las /
chos rnam pa sna tshogs kyis yongs su bsgos pa'i sa bon rnams kun du bsags pa'i phyir ro zhes bstan pa lta bu'o / /
gnyis pa ni phyi rol gyi yul drug po dag kun du bsags pa dang /
'phel bar byed pa'i phyir ro / /
gsum pa ni sdud pa zhes bya ste /
dmigs par bya ba'i yul rnam pa sna tshogs sdud pa'i phyir te /
dgongs pa zab mo rnam par dgrol ba'i mdo dang /
phung po lnga'i rab tu byed pa las bstan pa bzhin no / /
'dir mdo sde 'di dang sbyar na /
don gnyis pa las brtsams nas /
de'i phyir sems zhes gsungs pa yin no / /
'di yang don rnam pa gnyis dang ldan te /
kun du bsags pa dang 'phel bar byed pa'o / /
'di ltar gzugs la sogs pa'i dbang gis yul yongs su tshol bas kun du bsags pa dang 'phel bar 'gyur ba'i phyir ro / /
rnam par rig pa tsam du grub pa'i bstan bcos las ni ming rnam pa bdun 'byung ste /
mdo 'di las bstan pa'i ming bzhi la yang gsum gyis bsnan na'o / /
ming gsum po de yang gang zhe na bstan bcos de nyid las ji skad du shes bya'i gnas zhes kyang bya ste /
kun nas nyon mongs pa dang /
rnam par byang ba'i chos rnams kyi gnas byed pa'i phyir ro zhes 'byung ste /
'di ni bstan bcos theg pa chen po bsdus pa las ji skad du /
khyad par du 'phags pa'i gsung rab rnam pa bcu bstan pa las /
dang po zhes bya'o / /
gnas kyi khyad par gyi khyad par du 'phags pa'i gsung zhes bstan pa lta bu'o / /
slob dpon dbyig gnyen gyis mdzad pa'i 'grel pa las /
shes par bya ba yin pa'i phyir shes bya zhes bya'o / /
de yang 'di lta ste /
kun nas nyon mongs pa dang /
rnam par byang ba'i chos rnams te ngo bo nyid rnam pa gsum mo / /
gnas zhes bya ba ni rgyu'i don to zhes 'byung ngo / /
slob dpon ngo bo nyid med kyis 'grel pa las kyang /
shes par bya ba yin pa'i phyir shes bya zhes bya'o / /
gnas ni 'di lta ste /
brten pa'i gnas te /
sgras ni rten par byed pa nyon mongs pa dang /
rnam par byang ba 'dus byas kyi chos rnams gzung gi /
'dus ma byas ni ma yin te /
de la gnas pa don med pa'i phyir ro / /
gnas ni kun gzhi rnam par shes pa nyid yin te /
de dag gi rgyu yin pa'i phyir dang de dag 'dren par byed pa'i phyir ci rigs par bya'o zhes 'byung ste /
de la slob dpon dbyig gnyen gyis kun gzhi rnam par shes pa ste /
ngo bo nyid rnam pa gsum char kun gyi gnas byed par ston to / /
slob dpon ngo bo nyid med ni gzhan gyi dbang kho na'i ngo bo nyid dang gnas byed kyi /
kun brtags dang /
yongs su grub pa'i ngo bo nyid kyi gnas ni mi byed do zhes ston to / /
de la de dag gi rgyu yin pa'i phyir zhes bya ba ni kun nas nyon mongs pa'i char gtogs pa'i gzhan gyi dbang gi gnas byed pas so / /
de dag 'dren pa'i phyir ro zhes bya ba ni rnam par byang ba'i char gtogs pa'i gzhan gyi dbang gi gnas byed pas so / /
ni'i phyir bstan bcos 'di gnyis mi mthun par gyur ce na /
smras pa /
slob dpon dbyig gnyen gyis spyi'i gnas las brtsams pa'i phyir ngo bo nyid rnam pa gsum spyir bstan to / /
ngo bo nyid med na ni nye bar gyur pa'i gnas las brtsams pa'i phyir /
gzhan gyi dbang gi ngo bo kho na dang sbyar nas bstan te /
so so nas don re re smos pas 'gal ba med do / /
yang na rnam par smin pa'i rnam par shes pa zhes kyang bya ste /
'khor na dge ba dang mi dge ba'i las kyi rnam par smin pa'i 'bras bu rab tu 'dren pa'i phyir ro zhes 'byung ste /
de la rnam par smin pa zhes bya ba yang don rnam pa gsum gyi phyir te /
dang po ni rnam par gyur nas rnam par smin par 'gyur ba'i phyir rnam par smin pa zhes bya'o / /
gnyis pa ni dus tha dad pa na rnam par smin par 'gyur ba'i phyir rnam par smin pa zhes bya'o / /
gsum pa ni ris tha dad pa rnam par smin par 'gyur ba'i phyir rnam par smin pa zhes bya ste /
de yang rgyu ni dge ba dang mi dge ba yin la 'bras bu ni lung du mi ston pa yin pa'i phyir rnam par smin pa zhes brjod do / /
rnam pa gsum las 'dir ni gsum pa ris tha dad pa bzung ste /
snga ma gnyis ni spyi'i ming yin pas rnam par smin pa gzhan du yang gtogs pa'i phyir ro / /
yang na dri ma med pa'i rnam par shes pa zhes kyang bya ste /
shin tu rnam par dag pa'i zag pa med pa'i chos rnams kyi gnas su gyur pa'i phyir ro zhes 'byung ste /
'di ni gya nom par mngon par rdzogs par sangs rgyas pa'i gnas skabs su me long lta bu'i ye shes dang mtshungs par ldan pa'i sems kyi bdag nyid la dri ma med pa'i rnam par shes pa zhes bya ste /
shin tu rnam par dag pa'i ye shes dang /
ting nge 'dzin la sogs pa zag pa med pa'i lam gyi chos kyi gnas su gyur pa'i phyir dang /
de bzhin gshegs pa'i yon tan bkod pa'i mdo las ji skad du /
de bzhin gshegs pa'i dri med rnam shes ni / /
shin tu dag cing zag med dbyings yin pas / /
sgrib pa thams cad las ni rnam par dgrol / /
me long lta bu'i ye shes mtshungs par ldan / /
zhes gsungs pa lta bu'o / /
rgya cher rnam par bshad pa ni bstan bcos rnam par rig pa tsam du grub pa'i 'grel pa las bstan pa bzhin du rig par bya'o // //
bam po nyi shu gcig pa /
blo gros yangs pa len pa'i rnam par shes pas gnas dang /
rnam par gzhag pa byas pa'i phyir rnam par shes pa tshogs drug po dag 'jug pa 'di lta ste /
mig gi rnam par shes pa dang /
rna ba dang /
sna dang /
lce dang /
lus dang /
yid kyi rnam par shes pa'o zhes bya ba 'di man chad ni gnyis pa rnam par shes pa rnams lhan cig 'jug pa'i bye brag ston par mdzad do / /
'di yang rnam pa gsum gyis bstan te /
don dang dpe dang /
dpe dang don du sbyar ba'o / /
dang po yang rnam pa gnyis su dbye ste /
len pa'i rnam par shes pa rnam par shes pa'i tshogs drug po dag dang lhan cig 'jug pa bstan pa dang /
blo gros yangs pa gal te zhes bya ba man chad kyis yid kyi rnam par shes pa lnga po dag dang /
lhan cig 'jug pa'i mang nyung bstan pa'o / /
de yang dang po ni rtsa ba yan lag la ltos nas lhan cig 'jug pa rnam par 'byed pa yin la /
phyi ma ni yid kyi rnam par shes pa lnga po dag la ltos nas lan cig 'jug pa bstan pa yin no / /
bstan bcos rnal 'byor spyod pa'i sa la sogs pa las ni don dang po las brtsams nas lhan cig 'jug pa ston to / /
'dir nyon mongs pa can gyi yid kyi lhan cig 'jug pa bstan pa'i rigs pa las ma bstan pa ni /
dang po dang tha ma smos pas yid kyi shes par 'gyur ba'i phyir mdor bsdus nas ma bstan te /
de'i phyir rnal 'byor spyod pa'i sa la sogs pa las /
nyon mongs pa can gyi yid kyang bsdus nas cig car lhan cig 'jug pa ston pa yin no / /
dang po yang rnam pa gnyis kyis bstan te /
lhan cig 'jug pa mdor bstan pa dang /
gal gyi dbang du mdzad nas bzlas te bshad pa'o / /
'di ni dang po mdor bstan pa ste /
'di ltar len pa'i rnam par shes pas gnas byas pa'i phyir rnam par shes pa'i tshogs drug po mig la sogs pa'i rnam par shes pa gong nas gong du 'phel bar 'gyur ba'o / /
de la rnam par shes pa dang bcas pa'i mig dang /
gzugs kyis rkyen byas nas mig gi rnam par shes pa skye ste /
mig gi rnam par [(]shas [,]shes [)]pa dang lhan cig rjes su 'jug pa dus mtshungs pa spyod yul mtshungs pa /
rnam par rtog pa'i yid kyi rnam par shes pa yang 'gag go zhes bya ba la sogs pa ni gnyis pa gal gyi rjes su bzlas te bshad pa'o / /
'di rnam pa gnyis su dbye ste /
mig gi rnam par shes pa gdon mi za bar yid kyi rnam par shes pa dang lhan cig 'jug par bstan pa dang /
gzhan rnam par shes pa bzhi po dag yid kyi rnam par shes pa dang lhan cig par bstan pa'o / /
'di ni dang po ste de la zhes bya ba ni bstan bcos rigs pa'i sgo dang sbyar na don rnam pa gnyis yod de /
brjod pa gleng bslang ba'i don dang /
rnam par bsal nas yongs su bzung ba'i don to / /
gong du rnam par shes pa lhan cig 'jug pa zhes mdor gsungs mod kyi /
da dung lnga po dag ni gdon mi za bar yid kyi rnam par shes pa la brten pa yin la /
yid ni lnga po dag la brten pa ma yin par rnam par ma phye bas 'dir don de lta bu dag gis gleng bslang ba'i ched du de la zhes bya ba gsungs so / /
gzhan yang lhan cig 'jug pa bshad na don mang du yod pa las cig car rdzogs par ma bshad de /
don gzhan rnam par bsal nas don 'di yongs su gsung ba'i phyir yang de la zhes bya ba gsungs so / /
rnam par shes pa dang bcas pa'i mig ces bya ba ni mig rnam pa gnyis te /
rnam par shes pa dang bcas pa'i mig ni bstan pa mtshungs pa'i mig ces bya'o / /
rnam par shes pa med pa'i mig ni de dang mtshungs pa zhes bya ste /
de dang mtshungs pa las rnam par phye ba gang yin pa de ni rnam par shes pa dang bcas pa'i mig ces bya'o / /
bsten pa mtshungs pa dang /
de dang mtshungs pa de yang bstan pa rnams las so so nas bshad pa mi mthun te /
thams cad yod par smra ba dag ni khams bco brgyad las brtsams nas bsten pa mtshungs pa dang /
de'i bsten pa mtshungs pa'i don ston pas 'di lta ste /
khams bco brgyad las las kyi nus pa dang bcas pa ni bsten pa mtshungs pa zhes bya'o / /
las kyi nus pa med pa ni de dang mtshungs pa zhes bya'o zhes zer te /
de'i phyir mdzod kyi bstan bcos las du ni bsten pa mtshungs pa yin te /
du ni de'i bsten pa mtshungs pa yin zhe na /
tshig le'ur byas pa las /
chos ni rten bcas gzhan rnam gnyis / /
rang gi las ni mi byed de / /
zhes 'byung ste /
'di nyid kyi 'grel pa las chos kyi khams gcig ni bsten pa mtshungs pa kho na yin te /
'di lta ste /
'phags pa rnams kyi 'dres pa'i sems so zhes 'byung ngo / /
chos kyi khams thams cad ni yid kyi rnam par shes pa'i yul yin pa'i phyir bstan bcos bye brag tu bshad pa chen po las kyang chos gang yang dus gsum gyis ma bsdus pa med de /
yid kyi rnam par shes pa'i yul yin pa'i phyir ro zhes bshad de /
zhib tu de nyid las bstan pa bzhin no / /
khams bcu bdun po dag yid kyi rnam par shes pas dmigs pa thams cad kyang bsten pa mtshungs pa yin la /
de'i bsten pa mtshungs pa ni med do zhe na /
smras pa /
khams bcu bdun po dag yid kyi rnam par shes pa la brten nas bsten pa mi mtshungs par rnam par gzhag pa ma yin gyi so so'i dbang po dang /
yul tha dad pa phun tshun ltos pa la brten nas bstan pa yin no / /
'di lta ste /
mig ni gzugs la ltos la /
gzugs ni mig la ltos pa nas lus ni reg bya la ltos la /
reg bya ni lus la ltos pa'i bar du'o / /
gal te de lta na yid kyi khams ni chos kyi khams 'ba' zhig la ltos nas bsten pa mtshungs pa dang /
de'i bsten pa mtshungs pa rnam par gzhag pa'i 'gyur bas don ni gzhan khams bcu bdun po dag la dmigs pa dag ni bsten pa mtshungs pa ma yin pa nyid du 'gyur ro zhe na /
don de lta yin mod kyi /
'on kyang yid kyi khams yid kyi rnam par shes pa'i khams ni chos thams cad khong du chud cing togs par 'gyur ba'i phyir /
rang gi byed pa la brten nas bsten pa mtshungs par rnam par gzhag ste /
ji ltar mig la sogs pa'i dbang po dag la mthong ba la sogs pa'i nus pa yod pa nges par de'i bsten pa mtshungs pa mi gzhag pa yin no / /
slob dpon gzhan kha cig ni chos kyi khams kyis chos thams cad bsdus pas khams bcu bdun po dag kyang chos zhes bya'o zhes zer te /
des de skad du smra bar mi bya'o / /
chos kyi ming du spyir 'dra yang chos kyi khams tha dad pa'i phyir /
des na sngar bstan pa nyid shin tu rigs pa dang mthun pa yin no / /
'di ltar khams bcu bdun po gzhan dag la yang bsten pa mtshungs pa dang /
de'i bsten pa mtshungs pa yod de /
bsten pa mtshungs pa dang de'i bsten pa mtshungs pa yang ji lta bu zhe na /
'di lta ste /
rang gi las la gnas shing rang gi las byed pa ni bsten pa mtshungs pa zhes bya'o / /
rang gi las mi byed pa ni de'i bsten pa mtshungs pa zhes bya'o / /
de la mig gi khams kyis mthong ba'am /
lta ba'am /
lta bar 'gyur ba ni bsten pa mtshungs pa'i mig ces bya'o / /
de bzhin du yid kyi khams kyi bar du re re la yang rang gi khams la rang gi las rgya cher rnam par bshad par bya'o / /
kha che'i bye brag tu smra ba dag ni de'i bsten pa mtshungs pa'i mig ni rnam pa bzhi kho na ste /
gzugs rnams ma mthong bar 'gags pa'am /
'gag par 'gyur ba'am /
mi skye ba'i chos can no zhes ston to / /
nub phyogs pa'i slob dpon kha cig ni rnam pa lnga'o zhes 'chad de /
mi skye ba'i chos can la rnam pa gnyis su phye na /
rnam par shes pa dang bcas pa dang rtogs pa dang /
rnam par shes pa med par rtogs par 'gyur te /
lus kyi khams kyi bar du yang rig par bya'o / /
de'i bsten pa mtshungs pa zhes bya ba ni mi skye ba'i chos can kho na'o zhe'o / /
gzugs kyi khams kyang mig gis mthong ba'am lta bar 'gyur ba gang yin pa de ni bsten pa mtshungs pa'i gzugs zhes bya'o / /
de'i bsten pa mtshungs pa'i gzugs ni rnam pa bzhi ste /
yid kyi khams kyi bar du yang so so'i dbang po la ltos nas rang gi las byed mi byed pa la bsten pa mtshungs pa dang /
de'i bsten pa mtshungs pa bstan par shes par bya'o / /
gal te mig gi dngos po gcig la dmigs na yang bsten pa mtshungs pa zhes bya la /
gzhan thams cad la dmigs na yang bsten pa mtshungs pa zhes bya ste /
de'i bsten pa mtshungs pa yang de bzhin no / /
de bzhin du yid kyi khams kyi bar du rgya cher bshad pa yang de bzhin du rig par bya ste /
bstan bcos sems sna tshogs bstan pa las kyang de skad du ston to / /
bstan bcos bye brag tu bshad pa chen po las na rnam pa gsum yod de /
slob dpon dang po'i bshad pa ni mdzod kyi bstan bcos las 'byung ba dang mthun no / /
kha cig ni 'di skad du gzugs rnams lta ba'i mig kyang sems can bdag nyid la ni bsten pa mtshungs pa'i mig ces bya la /
sems can gzhan dag la ni de'i bsten pa mtshungs pa'i mig ces bya'o / /
gzugs rnams mi lta ba'i mig kyang sems can bdag nyid la ni de'i bsten pa mtshungs pa'i mig ces bya la /
sems can gzhan dag la yang de'i bsten pa mtshungs pa'i mig ces bya'o zhe'o / /
yang kha cig ni 'di skad du gzugs rnams lta ba'i mig kyang sems can bdag nyid la ni bsten pa mtshungs pa'i mig ces bya la /
sems can gzhan dag la ni bsten pa mtshungs pa yang ma yin la /
de'i bsten pa mtshungs pa yang ma yin no / /
gzugs rnams la mi lta ba'i mig kyang sems can bdag nyid la de'i bsten pa mtshungs pa'i mig ces bya la /
sems can gzhan dag la ni bsten pa mtshungs pa'i mig kyang ma yin la /
de'i bsten pa mtshungs pa yang ma yin no zhe'o / /
de de skad du smra bar mi bya ste /
ji ltar mig dang bcas pa bzhin du bsten pa mtshungs pa yang ma yin la /
de'i bsten pa mtshungs pa yang ma yin par 'gyur la /
de 'di skad du brjod par bya ste /
bshad pa rnam pa gsum las bshad pa dang po ni rigs pa dang mthun pa yin no zhes 'byung ste /
zhib tu de nyid las bstan pa bzhin no / /
gzhan yang mdzod kyi bstan bcos las mig ni thun mong ma yin pa'i phyir /
rgyun gcig la brten nas bsten pa mtshungs pa dang /
de'i bsten pa mtshungs pa rnam par gzhag pa yin la /
gzugs ni thun mong ma yin pa'i phyir rgyun mang po la brten nas bsten pa mtshungs pa dang de'i bsten pa mtshungs pa rnam par gzhag pa yin te /
gzugs kyi khams la ji lta ba bzhin du sgra dang dri dang /
ro dang /
reg bya'i khams la yang de bzhin no / /
sgra ni gzugs ji lta ba bzhin du rung na dri dang ro dang reg bya gsum ni dbang po dang phrad par gyur pa na gdod len pas thun mong ma yin pa'i phyir gcig len gyi gzhan ni ma yin pas mig la sogs pa bzhin du bshad pa ni rigs kyi gzugs ji lta ba bzhin no zhes bshad pa ni mi rigs so zhe na /
de lta bu'i rigs pa yod kyang thun mong ba'i don yang yod de /
de ci'i phyir zhe na /
dri la sogs pa'i khams gsum ni gcig dang /
gzhan dag la yang sna la sogs pa rnam par shes pa bskyed par rung gi mig la sogs pa ni de lta ma yin pas de'i phyir gzugs bzhin du bshad dgos so zhes 'byung ngo / /
bstan bcos sems sna tshogs bstan pa las kyang 'di lta ste /
mig gis gzugs la lta ba ni cha dang bcas pa yin la /
gzugs la mi lta ba ni gzhan gyi cha dang bcas pa yin te /
'di ltar gzugs la mig gis lta ba ni cha dang bcas pa yin la /
mi lta ba ni gzhan gyi cha dang bcas pa yin pas so / /
de la bye brag ni gal te mig gcig gi cha dang bcas pa yin na gzhan thams cad kyang cha dang bcas pa yin la /
gal te gcig gzhan gyi cha dang bcas pa yin na gzhan thams cad kyang gzhan gyi cha dang bcas pa gzugs la lta ba yin no / /
lta ba cha dang bcas pa gang yin pa de ni gzhan rna ba dang /
sna dang /
lce dang /
lus kyi ma yin te /
sgra dang /
dri dang /
ro dang /
reg bya'i rnams kyang de bzhin no / /
don dam par ni mig bzhin du bshad par bya'o / /
kun rdzob kyi grangs ni gzugs bzhin du bshad par bya'o zhes 'byung ngo / /
bstan bcos bye brag tu bshad pa chen po las ni 'di ltar sgra dang /
dri dang /
ro dang /
reg bya'i khams kyang de bzhin te /
bsten pa mtshungs pa dang /
de'i bsten pa mtshungs pa'i rnam pa tha dad pa 'dra ba'i phyir ro / /
don 'di yang na kha cig so so rang gi lus la yod pa'i dri dang ro dang reg bya bsnam pa dang myang ba dang bye brag phyed par bya ba'i phyir de dag de skad du bshad de /
dri dang ro dang /
reg bya'i khams kyang kun rdzob kyi dbang du na ni gzugs kyi khams bzhin du bshad par bya ste /
'di ltar 'jig rten pa rnams 'di skad du /
ji ltar khyod kyis dri gang bsnams pa de ni bdag cag gis kyang bsnams so / /
khyod kyis ro gang myangs pa de ni bdag cag gis kyang myangs so / /
khyod kyis reg bya gang bye brag phyed pa de ni bdag cag gis kyang bye brag phyed do zhes zer bas so / /
don dam pa'i dbang du byas na dri dang ro dang /
reg bya'i khams ni mig gi khams bzhin du bshad par bya ste /
'di ltar sems can gcig gis gang bsnams pa'i dri'i khams gzhan gyis bsnam par mi nus pa dang /
sems can gcig gis gang myangs pa'i ro'i khams gzhan gyis myang bar mi nus pa dang /
sems can gcig gis bye brag phyed pa'i reg bya'i khams gzhan gyis bye brag phyed par mi nus pas so / /
reg bya'i khams gcig la sems can gnyis kyi lus phyogs so so nas 'dug pas thun mong du reg par gyur pa de don dam par gzugs kyi khams bzhin du bshad pa ma yin nam zhe na smras pa /
'di ltar reg bya'i khams rdul phra rab tsam mang po gcig tu bsdus pa la lus gnyis reg par gyur pa so so nas phyogs gcig thob pa yin gyi /
thun mong du thob pa med pa'i phyir don dam par mig gi khams bzhin du bshad par bya ste /
dri dang ro'i khams gnyis kyang de bzhin du rig par bya'o / /
gzhan kha cig ni pha rol dang sems can ma yin pa rnams kyi dri dang reg bya bsnam pa dang /
myang ba dang /
bye brag phyed pa spyad zin pa dang /
yongs su spyad pa'i dus gang yin pa de ni kun rdzob kyi dbang du byas nas gzugs kyi khams bzhin du bshad par bya'o / /
'di ltar 'jig rten pa rnams thun mong du thob pa yin no zhes zer ba'i phyir ni don dam pa'i dbang du byas nas mig gi khams bzhin du bshad par bya ste /
gcig gis yongs su spyad pa gzhan gyis mi mthong ba'i phyir ro / /
yongs su spyad zin pa'i dri dang /
ro dang reg bya'i khams gang yin pa de ni don dam pa la brten nas gzugs kyi khams bzhin du bshad na mi rung ba med de /
don de ni 'di lta ste /
ma 'ongs pa na yod pa dang /
da ltar gyi dus su 'jug cing mang po la sogs pas thun mong du thob pa'i don gyi phyir ro zhe'o / /
de la don snga ma dang sbyar na ni 'di skad du dri dang ro dang reg bya'i khams ni kun rdzob kyi don la brten nas ni gzugs kyi khams bzhin du bshad par bya'o / /
don dam pa'i don la brten nas ni mig gi khams bzhin du bshad par bya'o zhes brjod par bya'o / /
don phyi ma dang sbyar na ni 'di skad du /
dri dang ro dang /
reg bya'i khams yongs su spyad zin pa gang yin pa dang /
yongs su spyad pa'i dus gang yin pa de ni kun rdzob kyi don la brten nas gzugs kyi khams bzhin du bshad par bya'o / /
don dam pa'i don la brten nas ni mig gi khams bzhin du bshad par bya'o / /
yongs su ma spyad pa gang yin pa de ni don dam pa'i don la brten nas gzugs kyi khams bzhin du bshad par bya'o zhes bshad na yang 'di mi rung ba med do zhes brjod par bya ste /
de'i phyir bstan bcos kun las kyang de skad bstan to / /
gzugs kyi khams ji lta ba bzhin du sgra dang dri dang ro dang reg bya'i khams kyang de bzhin no / /
'di ltar dri dang ro dang reg bya ni thun mong du dmigs pa'i phyir dang /
mig la sogs pa'i rnam par shes pa drug gi bsten pa mtshungs pa dang /
de'i bsten pa mtshungs pa ni skye ba dang /
mi skye ba'i chos can gyi phyir yid kyi khams bzhin du bshad par bya'o / /
da ni bsten pa mtshungs pa dang /
de'i bsten pa mtshungs pa'i nges pa'i tshig bshad par bya ste /
mdzod kyi bstan bcos ni don rnam pa gsum mo zhes bshad de /
de'i phyir de nyid las bsten pa mtshungs pa dang /
de'i bsten pa mtshungs pa'i don gang zhe na /
smras pa /
dbang po dang yul dang rnam par shes pa gsum phan tshun 'dus shing 'dres par gyur pa'i phyir cha zhes bya'o / /
yang na cha zhes bya ba ni las byed pa'o / /
gzhan yang cha zhes bya ba ni reg bya mtshungs par skyes pa la /
cha 'di yod pa'i phyir bsten pa mtshungs pa zhes bya'o / /
'di las bzlog pa ni de'i bsten pa mtshungs pa zhes bya ste /
bsten pa mtshungs pa ma yin pa de'i bsten pa mtshungs pa dang /
rnam pa mi mtshungs pas de'i bsten pa mtshungs pa zhes bya'o zhes 'byung ste /
yang dag pa'i rigs pa las kyang 'di dang mthun par bshad do / /
bstan bcos sems sna tshogs bstan pa las cha dang bcas pa las gzhan gyi cha dang bcas pa la don ci yod ce na /
smras pa /
cha dang bcas pa'i dus rdzogs pa ni cha dang bcas pa zhes bya'o / /
mig gi khams rnam pa gnyis po las dang bcas pa dang /
las med pa de dag las kyi cha dang bcas pa zhig gam /
'on te las kyi med pa'i cha dang bcas pa zhig ce na /
cha dang bcas pa de las med pa yang yod /
las kyi cha dang bcas pa yang yod /
cha dang bcas pa cha gnyi ga dang ldan zhing /
cha dang bcas par phan tshun bsten pa yod par 'chad pa yang yod do zhes 'byung ngo / /
mdo sde pa dag ji ltar 'dod pa ni da dung gzhung yang dag pa nyid mthong ste /
theg pa chen po pa dag dang mthun par 'dod par bshad pa dang 'gal ba med do / /
'dir theg pa chen po'i bstan pa dang sbyar na bstan bcos rnams so so nas bshad pa mi mthun te /
slob dpon dbyig gnyen gyis mdzad pa'i phung po lnga'i rab tu byed pa las ni nang gi skye mched lnga la brten nas bsten pa mtshungs pa'i don ston te /
de'i phyir de nyid las bsten pa mtshungs pa du zhe na /
nang gi gzugs can lnga ste rang gi rnam par shes pa dag yul thun mong ba nyid kyi phyir ro / /
de dang mtshungs pa du zhe na /
de dag nyid rang gi rnam par shes pas stong pa ste /
rang gi rigs pa dang mthun pa'i phyir ro zhes 'byung ste /
de la bsten pa mtshungs pa ni yul mtshungs pa nyid kyi don gyi phyir bsten pa mtshungs pa'o / /
bstan bcos chos mngon pa kun las btus pa dang /
chos mngon pa sna tshogs kun las btus pa las kyang phung po lnga'i rab tu byed pa las bstan pa dang don mthun par 'byung ste /
de'i phyir chos mngon pa kun las btus pa las ji ltar na bsten pa mtshungs pa dang /
de dang mtshungs pa yin te /
bsten pa mtshungs pa dang /
de dang mtshungs pa ni du zhig /
ci'i phyir bsten pa mtshungs pa dang /
de dang mtshungs par rtag ce na /
rnam par shes pa dang ma bral zhing de dang 'dra ba'i dbang po yul la rgyun du 'byung ba'i phyir dang /
rnam par shes pa dang bral zhing rang dang 'dra ba rgyun du 'byung ba'i phyir yang bsten pa mtshungs pa dang /
de dang mtshungs par blta'o zhes 'byung ste /
de la dang po bstan pa mtshungs pa yin te /
dbang po dang rnam par shes pa gnyi ga 'dra zhing yul rnams la /
rgyun du skye ba'i phyir dbang po dang rnam par shes pa 'dra bar 'jug pa'i don la bsten pa mtshungs pa'i zhes bshad do / /
gnyis pa ni de dang mtshungs pa yin te /
dbang po rnams rnam par shes pa dang bral zhing rang 'dra ba'i rnam pa rgyun du skye ba'i phyir dbang po rnam par shes pa dang phrad par ma gyur kyang rang gi bdag nyid dbang po dang 'dra ba'i rnam pa rgyun du skye zhing dbang po dang 'dra ba'i don la de dang mtshungs pa zhes bshad de /
de yang gzugs kyi phung po'i phyogs gcig dang /
gzugs can gyi khams dang /
skye mched lnga'i phyogs gcig ni bsten pa mtshungs pa dang /
de dang mtshungs pa yin no / /
bstan bcos rnal 'byor spyod pa'i sa las kyang nang gi skye mched lnga la brten nas ston to / /
de'i phyir de nyid las khams bco brgyad po de dag las du ni mtshungs pa yin /
du ni de dang mtshungs pa yin zhe na /
smras pa /
mig gi khams rnam par shes pa dang bcas pa ni mtshungs pa yin no /
de las gzhan pa ni de dag dang mtshungs pa yin no / /
mig gi khams la ji lta ba bzhin du lus kyi khams kyi bar du yang de bzhin no / /
mtshungs pa dang /
de dang mtshungs pa gang yin pa de ni dbang pos zin pa'i nang gi khams rnams las bsam pa yin gyi gzugs la sogs pa'i phyi rol gyi dag la ni ma yin no / /
chos kyi khams dmigs pa dang bcas pa gang yin pa de ni sems kyi khams dang 'dra bar blta bar bya'o / /
dmigs pa med pa gang yin pa de ni gzugs la sogs pa dang 'dra'o zhes 'byung ste /
rnam par shes pa dang bcas pa'i rna ba la sogs pa la yang de bzhin du rig par bya'o / /
mig gi rnam rnam par shes pa dang lhan cig rjes su 'jug pa zhes bya ba la sogs pas ni mig gi rnam par shes pa 'byung ba na gdon mi za bar rnam par rtog pa'i yid kyi rnam par shes pa dus gcig tu rjes su 'jug cing yul gcig la dmigs par bstan pa'o / /
rnam par shes pa dang bcas pa'i rna ba dang /
sna dang /
lce dang /
lus dang /
sgra dang dri dang /
ro dang reg bya dag gis rkyen byas nas /
rna ba dang /
sna dang /
lce dang /
lus kyi rnam par shes pa skye ste /
rna ba dang /
sna dang /
lce dang /
lus kyi rnam par shes pa dang lhan cig rjes su 'jug pa dus mtshungs pa /
spyod yul mtshungs pa rnam par rtog pa'i yid kyi rnam par shes pa la yang 'jug go zhes bya ba ni gnyis pa gzhan rnam par shes pa bzhi po dag yid kyi rnam par shes pa dang lhan cig par bshad pa ste /
gong ma bzhin du rig par bya'o / /
blo gros yangs pa gal te de'i tshe mig gi rnam par shes pa gcig kho na 'jug na ni /
de'i dus su rnam par rtog pa'i yid kyi rnam par shes pa yang gcig kho na mig gi rnam par shes pa dang lhan cig rjes su 'jug ces bya ba 'di man chad ni gnyis pa yid kyi rnam par shes pa rnam pa lnga po dag lhan cig 'jug pa'i mang nyung rnam par phye ste bshad pa'o / /
'di yang rnam pa gnyis kyis bsten te /
yid kyi rnam par shes pa mig gi rnam par shes pa dang lhan cig 'jug pa bstan pa dang /
yid kyi rnam par shes pa mig la sogs pa'i rnam par shes pa gnyis sam gsum mam bzhi 'am lnga dang lhan cig 'jug pa bstan pa'o / /
'di ni dang po yid kyi rnam par shes pa mig gi rnam par shes pa dang lhan cig 'jug pa bstan pa ste /
dmigs pa gcig la mthun par gyur pa'i phyir ro / /
gal te de'i tshe rnam par shes pa'i tshogs gnyis sam gsum mam bzhi 'am lnga char 'jug pa na yang de'i dus su rnam par rtog pa'i yid kyi rnam par shes pa gcig kho na rnam par shes pa'i tshogs lnga po dag dang lhan cig rjes su 'jug pa'o zhes bya ba ni /
gnyis pa yid kyi rnam par shes pa dang mig la sogs pa'i rnam par shes pa dag lhan cig 'jug pa bstan pa'o / /
dmigs par bya ba'i yul mang nyung gi rjes su yid kyi rnam par shes pa yang mig la sogs pa'i rnam par shes pa dang /
lhan cig 'jug pas grangs kyi mang nyung ni nges pa med do / /
dgongs pa zab mo rnam par dgrol ba'i mdo las ni rnam par mi rtog pa'i yid kyi rnam par shes pa zhes 'byung /
tshig nges par 'grel pa'i mdo las ni rnam par rtog pa'i yid kyi rnam par shes pa zhes 'byung ste /
dpe 'di dang mthun pa'i phyir rnam par rtog pa zhes 'byung ba ni ma nor ba yin par shes par bya'o / /
blo gros yangs pa dper na chu'i klung chen po 'bab pa la gal te rlabs gcig 'byung ba'i rkyen nye bar gnas par gyur na rlabs kyang gcig kho na 'byung zhes bya ba 'di man chad ni gnyis pa dpe smos nas rnam par bshad pa'o / /
'di yang rnam pa gnyis su dbye ste / /
chu'i rlabs mang nyung gi dpe dang /
me long gi gzugs brnyan mang nyung gi dpe'o / /
dpe snga phyi gnyis bye brag tu gyur pa yang so so nas bshad pa mi mthun te /
kha cig na re dpe rnam pa gnyis gsungs pa'i dgongs pa ni so so nas tha dad de /
slob dpon yang dag bden pa'i brjed byang las /
ji skad du chu rlabs 'byung ba ni rnam par shes pa drug po dag rtsa ba'i rnam par shes pa dang /
skye 'gag mtshungs pa'i don gyi dpe bstan pa'o / /
me long gi dkyil 'khor las gzugs brnyan snang ba ni rnam par shes pa rnams 'byung ba rtsa ba'i rnam par shes pa'i bdag nyid rnam par shes pa drug po dag tu gyur pa ma yin pa'i dper bstan pa'o zhes 'byung ba lta bu'o zhe'o / /
kha cig na re dpe rnam pa gnyis gsungs pa'i dgongs pa ni tha dad pa med de /
gnyi ga yang rnam par shes pa rnams lhan cig tu 'jug pa'i dper bsten pa yin pas bstan bcos rnal 'byor spyod pa'i sa dang rnam par bshad pa las ji skad du bstan pa bzhin no zhe'o / /
'dir dpe rnam pa gnyis bshad pa yang bstan pa rnams las mi mthun te /
la lar ni gnas dang gnas pa rnam pa gnyis kyi bye brag rab tu bstan pa'i phyir /
dpe rnam pa gnyis gsungs pa yin bstan bcos rnal 'byor spyod pa'i sa las ji skad du don dam pa'i tshul rnam par gzhag pas 'jug pa gang zhe na /
mdor bsdu na rnam par shes pa ni rnam pa gnyis te /
kun gzhi rnam par shes pa dang 'jug pa'i rnam par shes pa'o / /
de la kun gzhi rnam par shes pa ni gnas yin no / /
'jug pa'i rnam par shes pa ni gnas pa yin te /
de yang rnam pa bdun te /
'di lta ste /
mig gi rnam par shes pa nas yid kyi rnam par shes pa'i bar ro / /
dper na chu'i chu bo dang rlabs lta bu 'am me long dang gzugs brnyan lta bu yin te /
de ltar na 'di ni don dam pa'i tshul gyis gnas dang gnas pa'i bye brag rnam par gzhag pa yin no zhes bstan pa lta bu'o / /
la lar ni brgyad pa dang bdun po dag lhan cig 'jug par rab tu bstan pa'i phyir gsungs pa yin te /
bstan bcos rnal 'byor spyod pa'i sa dang /
rnam par bshad pa las ji skad du bstan pa lta bu'o / /
la la las ni brgyad pa dang bdun po dag tha dad pa med pa'i don rab tu bstan pa'i phyir gsungs pa yin te /
bstan bcos rnam par rig pa tsam du grub pa las ji skad du rnam par shes pa brgyad po dag gi rang gi ngo bo nyid rnam pa gcig gi mtshan nyid ces nges par brjod du yang mi rung ste /
gnas dang rkyen dang mtshungs par ldan pa tha dad pa'i phyir dang gzhan yang gcig 'gag pa'i tshe /
gzhan mi 'gag pa'i phyir dang /
bsgo ba dang /
bsgo bar bya ba'i mtshan nyid so so tha dad pa'i phyir ro / /
nges par tha dad pa yang ma yin te /
mdo las rnam par shes pa brgyad po dag ni chu dang chu bo'i rlabs lta bur tha dad pa med par gsungs pa'i phyir dang /
nges par tha dad par gyur na rgyu dang 'bras bu'i ngo bo nyid ma yin par 'gyur ba'i phyir dang /
sgyu ma la sogs pa ltar nges pa'i dngos po med pa'i phyir ro zhes bstan pa lta bu'o / /
sngar gong du bshad pa ltar rnam par shes pa'i bye brag tu gyur pa'i mtshan nyid kyang kun rdzob la brten nas yid kyi de kho na'i don dam pa la ni ma yin te /
de kho na nyid kyi don dam pa la ni sems dang tha snyad chad pa'i phyir /
'phags pa sangs rgyas kyi sa'i 'grel pa las /
sems dang yid dang rnam par shes pa brgyad po dag kyang kun rdzob kyi mtshan nyid kyis ni tha dad la /
don dam pa'i mtshan nyid kyis tha dad pa med de /
mtshan nyid dang mtshan nyid kyi gzhi med pa'i phyir ro zhes bstan pa yin te /
'dir mdo sde'i dgongs pa la yang gong du bstan pa lta bu'i don yod par 'os so / /
yang na mdo sde las dpe rnam pa gnyis gsungs pa'i dgongs pa tha dad pas dpe snga ma ni lhan cig 'byung ba dang /
rgyu dang 'bras bu rgyun mi 'chad pa'i don gyi dper bstan pa yin te /
bstan bcos rnam par rig pa tsam du grub pa las ji skad du /
de la rgyun zhes bya bas ni chad pa dgag cing 'jug pa rtag pa ma yin par bstan pa ste /
chu bo'i rgyun bzhin du rgyu dang 'bras bu'i chos nyid de yin pas so zhes bstan pa lta bu ste /
zhib tu de nyid las 'byung ba bzhin no / /
dpe phyi ma ni lhan cig 'byung ba dang /
bdun pa mngon par 'grub pa dang /
nye bar spyod pa zad mi shes pa'i don gyi dper bstan pa yin no / /
snga ma la yang rnam pa gsum gyis bstan te /
rkyen gcig las rlabs gcig 'byung ba'i dpe dang rkyen mang po las rlabs mang po 'byung ba'i dpe dang /
'on kyang zhes bya ba man chad kyis rang gi rgyud rgyun mi 'chad par mi 'gyur ba'i dpe ste /
'di ni dang po rkyen gcig las rlabs gcig 'byung ba'i dpe'o / /
gal te rlabs gnyis sam /
gal te rlabs rab tu mang po dag 'byung ba'i rkyen nye bar gnas par gyur na rlabs mang po dag 'byung ste zhes bya ba ni gnyis pa rkyen mang po las rlabs mang po 'byung ba'i dpe'o / /
'on kyang chu'i klung de rang gi rgyun gyis rgyun chad par yang mi 'gyur la /
yongs su zad par mi 'gyur ro zhes bya ba ni gsum pa rang gi rgyun chad par mi 'gyur ba'i dpe'o / /
'phags pa lang kar gshegs pa las kyang 'di dang mthun par 'byung ste /
de'i phyir tshigs su bcad pa las /
ji ltar rgya mtshor rgyu rkyen gyis / /
dba' rlabs sna tshogs byung nas ni / /
mngon du bya bar rab 'jug kyang / /
rgyun ni chad par 'gyur med ltar / /
kun gzhi rgya mtsho de bzhin te / /
yul gyi rlung ni rab bskyod pas / /
rnam shes dba' rlabs rtag tu 'byung / /
bya ba dag ni nye bar 'jug /
ces gsungs pa yin no / /
gzhan yang dper na me long gi dkyil 'khor shin tu yongs su dag pa la /
gal te gzugs brnyan gcig 'byung ba'i rkyen nye bar gnas par gyur na gzugs brnyan yang gcig kho na 'byung ngo zhes bya ba 'di man chad ni gnyis pa me long gi dkyil 'khor gyi gzugs brnyan mang nyung gi dpe zhes bya ba ston to / /
'di yang rnam pa gsum du dbye ste /
rkyen gcig las gzugs brnyan gcig 'byung ba'i dpe dang /
rkyen mang po las gzugs brnyan mang po 'byung ba'i dpe dang /
nye bar spyod pa zad mi shes pa'i dpe ste 'di ni dang po rkyen gcig las gzugs brnyan gcig 'byung ba'i dpe bstan pa'o / /
gal te gzugs brnyan gnyis sam /
gal te rab tu mang po dag 'byung ba'i rkyen nye bar gnas par gyur na gzugs brnyan mang po dag 'byung zhes bya ba ni /
gnyis pa rkyen mang po las gzugs brnyan mang po 'byung ba'i dpes bstan pa'o / /
me long gi dkyil 'khor de dag gzugs brnyan gyi dngos pos yongs su 'gyur ba yang ma yin la /
nye bar spyod pa zad par mngon par yang med do zhes bya ba ni /
gsum pa nye bar spyod pa zad mi shes pa'i dpes bstan pa'o / /
me long gi dkyil 'khor de gzugs brnyan gyi dngos por yongs su 'gyur ba yang ma yin zhes bya ba la sogs pas ni slob dpon yang dag bden pa'i brjed byang las me long las gzugs brnyan 'byung ba ni rkyen la ltos pas me long nyid gzugs brnyan gyi dngos por 'gyur ba ni ma yin no / /
rnam par shes pa drug po yul gyi rkyen la ltos nas skye ba yang rnam par shes pa drug po snga ma'i sa bon las rnam par shes pa drug po'i phyi ma'i skye ba'i rtsa ba'i rnam par shes pa'i bdag nyid rnam par shes pa drug po dag gi dngos por gyur pa ni ma yin no zhes bshad do / /
'dir yongs su 'gyur ba rnam par shes pa yang don rnam pa gnyis dang ldan te /
dang po ni rgyur gyur pa ste /
sa bon kun gzhi rnam par shes pa gyur nas rnam par shes pa bdun po dag mngon par 'grub pa'o / /
gnyis pa ni 'bras bur gyur pa ste /
mngon du spyod pa kun gzhi rnam par shes pa rang gi rgyu mtshan gyi rnam par ni snang la mig la sogs pa'i rnam par shes pa bdun po dag tu ni ma gyur pa'o / /
mdo 'di las ni 'bras bur gyur pa la ma dgongs nas de'i phyir me long gi dkyil 'khor de gzugs brnyan gyi dngos po yongs su gyur pa yang ma yin zhes bya ba gsungs so / /
gzhan yang me long gi dkyil 'khor de gzugs brnyan ston pa la zad pa med par gsungs pa'i dgongs pa ni /
kun gzhi rnam par shes pa 'bras bu bskyed pa la zad pa med par ston to / /
ci'i phyir nyan thos kyi lung las chu bo'i rlabs nyi tshe'i dpe smos she na /
smras pa /
don de ni brda phrad par zad de /
mdor bsdus pa'i phyir ma bstan to / /
gal te de lta na ci'i phyir dgongs pa zab mo rnam par dgrol ba'i mdo dang tshig nges par 'grel ba'i mdo las dpe rnam pa gnyis tshang bar smos she na /
rgya gar gyi dpe nyid las bye brag 'di yod pas so / /
de bzhin du blo gros yangs pa chu klung lta bu'i len pa'i rnam par shes pas gnas pa dang /
rnam par gzhag pa byas pa'i phyir /
gal te de'i tshe mig gi rnam par shes pa gcig 'byung ba'i rkyen nye bar gnas par gyur na de'i dus su mig gi rnam par shes pa yang gcig kho na 'jug ces bya ba 'di man chad ni gsum pa dpe dang don du sbyar ba'o / /
'di yang rnam pa gnyis su dbye ste /
rkyen gcig las rnam par shes pa gcig 'jug pa dang /
rkyen mang po las rnam par shes pa mang po 'jug par bstan pa ste /
'di ni dang po rkyen gcig las rnam par shes pa yang gcig kho na 'jug par bstan pa'o / /
gal te de'i tshe rnam par shes pa'i tshogs lnga char gyi bar dag 'byung ba'i rkyen nye bar gnas par gyur na /
de'i dus su rnam par shes pa'i tshogs kyang lnga char 'jug go zhes bya ba ni gnyis pa rkyen mang po las rnam par shes pa yang mang por 'jug par bstan pa ste /
gong ma bzhin du rig par bya'o / /
blo gros yangs pa de ltar byang chub sems dpa' chos gnas pa shes pas /
gnas dang rnam par gzhag pa byas pa'i phyir sems dang yid dang /
rnam par shes pa'i gsang ba la mkhas pa yin mod kyi /
'on kyang de bzhin gshegs pa rnams ni de tsam gyis de dag la sems dang yid dang rnam par shes pa thams cad kyi gsang ba la mkhas pa'i byang chub sems dpa' zhes mi 'dogs so zhes bya ba 'di man chad ni gnyis pa gsang ba la mkhas pa rnam par 'byed cing sngar zhus pa rnam pa gnyis kyis lan ston par mdzad do / /
'di yang rnam pa gnyis su dbye ste /
zhus pa bzhin du yang dag par rnam par bshad pa dang blo gros yangs pa de tsam gyis zhes bya ba man chad kyis sngar zhus pa'i lan spyir gsungs pa'o / /
dang po yang rnam pa gnyis kyis bstan te /
sa'i mdun rol pa rnams de bzhin gshegs pas lung bstan pa ma yin par bstan pa dang sa la gnas pa rnams de bzhin gshegs pas lung bstan pa yin par bstan pa ste /
'di ni dang po'o / /
de la chos gnas pa zhes bya ba ni thams cad yod par smra ba'i gzhung gis 'bras bu'i chos rgyu la gnas par shes pa'i phyir chos gnas pa zhes bya ste /
de'i phyir bstan bcos bye brag tu bshad pa chen po las /
ci'i phyir chos gnas pa shes pa zhes bya zhe na /
smras pa /
chos zhes bya ba ni 'bras bu yin la /
gnas par zhes bya ba ni rgyu yin no / /
'bras bu'i chos gnas pa'i rgyu shes pa ni chos gnas pa shes pa zhes bya ste /
'di ltar khams gsum pa'i 'bras bu rab dang 'bring dang tha ma gnas pa'i rgyu shes pa ni chos gnas pa shes pa zhes bya'o / /
rgya cher bshad pa ni de nyid las bstan pa bzhin no / /
mdo sde pa dag ni chos rtag tu gnas par shes pa'i phyir /
chos gnas pa shes pa zhes bya'o zhes zer te /
de'i phyir bstan bcos de kho na nyid grub pa las chos rnams kyi 'byung gnas shes pa ni chos gnas pa shes pa zhes bya ste /
ji ltar skye ba'i rkyen gyis rga shi zhes bya ba dang /
de bzhin du ma rig pa'i rkyen gyis 'du byed ces bya ba lta bu ste /
de bzhin gshegs pa bzhugs kyang rung de bzhin gshegs pa mi bzhugs kyang rung ste /
ngo bo nyid 'di ni rtag tu gnas pa'i phyir chos gnas pa shes pa zhes bya'o zhes 'byung ngo / /
'dir theg pa chen po'i bstan pa dang sbyar na bstan bcos rnam par bshad pa las chos gnas pa shes pa zhes bya ba ni 'di lta ste /
mdo sde las brtsams nas chos kyi sgo mo rnam par gzhag pa'o zhes 'byung ngo / /
bstan bcos rnal 'byor spyod pa'i sa las kyang 'di dang don mthun par 'byung ste /
de'i phyir de nyid las chos gnas pa shes pa ji ltar shes par bya zhe na /
bcom ldan 'das kyis ji ltar gzhag pa dang /
bstan pa bzhin du phyin ci ma log par shes par bya'o zhes 'byung ngo / /
gzhan yang de nyid las /
chos gnas pa shes pa gang zhe na /
'di lta ste /
ji ltar 'di na kha cig rkyen 'di pa nyid kyi rten cing 'brel bar 'byung ba dang mthun pa'i gtam phyin ci ma log pa thos nas /
rten cing 'brel par 'byung ba'i 'du byed rnams kyi rgyu dang /
'bras bu'i gnas skabs de so so'i skye bo'i sa la gnas bzhin du thos pa dang bsam pa dang /
bsgom pa las byung ba'i tshul bzhin yid la byed pas yang dag pa ji lta ba bzhin du sdug bsngal la yang dag par sdug bsngal bar kun 'byung ba dang /
'gog pa dang /
lam la yang dag par lam yin par shes rab kyis 'jug cing mos par byed de /
de ltar rgyu dang 'bras bu ji lta ba bzhin du gnas pa'i chos rnams kyi shes pa gang yin pa 'di ni chos gnas pa shes pa zhes bya'o zhes 'byung ba yin te 'dir gsungs pa yang don gyis bstan bcos rnam par bshad pa dang /
rnal 'byor spyod pa'i sa las bstan pa dang mthun no / /
de ni 'di skad du sa'i mdun rol gyi byang chub sems dpa' dag chos gnas pa shes pa'i stobs kyis /
sems dang yid dang rnam par shes pa'i kun rdzob kyi bye brag khong du chud mod kyi /
'on kyang da dung sems dang yid dang rnam par shes pa'i gsang ba'i don dam pa ma rtogs pas /
de'i phyir bcom ldan 'das kyis de tsam gyis de dag la mkhas pa'i byang chub sems dpa' zhes mi 'dogs so zhes bstan par 'gyur ro / /
blo gros yangs pa byang chub sems dpa' gang gis nang gi so so yang dag pa ji lta ba bzhin du len pa mi mthong /
len pa'i rnam par shes pa mi mthong la /
kun gzhi yang mi mthong /
kun gzhi rnam par shes pa yang mi mthong bsags pa yang mi mthong sems kyang mi mthong zhes bya ba 'di man chad ni /
gnyis pa sa la gnas pa yan chad de bzhin gshegs pas lung bstan pa yin par bstan pa'o / /
'di yang rnam pa gnyis te /
zhus pa rnam pa gnyis kyi lan spyir gsungs pa dang /
de ni zhes bya ba man chad kyis zhus pa rnam pa gnyis kyi lan so sor phye ste gsungs pa'o / /
lan spyir gsungs pa yang don rnam pa gnyis su 'gyur te /
dang po bstan pas brjod par bya ba'i don ni zhus pa snga ma'i lan du gsungs pa'o / /
gnyis pa don la brten nas bstan pa gzhag pa ni zhus pa phyi ma'i lan du gsungs pa'o / /
'di yang rnam pa gnyis kyis bstan te /
kun gzhi rnam par shes pa la brten nas yang dag pa ji lta ba bzhin du shes pa rnam par 'byed pa dang /
khams bco brgyad la brten nas yang dag pa ji lta ba bzhin du shes pa rab tu bstan pa ste /
'di ni dang po'o / /
mdo'i tshig 'di bshad pa yang so so nas bshad pa mi mthun te /
slob dpon yang dag bden pa'i brjed byang las /
byang chub sems dpa' gal te gong du gsungs pa ltar rnam par shes pa dang /
gzugs la sogs par mthong nas /
de ni kun rdzob tu shes pa yin pas bcom ldan 'das kyis gang zag 'di sems dang yid dang /
rnam par shes pa'i gsang ba'i don shes pa zhes lung ston par mi mdzad la /
yang dag pa ji lta ba bzhin du sngar gsungs pa ltar rnam par shes pa'i don mi mthong na ni /
gdod bcom ldan 'das kyis gang zag 'di sems dang /
yid dang /
rnam par shes pa'i gsang ba'i don shes pa zhes lung ston par mdzad de /
'dis ni yang dag pa ma yin pa rnam par rtog pa yod pa ma yin par shes na ni yang dag pa yin no zhes bstan te /
'di ltar rtsa ba'i gsang ba khong du chud na yang yang dag pa ma yin pa rnam par rtog pa'i yan lag kyang gdod gsal bar khong du chud par 'gyur ba'i phyir ro zhes 'byung ngo / /
gzhan yang de nyid las de la nang so so zhes bya ba la nang ni 'di lta ste /
de bzhin nyid chos rnams kyi ngo bo nyid de /
de'i phyir nang zhes bya'o / /
so so zhes bya ba ni brjod pa ni rjes su yang dag pa nyid rab tu ston pa ni so so zhes bya'o zhes 'byung ste /
de ni 'di skad du /
sa la gnas pa'i byang chub sems dpa' rnams don dam pa'i bden pa rtsa ba'i ye shes la brten cing nang gi so so la de bzhin nyid du rtogs pa'i dbang gis yul rnams la yang dag pa ji lta ba bzhin du len pa'i las kyang mi mthong la /
len pa'i ngo bo nyid kyang yang dag pa ji lta ba bzhin du mi mthong ngo zhes bstan par 'gyur te /
kun gzhi dang sems kyi las dang ngo bo nyid kyi bye brag kyang de bzhin du rig par bya'o / /
gzhan yang nang gi so so zhes bya ba ni /
len pa la sogs pa chos rnams kyi bdag nyid la rang gi mtshan nyid dang /
spyi'i mtshan nyid kyi rigs pa yod de /
de la rang gi mtshan nyid ni mngon sum gyi tshad ma'i yul yin pa'i phyir ni nang zhes bya la /
chos rnams kyi rang gi mtshan nyid so so nas rang gi bdag nyid dang ldan pa'i phyir ni so so zhes bya ste /
de'i phyir bstan bcos chos mngon pa sna tshogs kun las btus pa las bdag nyid kyis nang gi myong ba gang yin pa de ni don shes pa zhes bya zhes 'byung ste /
'di ni mngon sum gyi tshad mas rang gi mtshan nyid shes pa'o / /
gzhan yang bstan bcos rnal 'byor spyod pa'i sa las /
rnam par shes pa la brten pa'i tha snyad ni 'di lta ste /
gang des nang so so rang gis rig pa dang /
rtogs pa dang /
reg pa mngon sum du byas nas de la brten te gzhan dag la tha snyad du brjod pa gang yin pa de ni rnam par shes pa'i tha snyad ces bya'o zhes 'byung ste /
'di dang sbyar te bshad na yang dag pa dang /
rjes las thob pa gnyi ga mngon sum gyi tshad ma bzhin no / /
yang dag pa ji lta ba bzhin du len pa'i rang gi mtshan nyid khong du chud cing rnam par rtog pa dang bral ba'i phyir mi mthong ba zhes bya'i rnam par rtog pa med pa la mi mthong ba zhes bya ba ni ma yin no / /
mig dang gzugs dang mig gi rnam par shes pa yang mi mthong /
rna ba dang /
sgra dang rna ba'i rnam par shes pa yang mi mthong /
sna dang /
dri dang /
sna'i rnam par shes pa yang mi mthong /
lce dang /
ro dang /
lce'i rnam par shes pa yang mi mthong /
lus dang /
reg bya dang /
lus kyi rnam par shes pa yang mi mthong /
yid dang /
chos dang /
yid kyi rnam par shes pa yang mi mthong zhes bya ba ni gnyis pa khams bco brgyad la brten nas yang dag pa ji lta ba bzhin du shes pa bstan te /
khams bco brgyad mi dmigs pa'i phyir byang chub sems dpa' mkhas pa zhes bya'o zhes bya ba'i tha tshig go / /
de ni don dam pa la mkhas pa'i byang chub sems dpa' zhes bya ste /
de bzhin gshegs pa yang de dag la don dam pa la mkhas pa'i byang chub sems dpa' zhes 'dogs so zhes bya ba ni gnyis pa sngar zhus pa rnam pa gnyis kyi lan so sor phye ste gsungs pa'o / /
mdo'i tshig 'di yang rnam pa gnyis su dbye ste /
dang po de ni don dam pa la mkhas pa'i byang chub sems dpa' zhes bya ste zhes bya ba ni gong du sngar bstan pa'i bstan pas brjod par bya ba'i don smos nas zhus pa snga ma'i lan du gsungs pa'o / /
gnyis pa de bzhin gshegs pa yang de dag la don dam pa la mkhas pa'i byang chub sems dpa' zhes 'dogs so zhes bya ba ni gong du sngar bstan pa'i bstan pa gzhag pa smos nas zhus pa phyi ma'i lan du gsungs pa'o / /
blo gros yangs pa de tsam gyis na sems dang yid dang rnam par shes pa'i gsang ba thams cad la mkhas pa'i byang chub sems dpa' zhes bya bas na de bzhin gshegs pa de tsam gyis de dag la sems dang yid dang rnam par shes pa'i gsang ba thams cad la mkhas pa'i byang chub sems dpa' zhes 'dogs so zhes bya ba ni gnyis pa mjug bsdu zhing sngar zhus pa rnam pa gnyis kyi lan gsungs pa ste /
mdo nyid kyis brda phrad par zad do / /
de nas bcom ldan 'das kyis don de nyid yang dag par bstan pa'i phyir tshigs su bcad pa gsungs so zhes bya ba 'di man chad ni gnyis pa tshigs su bcad pas mdor bstan pa'o / /
'di yang rnam pa gnyis kyis bstan te /
tshigs su bcad pas ston par mdzad pa'i gleng bslang ba dang /
tshigs su bcad pas mdor bstan pa nyid de /
'di ni dang po tshigs su bcad pas ston par mdzad pa'i gleng bslang ba'o / /
len pa'i rnam par shes pa zab cing phra / /
sa bon thams cad chu bo'i klung ltar 'bab / /
bdag tu rtog par gyur na mi rung zhes / /
byis pa rnams la ngas ni de ma bstan / /
zhes bya ba ni gnyis pa tshigs su bcad pas mdor bstan pa nyid do / /
tshigs su bcad pa 'di'i rnam par bshad pa yang bstan bcos rnams las so so nas mi mthun te /
theg pa chen po bsdus pa'i 'grel pa slob dpon ngo bo nyid med kyis byas pa las /
zab pa ni 'jig rten gyi mkhas pa'i blos kyang gting dpag par dka' ba'i phyir ro / /
phra ba ni nyan thos rnams kyis kyang shes par dka' ba'i phyir ro / /
de'i phyir nyan thos la sogs pa la rnam par shes pa 'di ma bstan te /
shin tu phra ba'i thams cad mkhyen pa yongs su mi tshol ba'i phyir ro / /
sa bon thams cad chu bo'i klung lta 'bab /
ces bya ba ni skad cig gcig nas gcig tu brgyud pas rgyun mi 'chad par chu bo'i klung ltar 'bab pa'o / /
byis pa rnams la ngas ni de ma bstan / /
zhes bya ba ni bdag tu lta ba dang bcas pa rnams la rnam par ma phye ba ste /
bdag tu rnam par rtog pa de dag gis de la 'khor ba'i mtha' ji srid pa de srid du rnam pa gcig pa 'gyur ba med pa'i bdag tu 'dzin pa'i phyir ro zhes 'byung ngo / /
slob dpon dbyig gnyen gyis mdzad pa'i 'grel pa las /
len pa'i rnam par shes pa zhes bya ba ni ming gi rnam grangs bstan pa'o / /
zab cing phra ba zhes bya ba ni rtogs par dka' ba'i phyir ro / /
sa bon thams cad chu bo'i klung ltar 'bab / /
ces bya ba ni go rims bzhin du 'jug pa'i phyir dang /
sa bon thams cad skad cig gcig nas gcig tu chu bo'i klung ltar rgyun mi 'chad par 'jug pa'i phyir ro / /
bdag tu rtog par gyur na mi rung zhes / /
zhes bya ba ni rnam pa gcig tu rgyun mi 'chad pa'i phyir rnam par rtog pas 'dzin par 'gyur ba'o zhes 'byung ngo / /
bstan bcos rnam par rig pa tsam du grub pa'i nang nas slob dpon chos skyong gis bshad pa las ni chos rnams kyi sa bon yongs su 'dzin pa dang /
dbang po gzugs can len cing gnas byed pa dang /
nying mtshams sbyor ba dang /
yongs su 'dzin pa'i phyir rnam par shes pa 'di len pa zhes bya ba'o / /
rigs med pa'i sems can dag gi gting dpag par mi nus pa'i phyir zab pa zhes gsungs so / /
zhi ba la phyogs pa'i [(]rags [,]rigs [)]can dag gis khong du chud par mi nus pa'i phyir shin tu phra ba zhes bya ste /
chos thams cad kyi yang dag pa'i sa bon yin pas rkyen gyis bskyod na rnam par shes pa'i rlabs rnams 'byung ste /
rtag par rgyun du chu bo'i klung bzhin du 'bab pa'o / /
byis pa dag ni zhi ba la phyogs pa ste /
de dag gi 'di la rnam par rtog pas bdag tu 'dzin par gyur na ngan 'gro rnams su lhung zhing 'phags pa'i lam la sgrib par 'gyur bar dgongs pa'i phyir bcom ldan 'das kyis rnam par phye ste ma bstan to zhes 'byung ngo / /
dgongs pa zab mo nges par 'grel pa'i mdo las chos thams cad kyi mtshan nyid kyi le'u ste bzhi pa'o // //
bam po nyi shu gnyis pa /
le'u 'di rnam par bshad pa yang rnam pa gnyis su dbye ste /
le'u nyid kyi ming rnam par bshad pa dang /
mdo nyid kyi tshig gi don rnam par bshad pa'o / /
chos thams cad kyi mtshan nyid kyi le'u zhes bya ba la yang bshad pa rnam pa gnyis yod de /
kha cig na re ngo bo nyid ni rnam pa gsum ste /
gcig kho na ma yin pa'i phyir thams cad ces bya ba gsungs so / /
thams cad kyang rang gi ngo bo mtshan nyid 'dzin cing dpe lugs kyis sems can gyi shes pa bskyed pa'i chos zhes bya'o / /
mtshan nyid ni 'di lta ste /
ngo bo nyid kyi mtshan nyid dam /
yang na mtshan nyid ni dbyibs kyi mtshan nyid de /
'di lta ste /
kun brtags la sogs pa ni chos thams cad kyi dbyibs kyi mtshan nyid yin pas mdor bsdu na ngo bo nyid rnam pa gsum la thams cad ces bya ste /
'di ni bdag po'i dbang du mdzad nas rnam par bshad pa yin te /
'di ltar ngo bo nyid re rer gyur cing /
thams cad ma yin pa'i phyir ro zhe'o / /
yang na kha cig na re de la chos thams cad ces bya ba ni mdor bsdu na rnam pa gnyis te /
'dus byas dang 'dus ma byas la sogs pa'o / /
bsdus pa dang rgyas pa yang ma yin par ni lnga ste /
sems dang sems las 'byung ba'i chos la sogs pa'o / /
rgyas par bya na chos brgyad de / /
rnam par shes pa brgyad la sogs pa'o / /
ngo bo nyid gsum po 'di chos thams cad kyi ngo bo nyid kyi mtshan nyid yin pa'i phyir /
chos thams cad kyi mtshan nyid ces bya'o zhe'o / /
bshad pa 'di dang sbyar na ngo bo nyid rnam pa gsum las ngo bo nyid rnam pa snga ma gnyis ni thams cad kyi mtshan nyid ces bya ba las yongs su 'dzin pa'i rnam par bshad pa yin te /
ngo bo nyid gnyi ga yang chos thams cad dang ldan pa'i phyir ro / /
phyi ma yongs su grub pa'i ngo bo nyid ni chos thams cad kyi mtshan nyid ces bya bas bdag po'i dbang du mdzad nas bshad pa yin te /
'di ltar chos thams cad kyi mtshan nyid yin pa'i phyir ro / /
de ltar bshad pa rnam pa gnyis yod mod kyi /
bshad pa ni phyi ma bzang ste /
'og nas mdo las gsungs pa dag dang rjes su mthun zhing 'gal ba med pa'i phyir /
'og nas mdo las kyang kun brtags dang /
gzhan gyi dbang la thams cad ces gsungs shing yongs su grub pa'i ngo bo nyid la ni chos thams cad kyi mnyam pa nyid kyi de bzhin nyid ces gsungs pa yin no / /
le'u 'di las chos thams cad kyi mtshan nyid kyi rigs pa rgya cher ston par mdzad pa'i phyir chos thams cad kyi mtshan nyid kyi le'u zhes bya'o / /
dgongs pa zab mo rnam par dgrol ba'i mdo las ni 'phags pa byang chub sems dpa' yon tan gyi tshal gyis zhus pa'i le'u zhes 'byung ste /
rgya gar gyi dpe las tha dad pa 'di lta bu dag yod pa'i phyir ro / /
de nas byang chub sems dpa' yon tan 'byung gnas kyis /
bcom ldan 'das la 'di skad ces gsol to / /
bcom ldan 'das kyis ji skad du chos rnams kyi mtshan nyid la mkhas pa'i byang chub sems dpa' zhes gsungs na zhes bya ba 'di man chad ni gnyis pa mdo'i tshig gi don yang dag par bshad pa yin no / /
yongs su brtag par bya ba'i yul la rnam pa gnyis te /
don dam pa dang kun rdzob kyi bden pa'i yul dang /
yod pa dang med pa'i ngo bo nyid kyi yul zhes bstan pa la /
de yan chad du don dam pa dang /
kun rdzob kyi yul rnam pa gnyis bstan nas /
'di man chad ni yod pa dang med pa'i ngo bo nyid kyi yul ston par mdzad de /
de yang sngar ni yod pa ni ngo bo nyid ston par mdzad de /
de ni ngo bo nyid rnam pa gsum po nyid do / /
de'i 'og tu ni med pa'i ngo bo nyid ston par mdzad de /
de ni ngo bo nyid med pa rnam pa gsum po dag nyid do / /
le'u gnyis po dag las kyang yod pa la brten nas med pa 'jog par mdzad de /
de yang yod pa'i ngo bo nyid rtsa ba yin pas sngar ston par mdzad la /
med pa'i ngo bo nyid ni yan lag yin pa'i phyir phyis ston par mdzad de /
rigs pa de'i phyir slob dpon dbyig gnyen gyis mdzad pa'i tshig le 'ur byas pa sum cu pa las /
ngo bo nyid ni rnam gsum gyis / /
ngo bo nyid med rnam gsum la /
dgongs nas chos rnams thams cad ni / /
ngo bo nyid med bstan pa yin / /
zhes 'byung ba yin no / /
le'u 'di gcig kyang rnam pa gnyis su dbye ste /
byang chub sems dpas zhu ba gsol ba dang /
de bzhin gshegs pas lan yang dag par gsungs pa'o / /
zhu ba gsol ba la yang rnam pa gnyis su dbye ste /
gang zhu ba bstan pa nyid smos pa dang /
bstan pa ji lta ba bzhin du zhu ba gsol ba ste /
'di ni dang po'o / /
mdo'i tshig 'di yang rnam pa gnyis kyis bstan te /
dus la brten nas zhu ba po dang lan gsungs pa'i rnam par 'byed pa'o / /
dgongs pa zab mo rnam par dgrol ba bstan pa'i mdo las yon tan gyi tshal zhes bya ba ni 'di ltar yon tan gyis gang zag yongs su smin par byed pa ji ltar shing mang po las tshal du gyur pa bzhin pas na dpe dang don gnyi ga smos pa'i phyir yon tan gyi tshal zhes bya'o zhes 'byung ngo / /
'dir yon tan 'byung gnas zhes bya ba ni bskal pa dpag tu med pa nas yon tan gyi rgyu bsags pas 'di ni rgyu las ming du btags pa ste /
bsod nams dang ye shes kyi tshogs yon tan rnams kyi gzhi rnam pa gnyis bsags pa'i phyir yon tan 'byung gnas zhes bya'o / /
chos rnams kyi mtshan nyid la mkhas pa'i byang chub sems dpa' zhes bya ba ni gang zhus pa'i bstan pa nyid smos pa ste /
chos rnams kyi mtshan nyid ces bya ba ni brtag par bya ba'i chos bstan pa'o / /
mkhas pa'i byang chub sems dpa' zhes bya ba ni brtags pa'i gang zag bstan pa'o / /
chos rnams kyi mtshan nyid la mkhas pa'i byang chub sems dpa' zhes bgyi ba ji tsam gyis na chos rnams kyi mtshan nyid la mkhas pa'i byang chub sems dpa' zhes bgyi lags /
de bzhin gshegs pa yang ji tsam gyis na de dag la chos rnams kyi mtshan nyid la mkhas pa'i byang chub sems dpa' zhes 'dogs lags /
de skad ces gsol pa dang zhes bya ba ni gnyis pa bstan pa ji lta ba bzhin du zhu ba la gsol ba'o / /
mdo'i tshig 'di yang rnam pa gnyis su dbye ste /
gang zhu ba bstan pa nyid smos pa dang /
ci tsam gyis na zhes bya ba la sogs pas ni zhu ba nyid kyi tshig yang dag par bstan pa'o / /
zhu ba gsol ba yang rnam pa gnyis yod de /
byang chub sems dpa'i gnas skabs gang gdags pa zhu ba dang /
gang la mkhas pa'i ming 'dogs pa zhu ba'o / /
yang na snga ma ni rjod par byed pa'i don zhus pa'o / /
phyi ma ni rjod par byed pa'i bstan pa zhus pa'o / /
de nas bcom ldan 'das kyis byang chub sems dpa' yon tan 'byung gnas la 'di skad ces bka' stsal to zhes bya ba 'di man chad ni /
gnyis pa de bzhin gshegs pas lan yang dag par gsungs pa'o / /
'di yang rnam pa gnyis kyis bstan te /
zhus pa las bsngags pa brjod nas bshad par gnas pa dang 'di lta ste /
chos rnams kyi mtshan nyid ni zhes bya ba man chad kyis zhus pa bzhin du lan yang dag par gsungs pa bstan pa'o / /
dang po la yang rnam pa gsum du dbye ste /
zhu ba gsol pa dang /
lan gsungs pa smos pa dang /
zhu ba gsol ba'i phan yon gyi bsngags pa brjod pa dang /
mnyan par bskul zhing bshad par snang ba ste /
'di ni dang po'o / /
yon tan 'byung gnas khyod de ltar skye bo tshad med pa la phan pa dang /
bde ba dang /
'jig rten la snying brtse ba dang /
lha dang mi dang /
lha ma yin la sogs pa'i don dang /
phan pa dang bde ba'i phyir /
de bzhin gshegs pa la 'di ltar don zab mo 'dri ba ni legs so zhes bya ba ni /
gnyis pa zhu ba gsol pa'i phan yon gyi bsngags pa brjod pa'o / /
mdo'i tshig 'di yang rnam pa gnyis su dbye ste /
zhu ba gsol ba la phan yon che bar bsngags pa dang /
don zab mo zhus pa'i legs pa'i bsngags pa ste /
gong ma bzhin du rig par bya'o / /
khyod legs par nyon cig dang /
ngas khyod la chos rnams kyi mtshan nyid bshad par bya'o zhes bya ba ni gsum pa mnyan par bskul zhing bshad par gnang ba'o / /
'di lta ste /
chos rnams kyi mtshan nyid ni mdor bsdu na rnam pa gsum mo zhes bya ba 'di man chad ni gnyis pa bzhin du lan yang dag par gsungs pa'o / /
'di yang rnam pa gnyis su dbye ste /
brtag par bya ba las brtsams nas /
chos rnams kyi mtshan nyid rnam par 'byed pa dang /
gzhan yang yon tan 'byung gnas zhes bya ba man chad kyis brtags pa'i gang zag las brtsams nas mkhas pa'i byang chub sems dpa' rab tu bstan pa'o / /
dang po la yang rnam pa gnyis su dbye ste /
don bstan pa dang /
dpes bstan pa'o / /
don bstan pa la yang rnam pa gsum ste /
sgo bstan nas bstan pa smos pa dang /
grangs zhu zhing ming bkod pa dang /
go rims bzhin du rnam par phye ste bshad pa'o / /
'di ni dang po ste /
mdor bsdus te gsungs pa'i bshad pa yang rnam pa gnyis te dang po ni /
rgyas pa bsdus pa ste /
bsdus pa ni chos thams cad ces bya ba'o / /
rgyas pa ni chos yod mod kyi de yang mdor bsdu na ngo bo nyid rnam pa gsum mo / /
'dir chos brgya la ltos nas /
de'i phyir mdor bsdu na zhes bya ba gsungs so / /
gnyis pa ni /
dgongs pa bsdus pas sdud pa zhes bya ste /
de'i phyir /
bstan bcos theg pa chen po bsdus pa las /
'di lta ste /
shes bya'i mtshan nyid ni mdor bsdu na rnam pa gsum ste zhes 'byung ba yin te /
slob dpon ngo bo nyid med kyis 'grel pa las /
mdor bsdu na rnam pa gsum mo zhes bya ba ni /
'di lta ste /
chos thams cad ni mdor bsdu na yongs su shes par bya ba dang /
yongs su spang bar bya ba dang /
mngon sum du bya ba'i bye brag gi phyir ro zhes bshad do / /
gsum gang zhe na zhes bya ba ni gnyis pa grangs zhu zhing ming bkod pa ste /
'di yang sngar ni grangs zhus pa de'i 'og tu ming bkod pa ste /
'di ni grangs zhus pa'o / /
kun brtags pa'i mtshan nyid dang /
gzhan gyi dbang gi mtshan nyid dang /
yongs su grub pa'i mtshan nyid do zhes bya ba ni gnyis pa ming bkod pa'o / /
mtshan nyid gsum po de dag gi ming yang spyi dang bye brag yod de /
de la mtshan nyid rnam pa gsum zhes bya ba ni spyi'i ming ste /
gsum pa ni grangs smos pa'o / /
mtshan nyid ni bdag nyid kyi ngo bo nyid do / /
yang mtshan nyid ni dbyings kyi mtshan nyid do / /
rnam par bshad pa rnam pa drug las grangs dang bcas pa'i dbang du mdzad nas rnam par bshad pa'o / /
zhib tu ni gzhan nas mtshan nyid bstan pa dag las 'byung ba bzhin du rig par bya'o / /
de la bye brag gi ming zhes bya ba yang dang po ni kun brtags pa'i mtshan nyid de /
bstan bcos theg pa chen po bsdus pa las /
ji ltar na kun brtags pa yin la /
ci'i phyir na kun brtags pa zhes bya zhe na /
yid kyi rnam par shes pa kun du rtog pa dpag tu med pa'i rnam pa can gyis phyin ci log 'byung ba nyid yin pa'i phyir kun du brtags pa zhes bya'o / /
rang gi mtshan nyid yang dag par med pa la kun du rtog pa tsam du dmigs pas de'i phyir kun du brtags pa zhes bya'o zhes bshad pa lta bu ste /
'dis ni dris pa rnam pa gnyis kyi lan cig car smos pa yin no / /
yang na go rims bzhin du dris tshig gnyis kyi lan btab pa yin no / /
slob dpon dbyig gnyen gyis 'grel pa las /
dpag tu med pa'i rnam pa can zhes bya ba ni /
'di lta ste /
spyod yul thams cad kyi rnam pa'i mtshan nyid do / /
yid kyi rnam par shes pa nyid la kun du rtog pa zhes bya ba ni 'di lta ste /
yid kyi rnam par shes pa nyid la kun du rtog pa zhes bya bar bstan pa'o / /
phyin ci log 'byung ba'i mtshan nyid ces bya ba ni 'di lta ste /
yang dag pa ma yin pa phyin ci log gi dmigs par bya ba'i yul gyi mtshan nyid do / /
rang gi mtshan nyid yang dag par med pa zhes bya ba ni /
de'i bdag nyid yang dag par med pa'o / /
kun du rtog pa tsam du dmigs pa zhes bya ba ni nor ba'i rnam par shes pas brtags pa nyi tshe yod par 'gyur ba'o zhes 'byung ngo / /
slob dpon ngo bo nyid med kyis 'grel pa las ni /
dpag tu med pa'i rnam pa can zhes bya ba ni bdag dang /
chos rnam pa sna tshogs mtha' yas pa yul du snang ba ste /
kha cig na re gzhan gyi dbang gi rgyu dang /
rkyen gyi bdag dang /
chos so zhes zer ba kha cig ni /
kun brtags pa'i bdag dang chos so zhes zer ro / /
yid kyi rnam par shes pa kun du rtog pa zhes bya ba ni 'di lta ste /
yid kyi rnam par shes pa nyid la kun du rtog pa zhes bshad pa'o / /
phyin ci log 'byung ba'i mtshan nyid ces bya ba ni /
'di lta ste /
nor pa'i rnam par shes pa gzung ba dang /
'dzin pa'i don gyi rnam par 'byung ba'i rgyu ste /
kha cig na re /
kun du brtags pa'i yul gyi don gyi rnam pa las /
phyin ci log nor pa'i rnam par shes pa 'byung ba'i rgyu'o zhe'o / /
kha cig ni kun du brtags pa dpag tu med pa'i rnam pa can dang /
gzhan gyi dbang gi mtshan nyid kyi lta ba dang /
rgyu mtshan skyed pa'i rgyu'o zhe'o / /
kun du brtags pa zhes bya'o zhes bya ba ni 'di lta ste /
kun du rtog pa'i don gyi rnam pa nyid kun du brtags pa'i ngo bo nyid ces bya ste /
rang gi mtshan nyid ni yang dag par med kyi /
kun du brtags pa'i gzugs brnyan snang ba'i mtshan nyid kho na dmigs pa'i phyir kun du brtags pa zhes bya'o zhes 'byung ngo / /
bstan bcos rnam par rig pa tsam du grub pa las ni /
kun du rtog pa'i phyir don gyi rnam pa nyid kun brtags zhes bya ste /
yang dag pa ma yin pa kun du rtog pa la brtags pas phung po dang khams dang skye mched la sogs pa de dag thams cad la chos sam /
bdag gi ngo bo nyid du brtags pa'i bye brag la spyir kun brtags pa'i ngo bo nyid ces bya'o zhes 'byung ngo / /
kun du brtags pa de la yang / /
bshad pa rnam pa gnyis yod de / /
kha cig na re rnam par shes pa brgyad dang sems las byung ba zag pa dang bcas pas bsdus pa ni yang dag pa ma yin pa kun du rtog pa dag la rang gi ngo bo nyid du brtags pa'i phyir dang /
gzung ba dang 'dzin pa lta bur snang ba'i phyir dang /
kun gzhi la kun du brtags pa'i ngo bo nyid yang dag pa ma yin pa brtags pa sa bon yod la dmigs par gyur pa zhes bshad pa'i phyir ro zhes zer te /
'di ni slob dpon blo brtan gyis bshad pa'i don to / /
yang kha cig ni rnam par shes pa drug pa dang bdun pa'i sems kyi rnam pas bdag dang chos su 'dzin pa ni kun brtags pa yin pas yid kyi rnam par shes pa 'ba' zhig la kun du brtags pa zhes bshad pa'i phyir ro zhes zer te /
'di ni slob dpon chos skyong gis bshad pa'i gzhung ngo / /
dgongs pa zab mo rnam par dgrol ba'i mdo las ni yang dag pa ma yin pa kun du rtog pa'i mtshan nyid dang /
rgyu dang rkyen gyi mtshan nyid dang /
don dam pa'i mtshan nyid ces 'byung ngo / /
slob dpon yang dag bden pas bsgyur ba'i bstan bcos rnams las ni rnam par rtog pa'i ngo bo nyid dang /
gzhan gyi dbang gi ngo bo nyid dang /
de kho na'i ngo bo nyid ces 'byung ngo / /
'phags pa lang kar gshegs pa'i mdo las /
yang dag pa ma yin pa'i ngo bo nyid dang rten cing 'brel par 'byung ba'i ngo bo nyid dang /
grub pa'i ngo bo nyid ces 'byung ba ni lo tsA ba dag gi bsam pa tha dad pa'i phyir ro / /
'dir kun brtags zhes bya ba yang brtags pa'i don dang sbyar na ni yongs su 'dzin pa gzung ngo /
kun brtags zhes brjod na ni bdag po'i dbang du byas te bshad pa'o / /
gal te brtags pa ngo bo nyid la ltos na ni las yongs su 'dzin pa'i rnam par bshad pa yin te /
brtags pa nyid ngo bo nyid yin pa'i phyir ro / /
gnyis pa gzhan gyi dbang zhes bya ba yang /
bstan bcos theg pa chen po bsdus pa las gal te rnam par rig pa tsam don snang ba'i gnas gzhan gyi dbang gi ngo bo nyid yin na de ji ltar yin ci'i phyir na gzhan gyi dbang zhes bya zhe na /
rang gi bag chags kyi sa bon las skye ba yin pas de lta bas na rkyen gzhan gyi dbang byed do / /
skyes nas kyang skad cig las lhag par bdag nyid gnas par mi nus pa'i phyir gzhan gyi dbang zhes 'byung ste /
slob dpon dbyig gnyen gyis mdzad pa'i 'grel pa las /
rang gi rgyu dang rkyen las skyes la skyes nas kyang thang cig tsam du yang gnas par mi nus pas gzhan gyi dbang zhes bya'o zhes bshad do / /
slob dpon ngo bo nyid med kyis 'grel pa las ni 'di lta ste /
kun du brtags pa mngon par brjod pas yongs su bsgos pa'i sa bon las skye ba dang /
rang gi sa bon la brten nas gzhan dag skye ba'i phyir gzhan gyi dbang zhes bya ste / /
'dis ni de'i bdag nyid gzhan la brten nas skye bar bstan to / /
skyes nas kyang skad cig las lhag par bdag nyid gnas par mi nus zhes bya ba 'dis de'i bdag nyid gzhan la brten nas gnas par bstan te /
rgyu 'di nyid kyi phyir gzhan gyi dbang zhes bya'o zhes 'byung ngo / /
de la gnas pa zhes bya ba yang slob dpon mchog gi sdes bshad pa'i don dang sbyar na skyes nas skad cig phan chad logs shig tu gnas pa'i dus rnam pa gzhan la brten nas gnas pa zhes bya'o zhes bshad do / /
slob dpon chos skyong gis bstan pa'i gzhung las ni skyes pa nyid ni skad cig tsam du yang bya ba dang ldan pa'i phyir don gyi gnas pa zhes bshad do zhes ston te /
'dus byas kyi chos rnams ni rgyu la brten rkyen la ltos nas skye zhing 'phel zhing 'byung bas gzhan gyi dbang zhes bya ste /
de'i phyir rab tu byed pa sum cu pa las /
gzhan gyi dbang gi ngo bo nyid / /
rnam rtog yin te rkyen las byung / /
zhes 'byung ste /
slob dpon chos skyong gis 'grel pa las /
gzhan gyi dbang zhes bya ba ni rkyen las 'byung ba'i phyir gzhan gyi dbang zhes bya'o zhes 'byung ngo / /
gsum pa yongs su grub pa'i ngo bo nyid ces bya ba yang bstan bcos theg pa chen po bsdus pa las /
gzhan du mi 'gyur ba'i phyir dang /
rnam par dag pa'i dmigs pa yin pa'i phyir dang /
dge ba'i chos thams cad kyi mchog yin pa'i phyir mchog gi don gyis yongs su grub pa'i ngo bo nyid ces bya'o zhes 'byung ste /
slob dpon dbyig gnyen gyis mdzad pa'i 'grel pa las /
gzhan du mi 'gyur ba'i phyir zhes bya ba ni brdzun pa'i dngos po med pa ste /
brdzun pa med pa'i blon po bzhin no / /
mchog gi don gyi yongs su grub pa zhes bya'o zhes bya ba ni 'di lta ste /
rnam par dag pa'i dmigs pa yin pa'i phyir dang /
mchog gi ngo bo nyid yin pa'i phyir yongs su grub pa zhes bya'o zhes 'byung ngo / /
slob dpon ngo bo nyid med kyis 'grel pa las ni yongs su rdzogs par grub cing de kho na nyid kyi ngo bo nyid do zhes 'byung ste /
mdor bsdus pas dpe ni ma bstan te /
gzhan ni slob dpon dbyig gnyen gyis bshad pa dang mthun no / /
bstan bcos rnam par rig pa tsam du grub pa las ni stong pa nyid kyi bar du phye ba chos rnams kyi de kho na nyid yongs su rdzogs pa dang yongs su grub pa ni yongs su grub pa zhes bya'o / /
'dis ni thams cad du brtags pa dang /
bdag nyid brdzun pa ma yin par bstan cing rang dang spyi'i mtshan nyid dang /
nam mkha' dang bdag la sogs pa las rnam par 'byed pa yin no zhes 'byung ste /
de la stong pa nyid gnyis kyis rab tu phye ba zhes bya ba ni ngo bo nyid mdor bstan pa ste /
don rnam pa gsum dang ldan pa'i phyir yongs su grub pa zhes bya'o / /
dang po ni yongs su rdzogs pa'o / /
'dis ni kun du khyab pa'i don bstan te /
gzugs kyi thogs pa dang bcas pa la sogs pa'i rang gi mtshan nyid las rnam par 'byed do / /
gnyis pa ni yongs su grub pa'o / /
'dis ni rtag pa'i don bstan te spyi'i mtshan nyid mi rtag pa la sogs pa las rnam par 'byed do / /
de dag spyi'i mtshan nyid yin mod kyi rtag pa med pa'i phyir ro / /
gsum pa ni chos rnams kyi de kho na nyid do / /
'dis ni brdzun pa ma yin par bstan te /
nam mkha' dang mu stegs can gyi bdag la sogs pa las rnam par 'byed do / /
de dag rtag tu khyab pa dang rtag par ston pa byed kyang brdzun pa yin pa'i phyir ro / /
gzhan yang bstan bcos rnam par rig pa tsam du grub pa las /
zag pa med pa'i 'dus pa'i phyin ci log dang gtan du bral ba nus pa khyad par can kun du khyab pa yang ming 'di thob pa yin no zhes 'byung ste /
mdo 'di las ni dang por bstan pa yin gyi phyi ma ni ma yin no / /
de la ming thob par rnam par bshad pa ni thams cad kyang las yongs su 'dzin pa'i rnam par bshad pa dang ldan pa yin te /
kun brtags nas yongs su grub pa'i bar du kun kyang ngo bo nyid yin pa'i phyir ro / /
chos rnams kyi kun brtags pa'i mtshan nyid gang zhe na zhes bya ba 'di man chad ni /
gnyis pa go rims bzhin du mtshan nyid gsum rnam par phye nas bshad pa ste /
mtshan nyid gsum rnam par phye ste bshad pa nyid kyis rnam pa gsum du dbye'o / /
mtshan nyid dang po yang zhus pa dang lan gyis bstan te /
'di ni dang po zhus pa'o / /
'di lta ste chos thams cad la ming dang brdar rnam par gzhag pas rang gi ngo bo nyid dang bye brag tu ji tsam du rjes su tha snyad 'dogs pa gang yin pa'o zhes bya ba ni gnyis pa lan du gsungs pa'o / /
'di ltar chos thams cad la yang dag par rang gi ngo bo nyid med kyang /
yang dag pa ma yin gyi sems kyi rjes su ming dang brdas bdag dang /
chos kyi rang gi ngo bo nyid rnam par 'jog ste /
ji ltar kha cig bdag go zhes smra ba'am /
yang na gzugs la sogs pa la bdag dang chos kyi rang bzhin ngo bo nyid ces 'dogs pa dang /
kha cig brtags pa'i bdag go yang dag pa'i bdag go / /
gzugs bstan du yod pa'o / /
bstan du med pa'o zhes bya ba la sogs pas bdag dang chos kyi bye brag tu brjod pa lta bu ste /
de ltar brdas rang gi ngo bo nyid dang /
bye brag tu rnam par gzhag pas 'jig rten na sems can rnams rjes su tha snyad 'dogs pa yin no / /
bstan bcos rnam par rig pa tsam du grub pa las /
yang dag pa ma yin pas phung po dang skye mched dang khams la sogs pa la bdag dang chos kyi rang gi ngo bo nyid dang bye brag tu brtags pas na yang dag pa ma yin pa des na rang gi ngo bo nyid dam bye brag tu brtags pa gang yin pa de ni mdor bsdu na kun brtags pa'i ngo bo nyid ces bya'o zhes 'byung ste /
rang gi ngo bo nyid dang bye brag gi don rgya cher bshad pa ni theg pa chen po bsdus pa'i 'grel pa slob dpon dbyig gnyen dang /
slob dpon ngo bo nyid med kyis mdzad pa dang /
rnal 'byor spyod pa'i sa las bstan pa bzhin du rig par bya'o / /
chos rnams kyi gzhan gyi dbang gi mtshan nyid gang zhe na zhes bya ba la sogs pas ni gnyis pa gzhan gyi dbang bstan to / /
'di yang zhus pa dang lan gyis bstan te 'di ni zhu ba gsol ba'o / /
'di lta ste chos thams cad kyi rten cing 'brel par 'byung ba nyid de /
'di yod pa'i phyir 'di yod la /
'di skyes pa'i phyir 'di skye ba 'di lta ste /
ma rig pa'i rkyen gyis 'du byed rnams zhes bya ba nas /
sdug bsngal gyi phung po chen po 'ba' zhig pa 'di 'byung bar 'gyur ro zhes bya ba'i bar gang yin pa'o zhes bya ba ni gnyis pa lan du gsungs pa'o / /
mdo'i tshig 'di yang rnam pa gnyis su dbye bas dang po ni spyi'i mtshan nyid kyi bdag nyid bstan pa ste /
'di ltar rten cing 'brel bar 'byung ba las nyon mongs pa dang las dang skye ba'i kun nas nyon mongs pa thams cad 'byung ste /
rkyen las skye ba'i phyir thams cad kyang gzhan gyi dbang zhes bya'o / /
gzhan gyi dbang de yang brjod na rnam pa gnyis yod de /
kun nas nyon mongs pa dang rnam par byang ba'o / /
de'i phyir bstan bcos rnam par rig pa tsam du grub pa las /
zag pa dang bcas pa dang zag pa med pa la kun kyang gzhan gyi dbang yin te /
rkyen mang po gzhan la brten nas 'byung ba'i phyir ro / /
tshig le'ur byas pa las rnam rtog yin te /
rkyen las byung zhes bya bas ni re zhig kun nas nyon mongs pa'i phyogs kyi gzhan gyi dbang bstan par rig par bya ste /
mdo 'di las kyang de bzhin du kun nas nyon mongs pa bstan pa yin gyi rnam par byang ba ni ma yin no / /
de la 'di yod pa'i phyir zhes bya ba la sogs pas ni dngos po bstan nas /
rnam par phye ste bshad pa'o / /
de la tshig snga ma gnyis bye brag yod pa yang thams cad yod par smra ba'i gzhung mdzod kyi bstan bcos las ji skad du /
ci'i phyir bcom ldan 'das kyis tshig snga ma gnyis gsungs she na /
smras pa /
'di yod pa'i phyir 'di yod la 'di skyes pa'i phyir 'di skye ba rab tu bstan pa ste /
rten cing 'brel par 'byung bar nges pa nyid du shes pa'i phyir ma rig pa la brten nas ni 'du byed rnams yod par 'gyur ba yin gyi /
ma rig pa las gud na 'du byed rnams yod pa ma yin pas so / /
gzhan yang yan lag rnams brgyud cing 'byung ba rab tu bstan pa yin te /
'di ltar yan lag 'di yod pas yan lag de yod par 'gyur la yan lag de skyes pa'i dbang gis yan lag gzhan rnams kyang skye bar rab tu bstan pas so / /
gzhan yang mtha' gsum po dag tu skye ba rab tu bstan pa yin te /
sngon gyi mtha' la brten nas /
da ltar mtha' yod par 'gyur ba yin pas /
da ltar gyi mtha' skyes pa'i dbang gis ni phyi ma'i mtha' skye bar rab tu bstan pas so / /
gzhan yang nye bar brgyud pa'i rkyen gnyis rab tu bstan pa yin te /
'di ltar ma rig pa'i de ma thag pa las 'du byed skye ba'am /
yang na phan tshun gyi stobs kyis 'du byed rnams skye bas so / /
kha cig na re ma rig pa'i yan lag gi mjug thogs su 'du byed kyi yan lag 'byung ba ni de ma thag pa las skye ba zhes bya'o / /
'du byed kyis ma rig pa skyes pa las lung du mi ston pa'i sems kyi 'og tu 'du byed kyi yan lag 'byung ba ni phan tshun stobs kyis 'du byed yan lag 'byung ba zhes bya'o zhe'o / /
kha cig na re ma rig pa 'du byed la ltos pa ni de ma thag pa las skye ba zhes bya'o zhe'o / /
ma rig pa rnam par shes pa la sogs pa la ltos pa ni phan tshun gyi stobs kyis skye ba zhes bya'o zhe'o / /
slob dpon gzhan kha cig na re /
'di ltar tshig gnyis po 'di ni rgyu med pa dang /
rgyu rtag par smra ba gzhig pa'i ched du gsungs pa yin no zhes zer ro zhes 'byung ste /
so so nas rnam par gzhag pa dang gzhig pa yod pa dag ni bstan bcos de nyid las 'byung ba bzhin no / /
slob dpon rnams kyis tshig 'di gnyis bshad pa las 'byung ba tshig 'di gnyis ni rgyu dang 'bras bu rgyun mi 'chad pa dang /
skye ba rab tu bstan pa yin te /
'di ltar ma rig pa la brten nas 'du byed rnams rgyun mi 'chad de de ltar rgyun mi 'chad pa yang /
ma rig pa'i dbang gis skye ba'i phyir 'du byed rnams skye ba yin no / /
de bzhin du gcig gis gcig bskyed pa yang rgya cher bshad par bya ste /
rgya cher rnam par 'byed pa ni bstan bcos yang dag pa'i rigs pa dang mthun pa las bstan pa bzhin du rig par bya'o / /
bstan bcos rnal 'byor spyod pa'i sa las kyang ci'i phyir 'di yod pa las 'di 'byung zhes bya zhe na /
smras pa /
rkyen ma spangs pa las de las gzhan pa skye ba'i don gyi phyir ro / /
ci'i phyir 'di skyes pa'i phyir 'di skye zhes bya zhe na /
smras pa /
rkyen mi rtag pa las de las gzhan pa skye ba'i don gyi phyir ro zhes 'byung ngo / /
bstan bcos mngon pa sna tshogs kun las btus pa las mtshan nyid ji lta bu zhe na /
'di lta ste /
g.yo ba med pa las byung ba'i phyir dang /
mi rtag pa'i rkyen las byung ba'i phyir dang /
nus pa'i rkyen las byung ba'i phyir rkyen las byung ba'i mtshan nyid yin te /
mtshan nyid de'i phyir bcom ldan 'das kyis 'di yod pas 'di 'byung 'di skyes pa'i phyir 'di skye ba ste /
'di ltar ma rig pa'i rkyen gyis 'du byed rnams zhes bya ba nas rgya cher bshad pa'i bar du'o / /
'di yod pas 'di 'byung zhes bya bas ni g.yo ba med pa'i rkyen las 'byung ba'i don bstan pa yin te /
rkyen nyi tshe yod pa'i phyir 'bras bu'i chos yod par zad kyi 'bras bu 'byung bar bya ba'i rkyen g.yo ba ni ci yang med do zhes bya ba'i tha tshig go / /
'di skyes pa'i phyir 'di skye ba zhes pa ni mi rtag pa'i rkyen las byung ba'i don bstan pa yin te /
chos gang yang ma byung ba'i rgyu las 'bras bu 'byung ba ma grub pa'i phyir ro / /
ma rig pa'i rkyen gyis 'du byed rnams zhes bya ba la sogs pa ni nus pa'i rkyen las byung ba'i don bstan te /
chos rnams g.yo ba med cing mi rtag pa yin du zin kyang rkyen gang yang rung ba las 'bras bu thams cad mi 'byung ste /
de ci'i phyir zhe na /
chos rnams kyi nus pa'i bye brag tha dad pas ji skad du /
ma rig pa'i mthu'i phyir 'du byed rnams 'byung ba nas skye ba'i mthu'i phyir rga shi 'byung ba'i bar du gsungs pa lta bu'o zhes 'byung ste /
rgya cher rnam par 'byed pa ni 'phags pa byang chub sems dpa' byams pas zhus pa'i bstan bcos las 'byung ba bzhin du rig par bya'o / /
de la sdug bsngal gyi phung po chen po 'ba' zhig pa 'byung bar 'gyur ro zhes bya ba ni mdzod kyi bstan bcos las /
de ltar 'ba' zhig pa zhes bya bas ni 'du byed tsam du zad kyi bdag dang bdag gi ni ci yang med do zhes bstan pa'o / /
sdug bsngal gyi phung po chen po zhes bya bas ni sdug bsngal bsags pa la thog ma dang tha ma med par bstan pa'o / /
'byung bar 'gyur ro zhes bya bas ni sdug bsngal gyi phung po rnams skye bar bstan pa'o zhes 'byung ngo / /
bstan bcos bye brag tu bshad pa chen po las ni gzhan yang rten cing 'brel bar 'byung ba yan lag bcu gnyis pa'i chos 'di dag la ni rtsa ba yang yod /
sdong bu yang yod /
yal ga yang yod /
lo ma yang yod /
me tog kyang yod /
'bras bu yang yod pas shing ljon pa chen po ji lta ba bzhin no / /
de la rtsa ba ni 'di lta ste /
ma rig pa dang 'du byed do / /
sdong bu ni 'di lta ste /
ming dang gzugs so / /
yal ga ni 'di lta ste /
skye mched drug go / /
lo ma ni 'di lta ste /
reg pa dang tshor ba'o / /
me tog ni 'di lta ste /
srid pa dang len pa dang srid pa'o / /
'bras bu ni 'di lta ste /
skye ba dang rga shi'o / /
rten cing 'brel bar 'byung ba yan lag bcu gnyis po'i chos kyi shing de yang kha cig la ni me tog dang 'bras bu chags pa yang yod /
kha cig la ni me tog dang 'bras bu med pa yang yod /
me tog dang 'bras bu yod pa ni 'di lta ste /
so so'i skye bo dang slob pa rnams so / /
me tog kyang med 'bras bu yang med pa ni 'di lta ste /
dgra bcom pa rnams so zhes 'byung ngo / /
bstan bcos rnal 'byor spyod pa'i sa las kyang /
rten cing 'brel bar 'byung ba las gang ni sdug bsngal gyi myu gu lta bu yin /
gang ni sdug bsngal gyi myu gu yongs su bsrung ba lta bu yin /
gang ni sdug bsngal gyi shing lta bu yin /
smras pa /
ma rig pa dang 'du byed kyi rkyen gyis rnam par shes pa la sogs pa tshor ba la thug pa rnams ni sdug bsngal gyi myu gu lta bu yin no / /
srid pa la sogs pa tshor ba'i rkyen las byung ba /
srid pa las thug pa rnams ni sdug bsngal gyi myu gu yongs su bsrung ba lta bur blta bar bya'o / /
skye ba dang rga shi ni sdug bsngal gyi shing lta bur blta bar bya'o zhes 'byung ngo / /
bstan bcos theg pa chen po bsdus pa las ni rnam pa bcu gcig la brten nas gzhan gyi dbang ston te /
de'i phyir de nyid las de la gzhan gyi dbang gi mtshan nyid ni 'di lta ste /
gang kun gzhi rnam par shes pa sa bon gyur pa /
yang dag pa ma yin pa kun du rtog pas bsdus pa'i rnam par rig pa'o / /
de yang gang zhe na 'di lta ste /
lus dang lus can dang za ba po'i rnam par rig pa dang /
des nye bar spyad pa'i rnam par rig pa dang /
dus kyi rnam par rig pa dang /
grangs kyi rnam par rig pa dang /
yul gyi rnam par rig pa dang /
tha snyad kyi rnam par rig pa dang /
bdag dang gzhan gyi bye brag gi rnam par rig pa dang /
bde 'gro dang ngan 'gro dang 'chi 'pho dang /
skye ba'i rnam par rig pa'o / /
de la lus dang lus can dang /
za ba po'i rnam par rig pa gang yin pa dang /
des nye bar spyad pa'i rnam par rig pa gang yin pa dang /
de'i nye bar spyad pa'i rnam par rig pa gang yin pa dang /
dus dang grangs dang yul dang /
tha snyad kyis rnam par rig pa gang yin pa de dag ni mngon par brjod pa'i bag chags kyi sa bon las byung ba'o / /
bdag dang gzhan gyi bye brag gi rnam par rig pa gang yin pa de ni bdag tu lta ba'i bag chags kyi sa bon las byung ba'o / /
bde 'gro dang /
ngan 'gro dang /
'chi 'pho dang skye ba'i rnam par rig pa gang yin pa de dag ni srid pa'i yan lag gi bag chags kyi sa bon las byung ba'o zhes bya ba nas /
'di ni gzhan gyi dbang gi mtshan nyid do zhes bya ba'i bar du 'byung ngo / /
slob dpon dbyig gnyen gyis mdzad pa'i 'grel pa las /
lus zhes bya ba ni 'di lta ste /
mig la sogs pa'i khams lnga po dag go / /
lus can zhes bya ba ni 'di lta ste /
nyon mongs pa can gyi yid do zhes 'byung ngo / /
slob dpon ngo bo nyid med kyis 'grel pa las /
mig la sogs pa'i rnam par shes pa lnga po dag gi gnas yid kyi khams gang yin pa de ni lus can gyi rnam par rig pa zhes bya'o zhes bshad do / /
za ba po ni 'di lta ste /
yid kyi khams so zhes bshad de /
slob dpon ngo bo nyid med kyis 'grel pa las ni yid kyi rnam par shes pa'i gnas yid kyi khams gang yin pa de ni za ba po'i rnam par rig pa zhes bya'o zhes bshad do / /
slob dpon dbyig gnyen gyis des nye bar spyad par bya ba'i rnam par rig pa ni 'di lta ste /
gzugs la sogs pa'i phyi rol gyi skye mched drug go / /
de'i nye bar spyod pa'i rnam par rig pa ni 'di lta ste /
rnam par shes pa'i khams drug go / /
dus kyi rnam par rig pa ni 'di lta ste /
'khor ba'i rgyun ma chad pa'i ngo bo nyid do zhes bshad de /
slob dpon ngo bo nyid med kyis 'grel pa las /
dus kyi rnam par rig pa ni 'di lta ste /
dus gsum snang ba'o zhes 'byung ngo / /
slob dpon dbyig gnyen gyis grangs ni rnam par rig pa ni 'di lta ste /
bgrang ba'i ngo bo nyid do zhes 'byung ste /
slob dpon ngo bo nyid med kyis 'grel pa las ni 'di lta ste /
gcig la sogs pa bgrang ba ltar snang ba'o zhes bshad do / /
slob dpon dbyig gnyen gyis yul gyi rnam par rig pa ni /
'di lta ste /
snod kyi 'jig rten no zhes bshad do / /
slob dpon ngo bo nyid med kyis 'grel pa las ni grong dang kun dga' ra ba la sogs pa lta bur snang ba'o zhes 'byung ngo / /
slob dpon dbyig gnyen gyis tha snyad kyi rnam par rig pa ni 'di lta ste /
mthong ba dang thos pa dang bye brag phyed pa dang /
rnam par shes pa'i tha snyad bzhi po dag go / /
'di ltar rnam par rig pa de dag thams cad ni shes bya'i gnas las mngon par brjod pa'i bag chags kyi bye brag gi rgyu byed do / /
bdag dang gzhan gyi bye brag gi rnam par rig pa ni 'di lta ste /
bye brag 'di nyid la brten pas sngar bshad pa'i bdag tu lta ba'i bag chags kyi bye brag gi rgyu byed do zhes bshad de /
slob dpon ngo bo nyid med kyis 'grel pa las ni lus la sogs pa rnam par rig pa la bdag dang bdag gir 'dzin pa'i rgyun ma chad pas bdag dang bdag gi dang /
gzhan dang gzhan gyi zhes 'dzin pa'i bye brag yod pa'i phyir ro zhes bshad do / /
dbyig gnyen gyis bde 'gro dang ngan 'gro dang /
'chi 'pho dang skye ba'i rnam par rig pa ni /
'khor ba na 'gro ba rnam pa sna tshogs kyi bye brag gang yin pa ste /
'di yang sngar bshad pa'i srid pa'i yan lag gis yongs su bsgos pa'i sa bon gyi bye brag go zhes bshad do / /
slob dpon ngo bo nyid med kyis 'grel pa las ni /
lha dang /
mi dang /
sems can dmyal ba dang /
dud 'gro dang /
yi dags kyi 'chi 'pho dang /
skye ba lta bur snang ba'o zhes bshad de /
rgya cher ni slob dpon dbyig gnyen dang ngo bo nyid med kyis mdzad pa'i 'grel pa las bshad pa bzhin du rig par bya'o / /
rnam par rig pa 'di dag la bye brag yod pas /
yang slob dpon ngo bo nyid med kyis 'grel pa las /
mig la sogs pa'i rnam par shes pa lnga po dag gnas pa'i yid kyi khams ni lus can gyi rnam par rig pa zhes bya'o / /
yid kyi rnam par shes pa gnas pa'i yid kyi khams gang yin pa de ni zab pa'i rnam par rig pa zhes bya'o zhes 'byung ste /
slob dpon ngo bo nyid med kyis 'grel pa las /
mig la sogs pa'i rnam par shes pa lnga po dag gnas pa'i yid kyi khams zhes bya ba ni kun gzhi rnam par shes pa yin te /
de nyid la lus can gyi rnam par rig pa zhes bya bar dgongs pa'o / /
yid kyi rnam par shes pa gnas pa'i yid kyi khams zhes bya ba ni nyon mongs pa can gyi yid de /
de nyid la za ba po'i rnam par rig pa zhes bya bar dgongs pa'o / /
slob dpon dbyig gnyen gyis bshad pa ni 'di dang mi mthun pas nyon mongs pa can gyi yid ni lus can gyi rnam par rig pa'o zhes bya'o / /
kun gzhi rnam par shes pa ni za ba po'i rnam par rig pa zhes bya'o zhes bshad do / /
ci'i phyir de'i 'grel pa las /
lus can ni 'di lta ste /
nyon mongs pa can gyi yid do / /
za ba po ni 'di lta ste /
yid kyi khams so zhes 'byung ngo / /
gzhan yang rnam par rig pa 'di dag gi grangs la bye brag yod de /
theg pa chen po bsdus pa'i 'grel pa mi mthun pa rnam pa gcig dang /
bstan bcos rnam par rig pa tsam du grub pa las ni bcu gcig go zhes 'byung /
bstan bcos theg pa chen po bsdus pa nyid dang sbyar na ni nges pa med do / /
gong du ni bcu gcig ces 'byung la 'og nas ni bcu gnyis zhes 'byung ste /
'di ltar bde 'gro dang ngan 'gro dang 'chi 'pho dang skye ba'i rnam par rig pa la gnyis su phye ba'i phyir te /
'di lta ste bde 'gro dang ngan 'gro'i rnam par rig pa dang /
'chi 'pho dang skye ba'i rnam par rig pa'o / /
de'i phyir de nyid las las kyi 'bras bu rnam par smin pa la grangs tshad med pa'i phyir dang /
'chi 'pho dang skye ba myong ba la grangs tshad med pa'i phyir ro zhes bshad do / /
slob dpon ngo bo nyid med kyis 'grel pa las ni /
bde 'gro dang ngan 'gro dang 'chi 'pho dang /
skye ba zhes 'byung ste /
phyir dang zhes bya ba bstan pa nyid kyis bcu gnyis su gyur par rig par bya'o / /
slob dpon dbyig gnyen gyis ni /
'di'i 'grel pa ma mdzad pa'i phyir /
bcu gcig tu bshad kyang 'gal ba med do / /
chos rnams kyi yongs su grub pa'i mtshan nyid gang zhe na zhes bya ba 'di man chad ni gsum pa yongs su grub pa'i mtshan nyid rnam par bshad pa'o / /
'di yang rnam pa gnyis te /
zhus pa dang lan gsungs pa ste /
'di ni zhu ba gsol ba'o / /
'di lta ste /
chos thams cad mnyam pa nyid kyi de bzhin nyid de zhes bya ba la sogs pas ni gnyis pa lan du gsungs pa'o / /
'di yang rnam pa gnyis su dbye ste /
ngo bo nyid yang dag par bstan pa dang /
nus pa khyad par can bstan pa'o / /
'di ni dang po ste /
'di ltar gong du thams cad du ro gcig pa'i de bzhin nyid kyi ngo bo nyid do zhes gsungs pas so / /
bstan bcos dbus dang mtha' rnam par 'byed pa dang sbyar na yongs su grub pa'i ngo bo nyid ni rnam pa gnyis so zhes bshad de de'i phyir de nyid las yongs su grub pa 'di yang /
mdor bsdu na rnam pa gnyis te /
'dus ma byas dang 'dus byas kyi bye brag yod pa'i phyir ro / /
'dus ma byas kyis ni de bzhin nyid dang mya ngan las 'das pa bsdus te /
'gyur ba med pa'i phyir yongs su grub pa zhes bya'o / /
'dus byas kyis ni 'phags pa'i lam bsdus te /
yul la phyin ci log med pa'i phyir yongs su grub pa zhes bya'o zhes 'byung ba yin no / /
bstan bcos theg pa chen po bsdus pa las yongs su grub pa ni rnam pa bzhi'o zhes bshad de /
de'i phyir de nyid las yongs su grub pa'i ngo bo nyid ji ltar rig par bya zhe na /
rnam par byang ba'i chos rnam pa bzhis bstan par rig par bya ste /
rnam par byang ba'i chos rnam pa bzhi yang rang bzhin gyis rnam par byang ba ni 'di lta ste /
de bzhin nyid dang stong pa nyid dang /
yang dag pa'i mtha' dang /
mtshan ma med pa dang /
don dam pa dang /
chos kyi dbyings so / /
dri ma dang bral bas rnam par byang ba ni 'di lta ste /
de nyid sgrib pa'i dri ma thams cad dang bral ba'o de 'thob pa'i lam gyi rnam par byang ba ni 'di lta ste /
byang chub kyi phyogs kyi chos thams cad dang /
pha rol tu phyin pa la sogs pa'o / /
de skyed pa'i phyir dmigs pa rnam par byang ba ni 'di lta ste /
theg pa chen po gya nom pa yang dag pa'i chos kyis bstan pa rnams te /
'di ltar de ni rnam par byang ba'i rgyu yin pa'i phyir kun brtags pa'i ngo bo nyid ma yin no / /
chos kyi dbyings shin tu rnam par dag pa'i rgyu mthun pa yin pa'i phyir gzhan gyi dbang gi ngo bo nyid kyang ma yin no / /
rnam pa bzhi po 'di dag gis rnam par byang ba'i chos thams cad ma lus par bsdus pa yin no / /
'di la tshigs su bcad pa gnyis yod de /
byung brten sgyu ma la sogs bstan / /
brtags la brten nas med pa bstan / /
rnam par dag pa bzhir brten nas / /
yongs su grub pa bstan pa yin / /
rang bzhin dang ni dri ma bral / /
rnam dag lam dang dmigs pa ste / /
rnam dag chos ni thams cad kyang / /
mtshan nyid bzhi po dag gis bsdus / /
zhes 'byung ste /
rgya cher ni slob dpon dbyig gnyen dang /
ngo bo nyid med kyis mdzad pa'i 'grel pa las 'byung ba bzhin du rig par bya'o / /
mdo 'di nyid las ni chos rnam pa gsum las brtsams nas ngo bo nyid gsum gyi don bstan to / /
bstan bcos dbus dang mtha' rnam par 'byed pa dang /
rnam par rig pa tsam du grub pa las ni bden pa bzhi la brten nas ngo bo nyid gsum spyir ston to / /
bstan bcos mngon pa kun las btus pa las ni phung po dang khams dang skye mched kyi chos rnam pa gsum la brten nas ngo bo nyid gsum spyir ston to / /
'phags pa shes rab kyi pha rol tu phyin pa'i mdo las ni /
chos thams cad las brtsams nas ngo bo nyid rnam pa gsum spyir ston par mdzad de /
de'i phyir slob dpon ngo bo nyid med kyis 'grel pa las /
shes rab kyi pha rol tu phyin pa'i mdo las ji skad du bcom ldan 'das kyis byang chub sems dpa' byams pa la bka' stsal pa /
gang gis rnam pa'i mtshan nyid kyi dngos po de dang de dag la kun du brtags pas gzugs so / /
tshor ba'o / /
'du shes so / /
'du byed do / /
rnam par shes pa'o zhes bya ba nas /
sangs rgyas kyi chos thams cad ces bya ba'i bar du sems dang ming dang 'du shes la brten nas tha snyad 'dogs shing kun du brtags pas gzugs rnams kyi rang gi ngo bo nyid ces bya ba nas /
sangs rgyas kyi chos thams cad kyi rang gi ngo bo nyid ces bya ba'i bar du btags pa gang yin pa 'di ni kun brtags pa'i gzugs zhes bya ba nas kun brtags pa'i sangs rgyas kyi chos thams cad ces bya ba'i bar dag yin no / /
gang gis rnam pa'i mtshan nyid kyi dngos po de dang de dag la rnam par rtog pa'i chos tsam mo zhes rnam par rtog pa la brten te /
rten cing 'brel bar 'byung ba nyid du rnam par gzhag nas spros pa bskyed de /
btags pa'i ming dang 'du shes kyi tha snyad btags nas 'di ni gzugs so zhes bya ba nas sangs rgyas kyi chos thams cad ces bya ba'i bar gang yin pa 'di ni rnam par rtog pa'i gzugs zhes bya ba nas /
rnam par rtog pa'i sangs rgyas kyi chos zhes bya ba'i bar dag yin no / /
de bzhin gshegs pa rnams 'jig rten du byung yang rung ste /
chos nyid rnam par gzhag chos kyi dbyings rnam par gzhag nas kun du brtags pa des gzugs su btags pa'i phyir rnam par rtog pa'i gzugs 'di dag ni / /
rtag pa rtag pa'i dus dang /
ther zug ther zug gi dus su 'di ni de bzhin nyid do / /
rang bzhin med pa nyid do / /
yang dag pa'i mtha' nyid do zhes zer ba gang yin pa 'di ni chos nyid kyi gzugs zhes bya'o / /
kun brtags pa des sangs rgyas kyi chos thams cad ces btags pa'i phyir /
rnam par rtog pa'i sangs rgyas kyi chos thams cad ces bya ba 'di dag ni rtag pa rtag pa'i dus dang /
ther zug ther zug gi dus su zhes bya ba nas /
'di ni chos nyid kyi sangs rgyas kyi chos thams cad ces bya'o zhes bya ba'i bar du ste /
rgya cher mdo las gsungs pa bzhin no zhes 'byung ba yin no / /
de bzhin nyid 'di la byang chub sems dpa' rnams brtun pa'i brtson 'grus kyis rgyu dang rkyen byas pa'i phyir dang /
tshul bzhin yid la byed cing legs par bsams pas rgyu dang rkyen byas pa'i phyir gdod de rtogs so / /
de rtogs nas gong nas gong du goms par byas pas bla na med pa yang dag par rdzogs pa'i byang chub kyi bar du yongs su rdzogs par gyur pa gang yin pa'o zhes bya ba 'dis ni gnyis pa nus pa khyad par can rab tu bstan pa'o / /
'di ltar de bzhin nyid de la byang chub sems dpa' rnams tshogs kyi lam gyi gnas skabs na nan tan brtson 'grus bskyed pa dang /
sbyor ba'i gnas skabs su phyin ci ma log par bsams pa'i rgyu dang rkyen gyis mthong ba'i lam gyi tshe gdod de rtogs la /
bsgom pa'i lam la brten nas gong nas gong du goms par byas pas mthar phyin pa'i gnas skabs su gdod yongs su rdzogs par gyur pa'o / /
bstan bcos rnal 'byor spyod pa'i sa las ni nus pa rnam pa gsum ston te /
rnam par dag pa mngon du byed pa'i nus pa dang /
'ching ba gnyis rnam par dgrol ba'i nus pa dang /
yon tan rab tu 'dren cing bskyed pa'i nus pa ste /
de'i phyir bstan bcos de nyid las 'di lta ste /
rnam par dag par bya ba'i phyir dang /
mtshan ma dang gnas ngan len gyi 'ching ba thams cad las rnam par thar bar bya ba'i phyir dang /
yon tan thams cad mngon par bsgrub par bya ba'i phyir zhes 'byung ste /
'di dag go rims bzhin du mthong ba la sogs pa'i lam gsum dang sbyar ro / /
mtshan nyid gsum po 'di dag ngo bo nyid kyi yangs dog kyang so so nas bshad pa mi mthun te /
re zhig slob dpon yang dag bden pa'i bshad pa dang sbyar na de la kun gzhi rnam par shes pa ni gzhan gyi dbang gi ngo bo nyid ces bya'o / /
mig la sogs pa'i rnam par shes pa bdun po dag ni kun du rtog pa'i ngo bo nyid ces bya ste /
gzhan gyi dbang skye ba med pa dang /
kun du rtog pa mtshan nyid med pa gang yin pa de ni yongs su grub pa'i ngo bo nyid do / /
gzhan yang mig la sogs pa'i rnam par shes pa brgyad po dag ni gzhan gyi dbang gi ngo bo nyid ces bya'o / /
de dag la rgyu mtshan gyi rnam pa lta bur snang ba gang yin pa de ni kun du rtog pa'i ngo bo nyid ces bya ste /
gzhan gyi dbang gi ngo bo nyid skye ba med pa dang /
kun du rtog pa mtshan nyid med pa gang yin pa de ni yongs su grub pa'i ngo bo nyid do / /
gzhan yang mig la sogs pa'i rnam par shes pa brgyad po dag gis lta ba'i rnam pa dang /
rgyu mtshan gyi rnam pa gang yin pa de ni gzhan gyi dbang gi ngo bo nyid ces bya'o / /
yang dag pa ma yin pas yul du 'dzin pa gang yin pa de ni kun du rtog pa'i ngo bo nyid ces bya ste /
gzhan gyi dbang gi ngo bo nyid skye ba med pa dang /
kun du rtog pa'i mtshan nyid med pa gang yin pa de ni yongs su grub pa'i ngo bo nyid do zhes bshad de /
gong du bshad pa de las don rnam pa gnyis ni rigs pa dang sbyar na de lta ma yin te /
mig la sogs pa'i rnam par shes pa brgyad dang /
rgyu mtshan gyi rnam pa rnams ni rkyen las skye bar mtshungs na ci'i phyir /
kun gzhi rnam par shes pa 'ba' zhig la gzhan gyi dbang zhes bshad la /
mig la sogs pa'i rnam par shes pa bdun la ni kun du rtog pa'i ngo bo nyid ces bshad /
kun du rtog pa'i mtshan nyid med pa dang /
gzhan gyi dbang skye ba med pa yang ngo bo nyid gnyis dang tha mi dad na ci'i phyir de dag la yongs su grub pa'i ngo bo nyid ces bshad /
'di la sogs pa'i skyon mang du yod de bshad kyis mi rdzogs so / /
de las gzhan pa'i bshad pa rnams ni mangs kyis dogs te 'dir ma brjod do / /
'dir bstan pa rnams las ngo bo nyid rnam pa gsum bstan pa de yang mdor bsdu na sgo rnam pa gnyis yod de /
dang po ni /
kun nas nyon mongs pa la phyin ci ma log par yongs su 'dzin pa'i sgo ste /
'di ltar yang dag pa ma yin pas bdag dang chos yang dag par yod pa nyid du 'dzin pa de dag yod pa ma yin yang /
yang dag pa ma yin pa'i sems kyis rnam par gzhag pa yin pa'i phyir yod pa zhes bshad de /
de dag thams cad ni kun du brtags pa zhes bya'o / /
kun nas nyon mongs pa zag pa dang bcas pa'i chos rkyen las skye ba thams cad ni gzhan gyi dbang zhes bya ste /
rgyu la brten cing rkyen la ltos nas skye ba'i phyir ro / /
'dus byas zag pa med pa la lam gyi bden pa dang /
'dus ma byas thams cad ni yongs su grub pa zhes bya ste /
rnam pa gnyis ka yang phyin ci ma log pa yin pa'i phyir ro / /
gnyis pa ni /
rkyen las skye ba mi 'gyur bar yongs su 'dzin pa'i sgo ste /
'di ltar yang dag pa ma yin pas bdag dang chos la sogs par 'dzin pa de dag ni sems kyi rjes su yod pa ma yin pa'i phyir / /
kun du brtags pa ngo bo nyid ces bya'o / /
zag pa dang bcas pa'i 'dus byas thams cad ni gzhan gyi dbang gi ngo bo nyid ces bya'o / /
chos thams cad mnyam pa nyid kyi de bzhin nyid ni 'gyur ba'i phyir yongs su grub pa'i ngo bo nyid ces bya'o / /
sgo gong ma gnyis po 'di yang bstan pa rnams las so so nas bshad pa mi mthun pas 'phags pa'i gsung rab kha cig las snga ma bstan la /
phyi ma ma yin pa yang yod de /
'phags pa lang kar gshegs pa'i mdo las /
ji skad du /
blo gros chen po yang dag pa'i ye shes dang /
de bzhin nyid ni mi 'jig pa'i phyir yongs su grub pa'i ngo bo nyid ces bya'o zhes gsungs pa lta bu ste /
bstan bcos dbus dang mtha' rnam par 'byed pa las kyang /
'di dang mthun par ston to / /
'phags pa'i gsung rab kha cig las ni phyi ma bstan la /
snga ma ma yin pa yang yod de bstan bcos rnal 'byor spyod pa'i sa las /
ji skad du /
ngo bo nyid gnyis pa du dag gis bsdus she na /
smras pa /
bzhis bsdus so / /
ngo bo nyid gsum pa du dag gis bsdus she na /
smras pa /
gcig gis bsdus so zhes bstan pa lta bu'o / /
bstan pa kha cig las gnyis ka dang ldan pa yang yod de /
bstan bcos rnam par rig pa tsam du grub pa las /
ji skad du /
rnam rtog yin te rkyen las byung / /
zhes bshad pa lta bu ste /
re zhig kun nas nyon mongs pa'i phyogs kyi gzhan gyi dbang bstan pa yin par bya'o / /
rnam par byang ba'i phyogs kyi gzhan gyi dbang ni yongs su grub pa yin pa'i phyir ro / /
yang na kun nas nyon mongs pa dang /
rnam par byang ba'i sems dang sems las byung ba'i chos rnams ni /
kun kyang kun du rtog pa zhes bya ste /
dmigs pa la sems gtod pa'i phyir ro / /
de nas kun nas nyon mongs pa dang rnam par byang ba'i gzhan gyi dbang thams cad ni 'dir bstan pa'i gzhan gyi dbang gis bsdus pa yin te /
de'i phyir bstan bcos theg pa chen po bsdus pa las gzhan gyi dbang med na /
kun nas nyon mongs pa dang /
rnam par byang ba nyid 'grub par mi 'gyur ba'i phyir ro zhes bshad de /
slob dpon dbyig gnyen gyis 'grel pa las /
'di ltar gzhan gyi dbang gi ngo bo nyid kun brtags su gyur pa'i tshe ni kun nas nyon mongs par 'gyur la /
rnam par rtog pa med pa'i tshe ni rnam par byang bar 'gyur te /
cha gnyis dang ldan pa'i phyir ngo bo nyid gcig tu mi 'grub bo zhes 'byung ste /
slob dpon ngo bo nyid med kyis 'grel pa las kyang 'di dang mthun par ston to / /
mdo 'di las ni /
phyi ma bstan gyi snga ma ni ma yin te /
de bzhin nyid kho na la yongs su grub pa'i ngo bo nyid du gsungs pa'i phyir ro / /
yang na snga ma bstan pa yin gyi /
phyi ma ni ma yin te /
kun nas nyon mongs pa'i chos kho na la rten cing 'brel bar 'byung ba zhes gsungs pa'i phyir ro / /
yang na don gnyi ga dang yang ldan te bshad pa snga ma gnyis kyi phyir ro / /
rgya cher rnam par 'byed pa ni /
ngo bo nyid gsum bstan pa dag las 'byung ba bzhin du rig par bya'o // //
bam po nyi shu gsum pa /
rigs kyi bu dper na skyes bu gang zag rab rib can gyi mig la rab rib kyi skyon yod pa lta bur kun brtags pa'i mtshan nyid kyang de bzhin du rig par bya'o zhes bya ba 'di man chad ni /
gnyis pa dpe smos nas bzlas te bshad pa ston to / /
'di yang rnam pa gnyis su dbye ste /
rab rib dang mig yongs su dag pa'i spyod yul mtshan nyid gsum gyis dper bstan pa dang /
rigs kyi bu zhes bya ba man chad kyis shel kha dog rnam par bzhir snang ba'i dper bstan pa'o / /
dpe dang po gsum yang rnam pa gsum du dbye ste /
rab rib kyi skyon dang bcas pa'i dpe dang rab rib kyi mtshan ma sna tshogs kyi dpe dang /
mig yongs su dag par rang bzhin gyi spyod yul la spyod pa'i dpe'o / /
re re la yang rnam pa gnyis kyis bstan te /
dpe smos pa dang /
dpe dang /
don du sbyar ba'o / /
'di ni dang po rab rib kyi skyon dang bcas pa'i dpe bstan pa ste /
dpe 'di'i don ni 'di skad du /
'di ltar mig la rab rib yod pa'i dbang gis ni /
mig gi rnam par shes pa dang /
dus mtshungs pa'i yid kyi rnam par shes pa bskyed la /
rnam par shes pa 'di gnyis kyi dbang gis ni skad cig ma gnyis la rnam par rtog pa'i yid kyi rnam par shes pas spu'i 'khor lo la sogs par shes so zhes bstan par 'gyur ro / /
spu'i 'khor lo de yang rnam pa gnyis te /
dang po ni /
rnam par rtog pa'i yid kyi rnam par shes pas brtags pa yin gyi /
yang dag par na spu'i 'khor lor med pa ste /
'di nyid la /
rab rib kyi skyon zhes bshad pas skyon 'dis kun du brtags pa'i ngo bo nyid kyi dper bstan pa'o / /
gnyis pa ni /
rnam par rtog pa'i yid kyi rnam par shes pa'i gnas dang ltos pa nyid /
spu'i 'khor lo'i mtshan nyid lta bur gyur pas /
rab rib kyi mtshan ma sna tshogs la gzhan gyi dbang gi dper bstan te /
phyis 'og nas bstan pa bzhin du rig par bya'o / /
'dir ni /
skyon la kun brtags pa'i ngo bo nyid kyi dper bstan pa'i phyir /
kun brtags pa'i mtshan nyid kyang de bzhin no zhes gsungs pa yin no / /
yang na rab rib kyi skyon zhes bya ba ni /
rab rib nyid la skyon zhes bya ste /
de ni 'di skad du /
'di ltar brtags pa'i dbang gis gzhan gyi dbang bskyed pas /
ji ltar rab rib kyi dbang gis /
spu'i 'khor lo la sogs pa snang ba bzhin no zhes bstan te /
de'i phyir bstan bcos rnal 'byor spyod pa'i sa las /
dper na /
mig la rab rib la sogs pa'i skyon yod pa la ni /
skra shad 'dzings pa la sogs pa rab rib kyi mtshan ma mngon sum du dmigs kyi /
gal te de'i skyon med na ni mi dmigs pa bzhin te /
rang gi ngo bo nyid tsam du zad kyi phyin ci log gis 'dzin pa ni med do zhes bshad do / /
ci'i phyir /
gzhan gyi dbang mngon par zhen pa'i ngo bo nyid kyi dpe bstan ce na smras pa /
nor ba med pa yongs su grub pa'i dper bstan pa'i phyir nyes pa med do / /
rab rib dang bcas pa'i mig gi rnam par shes pas /
spu'i 'khor lo mthong ngam zhe na smras pa /
rgya gar yul pa'i slob dpon dag gis bshad pa rnam pa gnyis yod de /
dang po slob dpon blo brtan gyi gzhung gis mig la sogs pa'i rnam par shes pa lnga po dag kyang spu'i 'khor lo dang /
zla ba gnyis pa la dmigs so zhes bshad de /
de'i phyir chos mngon pa sna tshogs kun las btus pa las /
mig ser gyi nad kyis btab pa'i mig gi dbang po nyams pas sngon po la ser por mthong ba lta bu'o zhes bshad pa bzhin no zhe'o / /
gnyis pa ni slob dpon chos skyong gis mig la sogs pa'i rnam par shes pa yul yang dag pa las 'byung ste /
mngon sum gyi tshad ma'i phyir ro zhes bshad de /
de'i phyir slob dpon gu Na b+hA bas bstan bcos rnam par rig pa tsam du bstan pa nyi shu pa'i brjed byang mdzad pa las /
bshad pa rnam pa gnyis 'byung ste /
de la kha cig na re rnam par shes pa lnga po dag ni yul yang dag pa kho na la dmigs te /
de lta bas na chos mngon pa'i mdo las /
mig la sogs pa'i rnam par shes pa gang yang yul yang dag pa la mi dmigs par 'byung ba ni med do / /
yid kyi rnam par shes pa la ni dmigs pa rnam pa gnyis yod de /
yang dag pa dang yang dag pa ma yin pa'i yul lo zhes gsungs pa'i phyir rnam par shes pa lnga po dag ni yul yang dag pa kho na la dmigs par rig par bya'o zhe'o / /
kha cig na re rnam par shes pa lnga po dag ni yang dag pa ma yin pa yang dmigs te /
de'i phyir mdo dag las nor ba'i mig gi dbang po dang /
mig gi rnam par shes pas kyang /
nor ba'i yid kyi rnam par shes pa 'dren cing skyed par byed do / /
nor pa med pa'i mig gi dbang po dang /
mig gi rnam par shes pa las kyang /
nor pa med pa'i yid kyi rnam par shes pa 'dren par byed do zhes gsungs pas /
de'i phyir rnam par shes pa lnga po dag zla ba gnyis pa dang /
nam mkha' la me tog la sogs pa mthong ba yin no zhes 'byung ste /
'dir skyon la sogs pa bstan pa'i tshig 'di dag ni rnam pa gsum sngar bstan pa bzhin du rig par bya'o / /
dper na rab rib can gyi gang zag de nyid la rab rib mang po'i mtshan ma skra'i 'khor lo 'am sbrang ma'am /
til gyi 'bru 'am /
yang na sngon po dang /
ser po dang /
dmar po dang /
dkar po la sogs pa mtshan ma bye brag tu gyur pa snang ba lta bur ni gzhan gyi dbang gi mtshan nyid kyang de bzhin du rig par bya'o zhes bya ba gnyis pa rab rib kyi mtshan ma sna tshogs kyi dpe bstan pa'o / /
gzhan gyi dbang gi mtshan nyid kyi dpe bstan pa yin pas de bzhin du rig par bya ste /
'di ltar rab rib can gyi gang zag la skra'i 'khor lo lta bu'i mtshan ma yang dag par yod pa ma yin yang /
yang dag pa lta bur snang ba'i phyir /
gzhan gyi dbang gi dpe bstan te /
yod pa ma yin yang yod pa 'dra bar snang ba yang de bzhin du shes par bya'o zhes bya ba'i tha tshig go / /
dper na mig yongs su dag pa'i gang zag mig gi rab rib kyi skyon dang bral bar gyur pas mig yongs su dag pa de rang bzhin gyi spyod yul nor pa med pa la spyod pa lta bur ni yongs su grub pa'i mtshan nyid kyang de bzhin du rig par bya'o zhes bya ba ni gsum pa mig yongs su dag pas rang bzhin gyi spyod yul la spyod pa'i dpe bstan pa ste /
ji ltar mig yongs su dag pa des rang bzhin gyi spyod yul /
sngon po dang ser po la sogs pa'i gzugs rang bzhin gyis rnam par dag pa la spyod cing /
spu'i 'khor lo la sogs pa rab rib kyi skyon med pa de bzhin du yongs su grub pa'i ngo bo nyid kyang de bzhin te /
rang bzhin gyis rnam par dag cing gzhan gyi dbang la 'dzin pa med pa'i ngo bo nyid do zhes bya ba'i tha tshig go / /
rigs kyi bu dper na shel yongs su dag pa la ni /
gal te tshon sngon po dang phrad par gyur na /
nor bu rin po che an+da rnyil dang mthon ka chen po lta bur snang bar 'gyur zhing /
nor bu rin po che an+da rnyil dang mthon ka chen por log par 'dzin pas kyang sems can rnams rnam par rmongs par byed ces bya ba 'di man chad ni gnyis pa shel kha dog rnam pa bzhir snang ba'i dpes bstan pa'o / /
'di yang rnam pa gnyis kyis bstan te /
dpes bstan pa dang de bzhin du yon tan 'byung gnas zhes bya ba man chad kyis dpe dang don du sbyar ba bstan pa'o / /
dpes bstan pa yang dpe rnam pa bzhi yod pa nyid kyis rnam pa bzhir dbye ste /
'di ni dang po an+da rnyil dang mthon ka chen po dang mthun par gyur pa'i dpes bstan pa'o / /
mdo'i tshig 'di yang rnam pa lngar dbye zhing /
don rnam pa bzhi dang ldan pas don gyi ngo bo nyid gsum gyi dpe bstan pa yin te /
de la rnam pa lngar dbye ba yang dang po yongs su dag pa zhes bya ba ni gzhan gyi dbang gi dper bstan pa'o / /
gnyis pa tshon sngon po dang phrad par gyur na zhes bya ba ni mngon par brjod pa'i bag chags kyi dper bstan pa ste /
'dis ni gzhan gyi dbang mngon par brjod pa'i bag chags dang mthun par 'gyur bar bstan to / /
gsum pa nor bu rin po che an+da rnyil dang /
mthon ka chen po zhes bya ba la sogs pa ni gzhan gyi dbang gi dper bstan pa yin te /
'di ltar bdag dang chos su rnam par rtog pa dang mngon par brjod pa'i sa bon gyi stobs kyis nang gi rnam par shes pa la yod kyang phyi rol lta bur snang bar gyur pa'o / /
bzhi pa nor bu rin po che an+da rnyil la sogs par 'dzin pas zhes bya bas ni log par 'dzin pa'i dbang gis yang dag pa nyid du yod par 'dzin par gyur pa'i dper bstan pa'o / /
lnga pa sems can rnams rnam par rmongs par byed ces bya ba ni log par ston pa rnams bdag nyid kyis 'dzin pa gang yin pa des sems can rnams rmongs par byas nas yang dag pa'i shes pa bskyed pa'i dper bstan pa'o / /
de la don rnam pa bzhi dang ldan par bstan pa ni 'og nas dpe dang don du sbyar ba'i skabs nas bshad pa dang sbyar na /
dpe la rnam pa bzhi yod de dang po shel zhes bya ba ni gzhan gyi dbang gi dper bstan pa'o / /
gnyis pa tshon sngon po dang phrad par gyur na zhes bya ba ni sngon por brjod pa'i bag chags gzhan gyi dbang dang mthun par gyur pa'i dper bstan pa'o / /
gsum pa log par 'dzin pas kyang zhes bya ba la sogs pa ni 'dzin pa po'i dper bstan pa'o / /
bzhi pa ni des yongs su gzung ba gang yin pa de nyid sems kyi rjes su yod pa yin gyi don gyi tshul gyis yod pa ma yin pas yongs su grub pa'i dper bstan pa yin no / /
de la don gyi rnam pa gsum gyi dper bstan pa ni 'di lta ste /
tshon sngon po dang phrad par gyur pa na /
sems can rnams rmongs par byed ces bya ba'i bar gang yin pa des ni brtags pa'i ngo bo nyid kyi dper bstan to / /
shel ni gzhan gyi dbang gi dper bstan to / /
yang dag par an+da rnyil med pa ni yongs su grub pa'i dper bstan te /
kha dog 'og ma gsum po dag kyang don 'di dang ldan pas de bzhin du rig par bya'o / /
de la shel yongs su dag pa zhes bya ba ni /
rin po che'i ngo bo nyid bstan pa ste /
dgongs pa zab mo rnam par dgrol ba'i mdo las /
bai DUr+ya shin tu gsal ba zhes 'byung ba ni lo tsA ba dag gis nor ba'i phyir ro / /
mdzod kyi bstan bcos las ri rab ri'i rgyal po ni rin po che sna bzhi las mngon par grub pas 'di lta ste /
gser dang dngul dang bai DUr+ya dang shel lo zhes bstan pa dang sbyar na /
shel ni kha dog dmar po yin no / /
gzhan yang de nyid las nyi ma'i dkyil 'khor gyi 'og gi ngos ni rin po che me shel las mngon par grub pa'o / /
zla ba'i dkyil 'khor gyi ngos ni rin po che chu shel gyi kha dog sna tshogs dang ldan no / /
'dir mdo 'di'i don ni re zhig kha dog dkar po dang sbyar nas kha dog bzhi zlas bstan te /
'og nas mdo las dkar po zhes mi 'byung bas so / /
gal te tshon sngon po dang zhes bya bas ni gzugs kyi 'ching ba'i 'gyur ba bstan pa ste /
'di ltar shel de tshon sngon po dang phrad par gyur na nor bu rin po che an+da rnyil dang mthon ka sngon po ltar snang bar 'gyur bas so / /
an+da rnyil ni lha'i dbang po'i kha dog sngon po'o / /
rin po che mthon ka chen po zhes bya ba ni yid bzhin gyi nor bu ste /
shel nyid la yid bzhin gyi nor bu zhes ston to / /
yang na an+da rnyil la sogs pa dang 'dra ba nyid nor bu yin no / /
log par 'dzin pas zhes bya ba la sogs pa ni 'jig rten pa rnams kyis btags pas yang dag par yod par 'dra bar snang zhing /
gzhan dag la bsnyad de sems can rmongs par byed pa'i dper bstan pa'o / /
de ni 'di skad du kun gzhi rnam par shes pa bdag dang chos su 'dzin pa'i bag chags kyi stobs kyi dbang gis bdag dang chos lta bur gyur na /
sems can rnams bdag dang chos yang dag pa nyid bzung bas sems can rnams rmongs par byed de ji ltar shel la yang dag par sngon po la sogs pa med pa bzhin du kun gzhi rnam par shes pa la btags pa'i ngo bo nyid med pa yang de bzhin du rig par bya'o zhes bstan par 'gyur te /
phyis 'og nas rnam par 'byed do / /
gal te tshon dmar po dang phrad par gyur na nor bu rin po che pad+ma rA ga lta bur snang bar 'gyur zhing nor bu rin po che pad+ma rA ga lta bur log par 'dzin pas kyang sems can rnams rnam par rmongs par byed do zhes bya ba ni gnyis pa tshon dmar po dang mthun par gyur pa'i dpes bstan pa ste snga ma bzhin du rig par bya'o / /
gal te tshon ljang gu dang phrad par gyur na ni nor bu rin po che margad lta bur snang bar gyur zhing /
nor bu rin po che margad du log par 'dzin pas kyang sems can rnams rnam par rmongs par byed do zhes bya ba ni gsum pa tshon ljang gu dang mthun par gyur pa'i dpes bstan pa ste /
de la margad ces bya ba ni yul 'di ni ming med pa'i phyir / /
ma bsgyur bar so na bzhag pa yin no / /
kha cig na re 'di'i kha dog gsod pa'i rin po che zhes bya ste /
rin po che 'di'i dbang gis kha dog thams cad gsod cing nyams par 'gyur ba'i phyir ro zhe'o / /
dgongs pa zab mo rnam par dgrol ba'i mdo las ni ljang gu 'byung ngo / /
gal te mtshon bya ser po dang phrad par gyur na ni gser lta bur snang bar 'gyur zhing gser yang dag pa nyid du log par 'dzin pas kyang sems can rnams rnam par rmongs par byed do zhes bya ba ni /
bzhi pa tshon ser po dang mthun par gyur pa'i dpes bstan pa'o / /
dgongs pa zab mo rnam par dgrol ba'i mdo dang /
bye brag yod pa yang 'di las ni gser zhes 'byung la /
de las ni nor bu rin po che gser gyi kha dog tu gyur pa zhes 'byung ngo / /
dpe phyi ma rnam pa gsum yang snga ma bzhin du rig par bya'o / /
de bzhin du yon tan 'byung gnas ji ltar shel yongs su dag pa de la tshon dang 'brel ba yod pa lta bur gzhan gyi dbang gi mtshan nyid la kun brtags pa'i mtshan nyid kyi tha snyad kyi bag chags kyang de bzhin du rig par bya'o zhes bya ba 'di man chad ni gnyis pa dpe dang don du sbyar ba ston to / /
'di yang gong ma'i don rnam pa bzhi dang sbyar ba yin pas rnam pa bzhir dbye ste /
sa bon dang sbyar ba dang mtshan nyid kyi brtags pa dang sbyar ba dang /
gzhan gyi dbang dang sbyar ba dang /
yongs su grub pa dang sbyar ba dang /
don rnam pa bzhi po 'di yang sngar gong du bstan pa'i dpe rnam pa lnga yod kyang don rnam pa bzhi dang ldan pa'i phyir don rnam pa bzhis gong ma'i dpe dang sbyar bar bya ste /
'di ni dang po'o / /
don rnam pa bzhi po de la yang bshad pa rnam pa gnyis yod de /
kha cig na re dang po gcig ni dmigs par 'dzin pa'o / /
de'i 'og ma gsum ni go rims bzhin du ngo bo nyid gsum dang sbyar ro zhe'o / /
kha cig na re dang po gnyis ni kun brtags pa'i ngo bo nyid kyi dper bstan pa yin te /
'di ltar sa bon gyi dbang gis btags pa snang bar gyur nas /
btags pa nyid du mngon par grub pa'i phyir te /
'di ni dang po'o / /
'di lta ste /
shel la tshon dang 'brel ba yod pa'i don gyi phyir /
shel la sngon po lta bur gzugs brnyan snang ba ltar de bzhin du gzhan gyi dbang la yang dag pa ma yin pas btags pa'i sa bon gyi rgyu dang rkyen byas pa'i phyir /
kun gzhi rnam par shes pa la gzugs dang sgra la sogs pa lta bu'i gzhan gyi dbang gi mtshan nyid snang ngo zhe'o / /
ji ltar shel yongs su dag pa de la an+da rnyil dang /
mthon ka chen po dang /
pad+ma rA ga dang /
margad dang /
gser la sogs pa'i log par 'dzin pa yod pa lta bur gzhan gyi dbang gi mtshan nyid la kun brtags pa'i mtshan nyid kyang de bzhin du rig par bya'o zhes bya ba ni gnyis pa mtshungs pa'i mtshan nyid de /
btags pa rnam par gyur pa'i phyir /
de dag la yang dag pa nyid du 'dzin te /
don de'i phyir gong ma gnyis ni don gyi rnam pa gsum las kun brtags pa dper bstan pa yin no / /
ji ltar yongs su dag pa'i shel rin po che de lta bur ni gzhan gyi dbang gi mtshan nyid kyang de bzhin du rig par bya'o zhes bya ba ni gsum pa gzhan gyi dbang dang sbyar ba ste /
ji ltar shel yongs su dag pa sngon po la sogs pa lta bur snang ba de bzhin du gzhan gyi dbang yang sa bon gyi dbang gis gzugs dang sgra la sogs pa'i mtshan nyid kyang de bzhin du snang bar gyur pa'o / /
ji ltar shel yongs su dag pa de nyid la yod pa'i an+da rnyil dang /
mthon ka chen po dang /
pad+ma rA ga dang /
margad dang gser yang dag pa la sogs pa'i mtshan nyid rtag pa rtag pa'i dus dang /
ther zug ther zug gi dus su yongs su ma grub cing yang dag par rang gi ngo bo nyid med pa lta bur zhes bya ba la sogs pa ni bzhi pa yongs su grub pa dang sbyar ba'o / /
'di yang rnam pa gnyis te /
dpe snga ma bzlas te bstan pa dang /
dpe dang don du sbyar ba nyid de 'di ni dang po'o / /
shel la sngon po la sogs pa yang dag par med pa gang yin pa de ni yongs su grub pa zhes kyang bya /
yang dag par rang gi ngo bo nyid med pa zhes kyang bya'o / /
yang na yongs su ma grub pa zhes bya ba ni /
sngon po la sogs pa dgag pa'o / /
yang dag par rang gi ngo bo nyid med ces bya ba ni sngon po la sogs pa med kyang /
yang dag par shel gyi ngo bo nyid med pa ma yin zhes bstan pa'o / /
gzhan gyi dbang gi mtshan nyid la kun brtags pa'i mtshan nyid rtag pa rtag pa'i dus dang /
ther zug ther zug gi dus su ma grub cing yang dag par rang gi ngo bo nyid kyis yongs su grub pa'i mtshan nyid du rig par bya'o zhes bya ba ni gnyis pa dpe don dang sbyar ba ste /
gzhan gyi dbang la btags pa'i bdag la sogs pa'i ngo bo nyid med pa gang yin pa de ni rang gi ngo bo nyid med pa zhes bya'o / /
yang na gzhan gyi dbang la btags pa med kyang yang dag par rang gi ngo bo nyid med pa ni ma yin no zhes bstan pa'o / /
rtag pa rtag pa'i dus dang /
ther zug ther zug gi dus zhes bya ba ni /
'di la bshad pa rnam pa gnyis yod de /
kha cig na re snga ma'i med pa la brten nas ni rtag pa rtag pa zhes gsungs so / /
phyi ma phyi ma'i med pa la brten nas ni ther zug ther zug ces bya ba gsungs so zhe'o / /
kha cig na re yang dag par yod pa ma yin par bstan pa'i phyir ni rtag pa rtag pa zhes bya ba gsungs so / /
rang gi ngo bo nyid med par bstan pa'i phyir ni ther zug ther zug ces bya ba gsungs so zhe'o / /
ngo bo nyid gsum po 'di dag dang de bzhin nyid rnam pa bdun phan tshun ji ltar sdud ce na /
smras pa /
bstan bcos rnam par rig pa tsam du grub pa las ji skad du ngo bo nyid gsum po 'di dag dang de bzhin nyid bdun po dag phan tshun ji ltar sdud ce na /
de bzhin nyid bdun yang dang po 'jug pa'i de bzhin nyid ni 'di lta ste /
'dus byas kyi chos 'jug pa'i chos de kho na nyid do zhes 'byung ste /
de la 'dus byas kyang rnam pa gnyis te /
dang po ni mtshan nyid bzhi po dag gis 'dus byas pa'i phyir 'dus byas zhes bya'o / /
gnyis pa ni nyon mongs pas byas pa'i phyir 'dus byas zhes bya ste /
'di ni nyon mongs pas byas pa'o / /
gzhan yang de las de kho na'i mtshan nyid kyi de bzhin nyid ni 'di lta ste /
bdag med pa nyid kyis rab tu phye ba'i de kho na nyid do / /
rnam par rig pa tsam gyi de bzhin nyid ni 'di lta ste /
kun nas nyon mongs pa dang rnam par byang ba'i chos kyi rnam par rig pa'i de kho na nyid do zhes 'byung ste /
'dir kun nas nyon mongs pa dang /
rnam par byang ba'i rtog pa rnam par rig pa tsam du bsgom pa'i shes pa la de nyid du bzung ngo / /
gzhan yang de la gnas pa'i de bzhin nyid ni 'di lta ste /
sdug bsngal gyi de kho na nyid do / /
log par bsgrub pa'i de bzhin nyid ni 'di lta ste /
kun 'byung ba'i de kho na nyid do / /
rnam par dag pa'i de bzhin nyid ni 'di lta ste /
'gog pa'i de kho na nyid do / /
yang dag par bsgrub pa'i de bzhin nyid ni 'di lta ste /
lam gyi de kho na nyid do / /
de kho na nyid bdun po 'di dag ni yongs su grub pas bsdus te /
rtsa ba dang rjes las thob pa'i ye shes gnyis kyi yul yin pa'i phyir ro / /
mtshan nyid kyi rjes su bsdu na 'jug pa dang sdug bsngal dang /
kun 'byung ba gsum ni ngo bo nyid snga ma gnyis kyis bsdus te /
yang dag pa ma yin pa kun nas nyon mongs par btags pa'i phyir ro / /
gzhan bzhi ni yongs su grub pas bsdus so zhes 'byung ngo / /
bstan bcos dbus dang mtha' rnam par 'byed pa las kyang bye brag gi de kho na nyid mdor bsdu na rnam pa bdun no / /
'di lta ste /
'jug pa'i de kho na dang /
yang dag pa'i mtshan nyid kyi de kho na dang /
rnam par rig pa'i de kho na dang /
gnas pa'i de kho na dang /
log par sgrub pa'i de kho na dang /
rnam par dag pa'i de kho na dang /
yang dag par sgrub pa'i de kho na'o / /
de kho na nyid bdun po 'di dag rtsa ba'i de kho na nyid gsum po dag tu ji ltar bsdu bar shes par bya zhe na /
tshig le'ur byas pa las /
'jug pa dang ni gnas pa dang / /
log bsgrub dang po gnyis la brten / /
mtshan nyid rnam par rig pa dang / /
yang dag sgrub phyi ma la brten / /
ces 'byung ste /
bstan bcos rnam par bshad pa dang /
rnal 'byor spyod pa'i sa las kyang 'di las 'byung ba bzhin du bsdu bar bshad pas 'gal ba med do / /
ngo bo nyid gsum dang dngos po lnga po dag phan tshun bsdu ba ji lta bu zhe na /
'phags pa'i gsung rab dag las phan tshun bsdu bar bshad pa yang nges pa med de bstan bcos rnal 'byor spyod pa'i sa dang sbyar na ni de las gzhan gyi dbang gi ngo bo nyid kyis ni rgyu mtshan dang /
ming dang rnam par rtog pa dang /
yang dag pa'i ye shes de dag bsdus so / /
yongs su grub pa'i ngo bo nyid kyis ni de bzhin nyid bsdus so / /
kun brtags pas ni dngos po lnga po gang yang ma bsdus so zhes bshad de /
de las zag pa dang bcas pa'i sems dang sems las byung ba'i chos brjod par bya ba lta bur snang ba gang yin pa de ni rgyu mtshan zhes bya'o / /
brjod pa 'dra bar snang ba gang yin pa de ni ming zhes gdags so / /
snang bar byed pa'i sems la sogs pa la ni rnam par rtog pa zhes rnam par 'jog go / /
zag pa med pa'i sems la sogs pa spros pa dang bral ba'i phyir thams cad kyang yang dag pa'i ye shes zhes bya'o zhes bshad pas /
gzung 'dzin du mi ston cing bzhi po dag rkyen las skye bar ston pas thams cad kyang gzhan gyi dbang gis bsdus pa yin no / /
bstan bcos dbus dang mtha' rnam par 'byed pa las gzhan gyi dbang gi ngo bo nyid kyis ni rgyu mtshan dang rnam par rtog pa bsdus so / /
kun du brtags pas ni ming kho na bsdus so / /
yang dag pa'i ye shes dang /
de bzhin nyid ni yongs su grub pas bsdu bar bshad de /
de las zag pa dang bcas pa'i sems dang sems las byung ba'i rgyu mtshan gyi rnam pa gang yin pa de ni rgyu mtshan zhes bya'o / /
gzhan ni rnam par rtog pa zhes bya'o / /
kun du brtags pa ni bdag nyid ci yang med pa'i phyir yod pa ma yin pa rab tu bstan pa'i ched du btags pa tsam du ming zhes bya'o / /
gnyis ni phyin ci ma log pa'i phyir yongs su grub pas bsdus so zhes ston pas so / /
'phags pa lang kar gshegs pa'i mdo las /
gzhan gyi dbang gi ngo bo nyid kyis ni /
rnam par rtog pa kho na bsdus so / /
kun du brtags pas ni rgyu mtshan dang ming bsdus so / /
yang dag pa'i ye shes dang /
de bzhin nyid ni yongs su grub pas bsdus par bshad de /
de las sems dang sems las byung ba'i rgyu mtshan dang /
lta ba'i rnam pa la sogs pa thams cad ni rnam par rtog pa zhes bya'o / /
yang dag pa ma yin pa kun du rtogs pa'i ngo bo nyid du gyur pa'i phyir kun du brtags pas brjod pa dang /
brjod par bya ba sems kyi rjes su rnam par gzhag pa gang yin pa de la ming dang /
rgyu mtshan gyi dngos po gnyis zhes ston pas so / /
theg pa chen po bsdus pa'i 'grel pa slob dpon dbyigs gnyen gyis mdzad pa las ming ni gzhan gyi dbang gi ngo bo nyid du rtogs so / /
don ni kun du brtags pa'i ngo bo nyid du rtogs so zhes bshad de /
de las zag pa dang bcas pa'i sems dang sems las byung ba'i rgyu mtshan dang /
lta ba'i rnam pa la sogs pa ming gi mthu'i dbang gis kun brtags mngon par 'grub pas na /
de'i phyir ming zhes bshad la /
kun brtags kyi ming gi rjes su nan gyis brtags pa tsam du zad kyi /
ngo bo nyid yang dag par yod pa ma yin pas bsags pa tsam du don zhes bya'o zhes bstan pas so / /
gong du bshad ma thag pa'i bstan pa bzhi po dag las dngos po lnga dang /
ngo bo nyid rnam pa gsum phan tshun bsdus pa bshad pa la tshig mi mthun pa 'dra yang don la ni 'gal ba med de /
slob dpon chos skyong gis ni bshad pa dang po mchog tu bzang ngo zhes bshad de /
'dres pa med pa'i phyir ro zhe'o / /
gzhan bstan bcos rnam par rig pa tsam du grub pa las /
'phags pa'i gsung rab rnams las mtshan nyid rnam pa lnga'o zhes gsungs na /
de dag dang ngo bo nyid rnam pa gsum dang /
phan tshun ji ltar bsdu zhe na brjod par bya ba dang /
rjod par byed pa so so nas rang gi ngo bo nyid gsum dang ldan pas 'di lta ste /
yang dag pa ma yin pas brtags pa ni /
ngo bo nyid dang pos bsdus te /
rgyu mtshan dang ming dang rnam par rtog pa ni ci rigs su sbyar ro / /
brjod par bya ba dang /
rjod par byed pa ni gzhan gyi dbang du gtogs te /
de bzhin nyid dang yang dag pa'i ye shes ni ci rigs su sbyar ro / /
brjod par bya ba dang /
rjod par byed pa ni yongs su grub par gtogs te /
rjes las thob pa rjod par byed pa'i mtshan nyid lta bur gyur pa'i phyir ro / /
mtshan nyid gnyis ni rgyu mtshan du gtogs pas ngo bo nyid dang po kho nas bsdus te /
yang dag pa ma yin pa brtags pa'i don dang /
ming ni nges par phan tshun 'brel pa'i phyir ro / /
des mngon par zhen pa'i mtshan nyid gang yin pa de ni gzhan dbang kho na yin te /
yang dag pa ma yin pa'i rnam par rtog pa rang gi ngo bo nyid byed pa'i phyir ro / /
mngon par zhen pa med pa'i mtshan nyid gang yin pa de ni yongs su grub pa kho na yin te /
zag pa med pa'i shes pa la sogs pas rang gi ngo bo nyid byed pa'i phyir ro zhes 'byung ngo / /
bstan bcos rnal 'byor spyod pa'i sa las kyang ngo bo nyid gnyis ni brjod par bya ba yin no / /
kun brtags pa'i ngo bo nyid ni rjod par byed pa yin no zhes bshad do / /
bstan bcos rnam par bshad pa las ni rjod par byed pa dang brjod par bya ba gnyi ga yang ngo bo nyid gsum du gtogs so zhes bshad do / /
zhib tu rnam par dbye ba ni bstan bcos rnam par rig pa tsam du grub pa'i 'grel pa las byung bas de bzhin du rig par bya'o // //
gzhan yang yon tan 'byung gnas mtshan ma dang ming 'brel pas rkyen byas pa'i phyir ni kun brtags pa'i mtshan nyid rab tu shes so zhes bya ba 'di man chad ni gnyis pa brtags pa'i sgo las brtsams nas mkhas pa'i byang chub sems dpa' rab tu bstan pa'o / /
'di yang rnam pa gnyis su dbye ste /
tshig rkyang pas rgya cher rnam par bshad pa dang /
tshigs su bcad pas mdor bstan pa'o / /
dang po yang rnam pa gnyis te /
mtshan nyid mdor rnam par phye nas gzhan dag la khong du chud par bya bar bskul ba dang /
mtshan nyid gsum po snga ma nyid las brtsams nas rnal 'byor bsgom pa'i sgo yang dag par bstan pa'o / /
bshad pa'i rnam grangs gzhan du ni rnam pa gnyis su phye nas bstan te /
rnal 'byor bsgom pa'i sgo nas bstan pa dang /
'di ltar yon tan 'byung gnas zhes bya ba man chad kyis snga ma'i rnal 'byor bzlas nas zhus pa snga ma'i lan gsungs pa'o / /
dang po yang rnam pa gsum du dbye ste /
byang chub sems dpa' rnams kyi ngo bo nyid gsum khong du chud pa'i mtshan nyid bstan pa dang /
rigs kyi bu zhes bya ba man chad kyis ngo bo nyid gsum shes pa'i dbang gis mtshan nyid gsum khong du chud par 'gyur ba bstan pa dang /
rigs kyi bu zhes bya ba man chad kyis mtshan nyid shes pa'i dbang gis kun nas nyon mongs pa spangs nas /
rnam par byang ba mngon du byed par bstan pa'o / /
de ltar rnam pa gnyis su bshad pa yod mod kyi /
'dir ni re zhig bshad pa phyi ma la brten nas bshad pa yin no / /
'di ni dang po ngo bo nyid gsum shes par bstan pa ste /
ngo bo nyid gsum tha dad pa nyid kyi phyir /
de las rnam pa gsum du dbye'o / /
'di ni dang po ste /
'di ltar brjod par bya ba'i mtshan ma dang /
rjod par byed pa'i ming phan tshun 'brel pas rkyen byas pa'i phyir /
yang dag pa ma yin pas brtags pa'i mtshan nyid de kun brtags pa yin par rab tu shes par 'gyur ba'i phyir bstan bcos rnal 'byor spyod pa'i sa las /
kun brtags pa'i ngo bo nyid ci zhig la dmigs par blta bar bya zhe na /
smras pa /
mtshan ma dang ming 'brel pa la dmigs par rig par bya'o zhes 'byung ngo / /
rgya cher rnam par 'byed pa ni ngo bo nyid med pa gsum bstan pa'i bstan bcos las 'byung ba bzhin du rig par bya ste /
de nyid las kun du rtog pa'i ngo bo nyid ni bdag nyid kyi mtshan nyid med pas ming la sogs pa'i chos lnga po dag gis ma bsdus so / /
bdag nyid med na ji ltar rtog par byed ce na /
smras pa /
ming kho nar zad kyi don med pa'i phyir ro / /
de ci'i phyir zhe na /
dper na 'jig rten pa rnams don las ming btags pas skye bo rnams ming la mngon par zhen nas /
don gyi ngo bo nyid du rtogs pas ming ni don gyi ngo bo nyid do zhes zer ba lta bu dag ni phyin ci log yin pas ming du rnam par rtog pa tsam du zad de yang dag pa'i bdag nyid med pa'i phyir ro / /
de ci'i phyir zhe na /
ming dang don de dag gi phan tshun gcig la gcig glo bur yin pa'i phyir ro / /
de ltar ci mngon zhe na /
don rnam pa gsum gyi phyir don 'di shes par 'gyur te ming gi blo mi skye ba dang /
bdag nyid mang po 'gal ba'i skyon dang /
bdag nyid sna [(]tshog [,]tshogs [) 'gal ba'i skyon no zhes 'byung ste /
zhib tu de nyid las 'byung ba bzhin no / /
bstan bcos theg pa chen po bsdus pa las kyang 'di dang mthun par ston to / /
gzhan gyi dbang gi mtshan nyid la kun brtags pa'i mtshan nyid du mngon par zhen pas rkyen byas pa'i phyir ni gzhan gyi dbang gi mtshan nyid rab tu shes so zhes bya ba ni gnyis pa gzhan gyi dbang gi mtshan nyid rnam par bshad pa ste /
'di ltar kun du brtags pa'i mtshan nyid la rnam par rtog pa nyid du mngon par zhen pa nyid du rkyen byas pa'i phyir gzhan gyi dbang gi ngo bo nyid skyes par gyur pa ste /
de'i phyir bstan bcos rnam par bshad pa las /
gzhan gyi dbang gi ngo bo nyid la ngo bo nyid dang po nyid du mngon par zhen pa'i phyir /
yongs su bsgo ba bskyed nas kun nas nyon mongs pa mngon par 'grub po zhes 'byung ba yin no / /
gzhan yang de nyid las kun brtags pa'i mtshan nyid mngon par zhen pa bskyed pa'i phyir gzhan gyi dbang yin par rab tu shes so zhes bshad do / /
de ltar mngon par zhen pa gang yin pa de ni rkyen las skyes pa'i phyir ro / /
sangs rgyas kyi ngo bo nyid bstan pa'i bstan bcos las gzhan gyi ngo bo nyid rgyu dang rkyen gang yin pa mngon par 'grub par 'gyur zhe na /
smras pa /
kun du rtog pa'i ngo bo nyid la mngon par zhen pa'i phyir rab tu snang bar gyur pa yin no zhes 'byung ba yin no / /
gzhan gyi dbang ni kun nas nyon mongs pa dang /
rnam par byang ba gnyi gar gtogs pa yin na /
ci'i phyir mngon par zhen pas rkyen byas pa'i phyir /
gzhan gyi dbang gi ngo bo nyid rab tu shes so / /
rgol ba 'di'i lan brda sprod pa ni bstan bcos rnal 'byor spyod pa'i sa las ji skad du bstan pa dag nyid yin te /
de'i phyir de nyid las gal te gzhan gyi dbang gi ngo bo nyid yang dag pa'i shes pas kyang bsdus pa yin na ni /
des na gzhan gyi dbang gi ngo bo nyid ni kun brtags pa'i ngo bo nyid la mngon par zhen pa la brten nas shes par 'gyur ro zhes smras pa /
de ji lta bu zhe na /
smras pa /
de ni kun nas nyon mongs par gyur pa'i phyogs kyi gzhan gyi dbang gi ngo bo nyid las bsams pa yin gyi /
rnam par byang bar gyur pa'i phyogs las ni ma yin te /
rnam par byang bar 'gyur ba'i phyogs ni mngon par zhen pa med pa la brten nas shes par 'gyur ba yin par rig par bya'o zhes 'byung ba yin no / /
gzhan gyi dbang gi mtshan nyid la kun brtags pa'i mtshan nyid du mngon par zhen pa med pas rkyen byas pa'i phyir ni yongs su grub pa'i mtshan nyid rab tu shes so zhes bya ba ni gsum pa yongs su grub pa'i mtshan nyid rnam par bshad pa ste /
'di ltar gzhan gyi dbang la mngon par zhen pa med pa'i mtshan nyid kyis rab tu phye ba las yongs su grub pa skye ba'i phyir mngon par zhen pa med pa zhes gsungs te /
de'i phyir rnal 'byor spyod pa'i sa las kun brtags pa'i ngo bo nyid la dmigs pa gang yin pa de ni gzhan gyi dbang gi ngo bo nyid la gtan du ma grub par shes par bya'o zhes 'byung ba nyid do / /
yang na mngon par zhen pa med pa ni 'phags pa'i lam yin te /
mngon par zhen pa med pa zhes bya'o / /
de ni 'di skad du lam la rgyu nyid du mngon par zhen pa med pa'i phyir yongs su grub pa'i ngo bo nyid 'thob par 'gyur ro zhes bstan par 'gyur te /
de'i phyir bstan bcos rnal 'byor spyod pa'i sa las bcom ldan 'das kyis mdo gzhan las kun brtags pa'i ngo bo nyid la mngon par zhen pa med pa las shes par bya'o zhes gsungs te /
ngo bo nyid 'di ni yongs su dag pa thob pa la brten nas bshad pa yin gyi /
mtshan nyid la brten nas bshad pa ni ma yin no zhes 'byung ste /
de la mdo gzhan las zhes bya ba ni mdo 'di nyid la bya'o / /
yongs su dag pa thob pa las zhes bya ba ni nang gi de bzhin nyid kyi 'phags pa'i lam thob pa la brten nas mngon du byas pa'i don rab tu bstan pa'am /
yang na 'phags pa'i lam gyi stobs kyis kun nas nyon mongs pa spangs nas rnam par byang ba de bzhin nyid thob pa ste /
'thob par byed pa'i lam la brten nas mngon du byas pa'i don rab tu bstan pa'o / /
mtshan nyid la brten nas bshad pa ni ma yin zhes bya ba 'di ni btags pa'i mtshan nyid spangs pa la brten nas yongs su grub pa bstan pa ma yin pa'o / /
bshad pa snga ma dang sbyar na mdo zhes bya ba ni mdo gzhan dag las khungs bstan pa'o / /
kha cig na re mngon par zhen pa med pa zhes bya ba ni /
mngon par zhen pa po gzhan gyi dbang dang mngon par zhen par bya ba kun du rtog pa med pa'i phyir mngon par zhen pa med pa zhes gsungs so zhe'o / /
bstan bcos sangs rgyas kyi ngo bo nyid bstan pa las yongs su grub pa'i ngo bo nyid ci'i phyir rgyus mngon par grub par 'gyur zhe na /
smras pa /
kun du rtog pa dang /
gzhan gyi dbang shin tu mi dmigs pas rab tu phye bas so zhes 'byung ba ni lo tsA ba dag gis nor te /
gzhan gyi dbang rnam par 'jog pas bdag nyid kyis yod par 'dod pa'i gzhung bstan bcos rnal 'byor spyod pa'i sa la sogs pa dang 'gal bar 'gyur ba'i phyir ro / /
rigs kyi bu gal te byang chub sems dpa' rnams kyi chos rnams kyi gzhan gyi dbang gi mtshan nyid la kun brtags pa'i mtshan nyid yang dag pa ji lta ba bzhin du rab tu shes na mtshan nyid med pa'i chos thams cad yang dag pa ji lta ba bzhin du rab tu shes so zhes bya ba 'di man chad gnyis pa ngo bo nyid shes pa'i dbang gis mtshan nyid gsum khong du chud par 'gyur ba zhes bya ba ston to / /
mtshan nyid gsum mi mthun pa nyid kyis de las gsum du dbye ste /
'di ni dang po kun brtags khong du chud pa nyid kyi phyir /
mtshan nyid med pa khong du chud par 'gyur bar bstan pa'o / /
'dir gong du bshad pa ltar mtshan ma dang mi 'brel bas rkyen byas pa'i phyir /
yang dag pa ji lta ba bzhin du kun brtags ming dang /
rgyu mtshan btags pa tsam du rnam par gzhag pa yin gyi /
yang dag pa rang gi ngo bo ni med do zhes shes pa des na brtags pa thams cad mtshan nyid med pa chos su yang dag pa ji lta ba bzhin du rab tu shes so zhes bya ba'i tha tshig go / /
gal te byang chub sems dpa' rnams kyi gzhan gyi dbang gi mtshan nyid yang dag pa ji lta ba bzhin du rab tu shes so / /
kun nas nyon mongs pa'i mtshan nyid kyi chos thams cad yang dag pa ji lta ba bzhin du rab tu shes so zhes bya ba ni gnyis pa gzhan gyi dbang shes pa'i phyir kun nas nyon mongs pa'i mtshan nyid kyang shes par bstan pa ste /
'di ltar rgyu mtshan la brtags pa 'byung ba dag ni gzhan gyi dbang yin no zhes shes pa nyid kyis kun nas nyon mongs pa thams cad ni /
gzhan gyi dbang yin par rab tu shes par 'gyur bas so / /
de la snga ma ni spyir brtag pa'o / /
de la phyi ma ni rnam par phye ste rnam par brtags pa yin pas /
snga phyi'i mtshan nyid gnyi ga yang de bzhin du shes par bya'o / /
gzhan yang snga ma ni rang gi ngo bo nyid las brtsams nas /
gzhan gyi dbang brtag pa rnam par 'byed pa'o / /
phyi ma ni bye brag las brtsams nas /
gzhan gyi dbang brtag pa rnam par 'byed pa'o / /
gzhan yang snga ma ni ji snyed pa yod pa nyid las brtsams pa'o / /
phyi ma ni ji lta ba bzhin du yod pa nyid las brtsams pa'o / /
gal te byang chub sems dpa' rnams kyis yongs su grub pa'i mtshan nyid yang dag pa ji lta ba bzhin du rab tu shes na /
rnam par byang ba'i mtshan nyid kyis chos thams cad yang dag pa ji lta ba bzhin du rab tu shes so zhes bya ba ni gsum pa yongs su grub pa'i shes pa nyid kyis rnam par byang ba'i mtshan nyid rab tu shes par 'gyur bar bstan pa ste /
'di ltar kun brtags la mngon par zhen pa med pas rkyen byas pa'i phyir rnam par byang ba'i chos yongs su grub pa yang rab tu shes par 'gyur ba'o / /
rigs kyi bu gal te byang chub sems dpa' rnams kyi gzhan gyi dbang gi mtshan nyid la mtshan nyid med pa'i chos yang dag pa ji lta ba bzhin du rab tu shes na /
kun nas nyon mongs pa'i mtshan nyid kyi chos rab tu spong ngo zhes bya ba 'di man chad ni gsum pa shes pa'i dbang gis kun nas nyon mongs pa spangs nas rnam par byang ba mngon du byed par bstan pa'o / /
'di yang rnam pa gnyis te mtshan nyid med pa shes pa nyid kyis kun nas nyon mongs pa'i chos spong bar bstan pa dang /
kun nas nyon mongs pa spangs pa nyid kyi phyir rnam par byang ba 'thob par bstan pa'o / /
'di ni dang po ste /
mtshan nyid med pa'i chos de la yang bshad pa rnam pa gsum yod de /
kha cig na re btags pa'i ngo bo nyid sems kyis su yod ces bshad par zad kyi yang dag par yod pa ma yin te mtshan nyid thams cad du med pa'i phyir mtshan nyid med pa zhes bya ste /
de'i phyir bstan bcos dbus dang mtha' rnam par 'byed pa las /
kun brtags pa'i ngo bo nyid rang bzhin gyis med pa'i phyir mtshan nyid med pa zhes bya'o zhes bstan pa yin no zhe'o / /
bshad pa 'di dang sbyar na mtshan nyid med pa'i chos khong du chud pa'i phyir gzhan gyi dbang gi ngo bo nyid kun nas nyon mongs pa'i mtshan nyid kyi chos skye bar mi 'gyur ba'i phyir kun nas nyon mongs pa'i mtshan nyid kyi chos rab tu spong bar gsungs pa yin te /
gal te btags pa med na kun nas nyon mongs pa'i mtshan nyid kyi chos skye bar mi 'gyur ba'i phyir ro / /
de'i phyir bstan bcos rnal 'byor spyod pa'i sa las kun brtags pa'i ngo bo nyid las du dag byed ce na /
smras pa /
lnga ste gzhan gyi dbang gi ngo bo nyid skyed par byed pa dang /
de la tha snyad 'jug par byed pa dang /
gang zag la mngon par zhen pa skyed pa par byed pa dang /
chos la mngon par zhen pa skyed par byed pa dang /
de gnyi ga la mngon par zhen pa'i bag chags gnas ngan len yongs su 'dzin par byed pa'o zhes 'byung ba yin no / /
kha cig na re gzhan gyi dbang la btags pa'i ngo bo nyid med pas rab tu phye ba'i de bzhin nyid mtshan ma rnams dang bral ba'i phyir mtshan nyid med pa zhes bya ste /
de'i phyir bstan bcos theg pa chen po bsdus pa las /
de bzhin nyid gzugs la sogs pa'i mtshan ma thams cad dang gtan du bral ba'i phyir mtshan nyid med pa zhes bya'o zhes bstan to / /
gzhan yang bstan bcos shin tu rgyas pa brgya pa las /
de bzhin nyid stong pa nyid kyi don ni yod pa dang /
med pa la sogs pa chos thams cad kyi mtshan ma dang bral ba'i phyir mtshan nyid med pa zhes bya'o zhes 'byung ba yin no zhe'o / /
bshad pa 'di dang sbyar na ni 'di ltar mtshan nyid med pa'i chos rab tu shes par 'gyur ba nyid kyi phyir gzhan gyi dbang gi ngo bo nyid kun nas nyon mongs pa'i mtshan nyid kyi chos rab tu spong bar ston to / /
kha cig na re yongs su grub pa nyid du 'dzin pa ni kun kyang mtshan nyid med pa zhes bya ste /
snga ma'i don rnam pa gnyis kyi phyir ro zhe'o / /
bshad pa 'di dang sbyar na 'di ltar kun brtags pa'i mtshan nyid med pa'i chos su rtogs pa'i phyir yongs su grub pa'i ngo bo nyid mtshan nyid med pa'i chos khong du chud cing de la 'jug par 'gyur te /
yongs su grub pa'i ngo bo nyid khong du chud cing 'jug par 'gyur ba des na gzhan gyi dbang gi ngo bo nyid kun nas nyon mongs pa'i mtshan nyid chos rab tu spong ngo zhes ston te /
de'i phyir bstan bcos rnal 'byor spyod pa'i sa las /
rnal 'byor pas kun brtags pa'i ngo bo nyid la yang dag par zhugs pa na ngo bo nyid gang gi rjes su 'jug ce na /
smras pa /
yongs su grub pa'i ngo bo nyid kyi rjes su 'jug go / /
rnal 'byor pas yongs su grub pa'i ngo bo nyid kyi rjes su zhugs pa na ngo bo nyid gang rnam par 'jig par byed ce na /
smras pa /
gzhan gyi dbang gi ngo bo nyid rnam par 'jig par byed do zhes bstan pa yin no / /
gal te kun nas nyon mongs pa'i mtshan nyid kyis chos rab tu spangs na rnam par byang ba'i mtshan nyid kyi chos 'thob par 'gyur zhes bya ba ni gnyis pa kun nas nyon mongs pa spangs pa nyid kyi phyir rnam par byang ba mya ngan las 'das pa thob par bstan pa ste /
'di ltar kun nas nyon mongs pa'i chos spangs pa nyid kyi phyir rnam par byang ba mya ngan las 'das pa thob par 'gyur ba'o / /
mtshan nyid gsum po'i rnal 'byor 'di'i gnas skabs gang la brten nas bstan /
gal te sa'i mdun rol la'o zhe na /
'o na ni kun nas nyon mongs pa'i mtshan nyid kyi chos ji ltar spong bar 'gyur te /
'di ltar gang zag med pa'i las kyis gdod spong ba'i phyir ro / /
gal te sa la gnas pa la'o zhe na /
sa dang po la zhugs pa'i tshe stong pa nyid rnam pa gnyis mngon du gyur pas /
ji ltar sngar ngo bo nyid gnyis kyi rnal 'byor skyed ce na /
smras pa /
mtshan nyid gsum gyi rnal 'byor 'di yang gnas skabs rnam pa gnyis gnyis su dbye bar 'gyur te /
ngo bo nyid dang po gnyis kyi rnal 'byor 'di sbyin pa'i gnas skabs la brten nas yongs su tshol ba bzhi dang /
yang dag pa ji lta ba bzhin du yongs su shes pa bzhi yid la byed do / /
gsum yongs su grub pa ni sa bcu pa'o / /
gnas skabs la yod de de'i phyir slob dpon thogs med kyis theg pa chen po bsdus pa'i bstan bcos mdzad pa las /
ngo bo nyid rnam pa gsum gyi rnal 'byor rnam par gzhag nas /
mdo 'di'i don rnam par bshad pa yin te /
de'i phyir de nyid las /
de ltar byang chub sems dpa' 'di yid kyi brjod par snang ba'i don gyi mtshan nyid la 'jug pa'i phyir /
kun brtags pa'i ngo bo nyid la zhugs pa yin no / /
rnam par rig pa tsam du 'jug pa'i phyir gzhan gyi dbang gi ngo bo nyid la zhugs pa yin no / /
yongs su grub pa'i ngo bo nyid la ji ltar 'jug ce na /
rnam par rig pa tsam gyis 'du shes kyang bzlog nas 'jug go / /
de'i tshe don gyi 'du shes rnam par bshig pa de la yid kyi brjod pa thos pa'i chos kyi bag chags kyi rjes su 'gro ba de dag don du snang ba thams cad 'byung ba'i skabs med pa'i phyir /
'di ltar rnam par rig pa tsam du snang ba yang mi 'byung ste /
rgyu dang rkyen des na don thams cad la rnam par mi rtog pa'i ming la gnas so zhes 'byung ste /
de la rnam par mi rtog pa'i ming zhes bya ba ni de kho na nyid kyi bden pa mnyam pa nyid kyi chos brjod pa'i ming ngo / /
'di ltar brjod par bya ba'i de bzhin nyid gang yin pa de ni don thams cad ces bya ste /
rnam par mi rtog pa'i don to / /
'dir rjod par byed pa'i ming brjod par bya ba las /
ming du btags pa rnam par rtog pa'i ming zhes bya'o / /
des brjod par bya ba'i de bzhin nyid rjod par byed pa las /
ming du btags pas de'i phyir yang rnam par mi rtog pa'i ming zhes bya'o / /
gzhan yang de nyid las chos kyi dbyings la mngon sum gyi tshul gyis gnas so / /
de'i tshe byang chub sems dpa' de dmigs par bya ba dang dmigs par byed pa mnyam pas mnyam pa'i rnam par mi rtog pa'i ye shes 'byung ste /
de'i phyir byang chub sems dpa' 'di yongs su grub pa'i ngo bo nyid la zhugs pa yin no zhes 'byung ste /
bshad pa 'di dang sbyar na yongs su grub pa'i bsgom pa ni sa la gnas pa dag la yod de /
de'i phyir bstan bcos rnam par rig pa tsam du grub pa'i tshig le'ur byas pa las /
nam zhig dmigs pa dag la ni / /
shes pas mi dmigs de yi tshe / /
rnam par rig pa tsam la gnas / /
'dzin gnyis mtshan nyid bral phyir ro / /
zhes bstan pa yin no / /
'di ltar yon tan 'byung gnas byang chub sems dpa' rnams kun brtags pa'i mtshan nyid dang /
gzhan gyi dbang gi mtshan nyid dang /
yongs su grub pa'i mtshan nyid yang dag pa ji lta ba bzhin du rab tu shes pa'i phyir mtshan nyid med pa'i chos dang /
kun nas nyon mongs pa'i mtshan nyid kyi chos dang /
rnam par byang ba'i mtshan nyid kyi chos rnams yang dag pa ji lta ba bzhin du rab tu shes la zhes bya ba 'di man chad ni gnyis pa snga ma'i rnal 'byor bsgom pa'i sgo bzlas nas /
zhus pa snga ma gnyis kyi lan du gsungs pa ston par mdzad do / /
'di yang rnam pa gnyis te rnal 'byor gyi sgo bzlas te bstan pa dang de tsam gyis na zhes bya ba man chad kyis zhus pa gnyis kyi lan yang dag par bstan pa'o / /
dang po yang rnam pa gnyis te /
ngo bo nyid gsum shes pa'i dbang gis mtshan nyid gsum shes par 'gyur ba bzlas te bstan pa dang /
mtshan nyid gsum shes pa'i dbang gis kun nas nyon mongs pa spangs nas /
rnam par byang ba 'thob par 'gyur ba bzlas te bshad pa'o / /
'di ni dang po ngo bo nyid gsum shes pa'i dbang gis mtshan nyid gsum shes par 'gyur ba bzlas pa ste /
gong ma bzhin du rig par bya'o / /
mtshan nyid med pa'i chos yang dag pa ji lta ba bzhin du rab tu shes pa'i phyir ni kun nas nyon mongs pa'i mtshan nyid kyi chos thams cad rab tu spangs par 'gyur ro / /
kun nas nyon mongs pa'i mtshan nyid kyi chos thams cad rab tu spangs pa'i phyir ni rnam par byang ba'i mtshan nyid kyi chos thams cad thob par 'gyur bas zhes bya ba ni gnyis pa mtshan nyid gsum shes pa'i dbang gis kun nas nyon mongs pa spangs nas /
rnam par byang ba thob par 'gyur ba bzlas nas bshad pa ste /
'di ltar kun brtags mtshan nyid med pa'i don du shes pa'i phyir /
gong nas gong du rim gyis yongs su grub pa'i ngo bo nyid rtogs pa des rnam par byang ba mya ngan las 'das pa thob par 'gyur ba'o / /
yang na kun brtags mtshan nyid med pa'i de bzhin nyid khong du chud pa'i phyir kun nas nyon mongs pa ma spangs na /
mya ngan las 'das pa'i 'bras bu thob par mi 'gyur ba'o / /
de tsam gyis na chos kyi mtshan nyid la mkhas pa'i byang chub sems dpa' zhes bya ste /
de bzhin gshegs pa yang de tsam gyis na de dag la chos rnams kyi mtshan nyid la mkhas pa'i byang chub sems dpa' zhes 'dogs so zhes bya ba ni gnyis pa rnal 'byor gyi sgo la brten nas zhus pa snga ma gnyis kyis lan yang dag par bstan pa ste /
'di ltar bcom ldan 'das kyis gong du bstan pa lta bu'i ngo bo nyid rnam pa gsum rab tu shes pa'i byang chub sems dpa' rnams las brtsams nas mkhas pa'i byang chub sems dpa' zhes ston par mdzad pas de bzhin gshegs pa rnams mkhas pa'i byang chub sems dpa' 'di las brtsams nas 'phags pa'i gsung rab las mkhas pa'i byang chub sems dpa' zhes 'dogs so / /
byang chub sems dpa' de dag gi mkhas pa'i tshad kyang /
so so nas bshad pa mi mthun te /
kha cig na re dad pa bcu la gnas pa yan chad kun kyang mkhas pa zhes bya'o zhe'o / /
kha cig na re yongs su bsngo ba rnam pa bcu pa las yongs su bsngo ba bcu ni sbyor ba'i lam zhes bya ste /
gnas pa de nyid la brten te /
yongs su tshol ba bzhi bskyed nas yang dag pa ji lta ba bzhin du rab tu shes pa'i phyir ro zhe'o / /
kha cig na re sa dang po yan chad rnam par dag pa'i de bzhin nyid du kun rdzob kyi mtshan nyid 'thob pa'i phyir ro zhe'o / /
de nas bcom ldan 'das kyis don de nyid yang dag par bstan pa'i phyir /
tshigs su bcad pa 'di dag gsungs so zhes bya ba 'di man chad ni gnyis pa tshigs su bcad pas mdor bstan pa zhes bya ba ston to / /
'di yang rnam pa gnyis te tshigs su bcad pas bstan pas gleng bslang ba dang /
tshigs su bcad pa smos nas mdor bstan pa ste /
'di ni dang po'o / /
mtshan nyid med pa'i chos ni ma shes na / /
kun nas nyon mongs mtshan nyid chos mi spong / /
kun nas nyon mongs mtshan nyid ma spangs phyir / /
shin tu rnam dag mtshan nyid chos nyams 'gyur / /
'du byed skyon las rtog par mi byed pa / /
bag med nyes pas skye bo rab tu 'joms / /
le los chos gnas g.yo ba'i chos rnams la / /
med yod nyams pas snying brtser bya ba yin / /
zhes bya ba ni gnyis pa tshigs su bcad pa smos nas mdor bstan pa nyid do / /
de yan chad du tshig rkyang par rjes su mthun pa'i rnam par bshad pas ngo bo nyid rnam pa gsum rab tu shes pa'i yon tan bstan nas /
da ni tshigs su bcad pa 'dis mi mthun pa'i bshad pas mtshan nyid med pa'i bshad pa khong du ma chud pa'i nyes dmigs rab tu ston par mdzad do / /
ci'i phyir 'di dag la rjes su mthun pa dang /
mi mthun pa'i rnam par shes pa zhes bya zhe na /
yang dag pa'i don du ni tshig rkyang pa dang tshigs su bcad pa gnyi ga la yang rjes su mthun pa dang mi mthun pa'i rnam par bshad pa yod mod kyis mdor bstan pa gzhag pa'i phyir /
phyogs re re smos nas phan tshun gcig gis gcig bstan pa yin no / /
dgongs pa zab mo rnam par dgrol ba'i mdo las /
tshigs su bcad pa dang tshig rkyang pa gnyi ga las rjes su mthun pa'i bshad pas bstan pa ni /
lo tsA ba dag gi bsam pa tha dad pa'i phyir ro / /
'dir tshigs su bcad pa gnyis yod pa nyid kyis rnam pa gnyis su dbye ste /
tshigs su bcad pa dang pos ni mtshan nyid med pa khong du ma chud pa'i nyes dmigs yang dag par bstan to / /
tshigs su bcad pa phyi mas ni 'du byed rnams kyi skyon la mi rtog pa'i nyes dmigs rab tu bstan to / /
dang po yang rnam pa gnyis te /
de la tshigs su bcad pa phyed dang pos ni khong du ma chud pa smos nas kun nas nyon mongs pa mi spong ba'i nyes dmigs bstan to / /
tshigs su bcad pa phyed 'og mas ni kun nas nyon mongs pa ma spangs pa las brtsams nas yongs su ma grub pa mngon du mi byed pa'i nyes dmigs rab tu ston to / /
de la nyams par 'gyur zhes bya bas ni stor bar 'gyur ba ste /
'di ltar kun nas nyon mongs pa ma spangs pa'i phyir shin tu gya nom pa'i de bzhin nyid rnam par dag pa'i mtshan nyid kyi chos stor cing nyams par 'gyur bas so / /
de la stor cing nyams par 'gyur ba ni mngon du mi byed pa'i don to / /
tshigs su bcad pa phyi ma bshad pa yang rnam pa gnyis te /
dang po'i tshig gnyis kyis ni bag med pa'i nyes dmigs bstan to / /
tshig phyi ma gnyis kyis ni le lo'i nyes dmigs bstan to / /
de la 'du byed skyon la rtog par mi byed pa zhes bya ba la sogs pas ni 'di ltar rmongs pa'i dbang gis 'du byed rnams kyi skyon la mi rtog pas na /
des bag med pa bskyed nas sems can rnams la gnod par 'gyur ba'o / /
le los chos gnas g.yo ba'i chos rnams la / /
zhes bya ba la sogs pa ni le lo'i nyes dmigs bstan pa ste /
'di ltar le lo can gang yin pa de dag ni skyon rnams kyi rgyu dang yon tan rnams kyi sgrib pa yin pas so / /
chos gnas pa zhes bya ba ni mya ngan las 'das pa rtag tu gnas shing mi 'jig pa'i phyir gnas pa zhes bya'o / /
g.yo ba'i chos zhes bya ba ni 'khor ba'i chos de snga ma byung bas phyis 'gag cing /
srid pa gsum na 'khor ba'i phyir g.yo ba'i chos zhes bya'o / /
yang na chos gnas pa zhes bya ba ni ting nge 'dzin to / /
g.yo ba'i chos zhes bya ba ni rnam par g.yeng ba'o / /
med yod nyams pas snying brtser bya ba yin / /
zhes bya ba ni 'di lta ste /
le lor gyur pa'i phyir chos rnams la med pa dang /
g.yo ba'i chos la yod pa nyid du 'dzin pas med pa dang yod pa de'i dbang gis nyes dmigs su gyur pa'o / /
nyams par gyur pa de'i phyir ni shin tu thugs brtse ba'i gnas su gyur pa ste /
nyams par 'gyur ba rgya cher bshad pa ni bstan bcos rnal 'byor spyod pa'i sa las 'byung ba bzhin du rig par bya'o / /
dgongs pa zab mo rnam par dgrol ba'i mdo las ni chos yang dag pa ji lta ba bzhin shes pas na /
kun nas nyon mongs chos kyi mtshan nyid spong / /
kun nas nyon mongs mtshan nyid spangs nas ni / /
rnam par dag pa'i chos ni thob par 'gyur / /
'dus byas skyon la rtog par mi byed pa / /
le lo dang ni bag med rab tu bcom / /
chos rnams dag ni rtag tu mi g.yo bas / /
mtshan nyid bral ba mya ngan 'das zhes bya / /
zhes 'byung ngo / /
[#
dgongs pa zab mo nges par 'grel ba'i mdo las /
rang gi ngo bo nyid med pa'i mtshan nyid kyi le'u ste lnga pa'o // //
bam po nyi shu bzhi pa /
le'u 'di'i rnam par bshad pa yang rnam pa gnyis te /
le'u nyid kyi ming rnam par bshad pa dang /
mdo'i tshig don rnam par bshad pa'o / /
de la rang gi ngo bo nyid med pa'i mtshan nyid kyi le'u zhes bya ba la /
ngo bo nyid med pa ni mdor bsdu na rnam pa gsum ste /
mtshan nyid rang gi ngo bo nyid med pa'i ngo bo nyid dang skye ba rang gi ngo bo nyid med pa'i ngo bo nyid dang /
don dam pa rang gi ngo bo nyid med pa'i ngo bo nyid de /
de la rang gi ngo bo nyid med pa zhes bya bas ni ngo bo nyid med pa rnam pa gsum rab tu bstan pa'i phyir rang gi ngo bo nyid med pa zhes bya ba gsungs so /
de la mtshan nyid ces bya ba ni ngo bo nyid kyi mtshan nyid dam /
yang na mtshan nyid kyi dbyibs so / /
ngo bo nyid med pa gsum po de dag kyang go rims bzhin du ngo bo nyid rnam pa gsum gyi bdag nyid kyi mtshan nyid do / /
le'u 'di las ngo bo nyid med pa rnam pa gsum gyi bdag nyid kyi mtshan nyid rgya cher ston pas de'i phyir rang gi ngo bo nyid med pa'i mtshan nyid kyi le'u zhes gsungs so / /
dgongs pa zab mo rnam par dgrol ba'i mdo las /
byang chub sems dpa' don dam pa mngon par grub pas zhus pa'i le'u zhes 'byung ba ni gang zag las ming du btags pa yin te /
lo tsA ba dag gi bsam pa tha dad pa'i phyir ro / /
de nas byang chub sems dpa' sems dpa' chen po don dam yang dag 'phags kyis bcom ldan 'das la 'di skad ces gsol to zhes bya ba 'di man chad ni mdo'i tshig gi don rnam par bshad pa ston te / /
ngo bo nyid yod pa dang /
ngo bo nyid med pa'i yul bstan pa las /
de yan chad du ngo bo nyid rnam pa gsum gyi yul bshad zin nas /
'di man chad ni gnyis pa ngo bo nyid med pa rnam pa gsum ston par mdzad do / /
le'u 'di la phyogs rnam pa lnga yod de dang po ni byang chub sems dpa' zhu ba gsol ba'i phyogs so / /
gnyis pa de nas bcom ldan 'das zhes bya ba man chad ni de bzhin gshegs pa yang dag par bshad pa'i phyogs so / /
gsum pa de nas byang chub sems dpa' don dam yang dag 'phags zhes bya ba man chad ni khong du chud par gyur nas bka' yang dag par blangs pa'i phyogs so / /
bzhi pa de nas byang chub sems dpa' don dam yang dag 'phags zhes bya ba man chad ni khyad par gyi bsngags pa brjod cing bskrun pa'i phyogs so / /
lnga pa de nas byang chub sems dpa' don dam yang dag 'phags zhes bya ba man chad ni bka' bzhin du spyod pa spyad pa'i phyogs so / /
zhu ba gsol ba'i phyogs la yang rnam pa gsum du dbye ste /
zhu ba gsol ba dang lan gsung pa po smos pa dang /
bdag sngon zhes bya ba man chad gang zhu ba'i dngos po nyid bstan pa dang /
bcom ldan 'das kyis ci las dgongs nas zhes bya ba man chad kyis bstan pa ji lta ba bzhin du zhu ba gsol ba'o / /
'di ni dang po zhu ba gsol ba dang lan gsung pa po smos pa ste /
de la don dam zhes bya ba ni thob par bya ba'i yul te /
ye shes dam pa'i yul yin pa'i phyir don dam zhes bya'o / /
yang dag 'phags zhes bya ba ni thob par byed pa'i ye shes don dam pa dmigs pa las skyes pa'i phyir yang dag 'phags zhes bya'o / /
bstan bcos theg pa chen po bsdus pa las /
'di rtogs shing khong du chud pa'i phyir yang dag 'phags zhes bya'o zhes bshad de /
dmigs pa 'di las ye shes dam pa skyes pa'i phyir /
rtogs pa dang rtogs par bya ba'i dbang du mdzad nas don dam yang dag 'phags zhes btags pa yin no / /
bdag sngon gcig pu gnas dben pa zhig na mchis pa'i tshe / /
sems kyi rtog pa 'di lta bu skyes lags te zhes bya ba la sogs pas ni gnyis pa gang zhu ba'i dngos po nyid ston to / /
'di yang rnam pa gnyis te /
bdag nyid the tshom skyes pa'i rtog pa bstan pa dang zhu ba'i bstan pa nyid smos pa'o /
'di ni dang po ste /
'di ltar bdag sngon gcig pu ri dang nags tshal dben pa na gnas pa'i tshe /
rtog pa 'di lta bu skyes bcom ldan 'das kyis ci'i phyir sngar ni ngo bo nyid yod pa gsungs la phyis ni ngo bo nyid med par gsungs snyam du gyur to zhes bya ba'i tha tshig go / /
dgongs pa zab mo rnam par dgrol ba'i mdo las /
dben pa'i gnas na rnam par rtog pa'i sems skyes zhes 'byung ba ni snga ma bzhin du dbye bar bya ste /
lo tsA ba dag gi bsam pa tha dad pa'i phyir ro / /
rtog pa de yang bshad na rnam pa bzhi yod de /
dang po ni khams gsum pa'i zag pa dang bcas pa'i sems dang sems las byung ba'i chos rnam par rtog pa dang bcas pa gang yin pa'o / /
gnyis pa ni rnam par rtog pa ste /
de'i phyir dgongs pa zab mo rnam par dgrol ba'i mdo las /
dben pa'i gnas na rnam par rtog pa'i sems skyes zhes gsungs pa yin no / /
gsum pa ni rtog pa kho na ste /
de'i phyir bstan bcos chos mngon pa sna tshogs kun las btus pa las rnam par rtog pa la spyod pa ni dbugs rngub pa dang /
'byung ba dran pa'i yul la dmigs so zhes bshad pa yin no / /
mdzod kyi bstan bcos las kyang rtog pa ni phal cher sems rnam par g.yeng bar byed pas rnam par rtog pa la spyod pa zhes bya'o zhes 'byung ste /
de dbugs dran pa la brten bsgom pa la yang dag par 'jug pa'am /
yang na rtog pa dang dpyod pa la spyir rnam par rtog pa la spyod pa zhes bya'o zhes bstan pa'o / /
bzhi pa ni shes rab kyi grangs su song ba yongs su tshol ba ji lta bu ste /
la la nas de skad du bshad pa'i phyir ro / /
'dir ni zhi ba mchog tu bzang ngo / /
bcom ldan 'das kyis rnam grangs du mar phung po rnams kyi rang gi mtshan nyid dang /
skye ba'i mtshan nyid dang /
'jig pa'i mtshan nyid dang /
gtan du spangs pa dang yongs su shes pa yang bka' stsal zhes bya ba la sogs pas ni gnyis pa zhu ba'i bstan pa nyid smos pa ston to / /
'di yang rnam pa gnyis te ngo bo nyid yod par gsungs pa'i bstan pa smos pa dang /
bcom ldan 'das kyis gzhan yang zhes bya ba man chad kyis ngo bo nyid med par gsungs pa'i bstan pa smos pa'o / /
dang po la sgo rnam pa bcu gsum yod pa de dag kyang rnam pa lngar bsdus nas bstan te /
phung po la sogs pa'i bstan pa smos pa dang /
dben pa'i bstan pa smos pa dang khams rnams bstan pa dang /
dran pa nye bar gzhag pa la sogs pa bstan pa dang /
'phags pa'i lam yan lag brgyad pa bstan pa ste /
'di ni dang po phung po'i bstan pa'i sgo'o / /
'di yang rnam pa gnyis te /
phung po'i bstan pa smos pa dang /
zlas bstan pa gsum smos te /
'di ni dang po mtshan nyid rnam pa lngas phung po'i bstan pa rnam par 'byed pa'o / /
rnam grangs du ma zhes bya ba la bshad pa rnam pa gnyis yod de /
kha cig na re phung po la yod pa'i rang dang spyi'i mtshan nyid la sogs pa'i rnam grangs gcig kho na ma yin pa'i phyir du ma zhes bya'o zhe'o / /
kha cig na re bstan du yod pa dang /
bstan du med pa dang /
gzugs yod pa dang /
gzugs med pa la sogs pa'i rnam grangs gcig kho na ma yin pa'i phyir du ma [(]zhas [,]zhes [)]bya'o zhe'o / /
de la rang gi mtshan nyid ces bya ba ni bye brag gi mtshan nyid yin te /
ji skad du gzugs ni thogs pa dang bcas pa'o zhes bya ba nas /
rnam par shes pa ni rnam par rig pa'o zhes bya ba'i bar du bshad pa lta bu'o / /
skye ba'i mtshan nyid dang /
'jig pa'i mtshan nyid ces bya ba ni spyi'i mtshan nyid yin te /
gzugs la sogs pa la skye ba dang /
'jig pa'i mtshan nyid yod pa'i mtshan nyid yin pa'i phyir ro / /
gtan du spangs pa dang /
yongs su shes pa zhes bya ba ni sdug bsngal kun 'byung ba'i mtshan nyid de /
kun 'byung gi bden pa las dang nyon mongs pa ni gtan du spang bar bya ba yin pa'i phyir dang /
sdug bsngal gyi bden pa 'khor ba'i 'bras bu ni yongs su shes par bya ba yin pa'i phyir ro / /
yang na rang gi mtshan nyid ces bya ba ni rang gi ngo bo dang bye brag gi mtshan nyid de /
mtshan nyid 'di gnyis kyi skye ba dang /
'jig pa kun la khyab par 'gyur ba'o / /
gtan du spang ba dang yongs su shes pa ni 'og nas khong du chud par 'gyur ba skabs nas bstan pa bzhin du rig par bya'o / /
phung po rnams kyi ji lta ba de bzhin du skye mched rnams dang /
rten cing 'brel par 'byung ba dang /
zas rnams kyi yang bka' stsal ces bya ba ni gnyis pa zlas bstan pa gsum smos pa'o / /
ji ltar phung po la mtshan nyid lnga yod par gsungs pa de bzhin du skye mched bcu gnyis dang /
rten cing 'brel par 'byung ba dang zas rnams la yang de bzhin du rig par bya'o zhes bya ba'i tha tshig go / /
'di lta ste skye mched rnams kyi rang gi mtshan nyid ni gzugs mthong bar nus pa'i phyir mig ces bya'o / /
mig gis blta bar bya ba yin pa'i phyir gzugs so zhes bya ba nas /
chos shes par nus pa'i phyir chos zhes bya'o zhes bya ba'i bar dag go / /
rten cing 'brel par 'byung ba'i rang gi mtshan nyid ni /
bstan bcos rnal 'byor spyod pa'i sa las /
shes pa mthun pa'i phyogs sems las byung ba'i chos sgrib par byed pa'i bdag nyid yin pas ma rig pa zhes bya'o zhes bya ba nas /
khad kyis nyams shing cig car 'jig pas rga shi zhes bya'o zhes bshad pa'i bar dag go / /
zas rnams kyi rang gi mtshan nyid ni kham gyis bcad cing mid pas kham gyi zas zhes bya'o zhes bya ba nas /
rnam par rig pas 'dzin par byed pas rnam par shes pa'i zas zhes bya'o zhes bya ba'i bar dag go / /
skye ba dang 'jig pa'i mtshan nyid rnam pa gnyis dang /
gtan du spang ba dang /
yongs su shes pa ni gong ma bzhin du rig par bya'o / /
ci'i phyir don dam pa'i bden pa'i mtshan nyid kyi le'u las ni mtshan nyid rnam pa drug gis phung po la sogs pa rnam par phye zhing bden pa bzhi yang yongs su rdzogs par gsungs la le'u 'di las ni sdug bsngal dang /
kun 'byung nyi tshe gsungs shing 'gog pa dang lam ni ma bstan ce na /
smras pa /
le'u snga ma las mngon par rtogs pa'i bye brag rab tu dbye bar bzhed pa'i phyir ni bden pa bzhi tshang bar gsungs la le'u 'di las ni ngo bo nyid yod pa dang ngo bo nyid med pa'i bstan pa rnam pa gnyis kyi bye brag ston par mdzad pas de'i phyir 'dir ni mdor bsdus nas ma gsungs te /
phung po thob pa'i phyir 'gog pa mngon sum du byed pas so / /
rnam grangs du mar bden pa rnams kyi rang gi mtshan nyid dang /
yongs su shes pa dang /
gtan du spang ba dang /
mngon du bgyi ba dang /
bsgom pa yang bka' stsal zhes bya bas ni gnyis pa bden pa'i bstan pa smos pa'o / /
'di la tshig lnga yod pa yang rang gi mtshan nyid la bshad pa gnyis yod pa yang gong ma bzhin du rig par bya ste /
gnod cing nyam nga bas na sdug bsngal lo / /
rgyu 'dus pas na kun 'byung ba'o / /
'gags nas zad pas na 'gog pa'o / /
phyin par byed pas na lam mo / /
yongs su shes pa la sogs pa bzhi po dag gis ni bden pa bzhi logs shig tu phye nas bstan pa yin te /
sdug bsngal gyi bden pa yongs su shes pa dang /
kun 'byung gi bden pa gtan du spang ba dang /
'gog pa'i bden pa mngon sum du bya ba dang /
lam gyi bden pa bsgom pa'o / /
rnam [(]gangs [,]grangs [)]du mar khams rnams kyi rang gi mtshan nyid dang khams sna tshogs pa nyid dang /
khams du ma pa nyid dang /
gtan du spang ba dang /
yongs su shes pa yang bka' stsal zhes bya ba ni gsum pa khams rnams kyi sgo bstan pa ste /
rang gi mtshan nyid kyi bshad pa ni gong ma bzhin du rig par bya'o / /
bar ma'i tshig gnyis ni 'di lta ste /
khams bco brgyad po dag gcig las gcig tha dad pa'i mtshan nyid gang yin pa de ni khams sna tshogs pa nyid ces bya'o / /
khams bco brgyad po de dag nyid sems can tshad med pa rnams kyi rten gyi bye brag tu gyur pa ni khams du ma nyid ces bya ste /
bstan bcos rnal 'byor spyod pa'i sa las bstan pa bzhin du rig par bya'o / /
gtan du spang ba dang /
yongs su shes pa yang gong ma bzhin du sbyar ro / /
rnam grangs du mar dran pa nye bar gzhag pa'i rang gi mtshan nyid dang /
gnyen po dang /
mi mthun pa'i phyogs dang /
bsgom pa dang ma skyes pa bskyed pa dang /
skyes pa gnas pa dang /
mi bskyud pa dang /
slar zhing 'byung ba dang /
'phel zhing yangs pa nyid kyang bka' stsal zhes bya ba la sogs pas ni bzhi pa dran pa nye bar gzhag pa la sogs pa bstan pa rnam par 'byed pa'o / /
'di yang rnam pa gnyis te /
dran pa nye bar gzhag pa bstan pa dang /
zlas sgo gzhan lnga po dag bstan pa'o / /
dang po la tshig lnga yod pa dang /
rang gi mtshan nyid la bshad pa gnyis yod pa ni phung po bzhin du rig par bya'o / /
dran pa nye bar gzhag pa bzhi po 'di dag ni shes rab kyi ngo bo nyid de /
lus la sogs pa'i yul la gnas pas shes rab nye bar gnas pa zhes bya ba'i rigs pa las dran pa nye bar gzhag pa zhes gsungs pa ni dran pa dang mthun par gyur nas lus la sogs pa'i yul la gnas pa'i phyir dran pa nye bar gzhag pa zhes gsungs te /
'di ni rnam par bshad pa drug las nye bar gyur pa'i rnam par bshad pa'o / /
tshig phyi ma bzhi ni phyin ci log bzhi'i gnyen por gyur pa dang /
ma skyes pa bskyed pa dang /
skyes pa rnams gnas pa dang /
mi bskyud pa dang slar zhing 'byung ba dang / /
'phel zhing yangs pa ste gong du bshad pa bzhin no / /
dran pa nye bar gzhag pa rnams kyi ji lta ba bzhin du yang dag par spong ba dang /
rdzu 'phrul gyi rkang pa dang /
dbang po dang /
stobs dang /
byang chub kyi yan lag rnams kyi yang de bzhin du bka' stsal zhes bya ba ni gnyis pa zlas sgo gzhan lnga po dag bstan pa'o / /
dran pa nye bar gzhag pa la tshig lnga yod pa bzhin du yang dag par spong ba bzhi dang /
rdzu 'phrul gyi rkang pa bzhi dang /
dbang po lnga dang /
stobs lnga dang /
byang chub kyi yan lag bdun rnams la yang tshig lnga yod par gong ma bzhin du rig par bya'o zhes bya ba'i tha tshig go / /
rnam grangs du mar 'phags pa'i lam yan lag brgyad pa'i rang gi mtshan nyid dang /
gnyen po dang /
mi mthun pa'i phyogs dang /
bsgom pa dang /
ma skyes pa bskyed pa dang /
skyes pa rnams gnas pa dang /
mi bskyud pa dang /
slar zhing 'byung ba dang /
'phel zhing yangs pa nyid kyang bka' stsal zhes bya ba ni lnga pa 'phags pa'i lam yan lag brgyad pa bstan pa ste /
tshig lnga yod pa ni gong ma bzhin du rig par bya'o / /
sgo phyi ma bdun po 'di dag ni byang chub kyi phyogs sum cu rtsa bdun bsgom pa'i rnal 'byor bstan pa yin te /
'di dag gi don ni mtshan nyid bstan pa dag las 'byung ba bzhin no / /
bcom ldan 'das kyis gzhan yang chos rnams thams cad ni ngo bo nyid ma mchis pa /
skye ba ma mchis pa /
'gag pa ma mchis pa /
gzod ma nas zhi ba /
rang bzhin gyis yongs su mya ngan las 'das pa zhes kyang bka' stsal lags na zhes bya ba ni ngo bo nyid med par gsungs pa'i bstan pa smos pa'o / /
'di ni 'og nas mdo las dus gsum po dag tu chos kyi 'khor lo bskor bar gsungs pa las brtsams pa yin te /
dus dang po'i tshe ni bden pa bzhi bstan pa gsungs so / /
dus gnyis pa'i tshe ni mtshan nyid med pa'i bstan pa gsungs so / /
dus gsum pa'i tshe ni nges pa'i don gsungs te /
'di ltar chos thams cad ni ngo bo nyid med pa /
skye ba med pa /
'gag pa med pa /
gzod ma nas zhi ba /
rang bzhin gyis yongs su mya ngan las 'das pa zhes gsungs pas ngo bo nyid med pa yin no / /
'dir ni dus gnyis pa dus gsum pa dang po la ltos pa las brtsams nas zhu ba gsol ba yin te /
sngar ni mtshan nyid yod par gsungs la phyis ni mtshan nyid med par gsungs pa dang sbyar na /
mtshan nyid med par gsungs pa 'di ni /
sngar mtshan nyid yod par gsungs pa dang 'gal ba'i phyir ro zhes mtshan nyid med pas zhu ba'i gleng bslang ba yin no / /
mdo 'di nyid dang sbyar na sngar ni yod pa nyid du gsungs la phyis ni med pa nyid du ston to / /
don tshad med par bstan pa'i mdo las ni snga phyi'i dus gnyi gar yang stong pa dang yod pa nyid du ston te /
de'i phyir mdo de nyid las /
rigs kyi bu ngas shing gi rgyal po'i drung nas langs te /
yul bA rA Na sI'i ri dgas rgyu ba'i tshal du song ba nas /
kun shes kauN+Di n+ya la sogs pa gang zag lnga po dag la bden pa bzhi'i chos kyi 'khor lo bskor ba na yang chos rnams gzod ma nas zhi ba zhes bshad do / /
bar du 'di dang gzhan dag nas kyang /
dge slong rnams dang /
byang chub sems dpa' mang po rnams kyi ched du rten cing 'brel par 'byung ba'i yan lag bcu gnyis dang /
pha rol tu phyin pa drug po dag rnam par phye rab tu bstan chos rnams gzod ma nas stong zhing zhi ba'o zhes kyang bshad do zhes gsungs pa yin te /
zhib tu de nyid las bstan pa bzhin no / /
mdo 'di gnyis ji ltar gong du bshad par bya zhe na /
smras pa /
'phags pa shes rab kyi pha rol tu phyin pa'i 'grel pa las ji skad du /
sangs rgyas rnams kyi chos ston par mdzad pa la dngos po rnam pa gnyis yod de /
shin tu gsang ba dang rab tu bstan pa'o zhes 'byung ba lta bu ste /
don tshad med par bstan pa'i mdo ni shin tu gsang ba'i sgo yin la /
mdo 'di ni rab tu bstan pa'i sgo yin te /
so so nas phyogs re re smos pa yin pas phan tshun 'gal ba med do / /
bcom ldan 'das kyis ci las dgongs nas chos thams cad ngo bo nyid ma mchis pa /
skye ba ma mchis pa /
'gag pa ma mchis pa /
gzod ma nas zhi ba /
rang bzhin gyis mya ngan las 'das pa zhes bka' stsal lags zhes bya ba la sogs pas ni /
gsum pa bstan pa ji lta ba bzhin du zhu ba gsol ba ston to / /
'di yang rnam pa gsum ste /
bdag nyid kyi the tshom gang yin pa nyid gsol ba dang /
bshad par gsol ba btab pa dang /
gang bshad par gsol ba'i mdo 'di nyid smos pa'o / /
'di ni dang po ste /
'di ltar bcom ldan 'das kyis sngar ni phung po dang /
skye mched dang khams la sogs pa'i chos kyi sgo mo rnam pa bcu gsum po dag ngo bo nyid yod par gsungs pa phyis ni yang chos rnams thams cad ni ngo bo nyid med pa skye ba med pa 'gag pa med pa la sogs par gsungs pas ngo bo nyid yod par gsungs pa dang phyis ngo bo nyid med par gsungs pa'i bstan pa gnyis phan tshun 'gal bas na /
bcom ldan 'das kyis ci las dgongs nas ngo bo nyid med pa la sogs par gsungs pa ma rtogs na zhes bya ba'i don to / /
dgongs pa zab mo rnam par dgrol ba'i mdo las ni tshig lnga 'byung ste /
chos thams cad gzod ma nas ngo bo nyid med pa dang /
chos thams cad gzod ma nas ma skyes pa dang /
chos thams cad gzod ma nas ma 'gags pa dang /
chos thams cad gzod ma nas zhi ba dang /
chos thams cad gzod ma nas rang bzhin gyis yongs su mya ngan las 'das pa zhes 'byung ngo / /
bdag deng 'dir de bzhin gshegs pa la don 'di nyid zhu ba lags na /
de bzhin gshegs pas thugs brtse bar dgongs te zhes bya ba ni gnyis pa bshad par gsol ba gdab pa'o / /
chos rnams thams cad ngo bo nyid ma mchis pa dang /
skye ba ma mchis pa dang /
'gag pa ma mchis pa dang /
gzod ma nas zhi ba dang /
rang bzhin gyis yongs su mya ngan las 'das pa'i dgongs pa gang lags pa bshad du gsol zhes bya ba ni gsum pa gang bshad par gsol ba'i mdo nyid smos pa'o / /
de nas bcom ldan 'das kyis byang chub sems dpa' don dam yang dag 'phags la 'di skad ces bka' stsal to zhes bya ba 'di man chad ni gnyis pa de bzhin gshegs pas yang dag par bshad pa'i phyogs zhes bya ba ston to / /
'di yang rnam pa gnyis te /
zhu ba gsol ba la bsngags shing bshad par gnang ba bstan pa dang /
don dam yang dag 'phags 'di ltar shes par bya ste zhes bya ba man chad kyis zhu ba bzhin du lan yang dag par bstan pa'o / /
dang po la yang rnam pa gnyis su dbye ste /
zhu ba gsol ba la phan yon yod par bsngags pa dang /
mnyan par bskul zhing bshad par gnang ba'o / /
zhu ba gsol ba la phan yon yod par bsngags pa yang rnam pa bzhir dbye ste /
'chad pa po rnam par 'byed pa dang /
zhu ba gsol ba'i rigs pa dang mthun par bsngags pa dang /
don zab mo zhus pa'i bsngags pa brjod pa dang /
zhu ba gsol ba'i phan yon bsngags pa ste /
'di ni dang po'o / /
don dam yang dag 'phags khyod sems kyi rtog pa dge ba tshul bzhin skyes pa legs so legs so zhes bya ba ni gnyis pa zhu ba gsol ba rigs pa dang mthun par gyur par bsngags pa'o / /
rigs kyi bu khyod kyis deng 'dir de bzhin gshegs pa la don zab mo 'dri ba legs so legs so zhes bya ba ni gsum pa don zab mo zhus pa'i bsngags pa brjod pa ste /
gong du bstan pa'i tshig 'bru dang /
don gnyi ga dge ba'i phyir tshig zlos bus legs so legs so zhes bya ba gsungs so / /
khyod skye bo mang po la phan pa dang bde ba dang 'jig rten la snying brtse ba dang /
lha dang /
mi dang /
lha ma yin la sogs pa'i don dang /
phan pa dang /
bde ba'i phyir dris pa yin pas zhes bya ba ni /
bzhi pa gsol ba'i phan yon gyi bsngags pa brjod pa ste /
gong ma bzhin du rig par bya'o / /
khyod legs par nyon cig dang ngas khyod la chos rnams thams cad ngo bo nyid med pa /
skye ba med pa 'gag pa med pa /
gzod ma nas zhi ba /
rang bzhin gyis yongs su mya ngan las 'das pa zhes bya ba gsungs pa'i dgongs pa bshad par bya'o zhes bya ba ni gnyis pa gnyen por bskul zhing bshad par gnang ba bstan pa'o / /
don dam yang dag 'phags 'di ltar shes par bya ste /
ngas ngo bo nyid med pa rnam pa gsum la dgongs nas /
chos rnams thams cad ngo bo nyid med pa zhes bstan to zhes bya ba 'di man chad gnyis pa zhus pa bzhin du lan yang dag par bstan pa ston to / /
'di yang rnam pa gnyis te /
tshig rkyang pas rgya cher bshad pa dang /
tshigs su bcad pas smos nas bzlas te bshad pa'o / /
dang po yang rnam pa lngar bstan te /
ngo bo nyid med pa rnam pa gsum las brtsams nas /
mdo sde'i tshig rnams rnam par bshad pa dang /
gzhan yang don dam yang dag 'phags zhes bya ba man chad kyis ngo bo nyid gsum gyi rnal 'byor las brtsams nas ngo bo nyid med pa rnam pa gsum rnam par bzhag pa'i dgongs pa bstan pa dang /
gzhan yang don dam yang dag 'phags zhes bya ba man chad kyis gnas skabs las brtsams nas ngo bo nyid med pa rnam pa gsum rnam par gzhag pa'i dgongs pa bstan pa dang /
gzhan yang don dam yang dag 'phags zhes bya ba man chad kyis ngo bo nyid med pa rnam pa gsum gyi rnal 'byor las brtsams nas theg pa gcig gi don rnam par 'byed pa dang /
gzhan yang don dam yang dag 'phags zhes bya ba man chad kyis ngo bo nyid med par ston pa po'i bstan pa las brtsams nas mos pa mi mthun par gyur pa rnam par 'byed pa'o / /
'di ni dang po'i ngo bo nyid med pa rnam pa gsum las brtsams nas mdo sde'i tshig rnams rnam par bshad pa ste /
'di yang rnam pa gnyis su dbye'o / /
ngo bo nyid med pa rnam pa gsum las brtsams nas mdo sde dag las /
chos thams cad ngo bo nyid med par gsungs pa rnam par bshad pa dang /
don dam yang dag 'phags 'di ltar shes par bya ste zhes bya ba man chad kyis ngo bo nyid med par dang po dang tha ma las brtsams nas chos thams cad skye ba med pa dang /
'gag pa med pa la sogs pa'i tshig gis bshad pa bstan pa'o / /
dang po yang rnam pa gsum ste /
sgo bstan nas mdor bshad pa dang /
rigs kyi bu zhes bya ba man chad kyis zhus pa dang lan dag gis rgya cher rnam par bshad pa dang /
rigs kyi bu zhes bya ba man chad kyis bshad zin nas spyi'i mjug bsdu ba'o / /
sgo bstan nas mdor bshad pa yang rnam pa gnyis kyis bstan te /
ngo bo nyid med pa rnam pa gsum las brtsams nas mdo sde'i dgongs pa bstan pa dang /
grangs bzhin du ngo bo nyid med pa rnam pa gsum gyis ming bkod pa ste /
'di ni dang po'o / /
'di ltar bcom ldan 'das kyis chos thams cad ngo bo nyid med pa zhes gsungs pa ni ngas ngo bo nyid med pa rnam pa gsum la brten nas chos thams cad ngo bo nyid med pa'o zhes gsungs so zhes bya ba'i tha tshig go / /
de la chos thams cad ces bya ba ni ngo bo nyid rnam pa gsum yin te /
ngo bo nyid rnam pa gsum la brten nas ngo bo nyid med pa rnam pa gsum rnam par gzhag pas de'i phyir mdo sde rnams las chos thams cad ni ngo bo nyid med pa'o zhes gsungs te /
de'i phyir rnam par rig pa tsam du grub pa'i tshig le'ur byas pa las /
ngo bo nyid ni rnam gsum gyi / /
ngo bo nyid med rnam gsum la / /
dgongs nas chos rnams thams cad ni / /
ngo bo nyid med bstan pa yin / /
zhes 'byung ba yin no / /
'di lta ste mtshan nyid ngo bo nyid med pa nyid dang /
skye ba ngo bo nyid med pa nyid dang /
don dam pa ngo bo nyid med pa nyid do zhes bya ba ni gnyis pa grangs bzhin du ming bkod pa ste /
mtshan nyid ngo bo nyid med pa la sogs pa rnam pa gsum mo / /
rigs kyi bu chos rnams kyi mtshan nyid ngo bo nyid med pa gang zhe na zhes bya ba la sogs pas ni gnyis pa zhus pa dang lan dag gis rgya cher rnam par bshad pa bstan te /
'di yang rnam pa gnyis te /
chos bzhin du yang dag par bshad pa dang /
dpe smos nas bzlas te bshad pa'o / /
chos bzhin du yang dag par bshad pa yang ngo bo nyid med pa rnam pa gsum yod pa nyid kyis rnam pa gsum du dbye ste /
'di ni dang po'o / /
dang po 'di yang rnam pa lngas bstan te /
dris pa dang /
lan dang /
brtag pa dang /
rnam par bshad pa dang /
mjug bsdu ba ste 'di ni dang po dris pa'o / /
'di lta ste /
chos rnams kyi kun brtags pa'i mtshan nyid gang yin pa'o zhes bya ba ni gnyis pa lan yang dag par bstan pa ste /
ngo bo nyid rnam pa gsum las kun brtags pa'i rang gi ngo bo nyid do zhes bya ba'i tha tshig go / /
de ci'i phyir zhe na /
zhes bya ba ni gsum pa brtag pa ste /
don gang gi phyir kun brtags pa'i mtshan nyid la ngo bo nyid med pa nyid ces bya ba'i tha tshig go / /
'di ni ming dang brdas mtshan nyid du rnam par gzhag gi /
rang gi mtshan nyid kyi mtshan nyid du rnam par gzhag pa ni ma yin pas zhes bya ba ni bzhi pa brtag pa bzhin tu rnam par phye ste bshad pa'o / /
'di ni ming dang brdas mtshan nyid du rnam par gzhag ces bya ba ni mtshan nyid kyi don bstan pa ste /
'di ltar tha snyad la brten nas mtshan nyid du rnam par gzhag pa'i phyir ro / /
gang rang gi mtshan nyid kyis mtshan nyid du rnam par gzhag pa ni ma yin pas zhes bya ba ni mtshan nyid med pa nyid kyi don bstan pa ste /
de ni mdor bsdu na 'di skad du kun brtags pa ni sems kyi rjes su yod kyi /
don dam par med pa'i phyir ngo bo nyid med pa'o zhes bshad de /
des na kun brtags pa'i mtshan nyid de la ngo bo nyid med pa'o zhes bya'o zhes bstan par 'gyur te /
de phyir bstan bcos rnam par bshad pa las 'di lta ste /
kun du brtags pa'i ngo bo nyid la bdag nyid kyi mtshan nyid med pa'i phyir ngo bo nyid med pa nyid ces bya'o zhes bstan to / /
gzhan yang bstan bcos ngo bo nyid med pa gsum bstan pa las /
ji ltar snang ba bzhin du mtshan nyid de yang dag par med pa'i phyir kun du rtog pa'i ngo bo nyid ni mtshan nyid med pa'i ngo bo nyid do zhes bshad do / /
bstan bcos rnal 'byor spyod pa'i sa las kyang /
mtshan nyid ngo bo nyid med pa gang zhe na /
'di lta ste /
chos rnams kyi tha snyad las byung ba'i ngo bo nyid do zhes 'byung ngo / /
de'i phyir mtshan nyid ngo bo nyid med ces bya'o zhes bya ba ni lnga pa mjug bsdu ba ste /
brda phrad par zad do / /
chos rnams kyi skye ba ngo bo nyid med pa gang yin zhes bya ba la sogs pas ni gnyis pa skye ba ngo bo nyid med pa nyid ston to / /
'di yang rnam pa lngar dbye ba ni gong ma bzhin du rig par bya ste 'di ni dang po dris pa'o / /
'di lta ste /
chos rnams kyi gzhan gyi dbang gi mtshan nyid yin pa'o zhes bya ba ni gnyis pa lan yang dag par bstan pa ste /
'di ltar ngo bo nyid rnam pa gsum las gzhan gyi dbang gi ngo bo nyid kyi bdag nyid do zhes bya ba'i tha tshig go / /
de ci'i phyir zhe na /
zhes bya ba ni gsum pa brtag pa ste /
don gang gi phyir gzhan gyi dbang gi ngo bo nyid skye ba ngo bo nyid med pa nyid ces bya zhes bya ba'i don to / /
'di ni 'di ltar gzhan gyi stobs kyis yod pa yin gyi /
bdag nyid kyis yod pa ni ma yin pas zhes bya ba ni bzhi pa rnam par phye ste bshad pa'o / /
'di ni 'di ltar rkyen gzhan gyi stobs kyis yod pa yin gyi zhes bya ba 'dis ni skye ba'i don bstan pa ste /
'di ltar rkyen gzhan gyi stobs kyis yod pa'i phyir skye ba zhes bya'o zhes bya ba'o / /
bdag nyid kyis yod pa ma yin zhes bya bas ni ngo bo nyid med pa nyid bstan pa'o / /
de ni 'di skad du chos gzhan rnams la brten pa'i rgyu dang rkyen gyi phyir skye ba zhes bshad kyi dbang phyug la sogs pa las byung ba ma yin pas skye ba med pa zhes bya'o zhes bstan par 'gyur te /
de'i phyir bstan bcos rnam par bshad pa las /
gzhan gyi dbang gi ngo bo nyid ni rkyen gyi stobs las byung ba yin gyi /
bdag nyid kyis skyes pa ma yin pas de'i phyir skye ba med pa zhes bya'o zhes bstan to / /
gzhan yang bstan bcos ngo bo nyid med pa gsum bstan pa las /
gzhan gyi dbang gi ngo bo nyid rkyen gyi stobs las skyes pa yin gyi /
bdag nyid kyis skyes pa ma yin pas de'i phyir gzhan gyi dbang ni skye ba med pa'i bdag nyid do zhes 'byung ngo / /
bstan bcos rnal 'byor spyod pa'i sa las ni skye ba ngo bo nyid med pa nyid gang zhe na zhes 'byung ngo / /
de'i phyir skye ba ngo bo nyid med pa nyid ces bya ba ni lnga pa mjug bsdu ba ste /
brda phrad par zad do / /
chos kyi don dam pa ngo bo nyid med pa nyid gang zhe na zhes bya ba la sogs pas ni gsum pa don dam pa ngo bo nyid ston to / /
'di yang rnam pa gnyis te /
gzhan gyi dbang las brtsams nas don dam pa ngo bo nyid bstan pa dang /
gzhan yang zhes bya ba man chad kyis yongs su grub pa las brtsams nas don dam pa ngo bo nyid med pa nyid bstan pa'o / /
dang po la yang rnam pa lngar phye nas bstan pa ni gong ma bzhin du rig par bya ste 'di ni dang po dris pa'o / /
'di lta ste /
chos rnams kyi skye ba ngo bo nyid med pa nyid kyi phyir ngo bo nyid med pa nyid ces bya ste /
rten cing 'brel bar 'byung ba'i chos la don dam pa ngo bo nyid med pa nyid ces kyang bya'o zhes bya ba ni gnyis pa lan yang dag par bstan pa'o / /
mdo'i tshig 'di yang rnam pa gnyis kyis bstan te /
dang po ni gsum pa bshad pa nyid kyis gnyis smos pa ste de ni snga ma bzhin no / /
gnyis pa rten cing 'brel par 'byung ba zhes bya ba la sogs pas ni ngo bo nyid gnyis la brten nas ngo bo nyid med pa gsum pa rnam par gzhag pa ste /
'di ltar gzhan gyi dbang la yongs su grub pa med pas de'i phyir rten cing 'brel bar 'byung ba'i chos skye ba ngo bo nyid med pa nyid ces bya bar ma zad kyi /
don dam pa ngo bo nyid med pa nyid ces kyang bya ste /
de'i phyir bstan bcos rnam par bshad pa las /
gzhan gyi dbang gi ngo bo nyid mtshan nyid tha dad pa'i phyir /
don dam pa ngo bo nyid med pa nyid du yang rnam par gzhag ste /
de ci'i phyir zhe na /
don dam pa'i ngo bo nyid med pa'i phyir ro zhes bstan to / /
de ci'i phyir zhe na /
zhes bya ba ni gsum pa brtag pa ste /
ci'i phyir rten cing 'brel bar 'byung ba la yang don dam pa ngo bo nyid med pa nyid ces bya zhes bya ba'i tha tshig go / /
chos rnams la rnam par dag pa'i dmigs pa gang yin pa de ni /
ngas don dam pa ngo bo nyid med pa nyid yin par yongs su bstan la /
gzhan gyi dbang gi mtshan nyid ni rnam par dag pa'i dmigs pa ma yin pas zhes bya ba ni bzhi pa rnam par phye ste bshad pa'o / /
mdo'i tshig 'di yang rnam pa gnyis su dbye ste /
yul la don dam pa rnam par dag pa med par bstan pa dang /
gzhan gyi dbang la rnam par dag pa'i don dam pa de med par bstan pa'o / /
'dis ni de bzhin nyid ye shes yongs su dag pa'i dmigs par gyur pa la rnam par dag pa'i don dam zhes bstan te /
de'i phyir bstan bcos rnam par bshad pa las /
'di ltar don dam pa ni rnam par dag pa'i dmigs pa'i ngo bo nyid yin par rig par bya ste /
de ci'i phyir zhe na /
yul 'di la dmigs pa'i dbang gis sems rnam par dag pa thob pa'i phyir ro zhes bstan pa yin no / /
de'i phyir don dam pa ngo bo nyid med pa nyid ces bya'o zhes bya ba lnga pa mjug bsdu ba ste brda phrad par zad do / /
gzhan yang chos rnams kyi yongs su grub pa'i mtshan nyid gang yin pa de ni yang don dam par ngo bo nyid ces bya'o zhes bya ba la sogs pas gnyis pa yongs su grub pa las brtsams nas don dam pa ngo bo nyid [(]mad [,]med [)]pa nyid bstan pa'o / /
'di yang rnam pa bzhis bstan te /
mdor bstan pa dang /
brtag pa dang /
rnam par bshad pa dang /
mjug bsdu ba'o / /
'di ni dang po mdor bstan pa ste /
'di ltar ngo bo nyid rnam pa gsum las yongs su grub pa'i ngo bo nyid kyi bdag nyid ces bya ba'i tha tshig go / /
de ci'i phyir zhe na zhes bya ba ni gnyis pa gtan tshigs brtag pa ste /
ci'i phyir yongs su grub pa'i ngo bo nyid la don dam pa zhes kyang bya /
ngo bo nyid med pa zhes kyang bya zhes bya ba'i don to / /
chos rnams kyi bdag med pa nyid ni don dam pa zhes kyang bya /
ngo bo nyid med pa zhes kyang bya ste /
chos thams cad kyi don dam pa'i bden pa yin pa'i phyir dang /
ngo bo nyid med pa nyid kyis rab tu phye ba'i phyir zhes bya ba ni gsum pa yang dag par bshad pa'o / /
'di yang rnam pa gnyis te /
mdor bstan pa dang /
rnam par bshad pa'o / /
'di ltar chos bdag med pa yang don dam pa gnyis kyi phyir te don dam pa zhes bya ba dang /
ngo bo nyid med pa nyid ces bya ba ste /
chos rnams kyi don dam pa yin pa'i phyir dang /
chos rnams kyi ngo bo nyid med pa nyid kyis rab tu phye ba'i phyir ro / /
de'i phyir bstan bcos rnam par bshad pa las kyang 'di lta ste /
yongs su grub pa ni don dam pa dang /
ngo bo nyid med pa yin te /
ngo bo nyid des na don dam pa'i bdag nyid yin no / /
gzhan yang chos rnams kyi ngo bo nyid med pa nyid yin pa'i phyir ro zhes bya ba dang /
gzhan yang de nyid las /
rang bzhin des na don dam pa yang yin /
ngo bo nyid med pa yang yin te /
spros pa dang bdag dang chos kyi ngo bo nyid med pa'i phyir ro zhes 'byung ngo / /
ngo bo nyid med pa rnam pa gsum bstan pa'i bstan bcos las ni 'di dang mi mthun te de'i phyir de nyid las /
de kho na nyid kyi dbang du byas nas de kho na nyid med pa'i phyir ngo bo nyid med pa zhes bshad pa ni de kho na nyid 'di la ngo bo nyid gzhan med kyi /
snga ma'i ngo bo nyid yin te /
de kho na nyid mtshan nyid med pa dang /
skye ba med pa'i phyir 'dus byas kyi chos thams cad ni kun du rtog pa dang gzhan gyi dbang gnyis kyi ngo bo nyid las gud na med do / /
ngo bo nyid 'dis de kho na nyid mtshan nyid med pa dang skye ba med pa'i rigs pa de'i phyir chos thams cad ni ngo bo nyid med pa nyid du mtshungs so / /
ngo bo nyid med pa 'di gcig kho na nyid du med pa yang yin la /
de kho na nyid du yod pa yang yin du zin kyang de kho na nyid la ni kun du rtog pa dang /
gzhan gyi dbang 'di gnyis yod ces bya ba dang de kho na nyid la kun du rtog pa dang /
gzhan gyi dbang 'di gnyis med ces bya ba med pa'i phyir yod ces byar yang mi rung la /
med ces byar yang mi rung ngo zhes bya ba nas rgya cher bshad pa'i bar du 'byung ste /
gzhan gyi dbang yang bsdus pa'i phyir 'di dang mi mthun no / /
rgyu dang rkyen des na don dam pa ngo bo nyid med pa nyid ces bya ba ni bzhi pa mjug bsdu ba ste /
brda phrad par zad do / /
mdo 'di nyid dang sbyar na don dam pa dang ngo bo nyid med pa yang gnyis su 'gyur te /
gzhan gyi dbang dang yongs su grub pa yin na ci'i phyir bstan bcos tshig le'ur byas pa sum cu pa las /
phyi ma ma yin la snga ma yin par bstan zhe na /
smras pa /
yang dag par don gnyis dang ldan pa'i phyir /
mdo 'di dang bstan bcos rnam par bshad pa las /
gzhan gyi dbang gi ngo bo nyid la don dam pa med pa'i phyir yang don dam pa ngo bo nyid med pa zhes bshad la /
bstan bcos rnams snga ma ma bstan pa ni /
bstan bcos rnam par rig pa tsam du grub pa'i nang nas slob dpon chos skyong gis bshad pa las /
ji skad du gnyis pa yang bsdus par 'gyur bas de'i phyir 'dir ma bshad do zhes bstan pa lta bu'o / /
mdo 'di las ngo bo nyid gsum po nyid las ngo bo nyid med pa gsum nyid du rnam par gzhag pas bdag nyid ngo bo nyid gsum du gyur pa yin na ci'i phyir bstan bcos ngo bo nyid med pa gsum bstan pa las de bzhin nyid gcig las ngo bo nyid med pa gsum rnam par gzhag pa de'i phyir de nyid las ngo bo nyid gsum po 'di nyid la brten nas ngo bo nyid med pa gsum po dag bshad pa yin te /
ngo bo nyid med pa gsum gyi dbang gis na skye ba med pa'i don du gcig pa nyid du rig par bya'o / /
kun du rtog pa ni mtshan nyid ngo bo nyid med pa des ngo bo nyid med pa zhes bshad do / /
gzhan gyi dbang ni skye ba ngo bo nyid med pa des ngo bo nyid med pa zhes bshad do / /
yongs su grub pa'i ngo bo nyid ni don dam par ngo bo nyid med pa'i phyir ngo bo nyid med pa zhes bshad do zhes zhib tu de nyid las bstan pa bzhin no zhe na /
smras pa /
'di la bshad pa rnam pa gnyis yod de /
dang po ni slob dpon yang dag bden pa na re /
de bzhin nyid gcig la ngo bo nyid yongs su bsags pa'i phyir ngo bo nyid rnam pa gsum gsungs te /
de la yongs su grub pa'i ngo bo nyid ni rnam par gzhag pa'i bden pas bsdus pa yin la /
ngo bo nyid med pa rnam pa gsum ni rnam par gzhag pa ma yin pas bstan bcos ngo bo nyid med pa gsum bstan pa las 'byung ba bzhin no zhe'o / /
gnyis pa ni slob dpon h+yan tsang na re /
bstan bcos rnam par bshad pa las ni ngo bo nyid rnam pa gsum la brten nas /
ngo bo nyid med pa gsum rnam par gzhag nas de nyid la yang dag pa nyid du 'dzin te /
de ci'i phyir zhe na /
slob dpon dbyig gnyen gyis mdzad pa'i tshig le'ur byas pa sum cu pa las /
ngo bo nyid ni rnam gsum gyi / /
ngo bo nyid med rnam gsum la / /
dgongs nas chos rnams thams cad ni / /
ngo bo nyid med bstan pa yin / /
zhes bstan pa'i phyir te /
slob dpon chos skyong gis bshad pa'i 'grel pa las /
yod pa dang med pa gnyi ga ngo bo nyid med par gsungs pa'i phyir dgongs pa zhes bya'o zhes 'byung ngo / /
gzhan yang bstan bcos rnam par bshad pa ni /
slob dpon thogs med kyis mdzad pa yin pas /
bstan bcos theg pa chen po bsdus pa dang 'dra bar don gcig ston pa yin la /
gzhan yang bstan bcos rnal 'byor spyod pa'i sa las /
mdo 'di nyid rgya cher khongs su ston cing ngo bo nyid gsum gyis yod pa dang med pa nyid du yang ston pas de'i phyir ngo bo nyid med pa gsum bstan pa'i bstan bcos de ni lo tsA ba dag gis nor bar bsgyur bar shes par bya ste /
de ci'i phyir zhe na /
rnam par rig pa tsam du grub pa'i tshig le'ur byas pa sum cu pa dang /
ngo bo nyid med pa gsum bstan pa gnyi ga yang slob dpon dbyig gnyen gyis mdzad pa yin na /
ci'i phyir bstan bcos 'di gnyis la bye brag de lta bu dag yod par gyur /
gzhan yang slob dpon dbyig gnyen ni 'phags pa byams pa dang /
slob dpon thogs med kyi gzhung la brten pas de'i phyir ngo bo nyid med pa gcig tu mtshungs so zhes bshad pa ni /
yang dag bden pas nor bar bsgyur bar mngon no zhe'o / /
'dir yang dag bden pas ngo bo nyid med pa gsum bstan pa bsgyur ba dang gtugs na /
bstan bcos slob dpon thogs med kyis mdzad par 'byung bas bstan bcos rnam par bshad pa'i nang nas ngo bo nyid med par bstan pa'i le'u gcig slob dpon yang dag bden pas logs shig tu phyung ste bsgyur nas dper spel ba yang 'dra'o / /
rigs kyi bu dper na nam mkha'i me tog lta bur ni /
mtshan nyid ngo bo nyid med pa nyid kyang de bzhin du rig par bya'o zhes bya ba 'di man chad ni gnyis pa dpe smos nas bzlas te bshad pa ston to / /
'di yang ngo bo nyid med pa gsum bstan pa nyid kyis rnam pa gsum du dbye ste /
'di ni dang po mtshan nyid ngo bo nyid med pa'i dpe bstan pa'o / /
dper na nam mkha'i me tog rab rib kyi dbang gis nam mkha' la me tog gi mtshan ma lta bur snang yang / /
yang dag par nam mkha' la me tog gzod ma nas med pa ltar kun du brtags pa yang de bzhin te /
brtag pa nyid dang po nas ngo bo nyid med pa'i phyir /
mtshan nyid ngo bo nyid med pa nyid kyang de bzhin du rig par bya'o zhes gsungs so / /
dper na sgyu ma byas pa ji lta bu de lta bur ni skye ba ngo bo nyid kyang de bzhin du rig par bya /
don dam pa ngo bo nyid med pa nyid kyi phyogs gcig kyang de bzhin du rig par bya'o zhes bya ba ni gnyis pa skye ba ngo bo nyid med pa nyid dang /
don dam pa ngo bo nyid med pa nyid kyi phyogs gcig gi dpe bstan pa ste /
chos mngon pa'i mdo las ji skad du /
sgyu ma la sogs pa'i dpe brgyad kyis ni gzhan gyi dbang rab tu bstan pa yin no zhes gsungs pa lta bu'o / /
'dir gnyis pa skye ba ngo bo nyid med pa nyid dang /
don dam pa ngo bo nyid med pa nyid kyi phyogs gcig gi gzhan gyi dbang gi bdag nyid yin pas de'i phyir sgyu ma'i gzugs bzhin du rig par bya'o / /
'phags pa shes rab kyi pha rol tu phyin pa'i mdo la sogs pa las ni /
sgyu ma la sogs pa stong pa nyid kyi don gyi dper bstan na /
ci'i phyir mdo 'di las gzhan gyi dbang gi dper bstan zhe na /
smras pa /
sgyu ma la sogs pa la yang don rnam pa gnyis yod de /
dang po ni yod pa ma yin yang yod pa 'dra bar snang ba dang /
gnyis pa ni yang dag pa'i gzugs la sogs pa med pa ste /
de'i phyir mdo nyid las so so nas don re re smos pa'i phyir 'gal ba med do / /
dper na nam mkha' ni gzugs sna tshogs kyi ngo bo nyid med pa tsam rab tu phye ba dang /
thams cad du song ba lta bur ni don dam pa ngo bo nyid med pa nyid kyi phyogs gcig kyang de bzhin du rig par bya ste /
chos bdag med pa nyid kyis rab tu phye ba'i phyir dang /
thams cad du song ba'i phyir ro zhes bya ba ni gsum pa don dam pa ngo bo nyid med pa nyid kyi phyogs gcig gi dpe bstan pa'o / /
dper na nam mkha' zhes bya ba la don rnam pa gnyis yod de /
gzugs med pas rab tu phye ba dang thams cad kun du khyab pa'o / /
de bzhin nyid kyi don dam pa ngo bo nyid med pa nyid kyang de bzhin du rig par bya ste /
dang po ni chos bdag med pa nyid kyis rab tu phye ba'i phyir dang /
gnyis pa ni thams cad du khyab pa'i phyir 'phags pa sangs rgyas kyi mdo las /
nam mkha'i dpe rnam pa bcus chos kyi dbyings rnam par dag pa'i dper bstan pa yin te /
'dir yang de bzhin no / /
chos mngon pa'i mdo dang /
bstan bcos rnal 'byor spyod pa'i sa las ni gzugs med pa tsam dang /
gnas med pa tsam la nam mkha' zhes bstan la sangs rgyas kyi sa'i 'grel pa dang /
bstan bcos rnam par rig par tsam du grub pa las ni phung po gnas med pa la nam mkha' zhes bstan pa ste ji ltar shes par bya zhe na /
smras pa /
rnal 'byor spyod pa'i sa dang /
chos mngon pa la sogs pa ni bkri ba'i don gyi sgo nas bstan pas chos thams cad yod par smra ba dag dang mthun la /
rnam par rig pa tsam du grub pa'i bstan bcos la sogs pa ni de kho na nyid kyi sgo nas bstan pas so so nas don re re smos pa'i phyir 'gal ba med do / /
rigs kyi bu ngas ngo bo nyid med pa nyid rnam pa gsum po de de dag las dgongs nas chos thams cad ngo bo nyid med pa'o zhes bstan to zhes bya ba ni gsum pa bshad zin nas spyi'i mjug bsdu ba'o // //
bam po nyi shu lnga pa /
don dam yang dag 'phags 'di ltar shes par bya ste /
ngas mtshan nyid ngo bo nyid med pa nyid las dgongs nas chos rnams thams cad ni skye ba med pa /
'gag pa med pa /
gzod ma nas zhi ba rang bzhin gyis yongs su mya ngan las 'das pa zhes bstan to zhes bya ba 'di man chad ni gnyis pa ngo bo nyid med pa dang po dang tha ma las brtsams nas chos thams cad skye ba med pa dang /
'gag pa med pa la sogs pa'i tshig gi bshad pa ston to / /
'di yang rnam pa gnyis te /
mtshan nyid ngo bo nyid med pa las brtsams nas skye ba med pa la sogs pa'i tshig bshad pa dang /
rigs kyi bu zhes bya ba man chad kyis don dam pa ngo bo nyid med pa las brtsams nas skye ba med pa la sogs pa'i tshig rnam par bshad pa'o / /
dang po yang rnam pa bzhir dbye ste /
mdor bkod pa dang /
brtag pa dang /
rnam par bshad pa dang /
mjug bsdu ba'o / /
'di ni dang po rigs pas gzhung nyid mdor bkod pa ste /
'di ltar mdo sde rnams las skye ba med pa zhes bya ba la sogs pa gsungs pa ni mtshan nyid ngo bo nyid med pa'i dbang du mdzad nas skye ba med pa la sogs pa yin no zhes bya ba'i tha tshig go / /
de ci'i phyir zhe na zhes bya ba ni gnyis pa phyi rol pa dag gis phyir brtag pa'o / /
chos gang rang gi mtshan nyid kyis med pa gang yin pa de ni skye ba med pa yin la /
skye ba med pa gang yin pa de ni 'gag pa med pa yin no / /
skye ba med pa dang 'gag pa med pa gang yin pa de ni gzod ma nas zhi ba yin /
gzod ma nas zhi ba gang yin pa de ni rang bzhin gyis yongs su mya ngan las 'das pa yin te /
de la yang yongs su mya ngan las 'da' bar bya ba cung zad kyang med pa'i phyir zhes bya ba ni gsum pa rnam par bshad pa'o / /
mdo'i tshig 'di yang rnam pa bzhir dbye ste /
skye ba med pa rnam par bshad pa dang /
'gag pa med pa rnam par bshad pa dang /
gzod ma nas zhi ba rnam par bshad pa dang /
rang bzhin gyis yongs su mya ngan las 'das pa rnam par bshad pa ste /
mdo sde 'di nyid las brda phrad pa'i phyir bshad pa ma byas so / /
de lta bas na ngas mtshan nyid ngo bo nyid med pa nyid las dgongs nas chos rnams thams cad ni skye ba med pa /
'gag pa med pa /
gzod ma nas zhi ba /
rang bzhin gyis yongs su mya ngan las 'das pa'o zhes bstan to zhes bya ba ni bzhi pa mjug bsdu ba ste brda phrad par zad do / /
rigs kyi bu chos thams cad bdag med pa nyid kyis rab tu phye ba'i don dam pa ngo bo nyid med pa nyid las dgongs nas kyang chos rnams thams cad skye ba med pa /
'gag pa med pa /
gzod ma nas zhi ba /
rang bzhin gyis yongs su mya ngan las 'das pa'o zhes bstan to zhes bya ba 'di man chad ni gnyis pa don dam pa ngo bo nyid med pa nyid las brtsams nas skye ba med pa la sogs pa'i tshig rnam par bshad pa ston to / /
'di yang rnam pa bzhis bstan te /
mdor bkod pa dang /
brtag pa dang /
rnam par bshad pa dang /
mjug bsdu ba'o / /
'di ni dang po ste /
'di ltar yongs su grub pa don dam pa'i bden pa la don rnam pa bzhi yod de /
skye ba med pa dang /
'gag pa med pa dang /
gzod ma nas zhi ba dang /
rang bzhin gyis yongs su mya ngan las 'das pa ste /
de'i phyir mdo sde rnams las yongs su grub pa don dam pa ngo bo nyid med pa las brtsams nas skye ba med pa la sogs pa gsungs so zhes bya ba'i tha tshig go / /
de ci'i phyir zhe na zhes bya ba ni gnyis pa phyi rol pas brtag pa ste /
phyi rol pa dag 'di skad du /
don dam pa bzhis bstan kyang da dung /
de'i rgyu gang lags ma 'tshal na /
ci'i slad du skye ba ma mchis pa la sogs pa zhes bgyi lags zhes brtag pa'o / /
chos bdag med pa nyid kyis rab tu phye ba'i don dam pa ngo bo nyid med pa nyid ni rtag pa rtag pa'i dus dang /
ther zug ther zug gi dus su chos rnams kyi chos nyid du rnam par gnas shing 'dus ma byas pa yin te /
kun nas nyon mongs pa thams cad dang mtshungs par mi ldan pa'i phyir ro zhes bya ba la sogs pa ni gsum pa yang dag par bshad pa ste /
'di yang rnam pa gnyis su phye nas bstan to / /
rgyu rnam pa gsum mdor bstan nas brtag pa'i lan gsungs pa dang rgyu rnam pa gsum bzlas nas skye ba med pa la sogs pa rnam par bshad pa ste /
'di ni dang po'o / /
mdo'i tshig 'di yang rnam pa gnyis su phye nas bstan to / /
dang po ni don dam pa ngo bo nyid med pa'i bdag nyid bstan pa ste /
'di yang rnam pa gnyis po gzhan gyi dbang dang yongs su grub pa'o / /
'di ni phyi ma gzung gi /
dang po ni ma yin no / /
gnyis pa rtag pa rtag pa'i dus zhes bya ba la sogs pas ni rgyu rnam pa gsum yang dag par bstan te /
dang po ni rtag pa rtag pa'i dus dang /
ther zug ther zug gi dus su chos rnams kyi chos nyid du rnam par gnas pa'i phyir 'dus ma byas pa'o / /
gnyis pa ni 'dus ma byas pa'i phyir /
skye ba med pa dang /
'gag pa med pa ste /
'di ni rnam par gnas pa'i phyir dang /
'dus ma byas pa'i phyir rgyu rnam pa gnyis las skye ba dang /
'gag pa med pa'i don gnyis mngon par grub par bstan pa'o / /
kun nas nyon mongs pa thams cad dang mtshungs par mi ldan pa'i phyir zhes bya bas ni rgyu gsum pa las brtsams nas mdo sde rnams las gsungs pa'i gzod ma nas zhi ba dang /
rang bzhin gyis yongs su mya ngan las 'das pa'i don gnyis rnam par gzhag pa yin par bstan to / /
rtag pa rtag pa'i dus dang /
ther zug ther zug gi dus su chos rnams kyi chos nyid du rnam par gnas pa'i phyir 'dus ma byas pa'o / /
'dus ma byas pa'i phyir skye ba med pa 'gag pa med pa'o zhes bya ba la sogs pas ni gnyis pa rgyu rnam pa gsum bzlas nas skye ba med pa la sogs pa rnam par bshad pa bstan to / /
'di yang rnam pa gnyis kyi ba bstan te rgyu rnam pa gnyis kyis skye ba med pa la sogs pa bshad pa dang /
kun nas nyon mongs pa thams cad dang mtshungs par mi ldan pa'i rgyus gzod ma nas zhi ba dang /
rang bzhin gyis yongs su mya ngan las 'das pa bshad pa'o / /
'di ni dang po ste /
'di ltar chos bdag med pa don dam pa'i bden pa'i tshul ni rtag pa rtag pa'i dus dang ther zug ther zug gi dus su chos rnams kyi chos nyid du rnam par gnas pa'i phyir ni 'dus ma byas nyid du mngon par grub la /
'dus ma byas pa'i phyir ni skye ba med pa dang 'gag pa med pa'i don gnyis mngon par 'grub pa yin no zhes bya ba'i tha tshig go / /
kun nas nyon mongs pa thams cad dang mtshungs par mi ldan pa'i phyir /
gzod ma nas zhi ba /
rang bzhin gyis yongs su mya ngan las 'das pa yin te zhes bya ba ni gnyis pa kun nas nyon mongs pa thams cad dang mtshungs par mi ldan pa'i rgyu las gzod ma nas zhi ba dang /
rang bzhin gyis yongs su mya ngan las 'das pa'i don gnyis mngon par 'grub pa yin par bstan pa'o / /
mdo dag las ni ma skyes pa zhes bya ba la sogs pa gsungs na /
'dir ci'i phyir ngo bo nyid med pa dang po dang tha ma kho na las brtsams she na /
smras pa /
ngo bo nyid med pa de yang /
brjod na rnam pa gnyis yod de /
theg pa che chung gi sde snod gnyis las thun mong du bstan pa'i ngo bo nyid med pa dang /
byang chub sems dpa' kho na'i sde snod las bstan pa'i ngo bo nyid med pa'o / /
de la thun mong du bstan pa zhes bya ba ni slob dpon dbyig gnyen gyis mdzad pa theg pa chen po bsdus pa'i 'grel pa las ji skad du /
chos thams cad ngo bo nyid med par bstan pa'i dgongs pa 'dir bstan par bya ste /
rang 'khrungs nyid du med pa ni chos rnams gang yang rkyen mang po las gud na rang gi ngo bor yod pa ma yin pa gang yin pa ste /
'di ni ngo bo nyid med par bstan pa'i dgongs pa gcig ces bya'o / /
rang gi bdag nyid kyis med pa ni chos gang 'gags nas yang mi skye ba'i phyir ngo bo nyid med pa gang yin pa ste /
'di yang ngo bo nyid med par bstan pa'i dgongs pa gcig go / /
rang gi ngo bo nyid kyis brtan por mi gnas pa ni chos gang byung ma thag tu skad cig gcig phan chad gnas pa'i mthu med pa'i phyir ngo bo nyid med pa gang yin pa ste /
chos rnams kyi ngo bo nyid med pa'i rigs pa de dag ni nyan thos dang thun mong ma yin no zhes bstan pa lta bu'o / /
de la thun mong ma yin pa yang 'grel pa de nyid las ji ltar mngon par zhen pa ltar yod pa ma yin pa'i phyir ngo bo nyid med pa zhes bstan pa'i ngo bo nyid med pa gang yin pa de ni nyan thos dang thun mong ma yin pa'o zhes 'byung ste /
ji ltar so so'i skye bo dag kun brtags pa'i ngo bo nyid la mngon par zhen pa de ni de ltar yod pa ma yin pas dgongs pa de'i phyir /
theg pa chen po'i rigs pa dang sbyar nas chos thams cad ngo bo nyid med pa'o zhes bstan pa'o zhes bstan to zhes bya ba'i tha tshig go / /
bstan bcos chos mngon pa sna tshogs kun las btus pa dang /
ngo bo nyid med par bstan pa las kyang de skad du ston to / /
de ltar rnam pa gnyis su bstan pa yang yod mod kyi /
mdo 'di nyid ni thun mong ma yin pa'i sgo'i dbang du mdzad nas ngo bo nyid med pa zhes bya ba la sogs pa gsungs so / /
thun mong ma yin pa'i sgo nas ngo bo nyid med pa la sogs pa bstan pa de yang bstan pa rnams las ngo bo nyid med par ston pa so so nas mi mthun pas 'phags pa'i gsung rab kha cig ni ngo bo nyid med pa dang po las brtsams nas chos thams cad ngo bo nyid med pa dang /
skye ba med pa dang /
'gag pa med pa la sogs par ston pa yang yod de /
bstan bcos shin tu rgyas pa brgya pa las ji skad du /
bcom ldan 'das nyid kyis ngas kun brtags pa'i ngo bo nyid las dgongs nas mdo gzhan dag la chos thams cad ngo bo nyid med pa dang /
skye ba med pa dang 'gag pa med pa dang /
gzod ma nas zhi ba dang /
rang bzhin gyis yongs su mya ngan las 'das pa'o zhes ston to zhes gsungs so zhes 'byung ba lta bu'o / /
gzhan yang bstan bcos rnal 'byor spyod pa'i sa dang /
mdo sde'i rgyan dang /
slob dpon dbyig gnyen dang /
ngo bo nyid med kyis mdzad pa'i theg pa chen po bsdus pa'i 'grel pa las kyang 'di dang mthun par 'byung ngo / /
bstan bcos theg pa chen po bsdus pa'i 'grel pa mi mthun pa rnam pa gcig las ni spyir ngo bo nyid med pa rnam pa gsum la brten nas ngo bo nyid med pa zhes bya ba la sogs par ston pas 'di dang mi mthun no / /
gsung rab kha cig las ngo bo nyid med pa rnam pa gsum las brtsams nas chos thams cad ngo bo nyid med pa nyid du ston la /
ngo bo nyid med pa dang po las brtsams nas ni skye ba med pa la sogs pa nyid du ston pa yang yod de /
bstan bcos rnal 'byor spyod pa'i sa las ji skad du /
bcom ldan 'das kyis ci las dgongs nas chos thams cad ngo bo nyid med pa zhes gsungs she na smras pa /
gdul ba'i dbang gis de dang der ngo bo nyid med pa rnam pa gsum las dgongs nas gsungs so / /
gzhan yang de nyid las bcom ldan 'das kyis ci las dgongs nas chos thams cad skye ba med pa dang /
'gag pa med pa dang /
gzod ma nas zhi ba dang /
rang bzhin gyis yongs su mya ngan las 'das pa zhes gsungs smras pa /
mtshan nyid ngo bo nyid med pa las dgongs nas gsungs so zhes bstan pa lta bu'o / /
gsung rab kha cig las ni ngo bo nyid med pa rnam pa gsum la brten nas ni /
chos thams cad ngo bo nyid med par ston la dang po dang tha ma gnyis la brten nas ni skye ba med pa la sogs par ston pa yang yod de /
mdo 'di nyid dang dgongs pa zab mo rnam par dgrol ba'i mdo las bstan pa lta bu'o / /
gsung rab kha cig las ni ngo bo nyid med pa rnam pa gsum las brtsams nas chos thams cad ngo bo nyid med pa dang /
skye ba med pa la sogs par ston pa yang yod de /
bstan bcos chos mngon pa sna tshogs kun las btus pa las ji skad du de la chos thams cad ces bya ba ni ngo bo nyid rnam pa gsum po 'di lta ste /
kun brtags pa'i ngo bo nyid dang /
gzhan gyi dbang gi ngo bo nyid dang /
yongs su grub pa'i ngo bo nyid do / /
kun brtags pa'i ngo bo nyid ni nges par rang gi mtshan nyid de rang gi mtshan nyid med pa'i phyir mtshan nyid ngo bo nyid med pa zhes bya la /
mtshan nyid ngo bo nyid med pa nyid kyi phyir ngo bo nyid med pa zhes bya'o / /
gzhan gyi dbang gi ngo bo nyid ni rkyen mang po la ltos pa'i phyir bdag nyid skye ba ma yin la /
bdag nyid skye ba'i ngo bo nyid med pa'i phyir skye ba ngo bo nyid med pa zhes bya ste /
skye ba ngo bo nyid med pa'i phyir ngo bo nyid med pa zhes bya'o / /
yongs su grub pa'i ngo bo nyid ni rnam par dag pa'i dmigs pa yin pa'i phyir dang /
gzhan gyi dbang la kun brtags pa'i mtshan nyid med pas rab tu phye ba'i bdag nyid yin pa'i phyir don dam pa'i ngo bo nyid do / /
gzhan yang ngo bo nyid med pas rab tu phye ba'i phyir don dam pa ngo bo nyid med pa zhes bya la /
don dam pa ngo bo nyid med pa'i phyir ngo bo nyid med pa zhes bya ste /
rigs pa des na de'i phyir de bzhin gshegs pas chos thams cad ngo bo nyid med pa zhes gsungs kyi /
rigs can thams cad kyi mtshan gyi rnam pa gtan med pa la ngo bo nyid med pa zhes gsungs pa ni ma yin no zhes bstan pa lta bu'o / /
gzhan yang de nyid las chos thams cad skye ba med pa dang 'gag pa med pa dang /
gzod ma nas zhi ba dang /
rang bzhin gyis yongs su mya ngan las 'das pa'o zhes gsungs pa ci las dgongs te gsungs /
ngo bo nyid med pa ji lta ba de bzhin du skye ba med pa yang de bzhin no / /
skye ba med pa ji lta ba de bzhin du 'gag pa med pa yang de bzhin no / /
skye ba med pa dang 'gag pa med pa ji lta ba de bzhin du gzod ma nas zhi ba yang de bzhin no / /
gzod nas zhi ba ji lta ba de bzhin du rang bzhin gyis yongs su mya ngan las 'das pa yang de bzhin no zhes 'byung ngo / /
gzhan yang de nyid las dgongs pa ni 'di lta ste /
ngo bo nyid rnam pa gsum las chos thams cad kyi byed pa nyid ngo bo nyid med pa dang /
skye ba med pa dang /
'gag pa med pa la sogs par bstan pa gang yin pa'o zhes 'byung ste /
theg pa chen po bsdus pa'i 'grel pa mi mthun pa rnam pa gcig las kyang de skad du ston to / /
bstan pa rnam pa de ltar tha dad par gyur pa yang byed pa nyid ces bya ba 'di ni kun brtags pa'i ngo bo nyid de'i phyir bstan bcos shin tu rgyas pa brgya pa la sogs pa las /
kun brtags pa'i ngo bo nyid la brten nas chos thams cad ngo bo nyid med pa dang skye ba med pa dang /
'gag pa med pa zhes bya ba la sogs par bstan pa ni rten cing 'brel bar 'byung ba'i don dam pa ma yin par rab tu bstan pa yin te /
de'i phyir mdo 'di yang spyir ngo bo nyid med pa gsum las dgongs nas ni chos thams cad ngo bo nyid med pa zhes bstan la /
ngo bo nyid med pa dang po dang tha ma la dgongs nas skye ba med pa la sogs par bstan pa yin no / /
gzhan gyi dbang gi bdag nyid ni gzhan la brten nas skye ba yang bdag nyid kyis skye ba dang /
rgyu med pa las skye ba'i don med pas de'i phyir bstan bcos chos mngon pa kun las btus pa la sogs pa las ngo bo nyid rnam pa gsum las brtsams nas chos thams cad ngo bo nyid med pa dang /
skye ba med pa dang /
'gag pa med pa la sogs pa zhes bstan pa yin te /
ngo bo nyid med pa rnam pa gsum gyi don zhib tu ni mtshan nyid brtan pa dag las 'byung ba bzhin du rig par bya'o / /
de'i phyir ngas chos bdag med pa nyid kyis rab tu phye ba'i don dam pa ngo bo nyid med pa nyid las dgongs nas chos rnams thams cad ni skye ba med pa dang /
'gag pa med pa gzod ma nas zhi ba /
rang bzhin gyis yongs su mya ngan las 'das pa'o zhes bstan to zhes bya ba bzhi pa mjug bsdu ba ste /
brda phrad par zad do / /
gong du bstan pa'i dgongs pa de dag ldem por dgongs pa rnam pa bzhi po gang las dgongs she na smras pa /
bstan bcos chos mngon par sna tshogs kun las btus pa dang sbyar na ldem por dgongs pa rnam pa bzhi yod de /
de'i phyir bstan bcos de nyid las gzhug pa la ldem por dgongs pa dang /
mtshan nyid la ldem por dgongs pa dang /
[ (]gnyan [,]gnyen[)] po la ldem por dgongs pa ste /
bsgyur ba la ldem por dgongs pa dang /
rnam pa bzhi po 'di dag gis theg pa chen po las de bzhin gshegs pas ldem por gsungs pa'i rigs pa thams cad mdor bsdus pa yin no / /
de la gzhug pa la ldem por dgongs pa ni 'di lta ste /
nyan thos kyi theg pa las gzugs la sogs pa'i chos rnams rang gi ngo bo nyid yod pa skad du bshad pa ste /
skrag pa med par 'phags pa'i gsung rab la gzhug pa'i phyir ro / /
mtshan nyid la ldem por dgongs pa ni 'di lta ste /
ngo bo nyid rnam pa gsum las dgongs nas chos thams cad ngo bo nyid med pa dang /
skye ba med pa dang /
'gag pa med pa la sogs par bstan pa gang yin pa'o / /
gnyen po la ldem por dgongs pa ni 'di lta ste /
nyes pa'i skyon rnams 'dul ba'i ched du de bzhin gshegs pas ldem por dgongs pa rnam pa sna tshogs kyis sgrib pa rnam pa brgyad kyi gnyen po'i phyir theg pa mchog yang dag par gsungs pa lta bu'o / /
brgyad po dag kyang gang zhe na /
sangs rgyas la brnyas pa dang /
chos la brnyas pa dang /
le lo dang dge ba chung ngu tsam gyis chog par 'dzin pa dang /
'dod chags la spyod pa dang /
nga rgyal la spyod pa dang /
'gyod pa dang /
ma nges pa'i rigs can te /
sangs rgyas la brnyas pa'i gnyen por sngon gyi sangs rgyas rnam par gzigs kyang nga nyid yin no zhes gsungs pa dang /
chos la brnyas pa'i gnyen por de bzhin gshegs pa gang gA'i klung gi bye ma snyed bsnyen bkur byas na theg pa chen po'i shes pa skye bar 'gyur ro zhes gsungs pa dang /
le lo'i sgrib pa'i gnyen por sems can gang bde ba can du smon lam 'debs pa gang yin pa de dag ni der skye bar 'gyur ba dang /
sangs rgyas dri ma med pa zla ba'i 'od kyi mtshan dran cing brjod pa tsam gyis bla na med pa yang dag par rdzogs pa'i byang chub tu nges par 'gyur ro zhes gsungs pa dang /
dge ba chung ngu tsam gyis chog par 'dzin pa'i gnyen por sbyin pa la sogs pa'i spyod pa la res 'ga' ni bsngags la res 'ga' ni dman par mdzad pa dang /
'dod chags la spyod pa'i bar du gcod pa'i gnyen por sangs rgyas kyi zhing gi bde ba dang bkod pa'i bsngags pa brjod pa dang /
nga rgyal la spyod pa'i bar du gcod pa'i gnyen por sangs rgyas rnams kyi phun sum tshogs pa la lhag par bsngags pa brjod pa dang /
'gyod pa la spyod pa'i bar du gcod pa'i gnyen por gang gis sangs rgyas dang byang chub sems dpa' rnams la gnod pa byas pa'i sems can de dag brnyas pa byas mod kyi /
'on kyang mtho ris su skye bar 'gyur ro zhes gsungs pa dang /
ma nges pa'i rigs can gyi gnyen por nyan thos kyi mos pa dman pa spang ba'i ched du nyan thos chen po rnams kyang sangs rgyas su 'gyur ro zhes lung bstan pa dang /
gzhan yang theg pa ni gcig kho nar zad de de'i gong ni khyad par du 'phags pa gzhan med do zhes gsungs pa lta bu'o / /
bsgyur ba la ldem por dgongs pa ni 'di ltar mdo dag las le'u lta bu'i tshul du gsungs pa ste /
ji skad du /
snying po med la snying por shes / /
phyin ci log la shin tu gnas / /
nyon mongs kun las rab nyon mongs / /
byang chub sems dpa' thob par 'gyur / /
zhes gsungs pa lta bu ste /
'di'i dgongs pa ni rnam par g.yeng ba la gang dag snying po dang /
mchog gi blo 'byung ba ste /
de ci'i phyir zhe na /
snying po zhes bya ba la don rnam pa gnyis yod de /
phra ba dang rnam par g.yeng zhing g.yo ba'o / /
'di ltar rnam par g.yeng zhing g.yo ba'i dbang gis sems sra zhing bag med par 'gyur ba'i phyir yang snying po zhes bya'o / /
phyin ci log la shin tu gnas zhes bya ba ni 'di lta ste /
rtag pa dang /
bde ba dang /
gtsang ba dang /
bdag tu 'dzin pa'i phyin ci log bzhi bzlog nas mi rtag pa la sogs pa nyid du 'gyur ba'i phyir phyin ci log ces bya la /
de las nyams par ma gyur pa'i phyir ni shin tu gnas pa zhes bya'o / /
nyon mongs kun nas rab nyon mongs / /
zhes bya ba ni 'di lta ste /
yun ring por dka' ba byas pa'i rtsol bas shin tu ngal zhing nyon mongs par 'gyur ba'i phyir ro / /
byang chub dam pa thob par 'gyur / /
zhes bya ba ni gong du bstan pa lta bu'i dngos po gsum dang ldan pa gang yin pa de ni nges par bla na med pa'i byang chub myur du thob par 'gyur ba'o zhes 'byung ngo / /
mdo 'di las gsungs pa'i ldem por dgongs pa bstan pa ni bcom ldan 'das kyis rnam grangs du mar phung po la sogs pa'i chos kyi sgo rnam pa bcu gsum po dag la rang gi mtshan nyid yod par gsungs pa lta bu ste /
'di ni rnam pa bzhi las gzhug pa la ldem por dgongs pa'o / /
bcom ldan 'das kyis gzhan yang chos rnams thams cad ni ngo bo nyid med pa dang /
skye ba med pa dang /
'gag pa med pa la sogs par gsungs pa gang yin pa de ni rnam pa bzhi las mtshan nyid la ldem por dgongs pa'o / /
slob dpon dbyig gnyen dang ngo bo nyid med kyis mdzad pa'i theg pa chen po bsdus pa'i 'grel pa las ni /
ngo bo nyid rnam pa gsum la brten nas mtshan nyid la ldem por dgongs pa ston to / /
bstan bcos mngon pa sna tshogs kun las btus pa dang /
mdo sde'i rgyan las ni /
ngo bo nyid med pa rnam pa gsum la brten nas skye ba med pa la sogs pa bstan pa gang yin pa de la mtshan nyid la ldem por dgongs pa zhes ston pas /
bstan bcos mngon pa sna tshogs kun las btus pa dang /
mdo sde'i rgyan de nyid mdo'i tshig dang mthun no / /
gzhan yang don dam yang dag 'phags sems can gyi khams na sems can rnams kyi kun brtags pa'i ngo bo nyid la ngo bo nyid tha dad par mthong ba'i phyir dang gzhan gyi dbang gi ngo bo nyid dang /
yongs su grub pa'i ngo bo nyid la ngo bo nyid tha dad par mthong ba'i phyir /
ngas ngo bo nyid med pa nyid rnam pa gsum du rnam par gzhag pa ma yin zhes bya ba 'di man chad ni gnyis pa ngo bo nyid rnam pa gsum gyi rnal 'byor las brtsams nas ngo bo nyid med pa rnam pa gsum rnam par gzhag pa'i dgongs pa ston pa mdzad do / /
'di yang rnam pa gnyis te /
mi mthun pa'i rnam par bshad pas bstan pa dang /
'on kyang zhes bya ba man chad rjes su mthun pa'i rnam par bshad pa'o / /
'di ni dang po ste /
de la mthong ba zhes bya ba ni ltos pa'am yang na so sor brtag pa'i don to / /
de ni 'di skad du /
'di ltar sems can rnams ngo bo nyid rnam pa gsum po dag la go rims bzhin du ngo bo nyid rnam pa gsum yongs su bsal ba'i phyir ngo bo nyid rnam pa gsum du rnam par gzhag pa ma yin te /
de ci'i phyir zhe na /
mtshan nyid ngo bo nyid med pa kho nas kun brtags pa yongs su bsal bar bya ba ma yin gyi /
gzhan gnyis kyang mngon par zhen pa sel bar byed pa'i phyir ro / /
gzhan gyi dbang dang yongs su grub pa bsal nas ngo bo nyid med pa nyid phyi ma gnyis rnam par gzhag pa ma yin te /
gzhan gyi dbang dang yongs su grub pa ni yongs su bsal mi nus pa'i phyir ro zhes bstan par 'gyur ro / /
gzhan yang kha cig na re 'dir dgongs pa rnam pa gsum gzhag pa ni sems can rnams kyi mngon par zhen pa'i skyon rab tu bsal ba'i ched du ngo bo nyid med pa rnam pa gsum rnam par gzhag pa yin gyi /
sems can de dag ngo bo nyid gsum po re re la logs shig tu ngo bo nyid rnam pa gsum yod pa nyid du mngon par zhen pas de dag rab tu bsal ba'i phyir ngo bo nyid med pa rnam pa gsum rnam par gzhag pa ni ma yin yang sems can rnams gzhan gyi dbang dang yongs su grub pa khong du ma chud pas ngo bo nyid rnam pa gnyis la sgro 'dogs pa'i mngon par zhen pa bskyed pa des na ngo bo nyid rnam pa gsum [(]rnas [,]rnam [)]par gzhag pa yin no zhes zer te /
bshad pa rnam pa gnyis las bshad pa ni phyi ma bzang ste /
mdo sde'i tshig dang rjes su mthun pa'i phyir ro / /
dgongs pa zab mo rnam par dgrol ba'i mdo las kyang 'di dang mthun par 'byung ngo / /
'on kyang sems can rnams ni gzhan gyi dbang gi ngo bo nyid dang /
yongs su grub pa'i ngo bo nyid la kun brtags pa'i ngo bo nyid du sgro 'dogs pa'i phyir ngas ngo bo nyid rnam pa gsum rnam par gzhag pa yin te zhes bya ba la sogs pa ni gnyis pa rjes su mthun pa'i rnam par bshad pas bstan to / /
'di yang rnam pa gnyis te /
mdor bstan pa dang rnam par bshad pa'o /
de ni 'di skad du /
ngo bo nyid rnam pa gnyis la kun brtags pa'i mtshan nyid rang gi mtshan nyid du rnam par gzhag pas mtshan nyid du gyur pa ma yin pa'i phyir mtshan nyid ngo bo nyid med pa nyid rnam par gzhag pa dang gzhan gyi dbang la rang gi bdag nyid kyi skye ba med cing sgro btags pa yin pa'i phyir skye ba ngo bo nyid med pa nyid du rnam par gzhag pa dang /
yongs su grub pa la kun brtags pa'i ngo bo nyid med pa'i phyir don dam pa ngo bo nyid med pa nyid du rnam par gzhag go / /
ngo bo nyid med pa rnam pa gsum tha dad par mthong ba la ngo bo nyid ces bya ba ma yin pas de'i phyir ngo bo nyid med pa nyid rnam pa gsum zhes bshad pa yin no zhes bstan par 'gyur ro / /
kun brtags pa'i ngo bo nyid kyi mtshan nyid des na de'i phyir sems can de dag gzhan gyi dbang gi ngo bo nyid dang /
yongs su grub pa'i ngo bo nyid la rjes su tha snyad 'dogs so zhes bya ba la sogs pa ni gnyis pa rnam par bshad pa ste /
de ni 'di skad du 'di ltar brtags pa'i mtshan nyid kyis ni tha snyad slong bar 'gyur /
tha snyad kyi dbang gi phyir ni rgyu rnam pa gsum mngon par grub par 'gyur /
rgyu rnam pa gsum gyi dbang gi phyir ni mngon par zhen pa bskyed par 'gyur /
mngon par zhen pa'i phyir ni gzhan gyi dbang dang /
kun nas nyon mongs pa rnam pa gsum byung nas 'gro ba drug po dag tu 'khor ba'i nyes dmigs su 'gyur bas de'i phyir 'dir kun brtags pa'i mtshan nyid kyi dbang du mdzad nas ngo bo nyid med pa rnam pa gsum du rnam par gzhag pa yin no zhes bstan par 'gyur ro / /
'di yang rnam pa gnyis su dbye ste /
kun brtags pa'i dbang gis mngon par zhen pa skyed par bstan pa dang /
ji lta ji ltar zhes bya ba man chad kyis mngon par zhen pa'i dbang gis 'khor ba'i chos can du 'gyur bar bstan pa'o / /
dang po yang rnam pa gnyis kyis bstan te /
kun brtags pa'i mtshan nyid kyi dbang gis tha snyad 'byung bar bstan pa dang /
ji lta ji ltar zhes bya ba man chad kyis tha snyad kyi dbang gis mngon par zhen pa skye bar bstan pa'o / /
'di ni dang po ste /
yang dag pa'i don du na ngo bo nyid gnyi ga yang tha snyad dang bral ba yin mod kyi kun brtags pa'i mtshan nyid kyi dbang gis ngo bo nyid rnam pa gnyis su tha snyad 'dogs par gyur to zhes bya ba'i tha tshig go / /
ji lta ji ltar rjes su tha snyad 'dogs pa de lta de ltar tha snyad btags pa'i sems yongs su bsgos pa'i phyir dang /
tha snyad blo dang 'brel pa'i phyir dang /
tha snyad bag la nyal gyi phyir zhes bya ba la sogs pas ni gnyis pa tha snyad kyi dbang gis mngon par zhen pa skye bar bstan to / /
'di yang rnam pa gnyis te tha snyad kyi dbang gis rgyu rnam pa gsum mngon par 'grub par bstan pa dang /
rgyu rnam pa gsum gyi dbang gis mngon par zhen pa skye bar bstan pa ste /
'di ni dang po'o / /
ji lta ji ltar zhes bya ba ni bshad par bya ba'i chos bstan pa ste /
bshad par bya ba'i chos kyang gcig kho na ma yin pa'i phyir ji lta ji ltar zhes bya ba gsungs so / /
ji lta ji ltar gyur pa de dag gi rjes su tha snyad 'dogs pas na /
de'i phyir tshig zlos bur de lta de ltar zhes gsungs so / /
tha snyad rnams kyi dbang gis rgyu rnam pa gsum mngon par 'grub par 'gyur te /
dang po tha snyad btags pas sems yongs su bsgos pa'i phyir zhes bya ba 'dis ni yongs su bsgos pa rnam pa gsum las tha snyad kyis yongs su bsgos pa bstan to / /
gnyis pa tha snyad du blo dang 'brel pa'i phyir zhes bya ba 'dis ni ming dang tha snyad shes pa blo'i rjes su rnam par rtog par gyur pa ste /
lha dang mi la sogs pa tha snyad shes pa gang yin pa rnams so / /
gsum pa tha snyad bag la nyal gyi phyir zhes bya ba 'di ni ming dang tha snyad mi shes pa bag la nyal gyi rjes su rnam par rtog par gyur pa ste /
ba lang dang lug la sogs pa tha snyad mi shes kyang bag la nyal gyi dbang gis rnam par rtog par gyur pa lta bu ste /
des na tha snyad kyi dbang gis rgyu rnam pa gsum mngon par grub par bstan to / /
gzhan gyi dbang gi ngo bo nyid dang /
yongs su grub pa'i ngo bo nyid la kun brtags pa'i ngo bo nyid kyi mtshan nyid du mngon par zhen te zhes bya ba ni gnyis pa rgyu rnam pa gsum gyi dbang gis mngon par zhen pa skye bar bstan pa ste /
rgyu rnam pa gsum las dang po'i rgyu gcig gis ni mngon par zhen pa'i rgyu'i rkyen rab tu bstan to / /
rgyu phyi ma gnyis kyis ni bdag po'i rkyen rab tu bstan te /
rgyu rnam pa 'di gsum gyi dbang gis ngo bo nyid gnyis po dag la kun brtags pa'i ngo bo nyid du mngon par zhen par gyur to zhes bya ba'i tha tshig go / /
ji lta ji ltar mngon par zhen pa de lta de ltar gzhan gyi dbang gi ngo bo nyid dang yongs su grub pa'i ngo bo nyid la kun brtags pa'i ngo bo nyid du mngon par zhen pa zhes bya ba 'di man chad ni gnyis pa mngon par zhen pa'i dbang gis 'khor ba'i chos can du gyur par bstan to / /
'di yang rnam pa gnyis te snga ma'i mngon par zhen pa bzlog nas 'khor ba'i rgyu rab tu bstan pa dang /
mngon par zhen pas 'khor ba'i 'bras bu bskyed pa rab tu bstan pa ste 'di ni dang po'o / /
ji lta ji ltar zhes bya ba ni mngon par zhen pa'i yul bstan pa ste /
mngon par zhen pa zhes bya ba yang gcig kho na ma yin pa'i phyir ji lta ji ltar zhes bya ba gsungs so / /
ji lta ji ltar gyur pa de dag gi rjes su mngon par zhen pa rnams skye bas de'i phyir tshig zlos bur de lta de ltar zhes bya ba gsungs te /
mngon par [(]zhan [,]zhen [)]pa des na ngo bo nyid rnam pa gnyis la kun brtags pa'i ngo bo nyid du mngon par zhen par gyur la /
mngon par zhen pa des ni 'khor bar gyur to zhes bya ba'i tha tshig go / /
rgyu dang rkyen des na phyi ma la gzhan gyi dbang gi ngo bo nyid du kun du bskyed de zhes bya ba la sogs pa ni gnyis pa 'khor ba'i 'bras bu bskyed pa rab tu ston to / /
'di yang rnam pa gnyis te gzhan gyi dbang bskyed pa bstan pa dang /
kun nas nyon mongs pa rnam pa gsum bskyed pa yongs su bstan pa ste 'di ni dang po'o / /
gzhan gyi dbang dang /
kun nas nyon mongs pa la bye brag ci yod ce na /
smras pa /
spyi dang khyad par gyi bye brag yod do / /
yang na rgya che chung mi mthun pas gzhan gyi dbang ni rgya che ba yin te /
rkyen las skyes pa rnams ni thams cad kyang gzhan gyi dbang yin pa'i phyir ro / /
kun nas nyon mongs pa rnam pa gsum po dag tu ni dbang po lnga la sogs pa yongs su gso ba ma bsdus pa'i phyir ro / /
gzhi des na nyon mongs pa'i kun nas nyon mongs pas kyang nyon mongs par 'gyur /
las kyi kun nas nyon mongs pas kyang nyon mongs par 'gyur la /
skye ba'i kun nas nyon mongs pas kyang kun nas nyon mongs par 'gyur bas 'khor ba na yun ring por rgyug cing /
yun ring por 'khor ba la rgyun chad pa med ces bya ba la sogs pa ni gnyis pa kun nas nyon mongs pa rnam pa gsum bskyed pa yongs su ston to / /
'di yang rnam pa gnyis te kun nas nyon mongs pa rnam pa gsum gyi dbang gis 'khor ba na 'khor bar bstan pa dang /
kun nas nyon mongs pa rnam pa gsum gyi dbang gis 'gro ba drug po dag tu 'khor bar bstan pa ste /
'di ni dang po'o / /
'di ltar mngon par zhen pa des rgyu dang rkyen byas pa'i phyir kun nas nyon mongs pa rnam pa gsum skye bar 'gyur ro / /
kun nas nyon mongs pa rnam pa gsum ni 'di lta ste /
nyon mongs pa dang las dang skye ba'o / /
dmigs pa dang mtshungs par ldan pa dang /
'ching ba rnam pa gnyis kyis bcings pa'i phyir kun nas nyon mongs pa zhes bya ste /
kun nas nyon mongs pa de dag gi dbang gis ni dngos po dang rnam par gyur pa'i 'chi 'pho rnam pa gnyis su rgyug cing 'khor ba la rgyun chad med par gyur to zhes bya ba'i don to / /
'chi 'pho rnam pa gnyis kyi don ni mtshan nyid bstan pa dag las 'byung ba bzhin du rig par bya'o / /
yang na sems can dmyal ba rnams sam /
yang na dud 'gro rnams sam /
yang na yi dags rnams sam /
yang na lha rnams sam /
yang na lha ma yin rnams sam /
yang na mi rnams kyi nang du sdug bsngal sna tshogs myong bar 'gyur ro zhes bya ba ni gnyis pa kun nas nyon mongs pa rnam pa gsum gyi dbang gis 'gro ba drug po dag tu 'khor bar gyur pa bstan pa'o /
de la sems can dmyal ba zhes bya ba ni bstan bcos yang dag pa'i rig pa dang rjes su mthun pa las /
ka ni bde ba'i ming yin /
na ni med pa la bya /
rag ni sbyin pa'i don yin te /
bde ba phan tshun sbyin pa med pas na sems can dmyal ba zhes bya'o / /
gzhan yang ra ka ni skyabs byed pa'i don la /
na rag ni na ni bskyab tu mi rung ba'i ming yin pas sems can dmyal ba zhes bya'o zhes bstan to / /
bstan bcos bye brag tu bshad pa chen po las /
na rag ni ming zhes bya'o / /
ka ni mi ngan pa zhes bya ste /
gnas ngan par skyes pas na /
sems can dmyal ba zhes bya'o zhes bshad do / /
bstan bcos chos mngon pa las ni bde ba med pa'i phyir sems can dmyal ba zhes bya'o zhes 'byung ngo / /
dud 'gro zhes bya ba ni /
lus btud de 'gro ba'i phyir /
dud 'gro zhes bya ste /
bstan bcos yang dag pa'i rigs pa dang rjes su mthun pa las kyang /
'gro ba de phal cher lus btud de 'gro ba'i phyir dang /
yang na 'gro ba der dud de 'gro ba kha cig kyang yod pa'i phyir ro zhes 'byung ngo / /
bstan bcos bye brag tu bshad pa chen po las /
de dag gi dbyibs btud pa'i phyir 'gro ba yang btud [(]nga [,]pa [)]yin la /
'gro ba btud pa'i phyir dbyibs kyang btud pas na de'i phyir dud 'gro zhes bya'o zhes bshad do / /
kha cig na re /
kun du gnas kun du khyab par 'gro ba'i phyir dud 'gro zhes bya ste /
'di ltar de dag 'gro ba lnga po'i srid pa kun du khyab pa'i phyir ro zhe 'o / /
yi dags zhes bya ba ni bstan bcos chos mngon pa las /
gzhan dag las /
re zhig tshol ba'i phyir yi dags zhes bya'o zhes bshad do / /
bstan bcos yang dag pa'i rigs pa dang rjes su mthun pa las /
'jigs shing skrag pa dang /
mang du ldan pa dang /
mdog shin tu ngan pa dang /
sems mi brtan pa'i phyir yi dags zhes bya'o zhes 'byung ngo / /
bye brag tu bshad pa chen po las ni /
bkres pa dang /
skom pas yongs su gdungs pa'i phyir yi dags zhes bya'o zhes bshad do / /
kha cig na re gzhan dag gis bkol shing spyad pa'i phyir yi dags zhes bya ste /
rtag par yi dags lha rnams kyis de dang de dag tu mngag gzhug byed du 'jug pas rgyug dgos pa'i phyir ro zhe'o / /
de la lha zhes bya ba ni /
bstan bcos chos mngon pa las /
'od dang ldan pa'i phyir lha zhes bya'o zhes bstan to / /
bstan bcos yang dag pa'i rigs pa dang rjes su mthun pa las /
lha ni 'di lta ste /
kun gyis bkur zhing rdzu 'phrul gyi bya ba la dbang thob pa dang /
mang po kun gyis gsol ba 'debs pa'i phyir /
lha zhes bya'o zhes 'byung ngo / /
bstan bcos bye brag tu bshad pa chen po las 'od shin tu rgyas pa'i phyir lha zhes bya ste /
'di ltar de dag rang gi lus kyi 'od kyis nyin mtshan rgyun du snang bar byed pa'i phyir ro zhes bshad do / /
lha ma yin zhes bya ba ni /
bstan bcos yang dag pa'i rigs pa dang rjes su mthun pa las su ra zhes bya ba ni /
lha zhes bya ste rang dbang thob pa'i don to / /
a ni ma yin pa'i don to / /
de lha ma yin pa dang /
rang dbang nyams pa'i lha yin pa yid du ston pas lha ma yin zhes bya'o zhes 'byung ngo / /
bye brag tu bshad pa chen po las /
su ra zhes bya ba ni /
lha yin la de dag ni lha ma yin pa'i phyir lha ma yin pa'o zhes bya'o / /
gzhan yang su ra zhes bya ba ni /
sdug pa zhes bya ba yin la /
de dag ni sdug pa ma yin pas /
lha ma yin zhes bya'o zhes bshad do / /
de la mi zhes bya ba ni bstan bcos chos mngon pa las yid rab tu dben zhing zhi ba'i phyir /
mi zhes bya'o zhes bshad do / /
bstan bcos chos yang dag pa'i rigs pa dang rjes su mthun pa las ni /
bsam pa mang ba'i phyir mi zhes bya'o zhes bshad do / /
bstan bcos bye brag tu bshad pa chen po las ni /
'di yang rab tu dben zhing zhi bar nus pa'i phyir mi zhes bya'o / /
'di ltar 'gro ba lnga po dag gi nang na yid rab tu dben zhing zhi bar nus pa ni mi lta bu med pa'i phyir ro zhes 'byung ste /
rgya cher bshad pa ni bstan bcos yang dag pa'i rigs pa dang rjes su mthun pa bye brag tu bshad pa chen po dang /
mtshan nyid bstan pa dag las 'byung ba bzhin du rig par bya'o // // @## / /
'phags pa dgongs pa nges par 'grel pa /
bam po nyi shu drug pa /
gzhan yang don dam yang dag 'phags sems can gang dag dang po nyid nas dge ba'i rtsa ba ma bskyed pa /
sgrib pa yongs su ma dag pa rgyud yongs su ma smin pa /
mos pa mang du ma bsgoms pa bsod nams dang ye shes kyi tshogs rnam pa gnyis ma bsags pa dag la zhes bya ba 'di man chad ni gsum pa gnas skabs las brtsams nas /
ngo bo nyid med pa rnam pa gsum rnam par gzhag pa'i dgongs pa ston par mdzad do / /
'di yang rnam pa gnyis te /
gnas skabs lnga las brtsams nas skye ba ngo bo nyid med pa nyid bstan pa dang /
de dag de ltar zhes bya ba man chad kyis sbyor ba la sogs pa'i gnas skabs las brtsams nas ngo bo nyid med pa nyid phyi ma gnyis bstan pa'o / /
yang rnal 'byor gyi sgo brjod na gnas skabs rnam pa lnga yod de /
bstan bcos rnam par rig pa tsam du grub pa las ji skad du /
rnam par rig pa tsam gyis gnas skabs rnam pa lnga ji ltar khong du chud cing 'jug par 'gyur zhe na /
dang po tshogs kyi gnas skabs ni 'di lta ste /
theg pa chen po bsgom pa rnam par grol ba'i cha dang mthun pa gang yin pa'o zhes 'byung ste /
de ni dad pa bcu nas yongs su bsngo ba bcu'i bar dag go / /
gnyis pa sbyor ba'i gnas skabs ni 'di lta ste /
theg pa chen po bsgom pa nges par 'byed pa'i cha dang mthun pa gang yin pa'o zhes 'byung ste /
de ni yongs su bsngo ba rnam pa bcu las bcu pa sems yongs su sbyong ba zhes bya'o / /
gsum pa rtog pa'i gnas skabs ni 'di lta ste /
byang chub sems dpa' rnams kyi mthong ba'i lam la gnas pa gang yin pa'o / /
bzhi pa bsgom pa'i gnas skabs ni 'di lta ste /
byang chub sems dpa' rnams kyi bsgom pa'i lam la gnas pa gang yin pa'o / /
lnga pa mthar phyin pa'i gnas skabs ni 'di lta ste /
bla na med pa yang dag par rdzogs pa'i byang chub la gnas pa gang yin pa'o zhes bstan pa lta bu'o / /
'dir mdo 'di dang sbyar na rnam pa gnyis su dbye ste /
dang po gnas skabs lnga las brtsams nas skye ba ngo bo nyid rnam par 'byed pa ste /
'di ni bstan bcos rnam par rig pa tsam du grub pa las bstan pa'i tshogs kyi lam dang po dang /
dad pa bcu'i mdun rol du rnam par grol ba'i phyogs kyi dge ba'i rtsa ba bskyed pa dag yin no / /
gnyis pa ni sbyor ba'i lam la sogs pa las brtsams nas /
ngo bo nyid med pa phyi ma gnyis rnam par 'byed pa ste /
'di ni bstan bcos rnam par rig pa tsam du grub pa las bstan pa'i gnas skabs bar ma gsum po dag go / /
mi slob pa'i gnas skabs ni ma gtogs te mngon par 'du byed pa med pa'i phyir ro / /
'di ni dang po ste /
'di yang rnam pa gsum du dbye'o / /
bstan pa gsungs pa'i dgongs pa bstan pa dang /
ngas de dag gi phyir zhes bya ba man chad kyis mos pa ji lta ba bzhin du yang dag par gsungs pa yin par bstan pa dang /
de dag gis chos de thos nas zhes bya ba man chad kyis bstan pa gsungs pa'i phan yon bstan pa ste /
'di ni dang po'o / /
dgongs pa de la yang gnas skabs rnam pa lnga yod de /
dang po dge ba'i rtsa ba bskyed pa'i gnas skabs ni 'di lta ste /
dad pa bcu'i mdun rol du rnam par grol ba'i phyogs kyi dge ba'i rtsa ba bskyed pa gang yin pa'o / /
rnam par grol ba'i phyogs kyi dge ba'i rtsa ba bskyed pa'i chos ni dge bsnyen gyi tshul khrims bstan pa'i mdo las gsungs pa bzhin du rig par bya'o / /
gnyis pa rnam par dag pa'i gnas skabs ni 'di lta ste /
dad pa bcu po rnams te 'di ltar ci nus ci lcogs kyis sdig pa'i las rnams sbyang ba'i phyir ro / /
de'i phyir dgongs pa zab mo rnam par dgrol ba'i mdo las /
sdig pa'i las yongs su ma dag pa rnams sdig pa'i las rnams yongs su dag par byed do zhes gsungs so / /
rten cing 'brel par 'byung ba'i mdo las kyang chos 'di pa'i so so'i skye bo dang thun mong ma yin pa'i ma rig pa spangs pa'i phyir sdig pa'i las mi byed do zhes gsungs so / /
gsum pa rgyud yongs su smin par byed pa'i gnas skabs ni 'di lta ste /
shes pa bcu'i gang zag mngon par yid ches pa la sogs pas rgyud yongs su smin par byed pa gang yin pa'o / /
de'i phyir dgongs pa zab mo rnam par dgrol ba'i mdo las /
de la brten nas dge ba'i rtsa ba yongs su smin par byed pa'i phyir zhes gsungs so / /
bzhi pa mos pa mang du bsgom pa'i gnas skabs ni 'di lta ste /
spyod pa rnam pa bcu la gnas pa dag la nges pa'i mos pa mang du mngon du gyur pa'i phyir ro / /
lnga pa bsod nams dang ye shes kyi tshogs bsags pa'i gnas skabs ni yongs su bsngo ba rnam pa bcu la gnas pa dag bsod nams dang ye shes kyi tshogs rnam pa gnyis phun sum tshogs pa'i phyir ro / /
de ni 'di skad du dge ba'i rtsa ba ma bskyed pa gang yin pa de dag dge ba'i rtsa ba bskyed pa nas tshogs ma rdzogs pa gang yin pa de dag tshogs yongs su rdzogs par bya ba'i bar gyi phyir de dag la skye ba ngo bo nyid med pa bstan pa yin no zhes bstan par 'gyur ro / /
bshad pa'i rnam grangs gzhan du na tshogs kyi gnas skabs kyi dngos po lnga'i bye brag rnam par 'byed pa yin gyi /
gnas skabs rnam par lnga rnam par gzhag nas sems bzhi bcu dang sbyar ba ni ma yin no zhes ston te /
dngos po lnga'i bye brag ni gong du bstan pa bzhin no / /
ngas de dag gi phyir skye ba ngo bo nyid med pa nyid las brtsams nas chos ston to zhes bya ba ni gnyis pa mos pa ji lta ba bzhin du yang dag par chos gsungs pa yin par bstan pa'o / /
'di ltar sems can rnams dang po nyid nas chos rnams kyi rten cing 'brel par 'byung ba'i rigs pa khong du ma chud pas yang dag pa ma yin pa'i sems kyi rgyu med pa dang /
bdag nyid kyi skye bar 'dzin pas de'i phyir bcom ldan 'das kyis skye ba ngo bo nyid med pa nyid las brtsams nas chos thams cad ni rgyu las skyes pa yin gyi /
bdag nyid las ni ma yin no zhes bstan to zhes bya ba'i tha tshig go / /
de dag gis chos de thos nas rten cing 'brel par 'byung ba'i 'du byed la ci nus kyis mi rtag pa nyid du shes shing mi brtan pa nyid dang /
yid brtan du mi rung ba nyid dang /
'gyur ba'i chos can du shes nas zhes bya ba la sogs pas ni gsum pa bstan pa gsungs pa'i phan yon ston to / /
'di yang phan yon rnam pa bzhi yod pas de nyid las rnam par bzhir dbye ste /
mi rtag pa nyid khong du chud pa'i phan yon dang /
sngangs shing shin tu skyo ba'i phan yon dang /
sdig pa las bzlog nas dge ba spyod pa'i phan yon dang /
dngos po lnga phun sum tshogs pa'i phan yon no / /
'di ni dang po ste /
de ltar bcom ldan 'das kyis ma rig pa'i rkyen gyis 'du byed ces bya ba nas rga shi'i bar gang yin pa de dag ni dbang phyug la sogs pa las byung ba ma yin par gsungs pa nyid kyis sems can rnams ci nus ci lcogs kyis chos rnams mi rtag cing mi brtan pa nyid ni mi rtag pa yin par shes pa'i phyir ro / /
gzhan yang yid brtan du mi rung ba nyid ni mya ngan las 'das pa ltar skye ba dang /
'gag pa dang bral ba'i phyir brtan pa nyid du gnas pa ma yin pa dang /
gzhan yang 'dus byas rnams ni snga ma 'gags nas phyi ma skye bas rim gyis nyams shing 'jig par 'gyur bas 'gyur ba'i chos nyid yin par shes par 'gyur bas so / /
'du byed thams cad la yid dngang bar byed shin tu skyo bar byed do zhes bya ba ni gnyis pa dngangs shing shin tu skyo bar 'gyur ba'i phan yon bstan pa ste /
mdo 'di nyid kyis brda phrad par zad do / /
yid dngang bar byas shin tu skyo bar byas nas sdig pa rnams las bzlog ste /
sdig pa'i chos gang yin pa mi byed cing dge ba'i chos rnams brtson 'grus kyis brten par byed do zhes bya ba ni gsum pa sdig pa las bzlog nas dge ba spyod pa'i phan yon bstan pa ste /
mdo 'di nyid kyis brda phrad par zad do / /
dge ba la brten pa'i rgyus dge ba'i rtsa ba ma bskyed pa rnams ni skyed do / /
sgrib pa yongs su ma byang ba rnams kyang yongs su sbyong ngo / /
rgyud yongs su ma smin pa yang yongs su smin par byed de /
rgyu dang rkyen des na mos pa mang du bsgom zhing bsod nams dang ye shes kyi tshogs rnam pa gnyis kyang mang du bsags par 'gyur ro zhes bya ba ni bzhi pa dngos po lnga phun sum tshogs pa'i phan yon bstan pa ste /
dngos po lnga rnam par bshad pa ni sngar gong du bstan pa bzhin du rig par bya'o / /
de dag de ltar dge ba'i rtsa ba rnams bskyed pa nas bsod nams dang ye shes kyi tshogs rnam pa gnyis bsags pa'i bar du 'gyur mod kyi /
'on kyang skye ba ngo bo nyid med pa nyid la mtshan nyid ngo bo nyid med pa nyid dang /
don dam pa ngo bo nyid med pa nyid rnam pa gnyis yang dag pa ji lta ba bzhin du mi shes pas zhes bya ba 'di man chad ni gnyis pa sbyor ba la sogs pa'i gnas skabs las brtsams nas ngo bo nyid med pa nyid phyi ma bstan pa ston par mdzad do / /
'di yang rnam pa gsum du dbye ste /
bstan pa gsungs pa'i dgongs pa bstan pa dang /
de bzhin gshegs pas de dag la zhes bya ba man chad kyis mos pa ji lta ba bzhin du yang dag par bshad pa bstan pa dang /
de dag gis chos de thos nas zhes bya ba man chad kyis bstan pa gsungs pa phan yon bstan pa ste 'di ni dang po'o / /
dang po yang rnam pa gnyis su dbye ste /
ngo bo nyid med pa nyid rnam pa gnyis mi shes par bstan pa dang /
ngo bo nyid med pa mi shes pa'i nyes dmigs bstan pa ste 'di ni dang po'o / /
'di ltar sems can rnams chos rnams ni rkyen las byung ba yin gyi /
dbang phyug la sogs pas bskyed pa ma yin par bstan par thos pa'i dbang gis mi rtag pa la sogs pa'i don khong du chud nas bsod nams dang ye shes kyi tshogs rnam pa gnyis la sogs pa sogs par byed kyang 'dus byas kyi 'du byed rnams sgyu ma la sogs pa bzhin du yang dag par yod pa ma yin par shes pas chos rnams la yang dag pa'i ngo bo nyid du mngon par zhen nas mtshan nyid ngo bo nyid med pa nyid khong du mi chud pa'am yang gong du bstan pa lta bu'i don dam pa ngo bo nyid rnam pa gnyis khong du mi chud do zhes bya ba'i tha tshig go / /
'du byed thams cad las yang dag pa ji lta ba bzhin du skyo bar mi 'gyur ro / /
yang dag par 'dod chags dang bral bar mi 'gyur /
yang dag par rnam par grol bar mi 'gyur zhing /
nyon mongs pa'i kun nas nyon mongs pa las kyang yongs su grol bar mi 'gyur /
las kyi kun nas nyon mongs pa rnams las kyang yongs su grol bar mi 'gyur /
skye ba'i kun nas nyon mongs pa rnams las kyang yongs su grol bar mi 'gyur bas zhes bya ba ni gnyis pa ngo bo nyid med pa mi shes pa'i nyes dmigs bstan pa'o /
'di ltar mtshan nyid ngo bo nyid med pa la sogs pa mi shes pa'i phyir /
'du byed thams cad la yang dag par skyo ba sogs par mi 'gyur ba'o / /
de la yang dag pa ji lta ba bzhin du skyo ba zhes bya ba ni sbyor ba'i lam mo / /
yang dag par 'dod chags dang bral ba zhes bya ba ni bar chad med pa'i lam mo / /
yang dag par rnam par grol ba la sogs pa ni rnam par grol ba'i lam dang /
khyad par gyi lam mo / /
nyon mongs pa dang /
las dang /
skye ba'i kun nas nyon mongs pa rnam pa gsum ni bstan bcos theg pa chen po bsdus pa dang rnam par rig pa tsam du grub pa las bstan pa bzhin du rig par bya'o / /
de bzhin gshegs pas de dag la yang chos ston par mdzad pa 'di lta ste /
mtshan nyid ngo bo nyid med pa nyid dang don dam pa ngo bo nyid med pa nyid do zhes bya ba man chad ni gnyis pa mos pa ji lta ba bzhin du yang dag par bshad pa ston to / /
'di yang rnam pa gnyis te bstan pa nyid yang dag par bshad pa bstan pa dang /
bstan pa gsungs pa'i dgongs pa bstan pa'o / /
'di ni dang po ste /
'di ltar yongs su bsngo ba bcu la gnas pa dag sbyor ba la sogs pa bsgom pa rnams bstan pa 'di thos par 'os pa'i phyir gsungs pa yin no zhes bya ba'i tha tshig go / /
'di ltar de dag 'du byed thams cad las yang dag par skyo bar bya ba'i phyir dang /
yang dag par 'dod chags dang bral ba'i phyir dang /
yang dag par rnam par grol bar bya ba'i phyir dang /
nyon mongs pa'i kun nas nyon mongs pa thams cad las 'da' ba'i phyir dang /
las kyi kun nas nyon mongs pa thams cad las 'da' ba'i phyir dang /
skye ba'i kun nas nyon mongs pa thams cad las 'da' ba'i phyir ro zhes bya ba ni gnyis pa bstan pa gsungs pa'i dgongs pa bstan pa'o / /
'di ltar sbyor ba la sogs pa la gnas pa dag dang sbyor ba la sogs pa'i lam myur du 'grub pa dang /
kun nas nyon mongs pa rnam pa gsum po dag las 'da' ba'i ched du de'i phyir yang ngo bo nyid med pa nyid rnam pa gnyis gsungs pa yin no zhes bya ba'i don to / /
de dag gis chos de thos nas skye ba ngo bo nyid med pa nyid las mtshan nyid ngo bo nyid med pa dang /
don dam pa ngo bo nyid med pa nyid du yang dag par mos par byed / /
rab tu rnam par 'byed par sems par byed /
yang dag pa ji lta ba bzhin du rtog par byed pas zhes bya ba la sogs pas ni gsum pa bstan pa gsungs pa'i phan yon ston to / /
sbyor ba'i gnas skabs la gnas pas 'thob pa'i phan yon bstan pa dang /
gzhan gyi dbang la zhes bya ba man chad kyis sa la gnas pa'i gnas skabs rnam pa gnyis kyi phan yon bstan pa'o / /
'di ni dang po ste /
sbyor ba la gnas pas 'thob pa'i phan yon bstan pa'o / /
sbyor ba la gnas pa de yang so so nas bshad pa mi mthun te /
kha cig na re 'di ni bskal pa grangs med pa gnyis par gtogs pas rab tu dga' ba'i nye ba'i sbyor ba yin pa'i phyir ji ltar mi lcogs pa med pa'i ting nge 'dzin ni bsam gtan dang por gtogs pa lta bu'o zhe'o /
kha cig na re yongs su bsngo ba bcu la gnas pa yin pas bskal pa grangs med pa dang por gtogs te /
da dung sa la ma zhugs pa'i phyir ro zhe'o / /
de ltar rnam pa gnyis su bshad pa yod mod kyi /
slob dpon chos skyong ni bshad pa snga ma ltar 'dod de /
bstan bcos rnam par rig pa tsam du grub pa las ji skad du /
mthong ba'i lam dang nye ba'i phyir sbyor ba'i ming rnam par gzhag pa yin te / /
zhes bshad pa lta bu'o / /
gnas skabs 'dir ngo bo nyid med pa phyi ma gnyis bshad pa'i bstan pa thos pa'i phyir yongs su tshol ba bzhi dang /
yang dag pa ji lta ba bzhin du shes pa bzhi'i rnal 'byor sgom pas dmigs pa'i rnam par shes pa ni mi spong la /
gzung ba ni stong pa nyid du rtogs nas rab tu sel bar byed pa gang yin pa de ni mtshan nyid ngo bo nyid med pa nyid yin no / /
ngo bo nyid med pa des rab tu phye ba'i don dam pa yin pa de ni don dam pa ngo bo nyid med pa nyid ces bya'o / /
rgya cher rnam par 'byed pa ni bstan bcos rnam par rig pa tsam du grub pa las bstan pa bzhin du rig par bya ste /
de'i phyir 'dir ngo bo nyid med pa rnam pa gnyis rab tu rnam par 'byed par byed /
sems par byed pa zhes gsungs pa ni yongs su tshol ba bzhi po nyid la bya'o / /
yang dag pa ji lta ba bzhin du rtogs par byed ces gsungs pa ni yang dag pa ji lta ba bzhin du yongs su shes pa bzhi po dag nyid do / /
gzhan yang rab tu rnam par 'byed pa dang /
sems par byed pa ni yongs su tshol ba bzhi'i gnas skabs so / /
yang dag pa ji lta ba bzhin du rtogs par byed pa ni sa dang po yan chad rab tu rtogs pa'i gnas skabs so / /
gzhan gyi dbang gi ngo bo nyid la kun brtags pa'i ngo bo nyid kyi mtshan nyid du mngon par zhen par mi byed de zhes bya ba 'di man chad ni gnyis pa sa la gnas pa'i gnas skabs rnam pa gnyis kyi phan yon zhes bya ba ston to / /
'di yang phan yon rnam pa drug yod pa nyid kyis rnam pa drug tu dbye ste /
brtags pa'i mtshan nyid rab tu sel ba dang /
rgyu rnam pa gsum mi skyed pa dang /
gzhan gyi dbang 'gog pa dang /
ma 'ongs pa'i rgyu spong ba dang /
lam rnam pa gsum rab tu 'dren pa dang /
kun nas nyon mongs pa rnam pa gsum dang bral ba'o / /
'di ni dang po ste /
'di ltar sa la gnas pa rnam pa gnyis kyis gong du bstan pa'i ngo bo nyid med pa gnyis thob pa'i phyir kun brtags pa'i ngo bo nyid la mngon par zhen par mi 'gyur ba'o / /
'di ltar tha snyad kyis yongs su ma bsgos pa'i phyir dang /
tha snyad shes pa dang mi 'bral ba'i phyir dang /
tha snyad bag la nyal gyi shes pa dang bral ba'i phyir zhes bya ba ni gnyis pa rgyu rnam pa gsum mi skyed pa ste /
'di ltar mngon par zhen pa med pa'i phyir rgyu rnam pa gsum mngon par mi 'grub la /
rgyu mngon par ma grub pa'i phyir shes pa rnam pa gsum skye bar 'gyur ro / /
de la shes pa rnam pa gsum ni tha snyad kyis yongs su ma bsgos pa'i shes pa dang /
tha snyad shes pa dang mi 'bral ba'i shes pa dang /
tha snyad bag la nyal dang bral ba'i shes pa'o / /
shes pa rnam pa gsum po de dag la yang bshad pa rnam pa gnyis yod de /
kha cig na re yul mi thob pa ni 'di lta ste /
rjes las thob pa'i shes pa yul rnam pa gsum la dmigs nas skye bas shes pa gsum gyi ming rnam par gzhag pa gang yin pa'o zhe'o / /
kha cig na re rgyu las mi thob pa ni 'di lta ste /
ngo bo nyid med pa rnam pa gnyis kyi shes pa rgyu rnam pa gsum las byung ba'i phyir ming rnam pa gsum du rnam par gzhag pa gang yin pa'o zhe'o / /
gzhan gyi dbang gi mtshan nyid 'gog par byed la zhes pa ni gsum pa gzhan gyi dbang gi ngo bo nyid 'gog pa ste /
'di ltar rgyu rnam pa gsum ma bskyed pas ni shes pa gsum mngon par 'grub par 'gyur la shes pa gsum gyi dbang gis ni gzhan gyi dbang 'gog par 'gyur ro / /
zhes bya ba'i tha tshig go /
mthong ba'i chos la shes pa'i stobs kyis yongs su gzung bas ma 'ongs pa'i rgyu yang gtan du spong bar byed ces bya ba ni bzhi pa ma 'ongs pa'i rgyu spong bar bstan pa ste /
'di ltar shes pa gsum gyis gzhan gyi dbang bkag pa'i phyir ni mthong ba'i chos la sbyor ba'i shes pa dang ldan par 'gyur la /
sbyor ba'i shes pas yongs su gzung ba'i phyir ni rtsa ba'i shes pas ma 'ongs pa'i rgyu gtan du spong bar 'gyur ba'o / /
rgyu dang rkyen des 'du byed thams cad las yang dag par skyo ba dang /
yang dag par 'dod chags dang bral ba dang /
yang dag par rnam par grol bar 'gyur zhes bya ba ni lnga pa lam gsum rab tu 'dren pa ston te /
'di lta ste /
sbyor ba dang bar chad med pa dang /
rnam par grol ba'i lam mo / /
nyon mongs pa dang las dang skye ba'i kun nas nyon mongs pa rnam pa gsum las kyang yongs su grol bar 'gyur ro zhes bya ba ni drug pa kun nas nyon mongs pa rnam pa gsum dang bral bar 'gyur ba ste /
mdo 'di nyid kyis brda phrad par zad do / /
gzhan yang don dam yang dag 'phags nyan thos kyi theg pa'i rigs can gyi sems can rnams kyis kyang lam 'di nyid dang /
sgrub pa'i gnas 'di nyid kyi phyir bla na med pa'i bde ba mya ngan las 'das pa thob par 'gyur la /
rang sangs rgyas kyi theg pa'i rigs can gyi sems can dang /
de bzhin gshegs pa'i theg pa'i rigs can gyi sems can rnams kyis kyang lam 'di nyid dang /
sgrub pa'i gnas 'di nyid kyi phyir bla na med pa'i bde ba mya ngan las 'das pa thob par 'gyur bas zhes bya ba 'di man chad ni bzhi pa ngo bo nyid med pa rnam pa gsum gyi rnal 'byor las brtsams nas theg pa gcig pa'i don rnam par dbye ba ston par mdzad do / /
'di yang rnam pa gsum du dbye ste /
'phags pa'i lam las brtsams nas theg pa gcig pa'i don rnam par 'byed pa dang /
rigs kyi bu zhes bya ba man chad kyis zhi ba la sogs pa'i nyan thos nges par mngon par 'tshang mi rgya bar bstan pa dang /
nyan thos byang chub tu yongs su 'gyur ba zhes bya ba man chad kyis yongs su 'gyur ba'i nyan thos nges par mngon par 'tshang rgya bar bstan pa'o / /
de dag kyang mdor bsdu na 'di skad du ston te dang pos ni rig pa rnam pa gsum las brtsams nas de bzhin gshegs pas thabs kyi theg pa gcig tu gsungs pa yin te /
yang dag pa'i don du na theg pa gsum tshang bar yod pas so so nas kun kyang lhag ma med pa mthar phyin pa'i mya ngan las 'das pa thob par 'gyur ro zhes ston to / /
'phags pa phreng ldan ma'i mdo las kyang don de skad du ston par mdzad do / /
gnyis pas ni rigs nges pa'i theg pa gnyis po dag ni theg pa pa gnyis kyi lhag ma med pa'i mya ngan las 'das pa kho na thob kyi /
nges par phyis mngon par rdzogs par 'tshang rgya bar 'gyur ba'i don med ces ston te /
de'i phyir bstan bcos rnal 'byor spyod pa'i sa las theg pa pa gnyis kyis thos pa'i lhag ma med pa'i mya ngan las 'das pa la ni de bzhin du rnam par dag pa'i chos kyi dbyings kho na yod pa nyid do / /
zhes bshad pa yin no / /
gsum pas ni nges pa'i rigs can yongs su 'gyur ba'i nyan thos ni nges par mngon par rdzogs par 'tshang rgya bar 'gyur ro / /
zhes ston te /
de'i phyir dam pa'i chos pad+ma dkar po'i mdo'i nang nas thabs kyi le'u las /
theg pa gnyis kyi rigs can yang dag pa'i don du nges par mngon par rdzogs par 'tshang rgya bar 'gyur bar bstan pa yin te /
bshad pa 'di dang sbyar na /
thabs kyi sgo nas gsum du bstan pa yin gyi yang dag pa'i don du na gcig kho nar zad de /
de'i phyir dam pa'i chos pad+ma dkar po'i mdo las / /
phyogs bcu'i sangs rgyas zhing dag na / /
theg pa gcig gi chos kho na / /
gnyis dang gsum zhes bya ba med / /
sangs rgyas thabs kyis bstan ma gtogs / /
zhes gsungs so / /
'phags pa dam pa'i chos pad+ma dkar po dang /
phreng ldan ma'i mdo 'di so so nas don re re smos pa yin la /
mdo 'di ni don gnyis dang ldan pa'i phyir 'phags pa dgongs pa zab mo nges par 'grel pa'i mdo ni nges pa'i don ston pa'i mchog tu gyur pa yin no / /
de la dang po yang rnam pa gsum du dbye ste /
theg pa pa gsum po dag so so nas rang gi theg pas lhag ma med pa'i mya ngan las 'das pa thob par bstan pa dang /
'phags pa'i lam las brtsams nas thabs kyis gcig tu gsungs par bstan pa dang /
yang dag pa'i don du na theg pa gsum po dag la bye brag yod par bstan pa'o / /
'di ni dang po ste /
'di ltar theg pa gsum gyi rigs can dag so so nas ngo bo nyid med pa shin tu yongs su dag pa'i lam gyis lhag ma med pa'i mya ngan las 'das pa gya nom pa thob par 'gyur bas so / /
de yang 'phags pa'i lam gyi don yin pa'i phyir lam zhes bya'o / /
'phags pa'i lam de nyid 'phags pa rnams kyis bgrod par bya ba yin pas grub pa'i gnas zhes bya'o / /
lam dang gnas de dag gi dbang gis nyon mongs pa rnams dang /
zag pa dang bcas pa'i sdug bsngal gyi lus dang bral ba nas rtag pa dang zhi ba'i bde ba thob par 'gyur bas de'i phyir bde ba'i mya ngan las 'das pa zhes bya'o / /
nyan thos dang /
rang sangs rgyas dang /
byang chub sems dpa' thams cad kyang shin tu rnam par dag pa'i lam 'di gcig thun mong du gyur pa yin la /
mthar phyin pa'i rnam par dag pa yang gcig ste /
gnyis pa gang yang med pas ngas de las dgongs nas theg pa ni gcig kho na'o zhes bstan zhes bya ba ni gnyis pa thabs kyis gcig tu gsungs par bstan pa'o / /
de la nyan thos zhes bya ba la 'phags pa'i bstan pa rnams ni sgra gtso bor gyur pas slob dpon dang dge ba'i bshes gnyen las bstan pa'i sgra thos pa gcig nas gcig tu brgyud cing bsgoms pas 'jig rten las gtan du 'das pa ste /
spyod pa chung zhing 'bras bu mi che ba'i phyir nyan thos zhes bya'o / /
rang sangs rgyas zhes bya ba ni rtag par rab tu dben zhing zhi ba la mos pa dang 'du 'dzi la mi dga' ba sbyor ba sgrub pa yongs su rdzogs pa slob dpon dang dge ba'i bshes gnyen gyi lung med par bdag nyid kyis rtogs nas 'jig rten las gtan du 'das pa ste /
spyod pa 'bring dang 'bras bu 'bring yin pa'i phyir rang sangs rgyas zhes bya'o / /
yang na rten cing 'brel par 'byung ba'i rtog pa la ltos nas 'phags pa'i 'bras bu khong du chud pa'i phyir rkyen las sangs rgyas pa zhes kyang bya'o / /
byang chub sems dpa' zhes bya ba ni byang chub chen po re zhing yongs su tshol ba dang /
sems can la snying brtse ba 'am /
yang na byang chub gnyer ba la yi dam brtan cing dpa' bas yun ring por bsgrubs nas 'jig rten las gtan du 'das pa ste /
spyod pa che zhing 'bras bu che ba'i phyir byang chub sems dpa' zhes bya ste /
rgya cher ni bstan bcos rnal 'byor spyod pa'i sa'i 'grel pa las bstan pa bzhin no / /
de ni 'di skad du 'di ltar theg pa gsum po de dag shin tu rnam par dag pa ngo bo nyid med pa'i lam 'dir gcig thun mong du gyur pas lam 'di nyid la mthar phyin pa'i rnam par dag pa zhes bya ste /
lam 'di kho nar zad de /
gtan gnyis pa gang yang med pa'i phyir /
lam gcig tu gyur pa 'di nyid las dgongs nas theg pa gcig kho na'o zhes gsungs pa yin no zhes bstan par 'gyur te /
de'i phyir dgongs pa zab mo rnam par dgrol ba'i mdo las /
rnam par dag pa'i lam gcig kho nar zad de gnyis pa gang yang med do zhes 'byung gi /
mthar phyin pa'i rnam par dag pa zhes bya ba gzhan mi 'byung bas de'i phyir mthar phyin pa'i rnam par dag pa ni shin tu rnam par dag pa'i lam gcig la bya bar mngon no / /
gzhan yang gcig ces bya ba ni rnam pa gsum ste /
dang po ni lam gcig pa'i phyir gcig ces bya'o / /
gnyis pa ni 'bras bu gcig pa'i phyir gcig ces bya'o / /
gsum pa ni don gcig pa'i phyir gcig ces bya'o / /
mdo'i tshig 'di yang sbyar na rnam pa gnyis su 'gyur te /
shin tu rnam par dag pa'i lam zhes gsungs pa ni lam gcig kho na nyid do /
mthar phyin pa'i rnam par dag pa zhes gsungs pa ni 'bras bu gcig pa nyid de /
gcig pa nyid rnam pa gnyis po de las gzhan gnyis pa gang yang med pa'i phyir de las dgongs nas theg pa gcig kho na'o zhes gsungs pa yin gyis /
'og nas bstan pa ltar don tha dad pa med pa las brtsams pa'i phyir theg pa gcig ces bstan pa lta bu ni ma yin no zhes bya ba'i tha tshig go / /
theg pa zhes bya ba de yang sangs rgyas nyag gcig kho na'i theg pa ste /
de'i phyir 'phags pa phreng ldan ma'i mdo las /
nyan thos dang rang sangs rgyas rnams kyang theg pa chen po la 'jug par 'gyur te /
theg pa chen po zhes bya ba ni sangs rgyas kyi theg pa'o zhes gsungs so /
gzhan yang dam pa'i chos pad+ma dkar po'i mdo las / /
phyogs bcu'i sangs rgyas zhing dag na / /
theg pa gcig gi chos kho na / /
gnyis dang gsum zhes bya ba med / /
ces gsungs so / /
yang chos kyi sku las theg pa gcig tu bstan te /
de'i phyir dam pa'i chos pad+ma dkar po'i mdo'i 'grel pa las /
'di ltar de bzhin gshegs pa'i chos kyi sku dang /
nyan thos kyi chos kyi sku tha dad pa med pa'i phyir lung bstan pa yin no zhes 'byung ste /
phyis rnam par dbye bar bya'o / /
'di ni rnam par bshad pa drug las grangs dang bcas pa'i rnam par bshad pa'o / /
de la ngo bo nyid rnam par bshad pa yang longs spyod rdzogs pa'i sku gang yin pa de ni ye shes bzhi'i sems kyi rnam pas phung po la sogs pa bsdus pa'i ngo bo nyid do / /
chos kyi sku gang yin pa de ni de bzhin nyid kyi ngo bo nyid de theg pa gcig gi sgo ni bstan pa dang /
don dang sgrub pa dang /
'bras bu rnams la theg pa gcig ces bstan to / /
theg pa gcig pa'i don de yang 'phags pa'i gsung rab kyang rnam pa mang la lo tsA ba dag gis bsgyur ba yang gcig kho na ma yin te /
dgongs pa dag shin tu zab pas /
de'i phyir gsar rnying so so nas rtsod pa'i gzhir gyur pa yin no / /
de la dang po'i ni yang dag bden pa la sogs pa slob dpon kha cig dam pa'i chos pad+ma dkar po la sogs pa'i mdo dang bstan bcos dag la brten nas /
thams cad kyang 'di skad du /
sems can thams cad la sangs rgyas kyi rang bzhin yod do zhes bstan te /
de'i phyir 'phags pa mya ngan las 'das pa chen po'i mdo las /
srid pa nyi shu lnga po dag la bdag mchis pa zhig lags sam /
bcom ldan 'das kyis bka' stsal pa /
rigs kyi bu bdag ces bya ba ni de bzhin gshegs pa'i snying po'i don yin te /
sems can thams cad la sangs rgyas kyi rang bzhin yod pas de ni bdag ces bya ba'i don to zhes gsungs pa dang /
gzhan yang de nyid las /
sems can dang sangs rgyas kyi rang bzhin ni gcig pa yang ma yin tha dad pa yang ma yin pas sangs rgyas rnams dang /
mtshungs pa ni ji ltar nam mkha' sems can thun mong du yod pa bzhin no zhes gsungs pa dang /
gzhan yang de nyid las /
de la seng ge'i sgra bsgrags pa zhes bya ba ni nges par sems can thams cad la sangs rgyas kyi rang bzhin yod par bstan pa'o zhes gsungs pa dang gzhan yang de nyid las dper na gang zhig la /
'o ma dang zho yod pas kha cig gis de la khyod la mar yod dam zhes dris pa dang /
smras pa /
bdag la zho yod kyi yang dag par mar ni ma yin no zhes zer ro / /
thabs mkhas pa gang yin pa de ni phyis thob pa las bsams nas de'i phyir mar yod do zhes zer ro / /
sems can rnams kyang de bzhin te thams cad la sems yod do /
ji tsam du sems yod pa gang yin pa de ni bla na med pa yang dag par rdzogs pa'i byang chub tu mngon par rdzogs par 'tshang rgya bar 'gyur bas don de'i phyir ngas sems can thams cad la sangs rgyas kyi rang bzhin yod do zhes gsungs pa dang /
gzhan yang de nyid las /
sems can thams cad ni sangs rgyas kyi rang bzhin yod par gsungs pa dang /
theg pa gcig tu mtshungs pa dang rnam par grol ba gcig tu mtshungs pa dang /
rgyu gcig pa dang /
'bras bu gcig pa dang /
bdud rtsi gcig pa thams cad kyis rtag pa dang /
bde ba dang /
nga dang yongs su gtsang ba thob par 'gyur ba gang yin pa de ni ro gcig pa nyid ces bya'o zhes gsungs so / /
gzhan yang dam pa'i chos pad+ma dkar po'i mdo las /
phyogs bcu'i sangs rgyas zhing dag ni / /
theg pa gcig gi chos kho na / /
gnyis dang gsum zhes bya ba med / /
sangs rgyas thabs kyis bstan ma gtogs / /
zhes gsungs pa dang /
gzhan yang de nyid las / /
dngos po 'di gcig bden pa ste / /
gzhan gnyis po dag bden pa min / /
zhes gsungs so / /
gzhan yang phreng ldan ma'i mdo las /
nyan thos dang rang sangs rgyas dag kyang theg pa chen po la 'jug par 'gyur ro zhes gsungs so / /
gzhan yang lha'i bu su can gyis zhes pa'i mdo las /
'jam dpal gyis smras pa /
thams cad nges par sangs rgyas su 'grub par 'gyur bas /
khyod the tshom za bar mi bya'o / /
de ci'i phyir zhe na /
thams cad kyis de bzhin gshegs pa'i 'tshang rgya ba thob par bya ba'i phyir ro zhes gsungs so / /
rgya cher ni 'di nyid las bshad pa bzhin no / /
gzhan yang 'phags pa lang kar gshegs pa'i mdo las /
'dod chen po ni rnam pa gnyis te /
dge ba'i rtsa ba thams cad bsregs pa dang /
sems can thams cad la snying brtse zhing 'khor ba'i mtha' ji srid par smon lam btab pa ste /
rnam pa gnyis las phyi ma gcig nges par mngon par rdzogs par 'tshang mi rgya ste /
zhib tu de nyid las bstan pa bzhin no / /
'phags pa lang kar gshegs pa bam po bzhir byas pa las tshig mi mthun yang don 'di dang mthun par 'byung bas /
mdo sde 'di dag las gsungs pa dang sbyar na rigs med pa'i sems can yang sangs rgyas su 'grub par 'gyur ro zhe'o /
gzhan yang theg pa chen po bsdus pa'i 'grel pa mi mthun pa rnam pa gcig las /
yongs su skyo ba'i theg pa lngas las byed do zhes bya ba dang /
gzhan yang de nyid las dbang po dang rigs ma nges pa'i nyan thos de dag kyang theg pa chen po bsgom par rnam par gzhag pa'i phyir ro zhes 'byung ste /
de la dad pa la sogs pa'i dbang po thob pa gang yin pa de yang dbang po nges pa zhes mi bya ste /
'phags pa'i 'bras bu mi thob pa'i phyir ro / /
mi shes pa kun shes pa la sogs pa'i dbang po gsum po dag thob pa gang yin pa de ni nges pa'i dbang po zhes bya ste /
'di ltar 'phags pa'i 'bras bu thob pa'i phyir ro / /
rtse mo la gnas pa gang yin pa de yang dbang po nges pa zhes mi bya ste /
'di ltar ngan 'gro rnam pa bzhi dang da dung ma bral ba'i phyir ro / /
bzod pa la gnas pa gang yin pa de ni nges pa'i rigs can zhes bya ste /
ngan 'gro rnam pa bzhi dang bral ba'i phyir ro / /
nyan thos gang dbang po dang rigs nges pa nyid du ma gyur pa gang yin pa de dag ni dman pa las chen por bsgyur du rung ngo / /
dbang po dang rigs nges pa thob pa gang yin pa de dag ni bsgyur du mi rung ngo / /
nyan thos 'di lta bu dag la dman pa las chen por yongs su bsgyur ba'i don yod pa ma yin na ci'i phyir theg pa gcig tu gsungs /
theg pa chen po'i bstan pa dang sbyar na ci tsam du byang chub sems dpa'i lam la rtse gcig tu mi bsgom pa gang yin pa de dag ni dbang po dang rigs ma nges pa zhes bya'o zhes bstan pa'i phyir /
nyan thos thams cad la dman pa las chen por yongs su bsgyur ba'i don yod pas theg pa chung ngu pa'i gang zag 'di lta bu dag kyang theg pa chen po sgrub tu gzhug par mdzad pa yin no zhe'o / /
gzhan yang shes rab kyi pha rol tu phyin pa'i 'grel pa las lam ni rnam pa bzhi yod de /
lha dang mi'i lam dang theg pa gsum gyi lam dang bzhi'o / /
byang chub sems dpa'i chos ni sems can drangs nas theg pa chen po'i lam la rab tu dgod pa yin yang gang theg pa chen po'i lam la 'jug pa'i 'os su mi rung ba de dag ni theg pa 'og ma gnyis la 'jog par byed do / /
gang mya ngan las 'das par 'jug pa'i 'os su mi 'gyur ba de dag ni lha dang mi'i bsod nams dang bde ba la bkod nas mya ngan las 'das pa'i rgyu sgrub tu gzhug par byed do zhes 'byung ngo / /
gzhan yang dam pa'i chos pad+ma dkar po'i 'grel pa las /
nyan thos ni rnam pa bzhi ste /
nges pa dang /
mngon pa'i nga rgyal can dang /
byang chub las phyir ldog pa dang /
sprul pa'i nyan thos so / /
nyan thos rnam pa gnyis ni de bzhin gshegs pas lung bstan par mdzad de /
'di lta ste sprul pa'i nyan thos dang sngar log pa las yang byang chub tu sems bskyed pa'o / /
nges pa dang mngon pa'i nga rgyal can gyi nyan thos rnam pa gnyis ni dbang po yongs su ma smin pa'i phyir de bzhin gshegs pas lung ston par mi mdzad kyi /
byang chub sems dpa' dag gis lung ston par byed pa ni thabs kyis sems bskyed du gzhug pa'i phyir ro zhes 'byung bas bstan pa 'di dang sbyar na gdon mi za bar rigs med pa'i sems can zhes bya ba yang med la /
rigs nges pa'i nyan thos dang /
rang sangs rgyas gtan du sangs rgyas su mi 'grub po zhes bya ba yang med do / /
dgongs pa zab mo rnam par dgrol ba'i mdo dang /
bstan bcos rnal 'byor spyod pa'i sa la sogs pa las /
nges par sangs rgyas su mi 'grub bo zhes gsungs pa ni dbang po yongs su ma smin pa'i dus kyi cha la ltos nas bstan pa yin gyi /
gdon mi za bar sangs rgyas su mi grub pa'i phyir ni ma yin te /
de'i phyir bstan bcos rin po che'i ngo bo nyid bstan pa las 'di ltar 'dod chen pa rnams kyang mya ngan las mi 'da' zhing mya ngan las 'da' ba'i rigs med do zhes bstan pa de'i don ji lta bu zhe na /
theg pa chen po la skur pa btab pa'i rgyu rab tu bstan pa'i phyir dang /
dus tshad med pa rnams la ltos pa'i phyir ro / /
de skad bstan kyang de dag la yang dag par na rnam par dag pa'i ngo bo nyid yod pa'i phyir de dag la gtan du rnam par dag pa'i ngo bo nyid med ces byar mi rung ngo zhes bstan pa yin no / /
bstan bcos rnal 'byor spyod pa'i sa las ni /
lhag ma med pa'i mya ngan 'das pa'i dbyings su rtsol ba'i dngos po thams cad dang /
mngon par 'du byed pa'i las thams cad dang bral ba yin no zhes bstan la /
gong du bshad pa lta na ni nyan thos rnams kyang nges par sangs rgyas su 'grub par bstan na /
rnal 'byor spyod pa'i sa las bstan pa ji ltar khong du chud cing rnam par bshad par bya zhe na /
smras pa /
dam pa'i chos pad+ma dkar po'i mdo las /
nga mya ngan las 'das pa'i 'og tu slob ma kha cig mdo sde 'di ma thos pas byang chub sems dpa'i spyod pa khong du mi chud de /
bdag nyid kyis thos pa'i yon tan gang yin pa de la mya ngan las 'das pa'i 'du shes bskyed nas mya ngan las 'da'o / /
nga ni 'jig rten gyi khams gzhan na mngon par sangs rgyas nas ming yang tha dad par gyur te /
gang zag de mya ngan las 'das pa'i 'du shes bskyed nas mya ngan las 'das mod kyi sangs rgyas kyi zhing de dag tu sangs rgyas kyi ye shes yongs su tshol bar byed do zhes gsungs te /
shes rab kyi pha rol tu phyin pa'i 'grel pa las kyang 'di dang mthun par ston to /
gzhan yang mya ngan las 'das pa chen po'i mdo las /
nyan thos dang rang sangs rgyas bskal pa brgyad khri dang drug khri dang /
bzhi khri dang nyi khri dang khri'i bar du gnas pa gang yin pa de ni mya ngan las 'das pa zhes bya'o / /
bla na med pa'i chos kyi mnga' bdag 'phags pa'i rgyal po'i gnas gang yin pa de ni mya ngan las 'das pa chen po zhes bya'o zhes gsungs pa dang /
gzhan yang 'phags pa lang kar gshegs pa'i mdo las / /
rgya mtsho la ni shing 'phyo ba / /
rtag tu rlabs kyis g.yeng ba ltar / /
nyan thos rmongs pa de bzhin te / /
mtshan nyid rlung gis rnam par g.yengs / /
kun las ldang las de log kyang / /
nyon mongs bag chags gzhan gyis bcings / /
ting nge 'dzin gyi bde bas myos / /
zag pa med pa'i dbyings la gnas / /
mthar phyin tshul ni de la med / /
phyir yang de las mi ldog ste / /
ting 'dzin rnams kyi lus thob ste / /
bskal pa tshad med de mi srid / /
chang gis myos pa'i skyes bu dag /
myos byed zad nas sangs 'gyur ltar / /
de dag chos rtogs de bzhin te / /
bla med sangs rgyas sku thob 'gyur / /
zhes gsungs so / /
gzhan yang dam pa'i chos pad+ma dkar po'i mdo'i 'grel pa las /
yang dag par mngon pa'i nga rgyal can gyi gang zag med kyang 'di ltar 'jig rten pa'i ting nge 'dzin yod pa dang /
yang dag par mya ngan las 'das pa'i 'du shes bskyed pas de dag gi gnyen por sprul pa'i grong khyer gyi dpe gsungs pa yin par rig par bya'o zhes bya ba dang /
gzhan yang de nyid las gang zag bzhi po yang thabs kyis mya ngan las 'das pa'i grong khyer du bzung ba'i phyir ro / /
mya ngan las 'das pa'i grong khyer na bsam gtan dang ting nge 'dzin rnams kyi grong khyer te /
grong khyer de dag las 'das nas mya ngan las 'das pa chen po'i grong khyer du bzung ba'i phyir ro zhes 'byung bas / /
de skad bstan pa de dag dang sbyar na bstan bcos rnal 'byor spyod pa'i sa las lhag ma med pa'i mya ngan las 'das pa zhes bstan pa de ni 'phags pa lang kar gshegs pa las /
ting nge 'dzin gyi bde ba zhes gsungs pa nyid de /
dngos po dang bral ba'i phyir lhag ma med pa zhes bya'i /
yang dag par na lhag ma med pa nyid ma yin te /
rnam par 'gyur ba dang ldan pa'i phyir ro / /
de'i phyir 'phags pa phreng ldan ma'i mdo las /
de lta bas na dgra bcom pa dang /
rang sangs rgyas de dag skye ba'i chos can lhag ma dang bcas pa ma zad pa'i phyir skye ba dang bcas pa'o / /
tshangs par spyod pa lhag ma ma bsgrubs pa'i phyir /
dngos po ma 'dres pa ma yin pa'o / /
mthar phyin pa ma yin pa'i phyir bya ba dang bcas pa'o / /
de dag las ma 'das pa'i phyir spang bar bya ba dang bcas pa'o / /
'di ltar ma spangs pa'i phyir mya ngan las 'das pa dang mi ring ba yin no zhes gsungs pa dang /
gzhan yang de nyid las mya ngan las 'das pa nges pa thob par gyur to zhes gsungs pa ni sangs rgyas rnams thabs kyis gsungs pa yin pas de bzhin gshegs pa nyag gcig gis mya ngan las 'das pa brnyes pa yin no zhes gsungs pa dang sbyar na /
bskal pa brgyad khri la sogs pa'i bar du ting nge 'dzin gyi bde ba la gnas pa ni btags pa'i lhag ma med pa yin gyi /
yang dag par lus dang shes pa gnyis 'gags pa'i lhag ma med pa'i mya ngan las 'das pa ni med par shes par bya ste /
de'i phyir theg pa pa gnyis kyang gdon mi za bar sangs rgyas su 'grub par 'gyur ba des na /
mdo sde rnams las yang dag pa'i don du ni theg pa gcig kho na'o zhes bstan la /
btags pa tsam du ni theg pa pa gnyis kyang bstan pa yin no zhes zer ro // //
bam po nyi shu bdun pa /
de la gnyis pa ni slob dpon h+yan tsang gis mdo sde dang bstan bcos rnams la brten nas /
rigs rnam pa lnga rnam par bzhag nas rigs med pa'i sems can mya ngan las 'da' ba'i rigs med pa dang /
rigs nges pa'i theg pa pa gnyis gdon mi za bar sangs rgyas mi 'grub bo zhes bstan te /
de'i phyir legs pa'i tshul khrims bstan pa'i mdo las /
gang la byang chub sems dpa'i rigs med pa de dag nan tan brtson 'grus skyed par byed mod kyi /
nams kyang bla na med pa yang dag par rdzogs pa'i byang chub thob par mi 'gyur ro zhes gsungs pa dang /
gzhan yang bstan bcos yongs su 'dzin pa las rigs can ma yin pa de dag ni rigs med pa'i phyir sems bskyed nas nan tan brtson 'grus spyad kyang nges par bla na med pa yang dag par rdzogs pa'i byang chub tu mngon par rdzogs par 'tshang rgya bar mi 'gyur ro zhes bstan te /
bstan bcos rnal 'byor spyod pa'i sa las kyang 'di skad du ston to / /
gzhan yang mdo 'di nyid las zhi ba bgrod pa gcig pa'i nyan thos kyi rigs can gyi gang zag gang yin pa de ni sangs rgyas rnams kyis brtson pa'i sbyor ba dang thabs sna tshogs kyis gdul bar mdzad kyang byang chub kyi snying po la bzhag ste /
bla na med pa yang dag par rdzogs pa'i byang chub thob par bya bar mi nus so zhes gsungs pa dang /
gzhan yang dgongs pa zab mo rnam par dgrol ba'i mdo las don mchog mngon par grub pa'i nyan thos zhi ba'i rigs can gyi gang zag ni sangs rgyas thams cad kyi mthu ci mnga' ba gtugs te gdul bar mdzad kyang de byang chub kyi snying po la 'dug ste /
bla na med pa'i byang chub thob par mi nus pa gang yin pa de ni ngas zhi ba'i nyan thos zhes bya'o zhes bstan to / /
zhes gsungs pa dang /
gzhan yang byang chub sems dpa'i sde snod kyi mdo las /
yang dag pa la nges pa'i sems can ni yang dag pa'i chos kyi snod yin pas de bzhin gshegs pas chos bstan kyang rung ma bstan kyang rung ste /
thams cad rnam par grol ba thob par 'gyur ro / /
log pa las nges pa'i sems can ni chos yang dag pa'i snod ma yin pas de bzhin gshegs pas de la chos bstan kyang rung ma bstan kyang rung ste /
nams kyang rnam par grol ba thob pa'i 'os su mi 'gyur bas de bzhin gshegs pas yang dag pa ji lta ba bzhin du sems can de chos kyi snod ma yin par mkhyen nas spong bar mdzad do zhes gsungs pa dang /
gzhan yang 'phags pa sor mo'i phreng ba'i mdo las /
sems can rnams kyi tshogs rnam pa gsum las nyan thos kyi theg pa dang /
theg pa chen po'i tshogs gnyis kho na ni gsor rung ba dang gsor mi rung ba'o / /
de la log pa la nges pa ni 'di lta ste /
'dod chen pa dag go / /
yang dag pa la nges pa ni 'di lta ste /
de bzhin gshegs pa dang byang chub sems dpa' dang theg pa gnyis so zhes gsungs pa dang /
gzhan yang legs pa'i tshul khrims bstan pa'i mdo las /
sems can gdul bar bya ba ni rnam pa bzhi yod de /
nyan thos kyi rigs can nyan thos kyi lam thob par 'gyur ba dang /
rang sangs rgyas kyi rigs can rang sangs rgyas kyi lam thob par 'gyur ba dang /
sangs rgyas kyi rigs can sangs rgyas kyi lam thob par 'gyur ba dang /
lha dang mi'i rigs can lha dang mi'i bde ba thob par 'gyur ba ni rnam pa bzhi zhes bya'o zhes gsungs pa dang /
gzhan yang phreng ldan ma'i mdo las /
gzhan yang ji ltar sa chen pos khur lci ba rnam pa bzhi khyer ba bzhin te /
bzhi gang zhe na /
rgya mtsho chen po rnams dang /
ri rnams dang rtswa dang shing rnams dang sems can rnams so / /
de bzhin du chos yang dag pa yongs su 'dzin pa'i rigs kyi bu dang rigs kyi bu mo dag kyang sa chen po ltar khur lci ba rnam pa bzhi khyer bas sa chen po dper rnam par gzhag pa yin te /
bzhi gang zhe na /
'di lta ste /
dge ba'i bshes gnyen dang bral ba /
thos pa med pa chos ma yin pa spyod pa'i sems can dag la lha dang mi'i dge ba'i rtsa ba sgrub tu gzhug pa dang /
nyan thos yongs su gnyer ba dag la nyan thos kyi theg pa ston par byed pa dang /
rang sangs rgyas yongs su gnyer ba dag la rang sangs rgyas kyi theg pa ston par byed pa dang /
theg pa chen po yongs su gnyer ba dag la theg pa chen po ston par byed pa'o zhes gsungs pa dang /
gzhan yang shes rab kyi pha rol tu phyin pa'i mdo las sems can gang nyan thos kyi theg pa'i rigs su nges pa dag ni /
chos 'di thos nas myur du rang gi zag pa med pa'i sa thob par 'gyur ro / /
rang sangs rgyas kyi theg pa'i rigs su nges pa dag ni chos 'di thos nas myur du rang gi theg pa la gnas pas nges par 'byung bar 'gyur ro / /
bla na med pa'i theg pa'i rigs su nges pa dag ni chos 'di thos nas myur du bla na med pa yang dag par rdzogs pa'i byang chub thob par 'gyur ro / /
sems can gang yang dag pa nyid du skyon med pa la ma zhugs shing rigs rnam pa gsum gang du yang ma nges pa dag kyang chos 'di thos nas bla na med pa yang dag par rdzogs pa'i byang chub tu sems skyed par byed do zhes gsungs te /
'phags pa sa bcu'i mdo'i 'grel pa las kyang phal cher 'di dang mthun par bshad do / /
gzhan yang bstan bcos byang chub sems dpa'i sa yongs su 'dzin pa las /
gang zag yongs su smin par bya ba ni mdor bsdu na rnam pa bzhi yod de /
nyan thos kyi rigs can dag nyan thos kyi theg pas yongs su smin par bya ba dang /
rang sangs rgyas kyi rigs can dag rang sangs rgyas kyi theg pas yongs su smin par bya ba dang /
sangs rgyas kyi rigs can dag bla na med pa'i theg pas yongs su smin par bya ba dang /
rigs med pa dag bde 'gros yongs su smin par bya'o zhes bstan pa dang /
gzhan yang bstan bcos rnal 'byor spyod pa'i sa las yongs su mya ngan las 'da' ba'i chos can ma yin pa dag bdag gi ni byang chub rnam pa gsum gyi sa bon med pa yin no zhes bya ba dang /
gzhan yang de nyid las rigs med pa la gnas pa'i gang zag ni gtan du mya ngan las 'da' ba'i chos can ma yin pa zhes bya'o zhes bya ba la sogs pa bstan pa dang /
gzhan yang de nyid las gang dag la de bzhin nyid la dmigs pa'i rkyen rtogs par bya ba la gtan du sgrib pa'i sa bon yod pa de dag ni yongs su mya ngan las mi 'da' ba'i rigs dang ldan pa'i gang zag tu rnam par gzhag la /
gang dag de lta ma yin pa de dag ni yongs su mya ngan las 'da' ba'i rigs dang ldan pa'i gang zag tu rnam par gzhag go zhes 'byung ngo / /
gzhan yang bstan bcos mdo sde'i rgyan las /
rigs med pa ni rnam pa gnyis te /
dus kyi mtha' la ltos te mya ngan las mi 'da' ba dang /
gtan du mya ngan las mi 'da' ba'o / /
dus kyi mtha' la ltos te mya ngan las mi 'da' ba'i chos can yang rnam pa bzhi ste /
gcig tu sdig pa spyod pa dang /
dge ba'i chos thams cad spangs pa dang /
rnam par grol ba'i phyogs kyi dge ba'i rtsa ba med pa dang /
dge ba'i rgyu chung zhing yongs su ma rdzogs pa'o / /
gtan du mya ngan las mi 'da' ba'i chos can ni 'di ltar rgyu med pa'i phyir mya ngan las 'da' ba'i rigs med pa ste /
'khor ba yongs su gnyer zhing mya ngan las 'das pa mi tshol ba'i gang zag go zhes bshad do /
gzhan yang bstan bcos theg pa chen po bsdus pa'i 'grel pa mi mthun pa rnam pa gcig las / /
sgrib dang bcas shing rgyu mi ldan / /
sems can khams rnams thams cad ni / /
nges pa gnyis la gnas pas na / /
sangs rgyas rnams la mnga' dbang med / /
ces 'byung ste /
slob dpon dbyig gnyen gyis mdzad pa'i 'grel pa las /
sems can mya ngan las 'da' ba'i rigs med pa gang yin pa de ni rgyu dang mi ldan pa zhes bya ste /
sangs rgyas rnams 'di'i gnas skabs su mya ngan las 'da' bar mdzad par yang mi spyod la /
rdzu 'phrul gyis mnga' dbang mdzad par mi spyod do / /
'di ltar 'khor ba la mngon par zhen cing mya ngan las 'das pa la ma mos pas so zhes bshad do / /
slob dpon h+yan tsang gis bsgyur ba'i theg pa chen po bsdus pa las ni / /
sems can khams la kun du yang / /
sgrib bcas rgyu dang mi ldan la / /
nges pa gnyis ni 'jug pas na / /
sangs rgyas rnams la mnga' dbang med / /
ces 'byung ste /
slob dpon dbyig gnyen gyis mdzad pa'i 'grel pa las /
sems can gyi khams na mya ngan las 'das pa'i chos med pa gang yin pa de ni rgyu ma tshang ba zhes bya'o zhes 'byung ste /
des ni de dag la mya ngan las 'das pa'i rgyu med par bstan to / /
rigs med pa'i phyir sangs rgyas rnams de dag la mnga' dbang mdzad du yang med do zhes bya ba'i tha tshig ste theg pa chen po bsdus pa'i 'grel pa mi mthun pa'i rnam pa gcig las kyang de skad du ston to / /
slob dpon ngo bo nyid med kyi 'grel pa las ni nyon mongs pa dang /
las dang rnam par smin pa'i sgrib pa dang ldan pa'i phyir sgrib pa dang ldan pa zhes bya'o / /
mya ngan las 'da' ba'i rgyu dang rigs med pa'i phyir rgyu ma tshang ba zhes bya'o / /
sangs rgyas rnams kyis gong du bstan pa lta bu'i sems can de dag mya ngan las 'da' bar mnga' dbang mdzad par yang mi spyod do zhes 'byung ste /
rgya cher de nyid las bstan pa bzhin no / /
gzhan yang sangs rgyas kyi sa'i 'grel pa las rigs rnam pa lnga yod par bstan pa'i don ni snga ma bzhin du rig par bya ste /
de nyid las rigs can lnga pa ni yon tan skye ba'i rgyu med pa'i phyir nams kyang mya ngan las 'da' ba'i dus med do zhes bshad do / /
gzhan yang 'phags pa sa bcu'i 'grel pa las log pa'i phung po lnga la nges pa ni mya ngan las 'da' bar mi 'gyur ba zhes bya'o zhes 'byung ste /
bstan pa 'di dag dang sbyar na rigs med pa'i sems can ni mya ngan las 'da' ba'i rgyu med la theg pa 'og ma gnyis ni nges par sangs rgyas su mi 'grub po zhes ston to / /
gal te de lta na ci'i phyir theg pa gcig tu gsungs /
sngar khungs su bstan pa'i gsung rab de dag kyang ji ltar go zhing rnam par bshad par bya zhe na /
smras pa /
'phags pa mya ngan las 'das pa chen po'i mdo las ji skad du /
rigs kyi bu bdag ces bya ba ni de bzhin gshegs pa'i snying po'i don to / /
gzhan yang sems can thams cad la sangs rgyas kyi rang bzhin yod de rtag par gnas shing rnam par 'gyur ba med pa'o zhes gsungs so / /
gzhan yang bstan bcos rin po che'i rang bzhin bstan pa las sems can thams cad la de bzhin gshegs pa'i snying po yod par cis mngon zhe na /
smras pa /
sangs rgyas thams cad kyi mnyam pa'i chos nyid kyi sku la brten nas sems can thams cad la de bzhin gshegs pa'i snying po yod par rig par bya'o zhes 'byung bas sems can thams cad la de bzhin gshegs pa'i snying po yod do / /
gsung rab gong ma de dag las bstan pa dag ni thams cad kyang de bzhin nyid chos kyi sku sangs rgyas kyi rang bzhin yin pas des na rigs rnam pa lnga po kun la yang sangs rgyas kyi rang bzhin yod do / /
gzhan yang 'phags pa mya ngan las 'das pa chen po'i mdo las /
dper na 'ga' zhig ces bya ba nas thob par 'gyur ro zhes bya ba'i bar du gsungs pa ni thams cad kyang spyod pa'i ngo bo nyid yin pas nges par thob par 'gyur ba'i phyir te /
rigs ma nges pa las brtsams nas phyogs gcig bstan pa yin no / /
gzhan yang dam pa'i chos pad+ma dkar po'i mdo las / /
phyogs bcu'i sangs rgyas zhing dag na / /
theg pa gcig gi chos kho na / /
gnyis dang gsum zhes bya ba med / /
sangs rgyas thabs kyis bstan ma gtogs / /
zhes gsungs pa ni mdo tshig 'dir bshad pa yang so so nas bshad pa mi mthun pas /
slob dpon laM shi ba la sogs pa na re gnyis med ces bya ba ni nyan thos dang rang sangs rgyas kyi med pa'o / /
gsum med ces bya ba ni nyan thos dang rang sangs rgyas dang /
theg pa chen po pa las pha rol du phyin pa drug phyogs gcig tu spyod pa'i byang chub sems dpa' med pa'o zhe'o / /
gzhan yang kha cig na re gnyis med ces bya ba ni 'di lta ste gnyis pa rang sangs rgyas kyi theg pa med pa'o / /
gsum med ces bya ba ni 'di lta ste /
gsum pa nyan thos kyi theg pa med pa'o / /
kha cig na re snga ma'i bshad pa 'di gnyis ni rgyu'i theg pa rnam par gzhig pa yin gyi /
sangs rgyas kyi theg pa la ni mthar phyin pa'i 'bras bu'i ngo bo nyid du ma mthong bas gzhig pa'i thugs ma thub bo zhe'o / /
'dir ni gnyis dang gsum zhes bya ba des sangs rgyas kyi sku las brtsams nas don de yang dag par gzhig pa yin te /
de la gnyis med ces bya ba ni de bzhin gshegs pa longs spyod rdzogs pa'i sangs rgyas kyi theg pa kho na yod kyi /
nyan thos dang rang sangs rgyas kyi theg pa gnyis po de dag med pa'o / /
phreng ldan ma'i mdo las /
nyan thos dang rang sangs rgyas kyang theg pa chen por 'jug par 'gyur ro zhes gsungs pa ni sangs rgyas kyi theg pa nyid du'o / /
dam pa'i chos pad+ma dkar po'i mdo las / /
dngos po 'di gcig bden pa ste / /
gzhan gnyis po dag bden pa min / /
zhes gsungs pa ni /
gsum du med kyi /
de bzhin gshegs pa'i sku'i theg pa gcig kho nar zad pas nyan thos dang rang sangs rgyas dang /
sangs rgyas kyi theg pa zhes bya ba gsum po dag med do zhes bstan pa'o / /
bstan bcos theg pa chen po bsdus pa las kyang /
byang chub sems dpa' sa gnyis pa la ma zhugs pa dag ni 'du shes 'di lta bu skyed de 'di lta ste /
'di ltar theg pa gsum gyi gang zag spyod pa'i bye brag tha dad pas theg pa gcig gi tshul la rmongs par gyur to snyam mo zhes bshad do / /
dam pa'i chos pad+ma dkar po'i mdo las kyang /
theg pa gnyis kyang yod pa ma yin no /
rnam pa gsum du yod pa lta smos kyang ci dgos zhes gsungs so / /
mya ngan las 'das pa chen po'i mdo las /
de bzhin gshegs pa dang nyan thos dang rang sangs rgyas rnams /
sangs rgyas kyi rang bzhin dang gcig tu mtshungs so / /
zag pa med pa yang gcig tu mtshungs so zhes gsungs pa yang snga ma ni gnyis su 'dzin pa rnam par bshig nas gcig pa nyid la phyogs pa dang dman pa rnam par bshig nas /
rgya chen po la 'jug par mdzad do / /
phyi ma ni gsum du 'dzin pa rnam par bshig nas gcig pa nyid la phyogs pa dang /
dngos po bkag nas don la phyogs par mdzad do zhes zer te /
de ltar rnam pa gnyis su bshad pa yod kyang bshad pa ni gnyis pa bzang ngo / /
de'i phyir dam pa'i chos pad+ma dkar po'i mdo'i 'grel pa las /
gnyis pa thabs kyi le'u las ni gnyis su 'dzin pa rnam par bshig nas gcig pa nyid rab tu ston to zhes 'byung ba yin no / /
gzhan yang sangs rgyas phal po che'i mdo las /
theg pa gnyis kyi ming yang med do zhes gsungs pa dang /
gzhan yang dam pa'i chos pad+ma dkar po'i mdo las /
'jig rten na theg pa pa gnyis kyis mya ngan las 'da' ba thob par 'gyur zhes bya ba ni med kyi /
sangs rgyas kyi theg pa gcig kho nas mya ngan las 'da' ba thob par zad do zhes bya ba dang /
gzhan yang de nyid las / /
sangs rgyas theg gcig kho na ste / /
bsti ba'i gnas phyir gnyis su bshad / /
ces gsungs so / /
theg pa chen po bsdus pa'i 'grel pa mi mthun pa rnam pa gcig las /
dad pa la sogs pa'i dbang po dag ni nges pa'i dbang po zhes mi bya'o zhes 'byung ba yang /
theg pa chen po bsdus pa'i 'grel pa gzhan rnam pa gnyis las /
tshig de lta bu mi 'byung ba'i phyir de yang tshad mar mi rung ngo / /
'phags pa shes rab kyi pha rol tu phyin pa'i 'grel pa las /
mya ngan las 'da' bar 'jug pa'i 'os su mi rung ba de dag ni lha dang mi'i bsod nams dang bde ba la bkod nas mya ngan las 'das pa'i rgyu dang rkyen sgrub tu gzhug par mdzad do zhes bstan pa ni lha dang mi'i theg pa yang rnam pa gnyis te /
dang po gtan du mya ngan las 'da' bar mi 'gyur ba gang yin pa de dag ni lha dang mi'i theg pas yongs su smin par mdzad do / /
gnyis pa re zhig tsam du mya ngan las 'da' ba'i rigs med pa gang yin pa de dag ni lha dang mi'i theg pas yongs su smin par mdzad nas /
mya ngan las 'da' ba'i rgyu sgrub tu gzhug par mdzad do zhes zer te /
de ltar rnam pa gnyis su bshad pa yod kyang /
'grel pa de las ni re zhig tsam du rigs med pa'i phyogs gcig las brtsams nas de skad bstan pa yin no / /
yang na de las byang chub sems dpa'i snying rje dang smon lam gyi thabs lhag ma med pa'i mya ngan las 'das par bzla bar 'dod pa rab tu bstan pa yin gyi /
thams cad mya ngan las 'da' bar 'gyur bar bstan pa ni ma yin pa'o / /
dam pa'i chos pad+ma dkar po'i 'grel pa las /
gdon mi za bar mngon pa'i nga rgyal can gyi nyan thos rnam pa gnyis ni dbang po yongs su ma smin pa'i phyir /
de bzhin gshegs pas lung ston par mi mdzad kyi /
byang chub sems dpa' dag gis lung ston par byed pa ni thabs kyis sems bskyed du gzhug pa'i phyir ro zhes bstan pa ni byang chub sems dpa' dag gis sangs rgyas su 'grub par lung ston pa ste /
de dag theg pa chen po la sems bskyed du gzhug par 'dod pa'i phyir te /
de yang thabs kyis bstan pa yin gyi /
yang dag par sangs rgyas su 'grub par 'gyur ba ni ma yin pa'o / /
'phags pa dam pa'i chos pad+ma dkar po'i mdo las /
mya ngan las 'das pa'i 'du shes bskyed nas mya ngan las 'da'o / /
'jig rten gyi khams gzhan na sangs rgyas kyi ye shes tshol bar byed do zhes gsungs pa ni /
dam pa'i chos pad+ma dkar po'i mdo'i dpe gtan la phab pa dang sbyar na /
de las thams cad kyang 'dus ma byas kyi 'du shes la gnas pas mya ngan las 'das so snyam nas 'jig rten gyi khams gzhan du 'gro bar 'gyur ro zhes gsungs so / /
gzhan yang de nyid las mya ngan las 'da' ba'i tshe /
sangs rgyas de'i drung du bzhugs te chos kyi gdams ngag bstan pas byang chub tu sems bskyed nas 'khor ba dang mya ngan las 'das pa la mi gnas shing /
theg pa gsum po dag kyang stong pa nyid du khong du chud par 'gyur ro zhes gsungs pa dang sbyar na /
mya ngan las 'da' ba'i tshe zhes gsungs pa ni /
lhag ma dang bcas pa'i mya ngan las 'das pa la gnas nas /
lhag ma med pa'i mya ngan las 'da' bar 'jug pa'i tshe /
byang chub tu sems skyed par byed kyi lhag ma med par zhugs pa'i 'og tu byang chub tu sems bskyed pa ni ma yin te /
shes rab kyi pha rol tu phyin pa'i 'grel pa las bstan pa yang 'di bzhin du rig par bya'o / /
gzhan yang mya ngan las 'das pa chen po'i mdo las /
bskal pa brgyad khri la sogs par gnas so zhes gsungs pa ni sde snod gsum pa dag gi bshad pa la 'byung ba /
rgyun du zhugs pa la sogs pa la gnas pa ni theg pa chen por sems bsgyur te rnam par 'gyur ba'i 'chi 'pho la gnas nas /
byang chub sems dpa'i spyod pa spyad de /
dad pa bcu'i gnas su bskal pa brgyad khri dang /
drug khri la sogs pa'i bar du gnas zhes bya'o zhe'o / /
slob dpon yang dag bden pas rnam par shes pa'i gnas dgu bstan pa las gzhi chen po'i mdo las /
rang sangs rgyas ni bskal pa khris phyin par 'gyur ro zhes gsungs na /
gang du ni phyin par 'gyur /
grub pa'i mtha' ni gang zhig yin /
smras pa /
'di ni mthar phyin pa'i grub pa'i mtha' ste /
theg pa pa gsum du 'dzin pa gsal bar dgongs pa'o / /
yang na sems bsgyur te theg pa chen po bslabs nas /
dad pa bcu'i chos kyi de bzhin nyid la 'jug par 'gyur ro zhes bstan pa dang sbyar na /
slob dpon yang dag bden pa yang dad pa bcu la phyin pa'i gnas su 'dod par rig par bya'o / /
gal te de lta na ji ltar mya ngan las 'das pa zhes bshad ce na smras pa /
bcom ldan 'das kyis theg pa chen por sems bsgyur ba'i nyan thos mes lus bsregs nas mya ngan las 'das pa ston pa la dgongs nas mya ngan las 'das pa zhes gsungs kyi /
yang dag par mya ngan las 'das pa ni ma yin te /
de ni bstan bcos rnal 'byor spyod pa'i sa las ji skad du /
de ltar de ni tshe'i 'du byed bsrings nas dbang po'i lus byin gyis rlob par byed cing /
sprul pa'i lus kyis chos mthun pa dag la phung po'i lhag ma med pa'i mya ngan las 'das pa'i dbyings su yongs su mya ngan las 'das pa ston par byed de /
des na de dag 'di snyam du btsun pa ming 'di zhes bya ba de ni phung po'i lhag ma med pa'i mya ngan las 'das pa'i dbyings su mya ngan las 'das so snyam du sems so / /
des phung po'i lus byin gyis brlabs nas 'dzam bu'i gling 'dir gar 'dod par ci nas kyang lha rnams kyis kyang mi mthong sems can dag gis lta smos kyang ci dgos pa de lta bur dben par gnas par byed do zhes bstan pa lta bu ste /
de ni 'di skad du the tshom rab tu bsal ba'i ched du chos mthun pa dag gi mdun du lhag ma med pa'i mya ngan las 'das par yongs su ston pa'i phyir mya ngan las 'das pa zhes bya'i /
de yang dag pa'i lhag ma med pa'i mya ngan las 'das pa la gnas pa ni ma yin no zhes bstan par 'gyur ro / /
yang na sangs rgyas dang byang chub sems dpa' rnams lhag ma med pa'i yongs su mya ngan las 'das pa lta bur sprul pa yin te /
kha cig yongs su bsdu ba dang /
gzhan yongs su bsdu ba dang /
gzhan rnams yongs su gzung ba dang /
'bras bu gnyis po de dag mthar phyin pa ma yin par rab tu bstan pa'i phyir te /
dpa' bar 'gro ba'i ting nge 'dzin gyi mdo las ji skad du /
byang chub sems dpa' shA ri'i bu sangs rgyas kyi theg pa ltar yongs su mya ngan las 'das pa gang yin pa de ni gtan du mya ngan las 'das pa ma yin no zhes gsungs pa lta bu ste /
rgya cher de nyid las bstan pa bzhin no / /
'phags pa lang kar gshegs pa las ting nge 'dzin gyi sgo'i bde ba zhes gsungs pa ni 'di lta ste /
rgyun du zhugs pa la sogs pa dag theg pa chen por sems bsgyur nas lus yun ring du gnas pa dang /
mtha'i ting nge 'dzin la brten nas zag pa dang bcas pa'i las yongs su gsos te /
rnam par 'gyur ba'i 'chi 'pho lan cing bskal pa brgyad khri drug khri la sogs par gnas nas dad pa bcu'i gnas pa la gnas par 'gyur bas ting nge 'dzin de nyid la ting nge 'dzin gyi bde ba zhes gsungs kyi lhag ma med pa'i mya ngan las 'das zin pa la ting nge 'dzin gyi bde ba zhes gsungs pa ni ma yin pas lung dang rigs pa des na bskal pa brgyad khri zhes bya ba nas bskal pa khri zhes bya ba'i bar du zhes gsungs pa yin no / /
gnas pa zhes bya ba yang lhag ma med pa'i mya ngan las 'das par zhugs nas gdod rtsol ba yang ma yin te /
de'i phyir bstan bcos rnal 'byor spyod pa'i sa las /
nyan thos byang chub tu yongs su 'gyur ba ci phung po'i lhag ma med pa'i mya ngan las 'das pa'i dbyings la gnas shing bla na med pa yang dag par rdzogs pa'i byang chub mngon par sgrub par byed dam /
'on te phung po'i lhag ma dang bcas pa'i mya ngan las 'das pa'i dbyings la gnas shing byed ce na /
smras pa /
phung po'i lhag ma dang bcas pa'i mya ngan las 'das pa'i dbyings la gnas pa kho na la dngos po 'di yod de /
de ci'i phyir zhe na /
'di ltar lhag ma med pa'i mya ngan las 'das pa'i dbyings la gnas pa ni rtsol ba'i las thams cad dang bral zhing 'bad pa thams cad rgyun chad pa yin pa'i phyir ro zhes bya ba dang /
gzhan yang de nyid las phung po lhag ma med pa'i mya ngan las 'das pa'i dbyings su yongs su mya ngan las 'das pa'i gnas gyur pa de mtshan nyid ji skad du brjod par bya zhe na /
smras pa /
spros pa med pa'i mtshan nyid dang / /
chos kyi dbyings shin tu rnam par dag pa'i mtshan nyid do zhes bshad do / /
gzhan yang 'phags pa dgongs pa zab mo'i nges par 'grel pa 'di nyid dang /
dgongs pa zab mo rnam par dgrol ba'i mdo las kyang /
phung po'i lhag ma med pa'i mya ngan las 'das pa'i dbyings su tshor ba thams cad ma lus par rgyun chad par gsungs pas rgya cher ni mdo de las gsungs pa bzhin te /
de'i phyir theg pa gsum po dag ni bye brag med pa ma yin no / /
de la brtags pa dang yang dag par rnam par 'byed pa yang bstan pa rnams las so so nas bshad pa mi mthun pas /
la la las ni yang dag par ni theg pa gcig go / /
brtags pa tsam du ni theg pa gsum du gsungs so zhes bstan pa yang yod de /
dam pa'i chos pad+ma dkar po'i mdo las ji skad du / /
phyogs bcu'i sangs rgyas zhing dag na / /
theg pa gcig gi chos kho na / /
gnyis dang gsum zhes bya ba med / /
sangs rgyas thabs kyis bstan ma gtogs / /
zhes gsungs pa dang /
gzhan yang de nyid las /
dngos po 'di gcig bden pa ste / /
gzhan gnyis po dag bden pa min / /
zhes gsungs pa dang /
gzhan yang phreng ldan ma'i mdo las /
nyan thos dang rang sangs rgyas thams cad theg pa chen po la 'jug par 'gyur ro zhes gsungs pa dang /
gzhan yang mya ngan las 'das pa chen po'i mdo las sems can thams cad ni lam gcig tu 'jug par 'gyur ro / /
lam gcig ni 'di lta ste /
theg pa chen po'o / /
de bzhin gshegs pa dang byang chub sems dpa' rnams sems can gyi ched du gsum du phye ba yin no zhes bya ba la sogs par gsungs pa lta bu'o / /
kha cig las yang dag pa'i don du ni theg pa gsum du gsungs so / /
brtags pa tsam du ni theg pa gcig tu gsungs so zhes ston pa yang yod de /
mdo 'di nyid las nyan thos dang /
rang sangs rgyas dang byang chub sems dpa' thams cad kyang shin tu rnam par dag pa'i lam 'di nyid gcig thun mong du gyur pa yin zhes bya ba la sogs pa gsungs pa dang /
gzhan yang de nyid las bcom ldan 'das kyis nyan thos kyi theg pa gang yin pa dang /
theg pa chen po gang yin pa de ni theg pa gcig go zhes bka' stsal pa de la dgongs pa gang lags zhes bya ba la sogs pa gsungs pa dang /
gzhan yang byang chub kyi sems kyi 'byung gnas bstan pa'i mdo las /
de nas bcom ldan 'das la bram ze 'od srungs kyis 'di skad ces gsol to / /
bcom ldan 'das rnam par grol ba dang rnam par grol bar dbyer mchis sam /
bcom ldan 'das kyis bka' stsal pa /
rnam par grol ba dang rnam par grol bar bye brag tu gyur pa med do / /
lam yang lam du bye brag tu gyur pa med do / /
theg pa yang theg par bye brag tu gyur pa med do / /
dper na rgyal po'i lam po cher ni glang po che'i khyogs dang 'gro ba yang yod /
rta'i khyogs dang 'gro ba yang yod /
bong bu'i khyogs dang 'gro ba yang yod de /
de dag rim gyis lam der 'gro / /
grong khyer gcig tu bgrod par ni mtshungs so zhes gsungs pa lta bu ste /
bstan pa 'di la sogs pa gtan tshigs su rung ba mang du yod do / /
theg pa gcig tu bstan pa yang dgongs pa dag mi mthun pas de'i phyir 'phags pa'i gsung rab rnams las tha dad pa rnam pa sna tshogs su gsungs pa yin te /
bstan bcos rnam par bshad pa dang sbyar na /
de las 'di ltar rgyu rnam pa drug gis theg pa gcig tu gsungs pa'i dgongs pa ston to / /
de'i phyir de las ci'i phyir de bzhin gshegs pas theg pa gcig tu gsungs /
smras pa /
rgyu rnam pa drug gi phyir te /
chos rnams kyi mtshan nyid tha dad pa med pa las brtsams pa'i phyir dang /
rnam par mi rtog pa'i rnam pa las brtsams pa'i phyir dang /
sems can bdag med pa dang chos bdag med par mtshungs pa nyid kyi phyir dang /
rnam par grol ba mtshungs pa nyid kyi phyir dang /
'di ltar sgrub pa tha dad pa dag la dngos po dang yang dag pa ma yin pa rnam par rtog pa'i nyon mongs pa yod kyang gnyen po dang dmigs par bya ba'i chos nyid mi mthun pa med pa nyid kyi phyir dang /
shin tu legs par sprul nas gnas pa'i phyir dang /
yod pa mthar phyin pa'i phyir ro zhes bshad do / /
bstan bcos mdo sde'i rgyan dang /
don rnam pa bcu'i phyir theg pa gcig tu gsungs par ston te /
bstan bcos de las sngar ni don rnam pa brgyad kyis mdo sde rnams las de bzhin gshegs pas theg pa gcig tu gsungs pa ston to / /
de'i 'og tu ni yongs su 'dzin pa'i don rnam pa gnyis kyis de bzhin gshegs pa rnams theg pa gcig tu gsungs pa'i dgongs pa ston te /
de'i phyir bstan bcos de las /
'di ltar mdo de dang de dag las dgongs pa 'di brgyad kyis de bzhin gshegs pa rnams kyis theg pa gcig tu gsungs kyang theg pa gsum po dag med pa ni ma yin no / /
gal te de lta na dgongs pa ji lta bu zhig gis theg pa gcig tu gsungs she na /
tshig le'ur byas pa las /
nyan thos rnams ni drang ba dang / /
byang chub sems dpa' gzung ba'i phyir / /
'di gnyis la ni ma nges pa / /
sangs rgyas rnams kyis theg gcig gsungs / /
zhes 'byung ba ste /
rgya cher ni de nyid las bshad pa bzhin no / /
slob dpon thogs med kyis bstan bcos theg pa chen po bsdus pa mdzad pa las kyang /
bstan bcos mdo sde'i rgyan gyi tshig le'ur byas pa khungs su bzhag nas don rnam pa bcu ston pas slob dpon dbyig gnyen dang /
ngo bo nyid med kyis so so nas 'grel pa mdzad de don rnam pa bcu po de dag ston to / /
de'i phyir slob dpon thogs med kyis mdzad pa'i bstan bcos theg pa chen po bsdus pa las /
gal te nyan thos dang rang sangs rgyas dang thun mong ma yin te /
sangs rgyas rnams kyi chos kyi sku yon tan phun sum tshogs pa 'di lta bu dag dang ldan pa yin na dgongs pa gang gis theg pa gcig tu bstan ce na /
'di la tshigs su bcad pa gnyis yod de /
kha cig dag ni drang phyir dang / /
gzhan yang kun tu gzud pa'i phyir / /
rdzogs pa'i sangs rgyas rnams kyis ni / /
ma nges rnams la theg gcig bstan / /
chos dang bdag med grol mtshungs phyir / /
rigs ni tha dad gyur pa'i phyir / /
bsam gnyis brnyes phyir sprul pa'i phyir / /
mthar phyin pas ni theg gcig bstan / /
zhes 'byung ste /
slob dpon dbyig gnyen gyis mdzad pa'i 'grel pa las /
'dir tshigs su bcad pa gnyis kyis sangs rgyas rnams theg pa gcig tu gsungs pa'i dgongs pa rnam par 'byed de /
kha cig dag ni drang ba'i phyir / /
zhes bya ba ni 'di lta ste /
rigs ma nges pa'i nyan thos la sogs pa drangs nas theg pa chen po la gzhol bar mdzad pa ste /
ma nges pa'i rigs can gyi nyan thos la sogs pa de dag ji ltar theg pa chen po'i dbang gis yongs su mya ngan las 'da' bar 'gyur snyam du dgongs pa'o / /
gzhan yang kun tu gzud pa'i phyir / /
zhes bya ba ni 'di lta ste /
ma nges pa'i rigs can gyi byang chub sems dpa' rnams theg pa chen po la gnas par mdzad pa ste /
ji ltar ma nges pa'i rigs can gyi byang chub sems dpa' rnams theg pa chen po mi spong zhing nyan thos kyi theg pas yongs su mya ngan las 'das par mi 'gyur snyam du dgongs nas don de'i phyir de bzhin gshegs pa rnams theg pa gcig tu gsungs pa'o / /
ma nges pa la sogs pa'i tshig dang /
don gyi dbang gis chos dang bdag med pa dang /
rnam par grol ba'i bar du rgya cher gsungs pa yin no zhes 'byung ste /
gong du bstan pa'i don rnam pa gnyis ni bstan bcos theg pa chen po bsdus pa'i 'grel pa ngo bo nyid med kyis byas pa dang /
mdo sde'i rgyan las kyang 'di skad du ston to / /
theg pa chen po bsdus pa'i 'grel pa mi mthun pa rnam pa gcig las ni cung zad mi mthun te /
de'i phyir 'grel pa de nyid las / /
ma nges rigs can nyan thos dang / /
gzhan yang byang chub sems dpa' rnams / /
theg pa chen por 'dra ba dang / /
nges pa'i rigs la theg gcig bstan / /
zhes 'byung ste /
'di nyid kyi 'grel pa las /
nyan thos la sogs pa gang dag theg pa chen po la dbang po dang /
rigs nges par ma gyur pa de dag theg pa chen po la mos pa bskyed nas /
theg pa chen po sgrub tu gzhug pa'i ched du de bzhin gshegs pa rnams theg pa gcig tu gsungs pas drangs nas /
theg pa chen po la gnas par mdzad pa dang /
byang chub sems dpa' gang dag theg pa chen por dbang po dang /
rigs nges par ma gyur pa de dag ji ltar theg pa chen po la bkod nas theg pa chen po spong bar mi 'gyur snyam du dgongs nas /
de bzhin gshegs pa rnams theg pa gcig tu gsungs pas drangs nas theg pa chen po la gnas par mdzad pa dang /
byang chub sems dpa' gang dag theg pa chen por rigs nges par gyur pa dag ji ltar ldog par mi 'gyur ba dang /
tha dad pa'i bsam pa 'byung bar mi 'gyur snyam du dgongs nas byang chub sems dpa' de'i phyir theg pa gcig tu gsungs so zhes 'byung ste /
bstan bcos tshig le'ur byas pa dang /
'grel pa gnyis ka las kyang de bzhin gshegs pa rnams gang zag gsum gyi ched du theg pa gcig tu gsungs pa yin par ston to / /
de yang snga ma gnyis ni ma nges pa'o / /
phyi ma gcig ni nges par gyur pa ste /
bstan bcos rnams las tshig 'di med pa'i phyir tshad mar gzung du mi rung ngo /
slob dpon dbyig gnyen gyi 'grel pa las /
gzhan yang dgongs pa tha dad pa'i dbang gis theg pa gcig kho nar gsungs pa yin te /
dgongs pa tha dad pa gang zhe na /
'di lta ste /
chos la sogs pa gsungs pa'i phyir ro / /
de la chos mtshungs pa'i phyir zhes bya ba la chos ni 'di lta ste /
de bzhin nyid de nyan thos la sogs pa bgrod par mtshungs pa'i phyir theg pa gcig tu bstan to / /
bdag med par mtshungs pa'i phyir zhes bya ba ni 'di lta ste /
nyan thos la sogs pa la gang zag gi bdag med de /
bdag med pa'i phyir 'di ni nyan thos so / /
'di ni byang chub sems dpa'o zhes bya ba yang rigs pa ma yin te /
bdag med pa dang mtshungs pa'i phyir theg pa gcig tu bstan to / /
rnam par grol ba mtshungs pa'i phyir zhes bya ba ni 'di lta ste /
nyan thos la sogs pas nyon mongs pa'i sgrib pa las mtshungs par rnam par grol ba'i phyir theg pa gcig tu gsungs te /
bcom ldan 'das kyis ji skad du /
rnam par grol ba dang /
rnam par grol ba ni tha dad du dbyer med do zhes gsungs pa lta bu'o / /
rigs tha dad par gyur pa'i phyir zhes bya ba ni rigs bye brag tu gyur pa'i phyir ma nges pa'i rigs can gyi nyan thos la sogs pa yang sangs rgyas su 'grub par 'gyur bas dgongs pa de'i phyir theg pa gcig tu ston to / /
bsam pa gnyis brnyes pa'i phyir zhes bya ba ni bsam pa gnyis brnyes pa'i phyir te /
dang po ni de'i dbang gis sems can thams cad pha rol gang yin pa de ni bdag go / /
bdag gang yin pa de ni pha rol lo zhes de ltar yongs su bzung ba ste /
gang gi phyir des mngon par rdzogs par sangs rgyas pa'i phyir de dag kyang mngon par rdzogs par sangs rgyas par 'gyur ro zhes dgongs pa de'i phyir theg pa gcig tu bstan to / /
gnyis pa chos nyid mnyam pa'i bsam pa brnyes pa ni 'di lta ste /
nyan thos rnams dam pa'i chos pad+ma dkar po'i mdo las /
bcom ldan 'das kyis lung bstan pas chos nyid mnyam pa'i bsam pa thob par 'gyur ba ste /
chos kyi sku ma thob kyang mnyam pa nyid kyi bsam pa thob pa de'i dbang gis 'di snyam du sems te /
sangs rgyas kyi chos nyid gang yin pa de nyid ni bdag cag gi chos nyid do snyam du sems so / /
rnam pa gzhan du na 'khor de na byang chub sems dpa' de dag dang /
mi mthun pa yod pas bcom ldan 'das kyis lung bstan pa yin te /
des na chos nyid mnyam pa'i bsam pa brnyes pa'i phyir theg pa gcig tu gsungs so zhes bya ba'i tha tshig go / /
sprul pa'i phyir zhes bya ba ni sangs rgyas nyid nyan thos kyi theg pa pa la sogs par sprul pa ste /
bcom ldan 'das kyis ji skad du ngas mngon par dran te /
lan brgya phrag grangs med par nyan thos kyi theg pa'i mya ngan las 'das pa'i yongs su mya ngan las 'das so zhes gsungs pa lta bu ste /
dgongs pa de'i phyir theg pa gcig tu gsungs so / /
'di ltar nyan thos kyi theg pas 'dul ba'i sems can dag de lta bu mthong ba'i dbang gis mya ngan las 'das pa thob par 'gyur ba'i phyir sprul pa 'di bstan pa yin no zhes bya ba'o / /
mthar phyin phyir zhes bya ba ni theg pa 'di gcig kho na mthar phyin cing mchog tu gyur pa ste gong na gzhan theg pa mchog tu gyur pa med pa'i phyir ro / /
nyan thos la sogs pa'i theg pa ni khyad par can dang /
bcas pa ste sangs rgyas kyi theg pa'o / /
dgongs pa des na sangs rgyas bcom ldan 'das rnams kyis theg pa gcig tu gsungs pa yin no zhes 'byung ngo / /
sems can gyi khams thams cad na sems can gyi rigs rnam pa sna tshogs dbang po rtul po nyid /
dbang po 'bring nyid dang /
dbang po rnon po nyid kyi bye brag kyang med pa ni ma yin no zhes bya ba ni gsum pa yang dag pa'i don du theg pa gsum po dag la bye brag yod par bstan pa'o / /
'di yang rnam pa gnyis kyis bstan te /
gcig pa nyid ma yin par mngon par bstan pa dang /
dbang po'i dbang du mdzad nas rnam pa gsum du dbye ba'o / /
de la gcig pa nyid ma yin zhes bya ba ni 'di lta ste /
sems can gyi khams ni rigs rnam pa lnga'i bye brag med pa ni ma yin no zhes bya ba'i tha tshig go / /
de la rigs rnam pa lnga zhes bya ba ni 'di lta ste /
theg pa gsum dang /
ma nges pa dang /
rigs med pa'o / /
rigs med pa zhes bya ba ni gang gi lus la theg pa rnam pa gsum gyi mya ngan las 'da' ba'i rigs med pa gang yin pa'o / /
de la rigs yod pa yang rnam pa bzhi'o / /
dang po nyan thos kyi rigs can ni 'di lta ste /
gang gi lus la nyan thos kyi mya ngan las 'das pa'i rigs kho na yod pa gang yin pa'o / /
gnyis pa ni rang sangs rgyas kyi rigs kyi rigs can dang /
gsum pa byang chub sems dpa'i rigs can rnam pa gnyis ni nyan thos kyi rigs can bzhin du rig par bya'o / /
bzhi pa ma nges pa'i rigs can ni 'di lta ste /
gang gi lus la theg pa gsum gyi mya ngan las 'das pa'i rigs dang ldan pas sems yongs su bsgyur nas nges par bla na med pa'i byang chub la gzhol bar 'gyur ba ste /
sangs rgyas dang byang chub sems dpa' rnams kyi thugs rje chen po dang thabs kyis yongs su bzung ba'i phyir ro / /
rigs de yang rnam pa gnyis te /
ngo bo nyid kyi rigs dang /
bsten pa'i rigs so / /
rigs 'di bshad pa yang rgya gar yul pa'i slob dpon rnams so so nas bshad pa mi mthun pas kha cig na re gzod ma nas yod pa yin gyi gsar du thob pa ni ma yin no zhes ston to / /
slob dpon zla ba skyong lta bu'o / /
des chos nyid kyi sa bon kho na yod kyi gsar du thob pa ma yin no zhe'o // //
bam po nyi shu brgyad pa /
rigs kyi bu zhi ba la gcig tu bgrod pa'i nyan thos kyi rigs can gyi gang zag ni sangs rgyas rnams kyis brtson pa dang /
sbyor ba'i thabs rnam pa sna tshogs kyis gdul bar mdzad kyang byang chub kyi snying po la bzhag ste /
bla na med pa yang dag par rdzogs pa'i byang chub 'thob par byar mi nus so zhes bya ba 'di man chad ni gnyis pa zhi ba la phyogs pa'i nyan thos nges par mngon par rdzogs par 'tshang mi rgya bar bstan pa'o / /
'di yang rnam pa bzhis bstan te /
mdor bstan pa dang /
brtag pa dang /
rnam par bshad pa dang /
mjug bsdu ba'o / /
'di ni dang po ste /
'di ltar zhi ba la phyogs pa de dag rigs nges pa yin pa'i phyir sangs rgyas rnams kyis gdul bar mdzad kyang mngon par rdzogs par 'tshang rgya bar mi 'gyur ba'o / /
de ci'i phyir zhe na zhes bya ba ni gnyis pa bstan pa'o / /
'di ltar de dag rang bzhin gyis dman pa'i rigs kho na dang ldan pa'i phyir dang /
byams pa dang /
snying rje shin tu chung ba'i phyir dang /
sdug bsngal sna tshogs kyis shin tu 'jigs pa'i phyir ro zhes bya ba la sogs pas ni gsum pa rnam par bshad pa ston to / /
'di yang rnam pa gsum gyis bstan te /
rgyu rnam pa gsum spyir bstan pa dang /
snga ma'i rgyu gnyis smos nas skyon rnam pa gnyis rab tu bstan pa dang /
skyon snga ma gnyis smos nas sangs rgyas su mi 'grub par bstan pa'o / /
'di ni dang po ste /
'di ltar rigs nges pa'i theg pa gnyis po'i rigs can dag rang bzhin gyis dman pa'i rigs yin pa'i phyir 'di ni spyi'i rgyu'o / /
byams pa dang /
snying rje shin tu chung ba'i phyir zhes bya ba ni sangs rgyas kyi sgrib pa'o / /
sdug bsngal sna tshogs kyis shin tu 'jigs pa'i phyir zhes bya ba ni nyan thos kyi sgrib pa ste /
de'i phyir bla na med pa pa'i gnas bstan pa'i mdo las /
sgrib pa ni rnam pa bzhi yod de /
theg pa chen po la rgyab kyis phyogs pa ni 'dod chen pa'i sgrib pa'o / /
bdag tu lta ba la mngon par zhen pa ni mu stegs can rnams kyi sgrib pa'o / /
shin tu skyo zhing 'jigs pa dang /
ngal ba ni nyan thos kyi sgrib pa'o / /
gzhan la phan 'dogs pa la rgyab kyis phyogs pa ni rang sangs rgyas kyi sgrib pa'o zhes gsungs pas /
de'i phyir phyi ma gnyis ni theg pa pa gnyis kyi sgrib pa yin par mngon no / /
yang dag pa'i don du na theg pa gnyis kyang sgrib pa gnyis gnyis dang ldan mod kyi /
bla na med pa'i gnas bstan pa'i mdo las re zhig mtshan nyid kyi dbang du mdzad nas so so'i sgrib pa re re zhig bstan pa yin no / /
byams pa dang snying rje shin tu chung bas sems can rnams la phan 'dogs pa'i bya ba la shin tu mi phyogs par 'gyur ro / /
de sdug bsngal sna tshogs la shin tu 'jigs pas de'i phyir 'du byed mngon par 'du bya ba rnams la shin tu mi phyogs par 'gyur te zhes bya ba ni gnyis pa skyon rnam pa gnyis bstan pa ste /
mdo 'di nyid kyis brda phrad par zad do / /
nga ni nams kyang sems can la phan 'dogs pa'i bya ba la shin tu mi phyogs pa dang /
'du byed mngon par 'du bya ba rnams la shin tu mi phyogs pa dag byang chub kyi snying po la 'dug nas /
bla na med pa yang dag par rdzogs pa'i byang chub thob par 'gyur ro zhes mi ston pas zhes bya ba ni gsum pa sangs rgyas su mi 'grub par bstan pa ste /
'di ltar skyon rnam pa gnyis kyi phyir /
nams kyang bla na med pa yang dag par rdzogs pa'i byang chub tu mngon par rdzogs par 'tshang rgya bar 'gyur ro zhes mi gsung ba'o / /
de'i phyir de dag zhi ba la gcig tu bgrod pa'i nyan thos zhes bya'o zhes bstan to zhes bya ba ni bzhi pa mjug bsdu ba ste brda phrad par zad do / /
nyan thos byang chub tu yongs su 'gyur ba'i gang zag gang yin pa de ni ngas rnam grangs kyi byang chub sems dpa' yin par bstan te zhes bya ba 'di man chad ni gsum pa yongs su 'gyur ba'i nyan thos nges par sangs rgyas su 'grub par ston to / /
'di yang rnam pa bzhis bstan te /
mdor bstan pa dang /
brtag pa dang /
rnam par bshad pa dang /
mjug bsdu ba'o / /
'di'i mdo ni mdor bstan pa ste /
'di ltar yongs su 'gyur ba'i nyan thos zhes bya ba ni /
bstan bcos rnal 'byor spyod pa'i sa las bstan pa'i rigs rnam pa lnga las /
ma nges pa'i rigs can nyid do / /
yang na rim gyis 'jug pa dang cig car 'jug pa'i byang chub sems dpa' rnam pa gnyis las rim gyis go ba bzung ba ste /
de dag nges par sangs rgyas su 'grub par 'gyur ba'i phyir dam pa'i chos pad+ma dkar po'i mdo las kyang /
khyed la sogs pas spyod pa 'di dag thams cad ni byang chub sems dpa'i spyod pa yin no zhes gsungs te /
de yang 'dir bstan pa'i ma nges pa la dgongs nas gsungs pa yin no / /
gzhan yang bstan bcos mdo sde'i rgyan las /
ma nges pa'i sgrib pa'i gnyen por theg pa chen po'i mdo las /
sangs rgyas rnams kyis nyan thos sangs rgyas su 'gyur ro zhes lung bstan pa dang /
theg pa gcig kho na ste / /
gnyis pa gzhan med do zhes gsungs pa yin no zhes bshad de /
bstan bcos mngon pa sna tshogs kun las btus pa las kyang de skad du ston to / /
de ci'i phyir zhe na /
zhes bya ba ni gnyis pa brtag pa'o / /
de nyon mongs pa'i sgrib pa las rnam par grol nas gal te sangs rgyas la sogs pas bskul na shes bya'i sgrib pa las de'i sems rnam par grol ba yang thob par 'gyur te zhes bya ba ni gsum pa rnam par bshad pa ste /
'di ltar de bzhin gshegs pa rnams kyis chos bstan pas shes bya'i sgrib pa spangs nas rim gyis mi gnas pa'i mya ngan las 'das pa thob par 'gyur bas /
rigs pa des na nges par sangs rgyas su 'grub par 'gyur ba'o / /
'di ltar de dang por bdag gi don la sbyor ba'i rnam pas nyon mongs pa'i sgrib pa las rnam par grol bas de'i phyir de bzhin gshegs pas de nyan thos kyi rigs su dgongs pa'o zhes bya ba ni bzhi pa mjug bsdu ba ste /
nyan thos de yang bstan pa rnams las so so nas bshad pa mi mthun pas /
kha cig las ni rnam pa gnyis so zhes bshad de /
'di lta ste /
zhi ba la phyogs pa dang /
yongs su 'gyur ba'i nyan thos mdo 'di nyid dang /
dgongs pa zab mo rnam par dgrol ba'i mdo las gsungs pa lta bu'o / /
kha cig las ni rnam pa gsum mo zhes bshad do /
'di lta ste /
byang chub las phyir mi ldog pa dang /
zhi ba'i nyan thos dang /
mngon pa'i nga rgyal can te /
'phags pa lang kar gshegs pa'i mdo las ming kho nas bkod nas rnam par bshad pa lta bu'o / /
gzhan yang rnam pa gsum po 'di lta ste /
sprul pa dang /
smon lam dang /
chos nyid kyi ste /
bstan bcos rnal 'byor spyod pa'i sa las bshad pa lta bu'o / /
de'i phyir bstan bcos de nyid las /
gzhan yang ji ltar nyan thos kyi theg pa rnam par gzhag ce na /
smras pa /
rgyu rnam pa gsum gyis te /
sprul pa'i phyir dang /
smon lam gyi phyir dang /
chos nyid kyi phyir ro / /
de la sprul pa'i phyir zhes bya ba ni 'di lta ste /
'dul ba'i dbang gis de bzhin gshegs pas de dang der nyan thos sprul par mdzad pa gang yin pa'o / /
smon lam gyi phyir zhes bya ba ni 'di lta ste /
gang zag nyan thos kyi theg par smon lam btab pa dag nyan thos zhes bya bar rnam par 'jog par mdzad pa gang yin pa'o / /
chos nyid kyi phyir zhes bya ba ni 'di lta ste /
gang zag gang rang bzhin gyis snying rje chung ba dang /
sdug bsngal rnams kyis 'jigs pa'i rgyu de gnyis kyis gzhan gyi don kyang mi 'dod pa /
gzhan dag gi don du 'khor ba yang mi 'dod pas chos nyid de la gnas pa'i phyir nyan thos su 'dogs par mdzad pa'o /
gzhan yang chos nyid mngon par rdzogs par byang chub pa'i phyir te /
'di ltar rnam par gzhag pa'i bden pa dag la skrag pa'i rnam pas shas cher 'jug pa des na yongs su rdzogs pa thob par 'gyur ro / /
nyan thos kyi theg pa ji lta ba de bzhin du rang sangs rgyas kyang de bzhin te /
de ni sangs rgyas rnams 'byung ba med kyang mngon par rdzogs par byang chub par 'gyur bas khyad par du 'phags pa yin no / /
byang chub sems dpa' ni de las bzlog pa'i rgyu rnam pa gsum kho nas blta bar bya'o zhes bstan to / /
kha cig las ni rnam pa bzhi pa nges pa dang /
mngon pa'i nga rgyal can dang /
byang chub las phyir ldog pa dang /
sprul pa'o zhes ston te /
dam pa'i chos pad+ma dkar po'i 'grel pa las /
ming bkod nas rnam par ma bshad pa lta bu'o / /
yang kha cig rnam pa bzhi po ston pa ni sprul pa dang /
mngon pa'i nga rgyal can dang /
byang chub yongs su 'gyur ba dang /
zhi ba la gcig tu phyogs pa'o zhes ston te / /
bstan bcos rnal 'byor spyod pa'i sa las ji skad du /
nyan thos rnam pa bzhi gang zhe na /
sprul pa'i nyan thos dang /
mngon pa'i nga rgyal can gyi nyan thos dang /
byang chub tu yongs su 'gyur ba'i nyan thos dang /
zhi ba bgrod pa gcig pa'i nyan thos so / /
de la sprul pa'i nyan thos ni byang chub sems dpa' sems can rnams 'dul ba'i phyir sprul pa gang yin pa'o / /
de las mngon pa'i nga rgyal can gyi nyan thos ni gang zag la bdag med tsam gyi shes pa dang /
chos bdag med pa la log par mngon par zhen pa'i shes pas dag par rtog pa gang yin pa'o / /
de la byang chub tu yongs su 'gyur ba'i nyan thos ni dang po nyid nas snying rje shin tu chung ba'i rigs can du gyur pa las de bzhin gshegs pa dang nye bar gnas pa'i phyir sangs rgyas kyi chos rgya chen po dag la yon tan du 'du shes pa yongs su bsgoms pa'i rgyud can du gyur pas /
de mthar thug par gyur cing /
zag pa med pa'i dbyings la gnas kyang /
sangs rgyas rnams kyis yang dag par bskul bar mdzad /
'jug par mdzad cing thabs nye bar ston par mdzad de /
de rgyu des na byang chub chen po la mngon par gzhol bar byed pa gang yin pa'o / /
de de ltar byang chub chen po la mngon par gzhol bar byed mod kyi /
zhi ba la mngon par dga' ba nyid kyi phyir de sbyor ba de la rtogs pa shin tu bul bar 'gyur te /
sangs rgyas kyi rigs can dang po sems bskyed pa ni de lta bur mi 'gyur ro / /
de la zhi ba'i bgrod pa gcig pa'i nyan thos ni dang po nyid nas snying rje shin tu chung ba'i rigs can yin pa'i phyir dang /
gcig tu sems can gyi don la mi phyogs pa'i phyir dang sdug bsngal gyis 'jigs pa'i phyir mya ngan las 'das pa la gnas pa'i bsam pa can kho nar 'gyur zhing /
byang chub chen po mngon par bsgrub pa'i skal ba med pa gang yin pa'o zhes bstan pa lta bu'o / /
yang kha cig rnam pa bzhi'o zhes bstan pa ni 'di lta ste /
sprul pa'i nyan thos dang /
mngon pa'i nga rgyal can gyi nyan thos dang /
byang chub tu smon lam btab pa'i nyan thos dang /
'gog pa'i ting nge 'dzin gyi nyan thos so zhes ston te /
'phags pa dkon mchog brtsegs pa'i 'grel pa las ji skad du bstan pa lta bu'o / /
de las 'byung ba yang bstan bcos rnal 'byor spyod pa'i sa las nyan thos rnam pa bzhi bstan pa nyid yin te /
ming tha dad kyang don gcig pa'i phyir 'dir ma bstan te /
ci'i phyir bstan pa rnams las grangs mang nyung mi mthun par gyur zhe na /
yang dag pa'i don du na rnam pa bzhi kho na ste /
rnal 'byor spyod pa'i sa la sogs pa las bstan pa kho na bzhin no / /
de la bye brag yod pa yang rnal 'byor spyod pa'i sa la sogs pa las bzhi zhes bstan pa ni nyan thos thams cad bsdus pa yin no / /
dam pa'i chos pad+ma dkar po'i 'grel pa las /
byang chub las phyir ldog pa zhes 'byung ba ni dang po nyid nas ldog par ma gyur pa ma bsdus pas de'i phyir 'dir 'phags pa dkon mchog brtsegs pa dang /
rnal 'byor spyod pa'i sa las bstan pa ni mchog tu bzang ngo / /
yang na dam pa'i chos pad+ma dkar po'i mdo'i 'grel pa las /
byang chub las phyir ldog pa zhes bstan pa ni bye brag smos nas spyi rab tu bstan pa yin te /
yongs su 'gyur ba'i phyogs gcig pa yin pa'i phyir ji ltar sems pas 'du byed kyi phung po bsdus pa lta bu'o / /
'phags pa lang kar gshegs pa las gsum zhes gsungs shing /
sprul pa bkol ba ni yang dag pa'i nyan thos ma yin pa'i phyir mdor bsdus nas ma bstan pa yin no / /
rnal 'byor spyod pa'i sa las sprul pa zhes 'byung ba ni bstan bcos rnams las sprul pa'i nyan thos zhes bstan pa nyid do / /
chos nyid kyi 'byung ba ni nges pa'i nyan thos zhes bstan pa nyid do / /
smon lam btab pa zhes 'byung ba ni yongs su 'gyur ba'i nyan thos bstan pa nyid de /
sngar nyan thos kyi theg par smon lam btab pa'i 'og tu phyis smon lam chen po btab pa ni smon lam btab pa zhes kyang bya /
yongs su 'gyur ba zhes kyang bya'o / /
gang gis byang chub chen po la gzhol ba'i sems bskyed pa de ni byang chub sems dpa'i smon lam gyis bsdus pas nyan thos zhes mi bya'o / /
mngon pa'i nga rgyal can gang yin pa de ni smon lam gyis bsdus pa 'am /
yang na smon lam dang /
chos nyid gnyis kyis bsdus pa'i phyir de las ma bstan to / /
mdo 'di nyid las sprul pa dang mngon pa'i nga rgyal can ma bstan pa yang gong ma bzhin du rig par bya'o / /
gzhan yang don dam yang dag 'phags 'di ltar ngas legs par gsungs pa /
legs par bcas pa'i chos 'dul ba shin tu rnam par dag pa'i bsam pas bshad pa /
legs par bstan pa'i chos la ni sems can rnams kyi mos pa rnam pa sna tshogs kyi rim pa yang snang ste zhes bya ba 'di man chad ni lnga pa ngo bo nyid med par ston pa'i bstan pa las brtsams nas /
mos pa mi mthun par gyur pa rnam par 'byed do / /
'di yang rnam pa gsum gyis bstan te /
bstan pa la brten nas mos pa tha dad par gyur pa mdor bstan pa dang /
rigs kyi bu zhes bya ba man chad kyis bstan pa la brten nas mos pa tha dad par gyur pa rgya cher rnam par 'byed pa dang /
rigs kyi bu zhes bya ba man chad kyis bstan pa la brten nas mos pa tha dad par gyur pa bshad pa spyi'i mjug bsdu ba bstan pa ste 'di ni dang po'o / /
mdo'i tshig 'di la yang bshad pa rnam pa gsum yod de /
kha cig na re legs par gsungs pa zhes bya ba ni sde snod rnam pa gsum las mdo sde'i sde snod do / /
legs par bcas pa'i chos zhes bya ba ni chos mngon pa'i sde snod do / /
'dul ba zhes bya ba ni 'dul ba'i sde snod nyid do zhe'o / /
kha cig na re legs par gsungs pa zhes bya ba ni rnam pa gsum las [(]mod [,]mdo [)]sde'i sde snod dang /
chos mngon pa'i sde snod do / /
legs par bcas pa'i chos 'dul ba zhes bya ba ni 'dul ba'i sde snod do zhe'o / /
kha cig na re legs par gsungs pa legs par bcas pa zhes bya ba ni sde snod gsum spyir smos pa yin te /
de bzhin gshegs pas chos legs par gsungs shing legs par bcas pa'i phyir ro / /
'dul ba zhes bya ba ni sde snod gsum char la yang sdig pa 'dul ba'i nus pa yod pas 'dul ba zhes bya'o / /
'gog pa zhes kyang bya ste /
sde snod gsum char la yang sdig pa 'gog pa'i don yod pa'i phyir ro zhe'o / /
slob dpon ngo bo nyid med kyis byas pa theg pa chen po bsdus pa'i 'grel pa las kyang /
yang na dge ba thams cad kyis sdig pa rnams 'gog par nus pas na 'dul ba zhes bya'o zhes bshad do / /
legs par gsungs pas legs par bcas pa zhes bya ba ni bstan bcos rnal 'byor spyod pa'i sa las /
rigs pas bsdus pa'i phyir dang /
yon tan khyad par can yongs su 'dzin pa'i phyir dang /
tshig dang don zur phyin pa ste /
tshig 'bru yongs su rdzogs pa'i phyir legs par gsungs pa zhes bya'o / /
bslab pa'i gnas thams cad 'cha' bar mdzad pa'i phyir legs par bcas pa zhes bya'o zhes bshad do / /
chos 'dul ba zhes bya ba ni bstan bcos rnal 'byor spyod pa'i sa las /
'phags pa'i lam yan lag brgyad kyis yang dag pa'i rigs pa khong du chud pa'i phyir chos zhes bya'o / /
nyon mongs pa thams cad 'gog pa'i phyir 'dul ba zhes bya'o / /
shin tu rnam par dag pa'i bsam pas bshad pa zhes bya bas ni chos ston par nus pa'i bsam pa bstan te /
chos ston pa'i bsam pa de yang so so nas bshad pa mi mthun pas slob dpon klu sgrub kyis bshad pa dang sbyar na chos ston pa ni rnam pa gnyis yod de /
dang po 'khor ba dang bcas pa'i gang zag gis chos ston par byed pa gang yin pa de ni nges par rtog pa dang dpyod pa la gnas nas so / /
gnyis pa chos kyi sku'i byang chub sems dpas chos ston pa gang yin pa de ni rtog pa dang dpyod pa la mi gnas par ston to zhes bstan te /
de'i phyir shes rab kyi pha rol tu phyin pa'i 'grel pa las /
gzhan yang de'i tshe byang chub sems dpa' rtag par bsam gtan dang ting nge 'dzin la zhugs la zhugs nas sems bsdus te /
mi g.yo bas rtog pa dang dpyod pa mi 'byung yang /
phyogs bcu'i sems can thams cad la sgra skad tshad med pas chos ston cing yongs su grol bar byed pa gang yin pa de ni bsam gtan gyi pha rol tu phyin pa zhes bya'o / /
mdo dag las sngar rtog pa dang dpyod pas bsams nas de'i 'og tu gdod chos 'chad par byed do zhes gsungs pa dang sbyar na bsam gtan dang ting nge 'dzin la zhugs pa'i tshe /
ngag gi rtog pa dang dpyod pa med pas chos ston par 'gyur ba'i mi rigs na /
ci'i phyir khyod bsam gtan dang ting nge 'dzin la gnas pa rtog pa dang dpyod pa mi 'byung bar yang sems can la chos ston par byed ces bstan /
smras pa /
gang 'khor ba dang bcas pa'i gang zag de dag ni ting nge 'dzin la zhugs pa'i tshe /
sngar ngag gi rtog pa dang dpyod pa la gnas nas /
de'i 'og tu chos ston par byed kyang chos kyi sku'i byang chub sems dpa' ni skye shi'i lus dang bral te /
chos thams cad rtag tu gnas shing ting nge 'dzin gyi mtshan nyid lta bur khong du chud pas rnam par g.yeng ba'i chos kyang mi gsal la chos kyi sku'i byang chub sems dpa' sprul pa tshad med pas sems can la chos kyang ston yang sems la rnam par rtog pa med de / /
ji ltar lha ma yin gyi pi wang rtag par rang nyid las sgra byung zhing /
gzhan gyis rig pa med par yid bzhin du gyur pa yang rnam par g.yeng ba med pa'i sems dang /
yongs su 'dzin pa med pa'i sems dang /
bsod nams kyi rnam par smin pa las skyes pa'i phyir yid bzhin du sgra 'byung ba ltar chos kyi sku'i byang chub sems dpa' yang de bzhin du rnam par rtog pa med pa dang /
rnam par g.yeng ba med pa'i sems la chos bshad pa'i mtshan nyid med par yang bsod nams dang /
bsam gtan dang /
ting nge 'dzin dang /
ye shes tshad med pas rgyu dang rkyen byas pa'i phyir chos kyi sku'i byang chub sems dpa' de las chos kyi sgra skad rnam pa sna tshogs mos pa ji lta ba bzhin du 'byung ngo zhes bshad de /
rgya cher de nyid las bstan pa bzhin no / /
rtog pa dang dpyod pa mi mnga' bar chos ston pa'i nang na de bzhin gshegs pa mchog tu gyur pa'i phyir /
shin tu rnam par dag pa'i bsam pas bshad pa zhes gsungs so zhe'o / /
slob dpon nye ba'i 'od kyis bshad pa dang sbyar na ni sa brgyad pa yan chad la rtog pa dang dpyod pa med par yang chos ston to zhes bshad de /
de la rtog pa dang dpyod pa ni zag pa dang bcas pa kho na'o zhes bshad pa'i phyir rtog dpyod gnyis med de /
chos bstan pa'i nang na de bzhin [(]gshags [,]gshegs [)]pa mchog tu gyur pa'i phyir shin tu rnam par dag pa'i bsam pas bshad pa zhes gsungs so zhe'o / /
slob dpon chos skyong gis bshad pa'i gzhung dang sbyar na ni rdo rje lta bu'i ting nge 'dzin man chad kyis byang chub sems dpa' rnams 'dul ba'i ched du chos ston pa ni nges par rtog pa dang dpyod pa la ltos dgos te /
'di ltar sman dang nad yongs su shes par gyur pa'i phyir rigs pa des na sa brgyad pa yan chad zag pa med pa'i rtog pa dang dpyod pas kyang chos ston par nus so / /
sangs rgyas kyi sa ni yon tan mthar thug pa'i phyir rtsol ba yang mi mnga' bas rtog dpyod la mi ltos par chos ston par spyod do zhes ston te /
de'i phyir bstan bcos rnam par rig pa tsam du grub pa las /
yon tan gyi mthar phyin pa dag ni sman dang nad yongs su mi shes pa'i phyir rjes la thob pa'i ye shes kyis gzhan dag la chos ston pas nges par rtog pa dang dpyod pa la ltos so / /
sangs rgyas kyi sa la ni rtsol ba mi mnga' bar ston to zhes bshad pas de'i phyir shin tu rnam par dag pa'i bsam pas bshad pa zhes gsungs so zhe'o / /
gal te sa bcu'i byang chub sems dpa' dag rtog pa dang dpyod pa la brten nas chos ston pa yin /
shes rab kyi pha rol tu phyin pa'i 'grel pa las bstan pa ji ltar shes shing rnam par bshad par bya zhe na /
smras pa /
bstan bcos mdzad pa rnams kyi dgongs pa tha dad pas brda sprod cing rnam par bshad par mi rung ste /
shes rab kyi pha rol tu phyin pa'i 'grel pa las ji skad du /
rtog pa dang dpyod pa gnyis ka 'byung ngo zhes bshad pa dang /
'phags pa byams pa la sogs pas gnyis ka mi 'byung ngo zhes bstan pa 'di lta bu la sogs pa'i tha dad pa ni gcig kho na ma yin pa'i brda sprod cing bshad du mi rung ngo / /
slob dpon chos skyong gis bshad pa'i gzhung dang sbyar na ni sa bdun pa man chad ni thams cad kyang rtog pa dang dpyod pa la gnas la /
rdo rje lta bu'i ting nge 'dzin ni bsam gtan bzhi pa yin te /
rtog pa dang dpyod pa yang med pas chos bshad par yang mi 'gyur ro zhe na /
smras pa /
bsam gtan bzhi pa ni rtog pa dang dpyod pa med kyang sngar sa 'og ma'i rtog pa dang dpyod pa bskyed pa'i dbang gis mnyam pa nyid du byang chub pa'i gnas skabs su yang chos ston cing /
'gog pa'i snyoms par zhugs pa las ma langs par yang spyod lam rnams ston to / /
bshad pa 'di sbyar na legs par bstan pa'i chos la zhes bya ba ni bshad par bya ba'i bstan pa rnams la bya ste /
bstan bcos rnal 'byor spyod pa'i sa las /
bcom ldan 'das kyis chos ni rnam pa bzhi'i sgo nas legs par gsungs pa yin par rig par bya ste /
dang po ni zhi ba la gzhol bar byed pa ste /
phung po'i lhag ma dang bcas pa'i mya ngan las 'das pa'i dbyings thob par byed pa'i phyir ro / /
gnyis pa ni mya ngan las 'da' bar byed pa ste /
phung po'i lhag ma med pa'i mya ngan las 'das pa'i dbyings 'thob par byed pa'i phyir ro / /
gsum pa ni byang chub tu 'gro bar byed pa ste /
nyan thos dang rang sangs rgyas dang /
bla na med pa yang dag par rdzogs pa'i byang chub thob par byed pa'i phyir ro / /
bzhi pa ni bde bar gshegs pas rnam par phye nas bstan pa ste /
shin tu mthar thug pa dang mngon sum du myong ba bla na med pa'i ston pa chen pos rab tu phye nas bstan pa'i phyir zhes bstan te /
don gong ma de lta bu dag dang ldan pa'i phyir legs par bstan pa'i chos la zhes gsungs so / /
sems can rnams kyi mos pa rnam pa sna tshogs kyi rim pa yang snang ste zhes bya bas ni bsam pa mi mthun par gyur pa nyid yang dag par ston to / /
de yang rnam pa bzhi ste /
bstan pa dang don shes shing mngon par yid ches pa dang /
bstan pa kho na la mngon par yid ches shing don mi shes pa dang /
bstan pa la mngon par yid ches shing /
don la mngon par yid mi ches pa dang bstan pa dang don gnyi ga la mngon par yid mi ches pa yang yod pas de'i phyir rnam pa sna tshogs zhes gsungs te phyis 'og nas ston to / /
rigs kyi bu de bzhin gshegs pa ni 'di ltar ngo bo nyid med pa nyid rnam pa gsum po dag gi dgongs pa zhes bya ba 'di man chad ni gnyis pa bstan pa la brten nas mos pa tha dad par gyur pa rgya cher rnam par 'byed pa ston to / /
'di yang rnam pa gnyis kyis bstan te /
brten pa'i bstan pa nyid smos pa dang /
mdo sde de las zhes bya ba man chad kyis sems can gyi bsam pa mi mthun par gyur pa nyid yang dag par bstan pa'o / /
dang po yang rnam pa gnyis te /
bstan pas brten pa'i rigs pa nyid bstan pa dang /
rigs pa nyid las brtsams nas bstan pa gsungs par gyur pa bstan pa'o / /
'di ni dang po ste /
'di ltar ngo bo nyid med pa rnam pa gsum ston pa drang ba'i don gsang ba'i mtshan nyid kyi bstan pa nyid bstan pa'i gnas su gyur pas so / /
zab mo nyid las brtsams nas drang ba'i don gyi mdo gsang ba'i mtshan nyid kyi chos rnams kyi dgongs pa brjod pa 'di lta ste /
chos thams cad skye ba med pa /
'gag pa med pa /
gzod ma nas zhi ba dang /
rang bzhin gyis yongs su mya ngan las 'das pa'o zhes ston to zhes bya ba ni gnyis pa rigs nyid las brtsams nas bstan pa gsungs par gyur pa bstan pa'o / /
mdo'i tshig 'di yang rnam pa gsum gyis bstan te /
bstan pa gsungs pa'i dgongs pa bstan pa dang /
bstan pa gsang ba nyid du bstan pa dang /
bstan pa gsang ba nyid gang yin pa bstan pa'o / /
dgongs pa zab mo zhes bya ba ni 'di lta ste /
ngo bo nyid med pa rnam pa gsum thob cing khong du chud par gyur pa'i dgongs pa shin tu zab pa nyid do / /
drang ba'i don gyi mdo gsang ba'i mtshan nyid kyi chos rnams kyi dgongs pa brjod pa zhes bya ba ni bstan pa gsang ba nyid du bstan pa ste /
'di ltar 'phags pa rnams kyi gsung rab mkhyud pa dang /
mngon du ston pa mi mtshungs pas 'dir yod pa nyid mkhyud nas med pa nyid rab tu bstan pa'i phyir gsang ba zhes bya ba zhes gsungs so / /
chos rnams kyi dgongs pa zhes bya ba ni 'di lta ste /
gces pa bsdus pa'o / /
de ni 'di skad du 'di ltar dgongs pa'i dbang gis drang ba'i don gyi mdo las /
ngo bo nyid med pa rnam pa gsum gyi gsang ba'i mtshan nyid las brtsams nas chos thams cad ngo bo nyid med pa la sogs pa nyid du gsungs so zhes bstan par 'gyur ro / /
de la chos kyi dgongs pa zhes bya ba ni 'di lta ste /
chos thams cad ngo bo nyid med pa la sogs par gsungs pa nyid de / /
'dis ni gsum pa bstan pa gsang ba nyid gang yin pa rab tu bstan pas snga ma bzhin du rab tu dbye zhing rgya cher bshad par bya'o / /
mdo sde de las sems can gang dag dge ba'i rtsa ba chen po bskyed pa sgrib pa yongs su dag pa /
rgyud yongs su smin pa /
mos pa mang du bsgoms pa /
bsod nams dang /
ye shes kyi tshogs chen po rab tu bsags pa zhes bya ba 'di man chad ni gnyis pa sems can gyi bsam pa mi mthun par gyur pa nyid yang dag par bstan pa'o / /
'di yang rnam pa bzhis bstan te /
dngos po lnga yang phun sum tshogs la /
mngon par yid ches pa'i gang zag bstan pa dang /
dngos po lnga phun sum tshogs par ma gyur la mngon par yid ches pa dang ldan pa'i gang zag bstan pa dang /
mngon par yid ches pa skyes kyang sgra'i rjes su mngon par zhen pa'i gang zag bstan pa dang /
dngos po lnga yang gtan med la mngon par yid ches pa yang med pa'i gang zag bstan pa'o / /
gang zag bzhi po de dag kyang dge ba'i rtsa ba bskyed pa la sogs pa'i dngos po lnga'i mang nyung las gang zag rnam pa drug tu dbye ste /
dngos po lnga phun sum tshogs pa dang /
rnam pa bzhi dang ldan pa gcig ma tshang ba dang /
rnam pa gsum dang ldan la gnyis ma tshang ba dang /
rnam pa gnyis dang ldan la gsum ma tshang ba dang /
rnam pa gcig ma tshang la bzhi dang ldan pa dang /
dngos po lnga gnas med pa'o / /
dngos po yang rnam pa gnyis te /
dngos po lnga yongs su smin pa bstan pa dang /
de dag gis zhes bya ba man chad kyis bstan pa thos nas khong du chud par gyur pa bstan pa ste /
'di ni dang po'o / /
de dag gis chos de thos na /
nga'i dgongs te bshad pa shin tu zab pa yang dag pa ji lta ba bzhin du shes shing zhes bya ba la sogs pas ni gnyis pa bstan pa thos nas khong du chud par gyur par ston to / /
'di yang rnam pa gnyis te /
bstan pa thos nas khong du chud pa nyid bstan pa dang /
yang dag pa ji lta ba bzhin du khong du chud pa'i phan yon bstan pa'o / /
'di ni dang po ste /
'di ltar chos thos par gyur pa'i dbang gis de bzhin gshegs pas dgongs te gsungs pas rab tu phye ba'i don yang dag pa ji lta ba bzhin du khong du chud par gyur pa'o / /
chos de dag la yang shin tu mos pa skye bar 'gyur la /
don de yang phyin ci ma log pa'i shes rab kyis yang dag pa ji lta ba bzhin du rtog par 'gyur ro / /
rtogs pa 'di la brten nas shin tu goms par byas pa'i phyir /
myur ba myur ba kho nar shin tu mthar thug pa nyid kyang thob par 'gyur te /
zhes bya ba la sogs pas ni gnyis pa yang dag pa ji lta ba bzhin du khong du chud pa'i phan yon ston to / /
'di yang rnam pa gnyis kyis bstan te /
khong du chud pa'i phan yon nyid bstan pa dang /
de bzhin gshegs pa la mngon par yid ches pa'i phan yon bstan pa ste /
'di ni dang po'o / /
mdo'i tshig 'di yang rnam pa gnyis su dbye ste /
chos la mos pa bstan pa dang /
don la mos pa bstan pa'o / /
don la mos pa yang rnam pa gsum du dbye ste /
mthong ba'i lam gyis yang dag pa ji lta ba bzhin du khong du chud par gyur pa bstan pa dang /
bsgom pa'i lam la gnas pas rtog pa de nyid la brten nas shin tu goms par byed pa bstan pa dang /
mthar thug pa la gnas pas myur ba kho nar bla na med pa'i byang chub kyi mya ngan las 'das pa thob par 'gyur bar bstan pa'o / /
nga la yang shin tu dad pa bskyed nas /
de bzhin gshegs pa de ni yang dag par rdzogs pa'i sangs rgyas chos thams cad las mngon par rdzogs par sangs rgyas pa yin par rab tu shes so zhes bya ba ni gnyis pa de bzhin gshegs pa la mngon par yid ches pa'i phan yon bstan pa'o / /
sems can gang dag dge ba'i rtsa ba chen po bskyed pa dang /
sgrib pa yongs su dag pa dang /
rgyud yongs su smin pa dang /
mos pa mang du bsgoms pa ma yin pa /
bsod nams dang ye shes kyi tshogs chen po bsags par ma gyur pa zhes bya ba 'di man chad ni gnyis pa dngos po lnga phun sum tshogs par ma gyur la mngon par yid ches pa dang ldan pa'i gang zag bstan pa'o / /
'di yang rnam pa gnyis te /
dngos po lnga dang ldan par ma gyur pa bstan pa dang /
mngon par yid ches pa nyid bstan pa ste /
'di ni dang po'o / /
'di ni rnal 'byor pa dag dngos po lnga po dag dang ldan par ma gyur kyang /
dngos po rnam pa bzhi mngon par 'grub pa'i dbang gis mngon par yid ches pa ni skyed do zhes ston to / /
dngos po bzhi'i bye brag ni sngar bshad pa bzhin no / /
de'i rang bzhin drang zhing drang po'i rang bzhin can du gyur pa /
rtog pa dang sel nus pa'i mthu med kyang /
rang gi lta ba mchog tu 'dzin pa la mi gnas pa zhes bya ba la sogs pas ni gnyis pas mngon par yid ches pa nyid ston to / /
'di yang rnam pa gsum gyis bstan te /
rang gi lta ba la de mi gnas par yid ches pa nyid bstan pa dang /
mdo sde dag ces bya ba man chad kyis mngon par yid ches pa'i dbang gis rang nyid khyad du bsad nas gnas par bstan pa dang /
mdo sde de dag la zhes bya ba man chad kyis bdag nyid la sman pa'i dbang gis bsod nams dang ye shes kyi tshogs sogs par bstan pa'o / /
dang po yang rnam pa gsum du dbye ste /
rang gi lta ba la mi gnas pa bstan pa dang /
bstan pa thos pas mngon par yid ches pa skye bar bstan pa dang /
mngon par yid ches pa'i mtshan nyid rab tu bstan pa'o / /
'di ni dang po ste /
de'i rang bzhin drang po zhes bya ba ni dad pa nyid de /
de'i phyir 'phags pa dri ma med par grags pas bstan pa'i mdo las /
drang po'i sems ni byang chub kyi snying po'o zhes gsungs pas drang po'i sems ni mngon par yid ches pa'i sems la bya'o / /
'phags pa shes rab kyi pha rol tu phyin pa'i 'grel pa las kyang /
sangs rgyas kyi chos kyi rgya mtshor ni dad pas 'jug par nus so zhes bstan pa'i phyir drang po zhes bya ba ni mngon par yid ches pa la bya bar mngon no / /
de ni 'di skad du drang po nyid du gyur pa'i phyir / /
shes rab kyi stobs kyis 'phags pa'i gsung rab las gsungs pa gang yin pa dang /
ma yin pa'i rigs pa nyid rab tu sel bar mi nus kyang /
rang gi lta ba mchog tu 'dzin pa la mi gnas shing /
yang nges pa'i don gyi mdo sde yongs su tshol bar rtsol ba'i phyir drang ba'i don gyi mdo sde dag las sgra ji bzhin du mngon par zhen par mi byed do zhes bstan par 'gyur ro / /
de dag gis ni chos de thos na nga'i dgongs te bshad pa shin tu zab pa yang dag pa ji lta ba bzhin du shes pa'i mthu med mod kyi /
'on kyang chos de la mos par byed cing /
yongs su dag pa'i dad pa yang skye bar 'gyur te zhes bya ba ni gnyis pa bstan pa thob pas mngon par yid ches pa skye bar bstan pa ste /
de rang gi lta ba mchog tu 'dzin pa la mngon par yid ches pa dang /
de chos thos pa'i dbang gis dgongs te gsungs pa khong du chud pa'i mthu med mod kyi /
'on kyang bstan pa de la mngon par yid ches pa'i sems skyed par byed pa'o / /
mdo sde 'di dag ni de bzhin gshegs pas gsungs pa zab pa zab par snang ba /
stong pa nyid dang ldan pa mthong bar dka' ba /
rtogs par dka' ba /
dpyod mi nus pa /
rtog ge'i spyod yul ma yin pa /
zhib mo brtags pa /
mkhas shing mdzangs pas rig pa yin no zhes mos par byed do zhes bya ba gsum pa mngon par yid ches pa'i mtshan nyid rab tu bstan pa'o / /
'di ltar mdo sde 'di'i don rnam pa drug dang ldan pas shin tu zab pa yin no zhes mngon par yid ches pa ste /
dang po mdo sde 'di dag ni zhes bya ba la sogs pas ni mdo sde de bzhin gshegs pas gsungs pa yin par yid ches pa'i phyir zab pa yin no / /
gnyis pa zab pa zab par snang ba zhes bya ba ni mdo sde des shin tu zab pa'i don gsal bar rab tu phye ba'i phyir rab tu phye ba zab pa zhes bya'o / /
gsum pa stong pa nyid dang ldan pa zhes bya ba ni 'phags pa'i gsung rab de stong pa nyid kyi rang bzhin kho na yin pa'i phyir stong pa nyid dang 'brel pas na de'i phyir stong pa nyid dang ldan pa zhes bya'o / /
bzhi pa mthong bar dka' ba rtogs par dka' ba zhes bya ba ni mdo sde de so so'i skye bo dag gis mthong bar mi nus shing theg pa pa gnyis kyis kyang rtogs par mi nus pas so / /
yang na so so'i skye bo dang theg pa pa gnyis kyis mthong ba dang rtogs par mi nus pa'i phyir mthong bar dka' ba rtogs par dka' ba zhes bya'o / /
lnga pa dpyod mi nus pa zhes bya ba la sogs pas ni 'phags pa'i gsung rab de rtog ge'i spyod yul las shin tu 'das pa'i phyir dpyad du med par gyur pa'o / /
de la dpyod pa zhes bya ba ni khams gsum pa zag pa dang bcas pa'i sems dang sems las byung ba'i chos so / /
yang na dpyod pa zhes bya ba ni gzhan du 'gyur ba las rtog pa dang dpyod pa'i chos gnyis so / /
drug pa zhib mo zhes bya ba la sogs pas ni 'phags pa'i gsung rab de byang chub sems dpa' sa la gnas pa zhib mo brtags pa mkhas shing mdzangs pa dag gis khong du chud par 'gyur bas so // //
bam po nyi shu dgu pa /
mdo sde de dag gi don bstan pa dag bdag mi shes so snyam nas 'dug ste /
'di skad ces sangs rgyas rnams kyi byang chub ni shin tu zab la /
chos rnams kyi chos nyid kyang shin tu zab pas de bzhin gshegs pa kho na rab tu mkhyen gyi /
bdag gis shes par bya ba ni ma yin no zhes bya ba ni 'di man chad ni gnyis pa mngon par yid ches pa'i dbang gis rang nyid khyad du bsad nas gnas par bstan pa'o / /
'di yang rnam pa gnyis su dbye ste /
bstan pa'i don la bdag nyid khyad du bsad nas gnas pa dang /
bstan pa gsung ba po la brten nas /
bdag nyid khyad du bsad nas gnas pa ste /
'di ni dang po'o / /
'di ltar mdo sde zab mo de dag las bstan pa'i don dag la rang nyid kyi shes pa khyad du bsad nas bdag ni mi shes pa yin no snyam nas 'di skad ces sangs rgyas rnams la ni byang chub brnyes pas yang dag pa dang /
kun rdzob kyi mkhyen pa gnyis mnga' bas shin tu zab pa yin pa des mngon sum du mdzad pa chos rnams kyi chos nyid yang dag pa dang /
kun rdzob rnam pa gnyis kyang shin tu zab cing gzung ba dang 'dzin pa dang bral ba'i ngo bo nyid yin pa'i phyir /
de bzhin gshegs pa nyag gcig gis mkhyen gyi /
bdag cag gi shes pa dman pas shes par bya ba ni ma yin no snyam du sems pa ste /
bstan bcos bye brag tu bshad pa chen po las ji skad du /
chos rnams kyi chos nyid kyi rnam pa ni shin tu zab cing gya nom pas thams cad mkhyen pa kho nas mthar thug pa yin no zhes bstan pa dang /
phreng ldan ma'i mdo las /
rigs kyi bu gang gis chos rnams ni shin tu zab pa nyid la bdag nyid kyis rtogs par mi nus pa des ji skad du /
de ni bcom ldan 'das kyis mkhyen gyi /
bdag gi spyod yul ni ma yin pas sangs rgyas nyag gcig gis mkhyen to zhes bya ba la sogs pa gsungs pa lta bu'o / /
de bzhin gshegs pa rnams ni mos pa rnam pa sna tshogs kyi sems can de dag la yang dag pa'i chos kyi bstan pa 'jug par mdzad pas de bzhin gshegs pa rnams ni mkhyen pa dang /
gzigs pa mtha' yas pa yin gyi /
bdag cag gi shes pa dang /
mthong ba ni ba lang gi rjes tsam mo snyam nas zhes bya ba ni gnyis pa bstan pa gsung ba po la bstan nas bdag nyid khyad du bsad nas gnas pa ston to / /
'di ltar de bzhin gshegs pa rnams ni sems can gang rjes su gzung bar mdzad pa de dag gi mos pa'i rjes su yang dag pa'i chos kyi bstan pa 'jug par mdzad pas /
ston par mdzad pa'i mkhyen pa la tshad dang mtha' med pa yin gyi /
bdag cag gi shes pa dang /
mthong ba ni bcom ldan 'das kyi mkhyen pa dang gzigs pa la ltos na /
dper na ba lang gi rmig rjes kyi chus rgya mtsho chen po'i chu dang bsgrun pa bzhin no snyam du sems pa'o / /
dgongs pa zab mo rnam par dgrol ba'i mdo las ni /
de bzhin gshegs pa rnams kyi mkhyen pa ni mtha' med pas mkhyen par bya ba ni rgya mtsho bzhin no / /
bdag gi shes pa dang mthong ba ni ba lang gi rjes tsam mo zhes 'byung ngo / /
mdo sde dag la gus par byas te /
gzhan dag la ston par yang byed yi ger 'dri bar yang byed yi ger bris nas 'chang bar yang byed /
klog par yang byed /
yang dag par 'geng bar yang byed /
mchod par yang byed /
lung nod par yang byed /
'don par yang byed /
kha ton du yang byed mod kyi /
'on kyang 'di ltar bsgom pa'i rnam pas sbyor ba bskyed par yang mi nus pas zhes bya ba la sogs pas ni gsum pa bdag nyid la smad pa'i dbang gis bsod nams dang ye shes kyi tshogs stsogs par bstan pa'o / /
'di yang rnam pa gnyis kyis bstan te /
bdag nyid la smad pa'i dbang gis rtogs par mi 'gyur bar bstan pa dang /
ma rtogs pa'i phyir yang bsod nams dang ye shes la brten par bstan pa'o / /
dang po yang rnam pa gnyis te /
rnam par bshad pa dang /
mjug bsdu ba'o / /
'di ni dang po ste /
byang chub sems dpa' de 'di ltar bdag la smad pa'i dbang gis mdo sde dag la gus pa bskyed pa la sogs pa chos spyod pa bcu la spyod par byed kyang /
da dung bsgom pa'i rnam pas bsod nams dang ye shes kyi spyod pa rnam pa gnyis bskyed par mi nus pa'o / /
chos spyod de yang bstan pa rnams las so so nas bshad pa mi mthun te /
'phags pa shes rab kyi pha rol tu phyin pa bam po lnga brgya bdun cu gsum pa las /
de dag gi ming bkod par zad kyi /
rnam par bshad pa ni med de de'i phyir de nyid las bcom ldan 'das kyis kun dga' bo la bka' stsal pa /
mdo sde 'di yang yongs su 'dzin pa la chos spyod pa rnam pa bcu yod de /
yi ger 'dri ba dang /
mchod pa byed pa dang /
gzhan dag la sbyin par byed pa dang /
gus par nyan pa dang /
klog pa dang 'chang bar byed pa dang /
gzhan dag la rgya cher ston pa dang /
kha ton du 'don pa dang /
sems par byed pa dang /
bsgom pa'o zhes gsungs so / /
'phags pa shes rab kyi pha rol tu phyin pa bam po bzhi brgya nyi shu bdun pa dang /
'phags pa shes rab kyi pha rol tu phyin pa mchog gi lhas zhus pa'i mdo dang /
bla na med pa'i gnas bstan pa'i mdo dang /
bstan bcos mdo sde'i rgyan las ni ming bkod pa kho nar zad do / /
bstan bcos rnal 'byor spyod pa'i sa dang /
dbus dang mtha' rnam par 'byed pa dang /
rnam par bshad pa las 'di dag gi don rgya cher ston te /
snga phyi'i go rims mi mthun yang don tha dad pa med de /
de'i phyir bstan bcos rnam par bshad pa las /
byang chub sems dpa'i sde snod mang yang rung nyung yang rung bsti stang dang bcas shing gus pas yi ger 'dri ba'i chos bshad pa dang /
mchod pa'i yo byad mchog gam /
mchog ma yin pa yang rung mchod par byed pa'i chos spyod pa dang /
bdag nyid kyis yi ger bris nas snying brtse bas gzhan dag la sbyin pa'i chos spyod pa dang /
pha rol gus pa'i sems bskyed nas gya nom pa'i sgras bstan bshad bsgrags pa dag la shin du bkur ba'i bsam pas gus par nyan pa'i chos spyod pa dang /
yongs su dag pa'i mos pa dang /
gus pa'i sems kyis klog par byed pa'i chos spyod pa dang /
chos kyi spyod pa bsgom par 'dod pas gzhan dag las yang dag par mnos te /
kha ton du 'don pa'i chos spyod pa dang /
kha ton du bslabs nas bstan pa nyid du gzung ba'i phyir /
dbyangs snyan pas 'don par byed pa'i chos spyod pa dang /
gzhan dag la snying brtse ba'i phyir mos pa ji lta ba bzhin du rgyas pa 'am bsdus pa nyid du rab tu phye nas 'chad pa'i chos spyod pa dang /
gcig pu dben pa dag tu legs par sems pa dang /
'jal ba dang so sor brtags nas sems par byed pa'i chos spyod pa dang /
ji ltar bsam pa bzhin du zhi gnas dang lhag mthong gtso bor byas nas gang yongs su tshol ba'i don mngon par bsgrub pa'i phyir gzhol zhing 'jug pa'i chos spyod pa zhes 'byung ngo / /
bstan bcos mdo sde'i rgyan las ni 'di dang cung zad mi mthun te /
de'i phyir de nyid las yi ger 'dri ba dang /
mchod pa byed pa dang /
yang dag par 'ged pa dang nyan par byed pa dang /
klog par byed pa dang /
gzhan dag la ston par byed pa dang /
kha ton du 'don pa dang /
'chad pa dang /
sems pa dang /
bsgom pa'i zhes 'byung ngo / /
de bstan bcos rnam par bshad pa dang /
don mi mthun par gyur pa yang /
bstan bcos rnam par bshad pa las drug pa kha ton du 'don pa dang /
bdun pa 'don par byed pa zhes bya ba gnyis gcig tu bsdus nas kha ton du 'don pa zhes bstan pa dang /
yang gzhan dag la ston par byed pa zhes bya ba bsnan te drug par byas pas so / /
bstan pa gzhan dag las ni don 'di ni mi 'byung bas bstan bcos de'i dgongs pa ni yi ge yin te /
gzhan dag la mdo tsam du ston pa gang yin pa de ni gzhan dag la ston par byed pa'o zhes bya'o / /
gzhan dag la rgya cher ston pa gang yin pa de ni 'chad pa zhes bya'o zhes dgongs pa'o / /
bstan pa gzhan dag gi dgongs pa ni bsdus pa'am rgyas pa gang yang rung ste /
gzhan dag la bshad pa yin pas gcig tu bsdus par dgongs pa'i phyir phan tshun 'gal ba med do / /
'dir mdo 'di ni 'phags pa shes rab kyi pha rol tu phyin pa las gsungs pa dang mthun par chos spyod pa rnam pa bcu ston pa yin no / /
bstan bcos rnal 'byor spyod pa'i sa las chos spyod pa bcu po de dag las du zhig bsod nams rgya chen po skye ba'i lam yin zhe na /
smras pa /
thams cad do / /
du zhig ni sbyor ba'i lam yin zhe na /
smras pa /
gcig ste /
dgu pa'o / /
du zhig sgrib pa rnam par dag pa'i lam yin zhe na /
smras pa /
gcig ste /
bcu pa'o zhes bshad do / /
rgya cher rnam par 'byed pa ni bstan bcos theg pa chen po bsdus pa dang /
dbus dang mtha' rnam par 'byed pa dang /
rnal 'byor spyod pa'i sa las bstan pa bzhin du rig par bya'o / /
de'i phyir nga'i dgongs te bshad pa zab mo 'di rtogs par mi nus te zhes bya ba ni gnyis pa mjug bsdu ba ste /
des sbyor ba bskyed par mi nus pa'i phyir ngas dgongs te bshad pa zab mo khong du chud par ma gyur to zhes bya ba'i tha tshig go / /
gzhi des na sems can de dag bsod nams dang ye shes kyi tshogs rnam pa gnyis kyang 'phel bar 'gyur la /
gong du yang rgyud yongs su ma smin pa dag kyang yongs su smin par byed do zhes bya ba ni gnyis pa ma rtogs pa'i phyir yang bsod nams dang ye shes la brten par bstan pa ste /
'di ltar byang chub sems dpa' de sbyor ba rnam pa bzhis ma bskyed pa'i phyir dgongs te gsungs pa rtogs par mi 'gyur ba de chos spyod pa rnam pa bcus rgyu dang rkyen byas pas bsod nams dang ye shes kyi tshogs rnam pa gnyis bsgrubs nas phyi ma la yang gang yongs su ma smin pa de yang yongs su smin par byed par 'gyur ba'o / /
'dir yongs su smin pa zhes bya ba yang gnas re re la bsgom pa phun sum tshogs pa la yongs su smin pa zhes bya ba'i dngos po lnga rgyun mi 'chad pa la yongs su smin pa zhes bya ba ni ma yin no / /
yang na gzhan la phan 'dogs pa ni yongs su smin pa'o / /
gzhan yang gzhi des na zhes bya ba la sogs pa ni mngon par yid ches pa bstan pa la rnam pa gnyis te /
mngon par yid ches pa rgya cher rnam par bshad pa dang /
mngon par yid ches pa'i nus pa bshad pa'i phyir mjug bsdu ba ste /
de yan chad du mngon par yid ches pa rgya cher bstan nas 'di ni gnyis pa spyi'i mjug bsdu ba yin par rig par bya'o zhes bya ba'i tha tshig go / /
ci ste sems can gang dag bsod nams dang ye shes kyi tshogs chen po'i bar du bsags par yang ma gyur la /
drang po dang drang ba'i rang bzhin can ma yin pa dag ni rtog pa dang /
sel nus pa'i mthu dang ldan yang rang gi lta ba mchog tu 'dzin pa la gnas pas zhes bya ba 'di man chad ni gsum pa mngon par yid ches pa skyes kyang sgra'i rjes su mngon par zhen pa'i gang zag bstan pa'o / /
'di yang rnam pa gnyis kyis bstan te /
stong pa nyid brtags pa bstan pa dang /
slob mas brtags pa rnam par 'byed pa'o / /
dang po yang rnam pa gnyis te /
snga ma la ltos na tha dad pa rnam par 'byed pa dang /
sgra ji bzhin du mngon par zhen pa nyid bstan pa ste /
'di ni dang po'o / /
mdo'i tshig 'di yang rnam pa bzhir phye nas bstan te /
dngos po lnga dang ldan pa dang mi ldan pa bstan pa dang /
drang po dang drang po ma yin pa bstan pa dang /
mthu dang ldan pa dang mi ldan pa bstan pa dang /
rang gi lta ba la gnas pa dang mi gnas pa bstan pa'o / /
de la ji ste sems can gang dag ces bya ba la sogs pas ni mdo'i tshig 'di dag la bshad pa rnam pa bzhi yod de /
kha cig na re 'dir ni dngos po lnga ma tshang ba kho na bzung ste /
de'i phyir dgongs pa zab mo rnam par dgrol ba'i mdo las /
dge ba'i rtsa ba ma bskyed pa nas bsod nams dang ye shes yang dag par ma grub pa'i bar du zhes gsungs so / /
bzhi pa dang bye brag yod pa yang 'di ni chos la mngon par yid ches shing /
don la yid mi ches pa yin la /
bzhi pa ni chos dang don gnyi ga la mngon par yid mi ches pa yin pas so zhe'o / /
kha cig na re 'dir ni mdor bsdu na gang zag gsum las med de /
dang po ni dang po gcig dang ldan la bzhi ma tshang ba'o / /
gnyis pa ni dang po gnyis dang ldan la gsum ma tshang ba'o / /
gsum pa ni dang po gsum dang ldan la gnyis ma tshang ba'o zhe'o / /
kha cig na re 'dir gang zag bzhi las med de /
snga ma gsum gyi steng du yang dang po bzhi dang ldan la gcig ma tshang bas bsnan na'o / /
gnyis pa bye brag yod pa yang gnyis pa las bstan pa'i gang zag ni drang po'i rang bzhin yin la gsum pa'i gang zag 'di ni drang po'i rang bzhin can ma yin pas so zhe'o / /
kha cig na re 'di gang zag lnga las med de snga ma bzhi'i steng du yang dngos po lnga ma tshang bas bsnan na'o / /
gnyis pa dang bzhi pa dang bye brag yod pa yang snga ma bzhin du bshad par bya'o zhe'o / /
de ltar rnam pa bzhir bshad pa yod mod kyi /
bzhi pa ni yang dag pa yin te /
tshig gi mtshan nyid dang rjes su mthun pa'i phyir ro / /
rang gi lta ba mchog tu 'dzin pa la gnas pas zhes bya ba ni gang du nges pa'i don theg pa chen po yongs su mi tshol bar rtag par sgra ji bzhin du mngon par zhen nas khong du ma chud pa'i phyir zhes bstan pa ste /
de'i phyir bstan bcos mngon pa sna tshogs kun las btus pa las ci'i phyir shin tu rgyas pa la sems can kha cig mos kyang nges par 'byung bar mi 'gyur zhe na /
smras pa /
bdag nyid lta ba mchog tu 'dzin pa la rab tu gnas pa'i phyir dang /
rtag par don la sgra ji bzhin du mngon par zhen pa'i phyir ro / /
de dag la bdag nyid lta ba mchog tu 'dzin pa la rab tu gnas pa zhes bya ba ni yang nges pa'i don gyi mdo sde yongs su mi tshol ba'i phyir ro / /
rtag par don la sgra ji bzhin du mngon par zhen pa zhes bya ba ni rtag par drang ba'i don gyi mdo sde dag rab tu 'dzin pa'i phyir te /
dper na 'ga' zhig chos thams cad ni mthar rang bzhin med do zhes bya ba'i tshig thos pa'i phyir chos rnams thams cad ngo bo nyid kyi mtshan nyid kyang med ces skur par lta ba ste /
gzhan drang ba'i don gyi mdo sde dag la mngon par zhen nas /
sgra ji bzhin du don 'dzin pa yang de bzhin te /
de'i phyir theg pa chen po la mos par byed kyang nges par 'byung bar mi 'gyur te /
'di ltar theg pa chen po'i mdo sde dag ni dgongs pa sna tshogs kyis gsungs pa'i phyir ro zhes 'byung ngo / /
de dag gis ni chos de thos nas yang nga'i dgongs te bshad pa zab mo yang dag pa ji lta ba bzhin du yongs su mi shes te zhes bya ba la sogs pas ni gnyis pa sgra ji bzhin du mngon par zhen par gyur pa nyid bstan pa'o / /
'di yang rnam pa gnyis te sgra ji bzhin du mngon par zhen pa skye ba nyid bstan pa dang /
gzhi des na zhes bya ba man chad kyis mngon par zhen pa'i nyes dmigs bstan pa'o / /
dang po yang rnam pa gnyis kyis bstan te thos par gyur na khong du mi chud pa dang /
mngon par yid ches kyang mngon par zhen par byed pa ste /
'di ni dang po'o / /
'di ltar byang chub sems dpa' de bstan pa de thos par gyur kyang drang po'i rang bzhin can ma yin pa dang /
rang gi lta ba la gnas pa nyid kyi phyir nga'i dgongs te bshad pa'i bstan pa zab mo dag la yang dag pa ji lta ba bzhin du yongs su shes par mi 'gyur zhes bya ba'i tha tshig go / /
chos de la mos par gyur kyang de'i don la sgra ji bzhin du mngon par zhen nas zhes bya ba la sogs pas ni gnyis pa mngon par yid ches par gyur kyang mngon par zhen par byed pa ston to / /
'di yang rnam pa gnyis te /
mngon par zhen pa nyid bstan pa dang /
mngon par zhen pa po'i mtshan nyid bstan pa'o / /
'di ni dang po ste dgongs te gsungs pa'i bstan pa dag la mngon par yid ches par gyur kyang yongs su mi shes pa'i dbang gis sgra ji bzhin du mngon par zhen par gyur pa'o / /
chos thams cad ni rang gi ngo bo nyid med pa kho na'o / /
gzod ma nas zhi ba kho na'o / /
rang bzhin gyis yongs su mya ngan las 'das pa kho na'o zhes zer bas zhes bya ba ni gnyis pa mngon par zhen pa po'i mtshan nyid bstan pa'o / /
yang dag pa'i don du na mdo 'di las tshig bzhi yod de /
dang po ni chos thams cad ngo bo nyid med pa ste /
gong du bstan pa'i mdo'i tshig dag dang sbyar na spyir ngo bo nyid med pa rnam pa gsum las brtsams nas gsungs pa yin pas ngo bo nyid rnam pa gsum po dag nyid kyis ngo bo nyid med do / /
gnyis pa skye ba med pa dang /
'gag pa med pa'o / /
gsum pa ni gzod ma nas zhi ba'o / /
bzhi pa ni rang bzhin gyis yongs su mya ngan las 'das pa ste tshig 'di gsum ni mdo'i tshig 'di gong du bstan pa dag dang sbyar na ngo bo nyid med pa nyid rnam pa gnyis kho na las brtsams nas gsungs pa 'di lta ste /
mtshan nyid ngo bo nyid med pa nyid dang don dam pa ngo bo nyid med pa nyid do / /
bstan bcos shin du rgyas pa brgya pa la sogs pa las bstan pa dang sbyar na ni tshig bzhi char yang ngo bo nyid med pa nyid dang po las brtsams nas bstan pa yin no / /
bstan bcos chos mngon pa sna tshogs kun las btus pa las ni /
tshig bzhi char yang ngo bo nyid med pa nyid rnam pa gsum las brtsams nas bstan pa yin par bshad de / /
snga ma bzhin du dbye bar bya'o / /
sangs rgyas kyis dgongs te gsungs pa de yang /
drang ba'i don gyi bstan pa dag las chos rnams ni ngo bo nyid med pa zhes bya ba nas rang bzhin gyis yongs su mya ngan las 'das pa kho na'o zhes ston pas rang gi lta ba la gnas pa'i gang zag de dag gis de bzhin gshegs pas dgongs te gsungs pa mi shes pa'i phyir mngon par yid ches pa bskyed par gyur kyang sgra ji bzhin du mngon par zhen nas chos thams cad ni ngo bo nyid med pa kho na'o zhes bya ba nas rang bzhin gyis yongs su mya ngan las 'das pa kho na'o zhes bya ba'i bar du mngon par zhen te /
mngon par zhen pa'i gang zag de yang bstan pa rnams las so so nas bshad pa mi mthun te /
'phags pa shes rab kyi pha rol tu phyin pa'i 'grel pa las /
log par lta ba ni rnam pa gsum ste /
'bras bu 'jig par byed la /
rgyu 'jig par mi byed pa dang /
rgyu dang 'bras bu gnyi ga 'jig par byed la /
chos thams cad yod pa ma yin no zhes 'jig par byed pa ste /
gsum pa ni lta ba ngan pa'i gang zag go zhes bshad de /
rgya cher de nyid las bstan pa bzhin du rig par bya'o / /
phreng ldan ma'i mdo las ni /
mu stegs can bstan pa'o zhes gsungs so / /
chos mngon pa sna tshogs kun las btus pa las ni /
byang chub sems dpa' gang sgra ji bzhin du don 'dzin cing /
tshul bzhin du chos sems pa med pa'i phyir ro zhes bstan te /
rgya cher de nyid kyi 'grel pa las 'byung ba bzhin du rig par bya'o / /
mdo 'di nyid las ni sems can gang dag ces 'byung gi /
byang chub sems dpa' 'am /
mu stegs can zhes ni ma gsungs te /
don dang sbyar na ni chos mngon pa sna tshogs kun las btus pa dag las bstan pa dang mthun te /
lnga pa yang bsod nams dang ye shes kyi tshogs dang mi ldan yang /
snga ma'i bzhi po dge ba'i rtsa ba la sogs pa dang ldan pa'i phyir ro / /
gzhi des na chos thams cad la med par lta ba dang /
mtshan nyid med par lta ba thob par 'gyur te zhes bya ba la sogs pas ni gnyis pa mngon par zhen pa'i nyes dmigs ston to / /
'di yang rnam pa gnyis te /
mngon par zhen pa'i nyes pa nyid yang dag par bstan pa dang /
nga'i chos la zhes bya ba man chad kyis brgal ba'i lan btab pa'o / /
dang po yang rnam pa lngas bstan te /
nyes dmigs rnam pa gnyis mdor bstan pa dang /
nyes dmigs gnyis kyi mtshan nyid bstan pa dang /
brtag pa dang /
rgya cher rnam par bshad pa dang /
spyi'i mjug bsdu ba'o / /
'di ni dang po ste /
mngon par zhen pas rgyu dang rkyen byas pa'i phyir chos thams cad la lta ba gnyis thob par gyur pa yin te /
med par lta ba dang /
mtshan nyid med par lta ba'o / /
lta ba gnyis po 'di la yang bshad pa rnam pa gnyis yod de /
kha cig na re med par lta ba zhes bya ba ni gzhan gyi dbang dang /
yongs su grub pa med par skur pa'o / /
mtshan nyid med par lta ba zhes bya ba ni kun brtags med do zhes skur pa'o zhe'o / /
kha cig na re med par lta ba zhes bya ba ni chos kyi me long gi mdo las /
yang dag pa'i lta ba ma yin pa nyi shu rtsa brgyad bstan pa las /
lta ba dang po'i mtshan nyid do / /
mtshan nyid med par lta ba zhes bya ba ni de'i 'og ma lta ba gsum po 'di lta ste /
gdags pa 'jig pa'i lta ba dang /
kun du rtog pa 'jig pa'i lta ba dang /
de kho na nyid 'jig pa'i lta ba'o / /
de'i phyir bstan bcos chos mngon pa sna tshogs kun las btus pa las mdo de nyid bshad pa'i phyir /
de la mtshan nyid du lta ba zhes bya ba ni 'di lta ste /
theg pa chen po'i mdo dag las chos thams cad ngo bo nyid med pa dang /
skye ba med pa dang /
'gag pa med pa dang /
gzod ma nas zhi ba dang /
rang bzhin gyis yongs su mya ngan las 'das pa zhes bya ba la sogs par gsungs pa'i tshig thos nas dgongs pa legs par khong du ma chud pas sgra'i don gyi rjes su mos pa bskyed nas 'di ltar bcom ldan 'das kyis chos thams cad ni ngo bo nyid med pa dang /
skye ba med pa kho na'o zhes bya ba la sogs pa gsungs so snyam nas /
ngo bo nyid med pa la sogs pa'i mtshan nyid du mngon par zhen pa ni mtshan nyid du lta ba zhes bya'o / /
'di ltar ngo bo nyid med pa'i mtshan nyid de / /
de dag la mngon par zhen pa na ngo bo nyid rnam pa gsum la skur pa btab nas ngo bo nyid rnam pa gsum la skur pa'i rnam pa skyed pas de nyid lta ba gsum po gdags pa 'jig pa'i lta ba dang /
kun tu rtog pa 'jig pa'i lta ba dang /
de kho na nyid 'jig pa'i lta ba'o zhes 'byung ste /
rgya cher de nyid kyi 'grel pa las bstan pa bzhin du rig par bya'o zhe'o / /
de dang mdo 'di las bstan pa'i ming tha dad par gyur pa yang de las ngo bo nyid med par lta ba zhes gsungs so / /
de las ni ngo bo nyid rnam pa gsum 'jig pa'i rigs ma smos pa'i phyir /
'jig pa'i lta ba zhes bstan la 'dir ni ngo bo nyid rnam pa gsum gyi mtshan nyid la skur pa 'debs pa smos pa'i phyir mtshan nyid med par lta ba zhes gsungs so / /
med par lta ba dang /
mtshan nyid med par lta ba thos pa nyid kyi phyir /
mtshan nyid thams cad la mtshan nyid med pa'o zhes skur pa 'debs la /
chos rnams kyi kun brtags pa'i mtshan nyid dang /
gzhan gyi dbang gi mtshan nyid dang /
yongs su grub pa'i mtshan nyid la yang skur pa 'debs so zhes bya ba ni gnyis pa nyes dmigs rnam pa gnyis kyi mtshan nyid bstan pa'o / /
mdo'i tshig 'di la yang bshad pa rnam pa gnyis yod de /
kha cig na re med par lta ba dang /
mtshan nyid med par lta ba thob pa nyid kyi zhes bya ba ni lta ba gnyis cig car smos pa'o / /
mtshan nyid thams cad la mtshan nyid med pa'o zhes skur pa 'debs zhes bya ba ni lta ba gnyis kyis mngon par bsgrubs pa'i nyes dmigs rab tu bstan pa ste /
ngo bo nyid rnam pa gsum gyi mtshan nyid la mtshan nyid med pa'o zhes skur pas so / /
chos rnams kyi kun brtags pa'i mtshan nyid ces bya ba la sogs pas ni mtshan nyid rnam pa gsum la skur pa 'debs pa'i nyes dmigs rnam par phye ste bstan to zhe'o / /
kha cig na re med par lta ba dang /
mtshan nyid med par lta ba dang /
'thob pa zhes bya ba ni lta ba gnyis cig car smos pa'o / /
mtshan nyid thams cad la mtshan nyid med pa'o zhes skur pa 'debs pa zhes bya ba ni med par lta ba rnam par phye ste bstan pa'o / /
chos rnams kyi zhes bya ba la sogs pas ni mtshan nyid med par lta ba rnam par phye ste bshad pa yin no zhe'o / /
de ci'i phyir zhe na zhes bya ba ni gsum pa brtag pa'o / /
brtag pa las /
rgyal ba rnams kyi stong nyid ni / /
lta kun nges par 'byin par gsungs / /
gang dag stong pa nyid lta ba / /
de dag gsor mi rung bar gsungs / /
zhes 'byung ba lta bu ste /
'di nyid kyi 'grel pa las /
stong pa nyid du lta ba gang zhe na /
'di lta ste /
stong pa nyid la mngon par zhen nas stong pa 'di ni yod pa'o zhes zer ba gang yin pa'o / /
stong pa nyid la mngon par zhen pa 'di la nyes pa ci yod na /
de bzhin gshegs pas stong pa nyid du lta ba'i sems can de dag gsor mi rung bar gsungs /
don de yang ji lta bu zhe na /
ji ltar bkru sman 'thungs nas nad rnams bskyed de /
'khrur mi btub na slar nad chen por 'gyur ba ltar /
de bzhin du chos stong pa nyid du gsungs pa dang /
lta ba ngan pa rnams spang ba'i ched du gsungs pa yin na /
gal te yang stong pa nyid la mngon par zhen par gyur na de ni gsor mi rung zhes gsungs te /
don de'i phyir stong pa nyid spang ba gang yin pa de ni nyes pa med pa yin no zhes 'byung ste /
stong pa nyid du 'dzin pa ni dper na rnal 'byor pa'i mkhan po dag stong pa nyid kyi don rnam par bzhag nas /
de kho na nyid kyi don du 'dzin pa ni stong pa nyid la log par zin pa zhes bya ste /
de'i phyir bstan bcos shes rab sgron ma las /
gzhan yang sa bcu bdun du smra ba dag ni 'di skad du /
ji ltar brtags pa bzhin du bdag nyid med pa'i phyir brtags pa'i bdag nyid stong pa ste /
chos rnams stong pa nyid 'di ni yang dag par yod pa yin no / /
ji ltar yang dag par yod pa yin zhe na /
byed pa por mi rtog pa'i phyir ro zhes zer te /
bstan bcos mdzad pas smras pa /
khyod de ltar mthong ba ni stong pa nyid du lta ba la mngon par zhen pa zhes bya'o / /
rgol ba na re nged ji ltar na stong pa nyid la mngon par zhen pa zhes bya /
bstan bcos mdzad pas smras pa /
'di ltar chos thams cad bdag nyid med pa'i phyir ni stong pa nyid ni yang dag par yod pa'i chos ma yin pas mngon par zhen par mi bya'o zhes 'byung ste /
rgya cher de nyid las bstan pa bzhin no / /
gnyis pa ni slob dpon chos skyong la sogs pas 'phags pa byams pa'i gzhung la brten nas stong pa dang /
yod pa nyid du bshad pa yang 'di skad du ston te / /
de la stong pa nyid legs par zin pa ni 'di lta ste /
gzhan gyi dbang la brtags pa'i ngo bo nyid ni med la /
de nyid la bdag med pa nyid ni yod de /
'di ltar yod pa dang /
med pa gnyis ka yang stong pa'o zhes ston pa'o / /
stong pa nyid la log par zin pa ni gzhan gyi dbang la brtags pa'i ngo bo nyid ni med la /
gzhan gyi dbang dang yongs su grub pa'i ngo bo nyid ni yod do zhes bstan na mngon par yid mi ches shing chos thams cad ni gtan med pa'o zhes mngon par zhen par byed pa ni stong pa nyid log par zin pa zhes bya ste /
de'i phyir legs pa'i tshul khrims bstan pa'i mdo'i le'u gnyis pa las /
gang zag rnam pa gnyis ni sangs rgyas kyi chos las ring du gyur pas sangs rgyas kyi slob ma yang ma yin la /
sangs rgyas kyi chos kyang gtan du stor ba yin te /
gang gis gzugs nas mya ngan las 'das pa'i bar du yang dag pa'i ngo bo nyid yod do zhes zer ba dang /
'jig rten rnam par gzhag pa'i ngo bo nyid la mngon par yid mi ches pa'o / /
gang zag 'di lta bu rnam pa gnyis ni byang chub sems dpa'i tshul khrims yang dag par len pa'i 'os su yang mi rung bas gal te sbyin par byed na tshul khrims kyang 'thob par mi 'gyur la /
slob dpon yang nyes pa dang bcas par 'gyur ro / /
ci'i phyir 'thob par mi 'gyur zhe na /
chos yang dag pa la skur pa 'debs shing /
chos ma yin pa la mngon par zhen pa'i phyir ro / /
byang chub sems dpa'i tshul khrims ni gang gis thob pa ma yin gyi /
sems dang ngag tshogs na gdod 'thob pas so / /
gal te kha cig theg pa chen po'i mdo sde las chos thams cad ni stong pa'o zhes bshad do zhes zer na yang kha na ma tho ba chen po thob par 'gyur ro / /
theg pa chen po'i mdo sde'i don legs par khong du ma chud par nga rgyal gyi sems kyis bdag legs par khong du chud do zhes rang gi sems kyi rjes su yang dag pa ma yin pa'i bsam pas gzhan dag la rgya cher bstan na yang kha na ma tho ba chen po dag 'thob par 'gyur ro / /
gal te yang 'di skad du chos thams cad kyi ngo bo nyid ni yod pa ma yin no / /
'jig rten rnam par gzhag par ji ltar yod par 'gyur zhes zer na yang kha na ma tho ba chen po thob par 'gyur ro / /
de ci'i phyir zhe na /
chos thams cad la skur pa 'debs pa ni mu stegs can rdzogs byed la sogs pa'i slob ma yang dag pa yin te /
ji ltar rdzogs byed chos rnams kyi ngo bo nyid med do zhes smra ba ltar /
sangs rgyas kyi chos las kyang yod kyang yod med kyang med par ston to zhes gal te la la zhig gis chos thams cad stong pa'o zhes zer na /
gang zag de ni lhan cig gnas shing 'brel ba'i gtam smra ba dang /
gso sbyong byed cing so sor thar pa'i mdo 'don du mi rung ba nyid du shes par bya'o / /
gal te lhan cig gnas pa nas so sor thar pa'i mdo 'don pa'i bar du byed na yang kha na ma tho ba chen po thob par 'gyur ro / /
de ci'i phyir zhe na /
stong pa nyid kyi don mi shes pa'i phyir ro zhes bya ba dang /
gzhan yang de nyid las /
ji ltar na yang dag par shes pa yin zhe na /
'di ltar gang gi gzugs nas mya ngan las 'das pa'i bar du rnam par rtog pa tsam du zad kyi /
mtshan nyid rnam pa sna tshogs kyi ngo bo nyid ni med pa nyid do zhes bya ba ni gzugs stong pa nyid do / /
gzugs kyi de kho na 'jig rten rnam par gzhag pa gang yin pa de ni stong pa ma yin pa zhes bya'o zhes don de'i phyir gzugs kyi chos gcig kho na la yod pa yang yin /
med pa yang yin zhes ston cing /
de gnyis shes pa nyid kyi phyir yod pa yang yin stong pa yang yin pa de nyid la rnam par rtog pas mngon par zhen pa mi bskyed pa ni stong pa nyid kyi don yang dag par shes pa zhes bya'o zhes gsungs te /
rgya cher ni de nyid las bstan pa bzhin no / /
gzhan yang bstan bcos rnal 'byor spyod pa'i sa las /
ji ltar na stong pa nyid legs par zin pa yin zhe na /
gang gi phyir gang la gang med pa de ni nges stong par yang dag par mthong la /
'di la lhag ma gang yin pa de ni 'di na yang dag par yod do zhes yang dag pa ji lta ba bzhin du rab tu shes pa de ni stong pa nyid la yang dag pa ji lta ba bzhin du phyin ci ma log par zhugs pa zhes bya'o zhes 'byung ste /
bstan bcos so sor yongs su 'dzin pa las kyang 'di dang mthun par bshad do / /
gzhan yang bstan bcos chos mngon pa sna tshogs kun las btus pa las /
stong pa'i mtshan nyid ni 'di lta ste /
gang la gang med pa de ni nges stong par yang dag par rjes su mthong ste /
'di la yang lhag ma gang yin pa de ni 'di ltar yod pa'o zhes yang dag pa ji lta ba bzhin du rab tu shes so / /
'di ni stong pa nyid la 'jug pa yang dag pa ji lta ba ste /
phyin ci ma log pa zhes bya'o zhes 'byung ngo / /
gzhan yang bstan bcos rnam par bshad pa las /
stong pa nyid kyi rang gi mtshan nyid ni yod pa dang /
med par nges pa yang ma yin no / /
de la yod par nges pa ma yin pa ni 'di lta ste /
'du byed rnams la sems can gyi rang bzhin dang /
ngo bo nyid kyi rang bzhin gtan du yod pa ma yin pa'i phyir ro / /
yod par nges pa ma yin pa ni 'di lta ste /
'di la sems can bdag med pa dang /
chos kyi de kho na nyid yod pa'i phyir ro zhes bshad do / /
gzhan yang bstan bcos sangs rgyas kyi rang bzhin bstan pa las /
bden pa gnyis su yod ces byar yang mi rung la /
med ces byar yang mi rung ste /
yod pa yang ma yin med pa yang ma yin pa'i phyir ro / /
don dam pa'i bden par yod ces bshad du yang mi rung la /
med ces bshad du yang mi rung ba ni gang zag dang /
chos med pa'i phyir ni yod ces byar mi rung la /
stong pa nyid gnyis kyis rab tu phye ba'i phyir ni med ces byar mi rung ngo / /
kun rdzob kyi bden par yang de bzhin te /
kun rdzob tu rtog pa'i ngo bo nyid kyi phyir ni yod ces byar mi rung la /
gzhan gyi dbang gi ngo bo nyid kyi phyir ni med ces byar yang mi rung ngo / /
gzhan yang don dam pa'i bden par yod pa dang med par nges pa med pas gang zag dang chos med kyang yod pa ma yin la /
stong pa nyid rnam pa gnyis yod kyang yod pa ma yin no / /
kun rdzob kyi bden par yang de bzhin te /
kun rdzob tu rtog pa'i ngo bo nyid kyi phyir ni med par nges pa yang ma yin la /
gzhan gyi dbang gi ngo bo nyid kyi phyir ni yod par nges pa yang ma yin no zhes 'byung ngo / /
gzhan yang bstan bcos rnal 'byor spyod pa'i sa las /
ji ltar na stong pa nyid log par zin pa yin zhe na /
dge sbyong ngam /
bram ze gang la la gang gis stong pa nyid de yang mi 'dod la /
gang gis stong pa nyid de yang mi 'dod pa 'di lta bu 'di ni stong pa nyid log par zin pa zhes bya'o / /
de ci'i phyir zhe na /
gang gis stong pa de ni med pa yin la /
gang stong pa de ni yang dag par yod pa yin pa'i phyir /
rigs pa des stong pa zhes bshad de /
gal te thams cad med na ni gang du ci zhig /
gang gis stong par 'gyur te /
des de nyid stong pa nyid du 'gyur du mi rung ngo / /
de bas na de lta bu ni stong pa nyid la log par zin pa yin no zhes bshad do / /
gzhan yang rnal 'byor spyod pa'i sa las /
theg pa chen po la stong pa nyid log par bzung nas 'di skad ces kun rdzob tu ni thams cad yod la /
don dam par ni chos thams cad med do zhes zer ro / /
de la 'di skad ces tshe dang ldan pa kun rdzob ni gang yin /
don dam pa ni gang yin zhes brjod par bya'o / /
de skad ces dris pa ni gal te 'di skad ces chos thams cad kyi ngo bo nyid med pa gang yin pa de ni don dam pa yin la /
ngo bo nyid med pa'i chos de dag la ngo bo nyid du dmigs pa gang yin pa de ni kun rdzob yin no / /
de ci'i phyir zhe na /
'di lta ste /
de ni yod pa ma yin bdag la kun rdzob tu byed pa dang /
'dogs pa dang /
mngon par brjod pa dang /
tha snyad du byed pa'i phyir ro zhes lan 'debs par 'gyur na /
de la 'di skad ces brjod par bya ste /
ci ngo bo nyid du dmigs pa de mngon par brjod pa dang /
kun rdzob kyi rgyu las byung ba yin par 'dod dam /
'on te mngon par brjod pa dang kun rdzob tsam zhig yin par 'dod /
gal te mngon par brjod pa dang kun rdzob kyi rgyu las byung ba yin na ni des na mngon par brjod pa dang /
kun rdzob kyi rgyu las byung ba yin pas yod pa ma yin no zhes byar mi rung ngo / /
gal te mngon par brjod pa dang /
kun rdzob tsam zhig yin na ni des ni gzhi med par mngon par brjod pa dang /
kun rdzob tsam zhes byar mi rung ngo / /
de la 'di skad ces tshe dang ldan pa ci'i phyir gang dmigs pa de med pa yin no zhes kyang brjod par bya'o / /
de skad ces dris pa na gal te 'di skad ces phyin ci log gi dngos po yin pa'i phyir ro zhes lan 'debs par 'gyur na de la 'di skad ces brjod par bya ste /
ci phyin ci log de yod par 'dod dam /
'on te med par 'dod /
gal te yod na ni des na chos thams cad kyi ngo bo nyid med pa nyid ni don dam pa'o zhes byar mi rung ngo / /
gal te med na ni des na phyin ci log gi dngos po yin pa'i phyir /
gang dmigs pa de ngo bo nyid med do zhes byar mi rung ngo zhes 'byung ste /
bstan bcos sangs rgyas kyi rang bzhin bstan pa las kyang de skad du ston to / /
gzhan yang bstan bcos sangs rgyas kyi rang bzhin bstan pa las /
gzhan yang gang zag mngon pa'i nga rgyal can dag stong pa nyid lta ba nyid du bzung ste /
'di ni yang dag pa'i stong pa nyid rnam par thar pa'i sgo yin no zhes stong pa'i rnam par thar pa'i sgo de nyid la stong pa nyid du mngon par zhen nas yod pa dang med pa thams cad ni stong pa'o zhes zer te /
stong pa nyid la mngon par zhen pa de ni yod pa ma yin pa nyid du 'gyur la /
yod pa ma yin pa nyid du 'gyur ba'i phyir /
rgyu dang 'bras bu dang /
bden pa gnyis kyi rigs pa yang nyams par 'gyur ro / /
stong pa nyid la mngon par zhen pa'i nyes pa nyid kyi phyir ni log par lta ba nyid du lhung bar 'gyur bas 'di lta bu'i mngon par zhen pa dag ni stong pa nyid las byung ba'i phyir de la mngon par grub pa yin gyi /
log par [(]zhan [,]zhen [)]pa las ma yin no / /
log par 'dzin pa thams cad ni stong pa nyid kyi dbang gis bsal bar bya ba yin no /
mngon par zhen pa 'di ni stong pa nyid las 'byung ba'i phyir gsor mi rung ba'i gang zag ces bshad do zhes gsungs te /
de'i phyir bcom ldan 'das kyis 'od srungs la bka' stsal pa /
gang la la zhig bdag tu lta ba ri rab tsam du 'dzin pa ni ngas gnang ngo / /
de ci'i phyir zhe na /
'di ltar bzlog tu rung ba'i phyir ro / /
gang zag mngon pa'i nga rgyal can gang stong pa nyid du 'dzin pa skra'i nyag ma gcig gi bzhi cha gcig tsam skyes na yang /
ngas myur du smod cing gdon mi za bar gnang ngo zhes gsungs pa yin no / /
gzhan yang bstan bcos shin tu rgyas pa brgya pa las /
gzhan yang chos rnams kyi yang dag pa'i don gang zhe na /
'di lta ste /
chos thams cad kyi stong pa nyid dang /
bdag med pa'i don gang yin pa'o / /
gal te de lta na rigs pa 'di la yang nyes pa yod do / /
de ci'i phyir zhe na /
ji ltar kha cig stong pa nyid dang /
bdag med pa thos nas chos rnams ni med pa'o zhes rgyu dang 'bras bu'i yang dag pa'i rigs pa thams cad la skur pa 'debs shing dge ba'i rtsa ba thams cad chod par byed pa rang gi lta ba nyes pa dang bcas pa de dag stong pa nyid dang /
bdag med pa'i nyes pa ma yin nam /
stong pa nyid la log par bzung ba'i bdag gis yang dag pa ma yin pas log par lta ba bskyed nas nyes par spyod pa byas pa rnams kyi stong pa nyid dang /
bdag med pa'i don ni sems dang /
tshig gis dpag par mi nus te /
de bdag gis 'thob par 'gyur ba ma yin pas so so'i skye bo dag chos rnams stong pa'o zhes thos nas 'phags pa'i dgongs pa ma shes nas kun rdzob tsam du yod pa'i rgyu dang 'bras bu la skur pa 'debs shing dge ba'i chos rnams 'jig par byed pa de ci stong pa nyid dang /
bdag med pa'i nyes pa yin nam /
'phags pa rnams stong pa nyid kyi gsungs pa bstan pa la dgongs pa ci yod ce na /
yang dag pa ma yin pa rnam par rtog pa yod pa nyid du 'dzin pa rab tu bstsal ba'i phyir ro / /
gal te de lta na chos rnams kyang gsungs pa nyid du 'gyur te /
yang dag pa ma yin pas chos rnams stong pa nyid du 'dzin pa rab tu bstsal ba'i phyir ro zhe na /
yang dag par na gang dag chos rnams stong pa nyid du 'dzin pa'i ched du de bzhin gshegs pas chos rnams yod pa nyid du yang gsung bar mdzad do / /
gal te 'dzin pa btsal ba'i ched du yod par gsungs /
stong pa nyid du yang gsungs pa yin na /
chos rnams kyi yang dag pa'i don de stong pa zhig gam /
'on te yod pa zhig yin zhe na /
chos rnams kyi yang dag pa'i don ni yod pa ma yin /
stong pa yang ma yin te /
rnam par rtog pa'i spros pa dag gis 'thob par mi nus pas so / /
ci'i phyir 'phags pas gsungs pa dag brdzun pa ma yin zhe na /
log par zin pa rab tu sel ba'i phyir brdzun pa ma yin no / /
stong pa dang yod pa'i bstan pa gnyis ka yang 'dzin pa rab tu sel ba yin na /
ci'i phyir de bzhin gshegs pas phal cher stong pa nyid kyi bstan pa gsung bar mdzad /
'di ltar sems can rnams phal che ba yod pa nyid du 'dzin cing 'khor ba yang phal cher yod par 'dzin pa las 'byung bas /
de'i phyir de bzhin gshegs pas yod pa nyid du 'dzin pa rab tu bsal ba dang /
'khor ba'i sdug bsngal spang ba'i ched du stong pa nyid kyi bstan pa phal cher gsungs pa yin no / /
gal te stong pa nyid dang yod pa gnyi ga yang bstan pa'i sgo yin na /
ci'i phyir sngar stong pa nyid yang dag pa'i don yin zhes bstan ce na /
thabs kyis brtags pa tsam du bstan pa yin pas phan tshun 'gal ba med do / /
gzhan yang stong pa zhes bya ba'i tshig 'di ni ma yin pa dgag cing /
ma yin pa nyid du ston pas stong pa nyid yod pa kho na ma yin gyi /
stong pa nyid kyang yod de /
stong pa nyid kyis 'dzin pa'i sems can thams cad sel cing chos rnams thams cad yod pa yang ma yin /
stong pa nyid kyang ma yin pa mthar thug pa yang dag pa'i don rtogs par byed kyang /
chos rnams kyi de kho na nyid kyi don ni yang dag par na stong pa nyid kyi rang bzhin yang ma yin te /
stong pa nyid sgor gyur pa'i phyir brtags pa tsam du stong pa nyid ces bstan pas de kho na nyid kyi don ni stong pa nyid kyang ma yin no / /
stong pa nyid sgor gyur pa yang de kho na nyid kyi don ni yod pa ma yin pas yod pa'i sgor 'gyur ba'i rigs so zhe na /
dbang po'i rjes su sgo zhes bshad pa yin pas yod pa nyid la bya na yang nyes pa med kyang sgo'i don ni stong pa nyid dang rjes su mthun pas yod pa yod ces bya ba thams cad ni mngon par zhen pa'i sems kyi rjes su 'brang ba yin la /
stong pa stong pa zhes bya ba thams cad ni yang dag pa ma yin pa'i 'dzin pa dag rab tu sel bas de lta bas na blo dang ldan pa dag ni stong pa zhes bya ba'i tshig thos nas yang yod pa dang med par 'dzin pa thams cad dang bral bas chos kyi de kho na nyid kyi don yod pa yang ma yin /
med pa yang ma yin pa khong du chud de /
yod pa dang med pa'i rnam par rtog pa'i spros pa skyed par mi byed do zhes ston to / /
stong pa nyid la log par bzung ba'i nyes dmigs kyi mtshan nyid ni /
bstan bcos rnal 'byor spyod pa'i sa las ji skad du bstan pa bzhin te /
de nyid las kha cig shes par dka' ba'i mdo sde theg pa chen po dang ldan pa zab mo stong pa nyid dang ldan pa dgongs pa'i don bstan pa dag thos na /
bshad pa'i don yang dag pa ji lta ba bzhin du ma shes nas tshul bzhin ma yin par brtags te rigs pa ma yin pas bskyed pa'i rtog ge tsam gyis 'di dag thams cad ni brtags pa tsam du zad de /
'di kho na yin no / /
su 'di ltar lta ba de ni yang dag par lta ba yin no zhes de ltar lta zhing de skad smra'o / /
de dag gi ltar na 'dogs pa'i gzhi'i dngos po tsam yang med pas 'dogs pa de nyid kyang thams cad kyi thams cad du med par 'gyur na brtags pa tsam gyi kho na lta yod par ga la 'gyur te /
de'i phyir rnam grangs des na de dag gis de kho na dang /
brtags pa de kho na la yang skur pa btab par 'gyur te /
brtags pa dang de kho na la skur pa btab pas na med par lta ba'i gtso bo yin par rig par bya'o / /
de ltar med pa pa de ni tshangs pa mtshungs par spyod pa mdzangs pa rnams kyis smos pa'i 'os ma yin pa dang /
'grogs par mi bya ba yin te /
de ni bdag nyid kyang phung bar byed la /
'jig rten gang de'i lta ba la phyogs pa yang phung bar byed do / /
bcom ldan 'das kyis 'di la dgongs nas 'di na la la gang zag tu lta ba ni bla'i /
la la stong pa nyid la log par zin pa ni de lta ma yin no zhes bka' stsal to / /
de ci'i phyir zhe na /
gang zag tu lta ba can gyi skye bo ni shes bya la rmongs pa 'ba' zhig tu zad kyi /
shes bya thams cad la skur pa 'debs pa ma yin te /
gzhi des na sems can dmyal ba rnams su skye bar mi 'gyur la /
gzhan yang chos 'dod pa dang /
sdug bsngal rnams las thar bar 'dod pa dag kyang phung bar byed cing slu bar mi byed la /
chos dang bde ba la yang 'god par byed do / /
bslab pa'i gzhi dag la yang g.yel bar mi 'gyur ro / /
stong pa nyid la log par zin pa ni shes bya'i dngos po la yang rmongs la shes bya thams cad la yang skur pa 'debs te /
gzhi des sems can dmyal ba rnams su skye bar 'gyur la /
gzhan yang chos 'dod pa dang sdug bsngal las rnam par thar bar 'dod pa rnams kyang phung bar byed do /
bslab pa'i gzhi de dag la yang g.yel bar 'gyur te /
de ltar yang dag pa ji lta ba bzhin gyi dngos po la skur pa 'debs pa ni chos 'dul ba 'di las rab tu nyams pa yin no zhes 'byung ngo / /
bstan bcos shin tu rgyas pa brgya pa las kyang /
rnal 'byor spyod pa'i sa las bstan pa dang mthun par bshad de /
de'i phyir de nyid las /
gzhan yang shes rab zhan pa dag gi mdun du stong pa nyid dang /
bdag med pa'i don brjod na lta ba ngan pa 'phel bar 'gyur te /
de ci'i phyir zhe na /
tshig le'ur byas pa las /
de yis bdag tu 'dzin pa bskyed sla yi / /
stong dang bdag med lta ba de lta min / /
de na ngan 'gro dag la gzhol ba'ang yin / /
dang po mya ngan 'das la rgyab kyis phyogs / /
zhes 'byung ste /
'di nyid kyi 'grel pa las /
de'i bya ba ni 'jig rten na shes rab zhan pa gang yin pa dag go /
bdag tu 'dzin pa zhes bya ba ni 'jig tshogs la lta ba ste /
bdag gir lta ba de yang bdag tu 'dzin pa dang bcas pa dang /
de'i phyir bdag tu 'dzin pa zhes bya ba'i tshig gis lta ba de yang bsdus so / /
bdag tu 'dzin pa yang dag pa'i rigs pa dang rjes su mthun pa ma yin mod kyi /
de 'byung ba ni sla ste /
nyes dmigs yang ba'i phyir ro / /
stong pa nyid dang bdag med par lta ba ni yang dag pa'i rigs pa dang rjes su mthun pa yin mod kyi /
'on kyang de dag gis yang dag pa ji lta ba bzhin du khong du mi chud de /
gzhi des chos rnams la skur pa 'debs shing /
'jig par byed pas nyes pa lci ba'i phyir de mi 'byung bar mdzad pa'o / /
rnam pa 'di gnyis kyi nyes pa lci yang du gyur pa yang gang zhe na /
'di lta ste /
dang po bdag tu 'dzin pa ni mya ngan las 'das pa la rgyab kyis phyogs pa kho na'o / /
phyi ma stong pa nyid la log par 'dzin pa dag ni ngan 'gro la gzhol ba yang yin te /
shes rab zhan pa de dag stong pa nyid log par 'dzin pa na dge ba'i rtsa ba dag la yang skyo bar byed na /
sems can dag la lta smos kyang ci dgos /
'di ltar de dag dge ba dang /
'jig rten la rgyab kyis phyogs pa dang /
dge ba'i rtsa ba bcad de sems can la gnod pa byas pa'i dbang gis shin tu bsil ba'i mya ngan las 'das pa 'ba' zhig la rgyab kyis phyogs pa yin gyi /
rang gi lus kyang sems can dmyal ba'i me yongs su 'dzin par byed de /
bdag tu lta ba bskyed pa la ni dngos po de lta bu med de /
de ci'i phyir zhe na /
de dag bde ba dang bdag med pa sdug bsngal dang bral bar 'dod pas sdig pa rnams kyang mi byed la bsod nams chen po dag kyang bstsags nas ngan 'gro rnams las grol bar 'gyur bas lha dang mi'i lus kyang stong par mi 'gyur te /
mya ngan las 'das pa la skrag cing rnam par grol ba mngon du mi byed pa kho nar zad pas /
de'i phyir mdo dag las /
bdag tu lta ba ri rab tsam bskyed pa ni sla'i /
stong pa nyid la log par bzung nas mngon pa'i nga rgyal byed pa ni de lta ma yin no zhes gsungs so / /
gal te de lta na chos rnams kyi stong pa nyid dang /
bdag med pa'i don ni g.yang sa'i 'gro ba dang nye bar gyur pas 'phags pa dag gis bstan pa'i mi rigs so zhe na /
yang dag par na shes rab zhan pa dag gi mdun du bshad pa ni mi rigs te /
shes rab khyad par can dag gis ni de dag gi rjes su bsgrubs nas phan yon chen po thob par 'gyur ba'i phyir de dag la ni bshad pa dgos so zhes 'byung ba yin no zhe'o // //
bam po sum cu pa /
nga'i chos la chos su 'du shes skyed par byed mod kyi /
don ma yin pa la don du 'du shes zhes bya ba 'di man chad ni gnyis pa brgal ba'i lan btab pa ston to / /
brgal ba rnam pa gnyis kyi lan bstan pa nyid las rnam pa gnyis su dbye ste /
chos la yang mngon par yid ches pas gal nyid du mi 'grub par bstan pa dang /
chos la mngon par yid ches pas bsod nams dang ye shes dang ldan par 'gyur ba'i gal bstan pa'o / /
dang po yang rnam pa gnyis kyis bstan te /
brgal ba'i lan de nyid yang dag par bstan pa dang /
gtan tshigs bstan pa ste /
'di ni dang po'o / /
'di ltar byang chub sems dpa' de nga'i bstan pa la brten nas /
bstan pa'i 'du shes skyed par byed kyang /
yang dag pa'i don ma yin pa la /
yang dag pa'i don du 'du shes pas bstan pa la yid ches kyang nyes pa dang bcas pa yin no zhes bya ba'i tha tshig go / /
nga'i chos la chos su 'du shes pa'i phyir dang /
don ma yin pa la don du 'du shes pa'i phyir /
chos de dag la yang chos su 'dzin /
don ma yin pa la yang don du 'dzin to zhes bya ba ni gnyis pa gtan tshigs bstan pa'o / /
'di ltar nga'i chos la chos su 'du shes pa'i phyir /
chos de dag la chos yang dag pa nyid du mngon par yid ches pa dang /
don ma yin pa la don du 'du shes pa'i phyir yang dag pa'i don ma yin pa la yang dag pa'i don du 'dzin to zhes bya'o / /
de dag chos la mos pa'i phyir /
bsod nams 'phel bar 'gyur mod kyi /
'on kyang don ma yin pa la mngon par zhen pa'i phyir /
shes rab las yongs su nyams pa'i phyir ni dge ba'i chos shin tu rgya che ba dang /
shin tu dpag tu med pa las kyang yongs su nyams par 'gyur ro zhes bya ba ni gnyis pa chos la mngon par yid ches pas bsod nams dang /
ye shes dang ldan par 'gyur ba'i gal bstan pa'o / /
phyi rol pa dag 'di skad du gnas 'di'i byang chub sems dpa' dngos po bzhi dang ldan pas /
bstan pa thos pa tsam gyis yid ches par 'gyur na /
ci'i phyir bsod nams dang ye shes kyi tshogs yongs su rdzogs par mi 'gyur zhes rgol ba'i phyir lan du 'di gsungs pa yin te /
chos la rab tu dang ba bskyed pa'i phyir bsod nams 'phel bar 'gyur mod kyi /
don ma yin pa la mngon par zhen pa nyid kyi phyir /
shes rab yongs su nyams par 'gyur la shes rab yongs su nyams pa'i phyir /
dge ba dpag tu med pa yang nyams par 'gyur ro zhes bya ba'i tha tshig go / /
rigs dang ldan pa'i byang chub sems dpa' la nyams par 'gyur ba yod dam /
gal te de ltar gyur na yang nyes pa ci yod ce na /
gal te nyams par gyur na /
bkod pa la mos pa'i mdo las gsungs pa de ji ltar go zhing rnam par bshad par bya ste /
mdo de las ni rigs kyi sa la gnas pa'i byang chub sems dpas dus gcig tu 'dzam bu'i gling gi sems can rnams bsad pa'i kha na ma tho ba de dang ldan yang /
sems can dmyal bar ltung bar mi 'gyur ro / /
gling bzhi nas stong gsum gyi stong chen po'i bar gyi sems can rnams bsad kyang /
sems can dmyal bar ltung bar mi 'gyur ro / /
de ci'i phyir zhe na /
gang zag de bskal pa dpag tu med pa nas sangs rgyas mang po la mchod pa byas shing /
bsod nams dang ye shes kyi dge ba'i rtsa ba yongs su smin pas /
kha na ma tho ba chen po byas kyang /
bsod nams che ba'i phyir sdig pa yang 'byang la /
sems can dmyal bar ltung bar mi 'gyur ro zhes gsungs pa dang /
gzhan yang slob dpon ngo bo nyid med kyis byas pa'i theg pa chen po bsdus pa'i 'grel pa las /
bskal pa grangs med pa dang po bstan pa'i skabs nas /
sems brtan khyad par 'gro ba yi / /
zhes bya ba ni mi dge ba'i grogs po dang phrad par gyur nas /
thabs kyis mos pa zlog par byed kyang /
byang chub chen po'i sems yongs su mi gtong zhing /
mthong ba'i chos dang /
tshe rabs phyi ma la dge ba'i chos gong nas gong du 'phel ba dang /
yongs su mi nyams pa'i phyir ro zhes bshad de /
slob dpon dbyig gnyen gyis mdzad pa'i 'grel pa las kyang de skad du ston to / /
gal te yongs su nyams par mi 'gyur na / /
sa yongs su 'dzin pa'i mdo las rigs kyi sa'i byang chub sems dpa' yang sems can dmyal bar ltung bar 'gyur ro zhes bya ba la sogs pa gsungs pa de ji ltar brda phrad par bya zhe na /
smras pa /
don 'di la yang bshad pa rnam pa gnyis yod de /
dang po ni slob dpon klu sgrub kyis rigs la gnas pa yongs su nyams par mi 'gyur ro zhes bshad de /
de'i phyir bstan bcos rin po che'i ngo bo nyid bstan pa las /
kha cig gis klu sgrub kyi sa yongs su 'dzin pa'i mdo las /
rigs kyi sa'i byang chub sems dpa' mnar med pa'i sems can dmyal bar ltung bar 'gyur zhes gsungs pa'i don de ji lta bu yin zhes dris pa dang / /
klu sgrub kyis smras pa /
de skad gsungs pa'i mdo yod mod kyi /
bdag ni de skad smra ba'i thug mi thub po / /
de ci'i phyir zhe na /
'phel ba dang sgrib pa med pa'i mdo las /
rigs kyi sa'i byang chub sems dpa' ni nams kyang sems can dmyal bar ltung bar mi 'gyur ro zhes bstan pas /
bkod pa la mos pa'i mdo dang mthun te /
sa yongs su 'dzin pa la sogs pa las ltung bar 'gyur ro zhes gsungs pa ni /
sa'i mdun rol gyi byang chub sems dpa' dag 'jigs pa skyed cing /
myur du sa dang po thob par mdzad pa'i phyir gsungs pa yin gyi /
de yang dag par mnar med par ltung bar 'gyur bar gsungs pa ni ma yin no zhes 'byung ngo / /
slob dpon rta skad kyis mos pa bskyed pa'i bstan bcos mdzad pa las kyang /
gong ma skad du bshad de /
de'i phyir de nyid las mdo dag las yongs su nyams shing ngan 'gror ltung bar 'gyur ro zhes gsungs pa ni yang dag par ltung bar 'gyur ba ma yin gyi /
byang chub sems dpa' slob pa dang po pa yang dag pa'i gnas su ma zhugs pa le lo can dag 'jigs pa dang /
nan tan brtson 'grus bskyed pa'i phyir ro zhes bshad do / /
gnyis pa ni 'phags pa byams pa'i gzhung gis bstan pa ste /
'di yang bshad pa rnam pa gnyis yod de /
dang po ni slob dpon klu sgrub kyis bstan pa dang mthun no / /
gnyis pa ni byang chub sems dpa'i sa las bstan pa'i mdo la brten nas /
gnas pa bcu yan chad ni rigs kyi gnas zhes bya'o zhes bshad do /
gnas pa bcu las kyang snga ma drug ni yongs su nyams par 'gyur ba zhes bya'o / /
bdun pa ni yongs su nyams par mi 'gyur ba'o zhes bshad pas de'i phyir rigs la gnas pa la yang yongs su nyams par 'gyur ba'i don yod par rig par bya'o / /
gzhan yang bstan bcos rnal 'byor spyod pa'i sa las /
de la mos pas spyod pa'i sa la gnas pa'i byang chub sems dpa' ni byang chub sems dpa'i bsgom pa la chung ngur byed pa dang /
rgyun chags ma yin par byed pa dang /
nges par mi byed pa dang /
thob pa las kyang yongs su nyams par 'gyur ro zhes bya ba dang /
gzhan yang de nyid las mos pas spyod pa'i byang chub sems dpa' ni ched 'ga' byang chub chen por sems bskyed pa las kyang gtong bar mi 'gyur ro zhes bshad de /
legs pa'i tshul khrims bstan pa'i mdo dang /
sa yongs su 'dzin pa'i mdo las kyang 'di dang mthun par 'byung ngo / /
gzhan yang bstan bcos rnal 'byor spyod pa'i sa las byang chub sems dpa' gang mos pas spyod pa'i sa la gnas pa ni gcig pu ngan 'gror 'gro bar 'gyur ro zhes bshad de /
legs pa'i tshul khrims bstan pa'i mdo dang /
sa yongs su 'dzin pa'i mdo las kyang de skad du gsungs so / /
bkod pa la mos pa'i mdo dang /
theg pa chen po bsdus pa las yongs su nyams par mi 'gyur ro zhes bstan pa de ni phal che ba'i dbang du mdzad nas bstan pa yin gyi /
don mthar thug pa ni ma yin no zhe'o / /
gzhan yang sems can gang dag gzhan las chos su dang /
don ma yin pa la don du thos nas de dag gi lta ba'i rjes su 'brang bar byed na /
de la ni chos la chos su 'du shes pa dang /
don ma yin pa la don du 'du shes pas chos la chos su dang /
don ma yin pa la don du mngon par zhen par gyur zhes bya ba 'di man chad ni gnyis pa slob mas brtags pa rnam par 'byed pa'o / /
'di yang rnam pa gnyis kyis bstan te /
brtags pa rnam pa gnyis rnam par phye ste bshad pa dang /
gzhi des zhes bya ba man chad kyis brtags pa rnam pa gnyis bstan pa'i mjug bsdu ba'o / /
dang po yang brtags pa rnam pa gnyis yod pa nyid las rnam pa gnyis su dbye ste /
ji ltar thos pa bzhin du sgra'i rjes su mngon par zhen par gyur pa bstan pa dang /
de dag gi lta ba'i rjes su 'brang bar mi byed cing /
mngon par yid mi ches pa'i gang zag bstan pa'o / /
dang po yang rnam pa gnyis te /
sgra'i rjes su mngon par zhen par gyur par bstan pa dang /
mngon par zhen pa'i nyes dmigs bstan pa'o / /
'di ni dang po ste /
'di ltar sems can de ston pa gsum pa las bstan pa dag thos pa yang slob dpon de chos la chos su dang /
don ma yin pa la don du mthong bas na de dang stong pa tha dad du lta ba med par gyur pa'o / /
de la bye brag tu gyur pa yod pa yang /
ston pa gsum pa de ni sangs rgyas kyi bstan pa mnyan nas thos pa yin la / /
gang zag bzhi pa 'di ni pha rol las brgyud de thos pa yin pas ston pa dang brtags pa mthun pa yin no / /
chos mngon pa dang sbyar na ni snga ma bzhin du ston pa gsum pa byang chub sems dpa' yin par bshad pa rnam par dbye bar bya'o / /
dgongs pa zab mo rnam par dgrol ba'i mdo dang sbyar na ni ston pa gsum pa 'di log par lta ba'i gang zag yin par ston pas de'i phyir de nyid las /
gzhan yang sems can gang dag log par lta ba'i gang zag de dag las chos thos nas shes pa 'byung ba yin no / /
gzhi des na de dag dang mtshungs par dge ba'i chos yongs su nyams par rig par bya'o zhes bya ba ni gnyis pa mngon par zhen pa'i nyes dmigs bstan pa ste /
sngar bstan pa'i gsum pa dag dang 'dra bar dge ba dpag tu med pa las nyams par rig par bya'o zhes bya ba'i tha tshig go / /
gal te sems can gang dag de'i lta ba'i rjes su 'brang bar mi byed pa dag ni de dag las chos rnams thams cad ngo bo nyid med pa dang /
skye ba med pa dang /
'gag pa med pa dang /
gzod ma nas zhi ba dang /
rang bzhin gyis yongs su mya ngan las 'das pa'o zhes thos na skrag cing dngang la zhes bya ba la sogs pas ni gnyis pa de dag gi lta ba'i rjes su 'brang bar mi byed cing /
mngon par yid mi ches pa'i gang zag bsten pa'o / /
'di yang rnam pa gnyis te /
bstan pa thos kyang mngon par yid mi ches par gyur pa bstan pa dang /
gzhi des na zhes bya ba man chad kyis mngon par yid mi ches pa'i nyes dmigs bstan pa'o / /
dang po yang rnam pa gsum du dbye ste /
bstan pa thos pas skrag cing dngang bar 'gyur bar bstan pa dang /
phyin ci log gi shes pa'i dbang gis skrag pa skye bar bstan pa dang /
shes pa'i dbang gis skur pa 'debs par gyur pa bstan pa ste 'di ni dang po'o / /
'di ltar sems can de ston pa gsum pa las de'i bstan pa thos kyang ston pa snga ma de'i lta ba'i rjes su mi 'brang bas chos thams cad nges par ngo bo nyid med pa la sogs pa'o zhes bstan pa dang /
de las chos thams cad ngo bo nyid med pa la sogs pa'o zhes bya ba'i tshig thos pa na sems la skrag pa skyes nas /
ji ltar na chos rnams ngo bo nyid med pa la sogs pa yin zhes bstan pa de'i dbang gis skrag cing dngang bar gyur pa'o / /
gang zag rnam pa gsum gyis bstan pa la skrag pa skye bar 'gyur te /
bstan bcos chos mngon pa sna tshogs kun las btus pa las ji skad du /
gzhan yang ci'i phyir sems can kha cig shin tu rgyas pa zab pa dag la mos par mi 'gyur zhing skrag par 'gyur zhe na /
chos nyid dang bral ba'i phyir dang /
dge ba'i rtsa ba ma bskyed pa'i phyir dang /
mi dge ba'i grogs pos yongs su zin pa'i phyir ro / /
de la chos nyid ni 'di lta ste /
mya ngan las 'da' ba'i rigs can dag yin te /
de'i bdag nyid yin pa'i phyir ro / /
'di ltar sems can kha cig la mya ngan las 'da' ba'i rigs med pa'i phyir /
sems shin tu dman par gyur nas shin tu rgyas pa zab pa dag la mos par mi 'gyur ba de'i phyir skrag par 'gyur ba yin /
gzhan yang sems can kha cig mya ngan las 'da' ba'i rigs dang ldan yang byang chub chen por yang dag par smon pa la sogs pa'i dge ba'i rtsa ba ma bskyed pa'i phyir /
de la mos par mi 'gyur bas de'i phyir yang skrag par 'gyur ba yin no / /
gzhan yang sems can kha cig dge ba'i rtsa ba bskyed pa yin mod kyi /
theg pa chen po la skur pa 'debs pa'i sems can mi dge ba'i grogs pos yongs su bzung ba'i phyir de la mos par mi 'gyur te /
de'i phyir yang skrag pa yin no zhes bstan pa lta bu'o / /
kun du dngang bar gyur nas 'di skad ces 'di ni sangs rgyas kyi bka' ma yin gyi /
bdud kyis smras pa yin no zhes zer zhes bya ba ni gnyis pa phyin ci log gi shes pa'i dbang gis skrag pa skye bar bstan pa'o / /
'di ltar skrag pa'i dbang gis log pa'i shes pas 'di skad du sangs rgyas kyi bstan pa nges par ma yin pas 'di ni sangs rgyas kyi bka' ma yin gyi /
bdud kyis smras pa yin no zhes zer ba'o / /
de ltar rig nas mdo sde de dag la skur pa 'debs par byed /
mi bsngags pa rjod par byed /
ngan du rjod par byed ces bya ba ni gsum pas shes pa log pa'i dbang gis skur pa 'debs par bstan pa'o / /
chos la skur pa 'debs pa'i rkyen yang rnam pa gnyis sam /
yang na rnam pa bzhi yod de /
de'i phyir 'phags pa shes rab kyi pha rol tu phyin pa'i mdo las /
tshe dang ldan pa rab 'byor gyis yang bcom ldan 'das la gsol pa /
gang zag gti mug can de dag rgyu dang rkyen du'i slad du chos zab mo dag la skur pa 'debs par bgyid lags /
bcom ldan 'das kyis bka' stsal pa /
rab 'byor rgyu dang rkyen gnyis kyis te /
log pa'i bdud kyis rab tu bslus pa dang / /
chos zab mo dag la mos par mi 'gyur ba'o / /
gzhan yang rab 'byor rgyu dang rkyen rnam pa bzhis chos zab mo dag la skur pa 'debs par byed de /
mi dge ba'i grogs pos bslus pa dang /
dge ba'i chos la nan tan gyis sgrub par mi byed pa dang /
mnar sems dang ldan zhing gzhan gyi nyes pa tshol ba la dga' ba dang /
phrag dog gis bdag la bstod cing gzhan la smod pa ste /
rgyu dang rkyen de dag dang ldan pa'i phyir gang zag gti mug can de dag chos zab mo la skur pa 'debs pas las shin tu lci ba dpag tu med pa skyed par byed do zhes gsungs te /
gzhan yang de nyid dang le'u chen po dang /
shes rab kyi pha rol tu phyin pa'i 'grel pa las kyang /
chos la skur pa 'debs pa'i rkyen gzhi 'di las bstan pa dag dang mthun par 'byung ngo / /
gzhi des phongs pa chen po 'thob par 'gyur zhing /
las kyi sgrib pa chen pos kyang reg par 'gyur ro zhes bya ba ni gnyis pa mngon par yid mi ches pa'i nyes dmigs bstan pa'o / /
gong du bstan pa lta bu'i chos la skur pa btab pa'i dbang gis phongs pa chen po thob par 'gyur zhing /
las kyi sgrib pa chen pos kyang reg par 'gyur ba'o / /
gzhi des na ngas gang dag mtshan nyid thams cad la mtshan nyid med par lta ba dang /
don ma yin pa la don du ston par byed pa dag ni zhes bya ba la sogs pas ni gnyis pa spyi'i mjug bsdu ba ston to / /
'di yang rnam pa gnyis te /
brtags pa dang po'i mjug bsdu ba dang /
brtags pa phyi ma'i mjug bsdu ba'o / /
'di ni dang po ste /
'di ltar pha rol las chos thos pa'i mngon par zhen pa nyid kyis rkyen byas pa'i phyir /
bcom ldan 'das nyid kyis gsungs pa'i ngo bo nyid rnam pa gsum gyi mtshan nyid dag la mtshan nyid med par bstan pa dang /
don ma yin pa la don du ston pa nyid kyis log par lta ba nyid du mngon par 'grub pa'o / /
las kyi sgrib pa chen po bskyed pa'i thabs yin no zhes bshad de /
des skye bo tshad med pa slu bar byed cing las kyi sgrib pa chen po thob par byed pa'i phyir ro zhes bya ba ni gnyis pa brtags pa phyi ma'i mjug bsdu ba ste /
mdo nyid kyis brda phrad par zad do / /
yang na sgra ji bzhin du mngon par zhen pa la rnam pa gnyis te /
sgra ji bzhin du mngon par zhen pa rgya cher rnam par bshad pa dang /
gzhi des na zhes bya ba man chad ni spyi'i mjug bsdu ba'o / /
de ltar rnam pa gnyis su bshad pa yod kyang bshad pa ni phyi ma bzang ngo / /
rigs kyi bu sems can gang dag dge ba'i rtsa ba ma bskyed sgrib pa yongs su ma dag /
rgyud yongs su ma smin bsod nams dang ye shes kyi tshogs ma bsags pa /
drang po ma yin zhing drang po'i rang bzhin can ma yin pa dag ni rtog pa sel nus pa'i mthu dang ldan yang rang gi lta ba mchog tu 'dzin pa la gnas pas zhes bya ba 'di man chad ni bzhi pa dngos po lnga yang gtan med la /
rang gi lta ba la gnas pa mngon par yid ches pa yang med pa'i gang zag bstan pa'o / /
'di yang rnam pa gsum ste /
dngos po lnga dang mi ldan par bstan pa dang /
mngon par yid mi ches pa nyid rab tu bstan pa dang /
skur pa 'debs pa'i nyes dmigs bstan pa ste /
'di ni dang po'o / /
mdo'i tshig 'di yang rnam pa gnyis kyis bstan te /
dngos po lnga dang mi ldan par bstan pa dang /
dngos po gsum gyi bye brag bstan pa ste /
mdo 'di nyid kyis brda phrad par zad do / /
de dag gis chos de thos nas yang dag pa ji lta ba bzhin du nga'i dgongs te bshad pa zab mo rab tu mi shes shing /
chos de la mos par yang mi 'gyur zhes bya ba la sogs pas ni gnyis pa mngon par yid mi ches pa nyid rab tu bstan pa'o / /
'di yang rnam pa lngar dbye ste /
mdo sde thos kyang yid ches par mi 'gyur ba nyid dang /
'du shes gnyis 'byung ba dang /
mngon par zhen pa gnyis 'byung ba dang /
gzhi des log par shes pa skye bar 'gyur ba dang /
skur pa nyid yang dag par bstan pa'o / /
'di ni dang po ste /
'di rang gi lta ba mchog tu 'dzin pa la gnas pa nyid kyi phyir dgongs te gsungs pa'i bstan pa thos na yang mngon par yid ches par mi 'gyur ba'o / /
chos de la chos ma yin pa'i 'du shes shing /
don la don ma yin par 'du shes pas zhes bya ba ni gnyis pa 'du shes gnyis 'byung bar bstan pa'o / /
'di ltar sngar bstan pa thos kyang mos par ma gyur pa nyid kyi phyir chos dang don la log pa'i 'du shes rnam pa gnyis bskyed par gyur pa'o / /
chos de dag la yang chos ma yin par mngon par zhen la /
don la yang don ma yin par mngon par zhen nas zhes bya ba ni gsum pa mngon par zhen pa rnam pa gnyis 'byung bar bstan pa ste /
'di ltar 'du shes snga ma gnyis kyi dbang gis mngon par zhen pa gnyis 'byung ba'i phyir ro zhes bya ba'i tha tshig go / /
'di skad ces 'di ni sangs rgyas kyi bka' ma yin gyi /
bdud kyis smras pa yin no zhes zer zhes bya ba ni bzhi pa gzhi des log par shes pa skye bar bstan pa'o / /
'di ltar chos dang don la mngon par zhen pa gnyis bskyed pa'i phyir rgyu dang rkyen des log pa'i shes pa 'di 'byung bar 'gyur ba'o / /
de ltar rig nas mdo sde de dag la skur pa 'debs par byed /
mi bsngags pa rjod par byed ngan du rjod par byed cing /
lhad can yin par skur nas rnam grangs du mar mdo sde de dag spangs pa dang /
chud gzan pa dang rnam par gzhig par yang byed ces bya ba la sogs pas ni lnga pa skur pa nyid yang dag par bstan pa'o / /
'di yang rnam pa gsum ste /
mdo sde nyid la skur pa 'debs pa yang dag par bstan pa dang /
mdo sde la mos pa rnams la sdang bar bstan pa dang /
chos la skur pa'i rkyen rnam par 'byed pa ste /
'di ni dang po'o / /
gang gis mdo sde dag la mos pa rnams la yang dgrar 'du shes par 'gyur ro zhes bya ba ni gnyis pa mdo sde la mos pa rnams la sdang bar bstan pa'o / /
de dag ni dang po nyid nas kyang las kyi sgrib pas bsgribs pa yin zhes bya ba ni gsum pa chos la skur pa 'debs pa'i rkyen rnam par 'byed pa ste /
'di ltar sgrib pa rnam pa gsum las /
las kyi sgrib pas bsgribs pa'i phyir chos la skur pa 'debs so zhes bya ba'i tha tshig go / /
gzhi des kyang las kyi sgrib pa de lta bus sgrib par byed de /
las kyi sgrib pa de'i dang po ni gdags par sla'i /
bskal pa brgya stong bye ba khrag khrig phrag 'di snyed kyi bar gyis 'byang bar 'gyur ro zhes bya ba'i dus ni med do zhes bya ba ni gsum pa skur pa 'debs pa'i nyes dmigs bstan pa'o / /
'di ltar tshe rabs snga ma'i las kyi sgrib pas bsgribs pa dang /
tshe 'di la chos la skur pa 'debs pa'i las kyi sgrib pas bsgribs pa ste /
las kyi sgrib pa de dag dang po las byed pa'i tshe ni gdags par sla yang las kyi 'bras bu myong ba na bskal pa brgya stong khrag khrig 'bum phrag 'di snyed kyis 'byang bar 'gyur ba'i dus ni med do zhes bya ba'i tha tshig go / /
de la bye ba khrag khrig ces bya ba ni mdzod kyi bstan bcos kyi nang nas /
mdo sde khungs su bstan pa las 'di skad du /
lus la med pa'i grangs gcig gis mgo btsugs te /
gcig phrag bcu la bcu'o / /
bcu phrag bcu la brgya'o / /
brgya phrag bcu la stong ngo / /
stong phrag bcu la khri'o / /
khri phrag bcu la 'bum mo / /
'bum phrag bcu la sa ya'o / /
sa ya phrag bcu la bye ba'o / /
bye ba phrag bcu la dung phyur ro / /
dung phyur phrag bcu la ther 'bum mo / /
ther 'bum phrag bcu la ther 'bum chen po'o / /
ther 'bum chen po phrag bcu la khrag khrig ces bya ste /
de bzhin du gong nas gong du grangs bcu drug tshang ba'i bar du'o zhes 'byung ba lta bu ste /
zhib tu de nyid las bstan pa bzhin du rig par bya'o / /
yang na gdags par sla ba zhes bya ba ni 'das pa'i las kyi sgrib pa ni dang por byas pa'i phyir /
lci yang gang gis mtshan nyid gdags par sla'i /
'dir chos la skur pa btab pa'i las ni sdug bsngal myong ba la mtha' med pas rnam par dbye ba ni shin tu dka' bar gyur pa'o / /
chos la skur pa 'debs pa'i nyes dmigs rgya cher ni /
'phags pa shes rab kyi pha rol tu phyin pa'i mdo dang /
dam pa'i chos pad+ma dkar po la sogs pa las bstan pa bzhin du rig par bya'o / /
gong du bstan pa de dag la bye brag yod pa yang gang zag dang po gnyis bstan pa dang /
don gnyis ka la mngon par yid ches pa'o / /
gang zag gsum pa las ni slob dpon rnam pa gnyis gtogs par gang zag gsum yod de /
de la gang zag dang po gnyis ni bstan pa la mngon par yid ches shing don las rab tu nyams pa'o / /
gang zag phyi ma gcig ni don la mngon par yid ches shing /
bstan pa las rab tu nyams pa'o / /
gang zag bzhi pa ni bstan pa dang /
don gnyi ga las rab tu nyams pa yin no / /
gzhan yang gang zag rnam pa bzhi las gang zag snga ma gnyis ni byang chub sems dpa' kho na yin no / /
de la bye brag yod pa yang dang po ni dngos po lnga dang ldan la /
phyi ma ni dngos po bzhi dang ldan pas so / /
gang zag gsum pa ni dgongs pa zab mo rnam par dgrol ba'i mdo dang sbyar na /
dngos po bzhi dang ldan pa dang sems can zhes smos pa kho nar zad la /
bstan bcos mngon pa dang le'u chen po'i mdo las ni byang chub sems dpa' zhes 'byung bas /
de'i phyir bstan pa rnams mi mthun par gyur pa yin no / /
rigs kyi bu de ltar na nga'i legs par gsungs pa /
legs par bcas pa'i chos 'dul ba shin tu rnam par dag pa'i bsam pas bshad pa /
legs par bstan pa'i chos la sems can rnams kyi mos pa rnam pa sna tshogs kyi rim pa dag bsnan par gyur pa yin no zhes bya ba ni mos pa dad par gyur pa bstan pa la mdor bstan pa dang /
rnam par phye ste rgya cher rnam par bshad pa dang /
spyi'i mjug bsdu ba'o zhes rnam pa gsum du bstan pa las /
de yan chad du rnam pa gnyis bshad zin nas /
da 'dir ni spyi'i mjug bsdu ba bstan pa yin par rig par bya'o / /
de nas bcom ldan 'das kyis don de nyid yang bstan pa'i phyir tshigs su bcad pa 'di dag gsungs so zhes bya ba 'di man chad ni gnyis pa tshigs su bcad pas bzlas te bstan pa ston to / /
'di yang rnam pa gnyis te /
tshigs su bcad pas ston pa'i mdzad pa'i dgongs pa bstan pa dang /
tshigs su bcad pa mos nas yang dag par ston par mdzad pa ste /
'di ni dang po'o / /
chos rnams thams cad ngo bo nyid med dang / /
skye med 'gag med gzod ma nas zhi dang / /
chos rnams rang bzhin mya ngan 'das par ni / /
mkhas pa gang zhig dgongs pa med par smra / /
zhes bya ba 'di man chad ni gnyis pa tshigs su bcad pa smos nas yang dag par ston par mdzad pa'o / /
'di yang rnam pa gnyis te /
dang po'i tshigs su bcad pa gnyis kyis ni gong du chos thams cad ngo bo nyid med pa'o zhes bya ba la sogs par bstan pa dag zlos shing dgongs te gsungs pa'i bstan pa la rmongs pa dang /
khong du chud pa mi mtshungs par gyur pa ston to / /
kun gyi rnam dag lam zhes bya ba man chad tshigs su bcad pa gsum gyis ni dgongs pa'i bstan pas theg pa gcig tu gsungs pa'i don zlos pa'o / /
gzhan yang rnam pa gnyis su dbye ste /
tshigs su bcad pa dang po gnyis kyis ni gong du chos thams cad ngo bo nyid med pa la sogs par bstan pa zlos pa yin la /
tshigs su bcad pa phyi ma gsum ni gong du theg pa gcig tu gsungs pa man chad rnam grangs gnyis kyis don zlos pa yin par sbyar ro / /
dang po yang rnam pa gnyis kyis bstan te /
tshigs su bcad pa dang po gcig gis ni mdo'i tshig bzhi rnam par bshad cing dgongs pa dang ldan par bstan la /
tshigs su bcad pa 'og ma gcig gis ni ngo bo nyid med pa rnam pa gsum las brtsams nas dgongs pa yang dag par bstan pa yin te /
mdo dag las ngo bo nyid med pa zhes bya ba la sogs pa'i tshigs su bcad pa gsungs pa yang /
nges par ngo bo nyid la sogs pa med pa'i phyir ngo bo nyid med pa zhes gsungs pa ni ma yin gyi /
ngo bo nyid med pa rnam pa gsum gyi don las brtsams nas ngo bo nyid med pa zhes gsungs pa yin te /
zhib tu bshad pa ni gong du rgya cher bstan pa bzhin no zhes bstan pa'i phyir /
mkhas pa gang zhig dgongs pa med par smra / /
zhes gsungs pa yin no / /
mtshan nyid skye dang don dam ngo bo nyid / /
med par 'di ltar nga yis rab tu bstan / /
gang gis sangs rgyas dgongs pa 'di ma shes / /
yang dag lam ni rab nyams 'gro mi nus / /
zhes bya ba ni gnyis pa ngo bo nyid med pa rnam pa gsum las brtsams nas dgongs pa yang dag par bstan pa'o / /
'di ltar ngo bo nyid med pa zhes bya ba la sogs pa gsungs pa'i tshig khong du mi chud pas ngas mtshan nyid dang /
skye ba dang don dam pa ngo bo nyid med pas ngo bo nyid med par gsungs pa'i dgongs pa rab tu bstan pa yin te /
gal te gang gis dgongs te gsungs pa 'di khong du chud par ma gyur na yang dag pa'i lam las rab tu nyams pa'i phyir bla na med pa'i byang chub bgrod par mi nus so zhes bya ba'i tha tshig go / /
nyams par 'gyur ba de yang bstan bcos theg pa chen po bsdus pa'i 'grel pa ngo bo nyid med kyis byas pa las ji skad du /
med pa dang rgyu med pa la nan gyis yod pa nyid du 'jog pa'i phyir sgro 'dogs pa zhes bya'o / /
yod pa dang med pa'i rgyu la nan gyis med do zhes skur pa 'debs pas de'i phyir rab tu nyams pa zhes bya ste /
sgro 'dogs pa dang skur pa 'debs pa 'di gnyi ga yang mtha' zhes bya bas na /
rab tu ltung ba'i don yin te /
'di gnyis la 'jug pa dbu ma'i lam las rab tu nyams par 'gyur ro zhes bstan pa lta bu'o / /
kun gyi lam ni rnam dag gcig pu ste / /
rnam par dag pa 'ang gcig las gnyis pa med / /
de'i phyir theg pa gcig tu 'dogs byed kyang / /
sems can rigs ni bye brag med pa yin / /
zhes bya ba 'di man chad ni gnyis pa ngo bo nyid med pa'i rnal 'byor las brtsams nas theg pa gcig tu gsungs pa'i dgongs pa ston to / /
'di yang rnam pa bzhir dbye ste /
dang po ni tshigs su bcad pa gcig gis theg pa gsum gyi gang zag las brtsams nas theg pa gcig gsungs pa'i dgongs pa bstan pa'o / /
gnyis pa ni tshigs su bcad pa phyed kyis rigs nges pa'i gang zag bdag gcig pu mya ngan las 'das par bstan pa'o / /
gsum pa ni tshigs su bcad pa phyed kyis ma nges pa'i rigs can dag mya ngan las 'das pa chen po thob par bstan pa'o / /
bzhi pa ni tshigs su bcad pa gcig gis mya ngan las 'das pa'i mtshan nyid rnam par bshad pa'o / /
'di ni dang po theg pa gsum gyi gang zag las brtsams nas theg pa gcig tu gsungs pa'i dgongs pa 'di bstan pa ste /
'di ltar theg pa gsum gyi gang zag de dag kun kyang ngo bo nyid med pa zag pa med pa 'phags pa'i lam la brten nas so so nas mya ngan las 'das pa thob par 'gyur bas lam gnyis pa med pa'i phyir theg pa gcig tu gsungs kyang theg pa gsum po de dag gi bye brag med pa ni ma yin no zhes bya ba'i tha tshig go / /
sems can khams 'dir sems can dpag med dag /
bdag nyid gcig pu mya ngan 'da' bar byed / /
ces bya ba ni gnyis pa rigs nges pa'i gang zag bdag gcig pu mya ngan las 'da' bar bstan pa'o / /
de'i rgyud la nges par de bzhin gshegs pa'i thugs rje'i sa bon med pa'i phyir gtan du bla na med pa'i byang chub mngon par rdzogs par mi 'gyur ba ste /
rgya cher ni gong du bstan pa bzhin no / /
snying rje chen pos dpa' btul mya ngan 'da' / /
sems can mi gtong de dag shin du dkon / /
zhes bya ba ni gsum pa ma nges pa'i rigs can dag mya ngan las 'das pa chen po thob par bstan pa'o / /
rigs ma nges pa'i gang zag de dag gi rgyud la sangs rgyas kyi rigs yod pa'i phyir nan tan brtson 'grus kyis sangs rgyas kyi mya ngan las 'das pa thob par byed kyang /
sems can la phan 'dogs pa'i bya ba mi gtong bas ye shes rnam pa bzhi dang ldan par gyur nas gtan du mya ngan las 'da' ba 'thob par 'gyur gyi /
rigs nges pa'i gang zag de dag gis thob par 'gyur ba ni shin tu dkon zhes bya ba'i tha tshig go / /
phra zhing bsam par dka' ba zag med dbyings / /
der rnam grol dag mnyam pas bye brag med / /
thams cad don 'grub nyon mongs sdug bsngal spong / /
tha dad gnyis su brjod pa brten bde yin / /
zhes bya ba ni bzhi pa mya ngan las 'das pa'i mtshan nyid rnam par bshad pa'o / /
phra zhing bsam par dka' ba zag med dbyings / /
zhes bya ba ni 'di lta ste /
mya ngan las 'das pa'i ngo bo nyid do / /
dbyings zhes bya ba ni bdag nyid la bya ste /
mya ngan las 'das pa'i bdag nyid kyi mtshan nyid yin pa'i phyir phra zhing bsam par dka' bar gyur pa'o / /
der rnam grol dag mnyam pas bye brag med / /
ces bya ba ni mya ngan las 'das pa'i 'bras bu mtshungs shing bye brag med par rab tu bstan pa'o / /
de bzhin nyid gcig pa sku rnam pa gnyis dang ldan pa'i don yod pas dang po rnam par grol ba'i sku ni 'di lta ste /
de bzhin nyid la brten te nyon mongs pa spangs nas /
rnam par grol ba thob par 'gyur ba gang yin pa de ni rnam par grol ba'i sku zhes bya'o / /
gnyis pa chos kyi sku ni 'di lta ste /
sangs rgyas kyi chos kyi sku stobs dang /
mi 'jigs pa la sogs pa'i yon tan gyi rten du gyur pas de'i phyir chos kyi sku zhes bya'o / /
de la chos kyi sku ni de bzhin gshegs pa nyag gcig la mnga'o / /
rnam par grol ba'i sku ni theg pa gsum po dag bye brag med pa'i phyir rnam par grol ba mnyam pas bye brag med ces gsungs te /
de'i phyir 'og nas mdo nyid las /
rigs kyi bu rnam par grol ba'i lus nyid kyi phyir ni nyan thos dang rang sangs rgyas thams cad kyang de bzhin gshegs pa rnams dang mtshungs shing mnyam mo zhes bshad la chos kyi sku'i phyir ni khyad par du 'phags so zhes bshad de /
de bzhin gshegs pa'i chos kyi sku la bye brag yod pa'i phyir yon tan khyad par du 'phags pa dpag tu med pa'i rten du gyur pa yin no zhes gsungs pa yin no / /
bstan bcos rnal 'byor spyod pa'i sa las kyang /
theg pa gsum po dag gi lhag ma med pa'i mya ngan las 'das pa la rab dang /
tha ma'i bye brag med pa'o zhes bshad de de'i phyir de nyid las 'di ltar lhag ma med pa'i dbyings de la ni dman pa dang /
'bring dang /
khyad par du 'phags pa rnam par gzhag pa yang med la /
mtho dman yang med /
bzang ngan yang med de /
'di ni de bzhin gshegs pa dang /
nyan thos bye brag med pa'o zhes bshad de /
rgya cher de nyid las bstan pa bzhin no / /
thams cad don 'grub ces pa la sogs pa la don ni khyad par du 'phags pa ste /
'di ltar lhag ma med pa'i mya ngan las 'das pa'i de bzhin nyid kyi bdag nyid la 'dus ma byas pa'i yon tan thams cad 'grub pa dang /
nyon mongs pa dang /
sdug bsngal gyi rten du gyur pa'i lus spong ba dag mi mtshungs pas lhag ma dang bcas pa ni nyon mongs pa nyi tshe spang ba yin no / /
mya ngan las 'das pa 'di la brten nas tha dad du brjod pa gnyis po 'di lta ste /
brtan pa dang bde ba'o / /
'di ltar nyon mongs pa dang bral ba'i phyir ni brtan pa zhes gsungs la /
sdug bsngal dang bral ba'i phyir ni bde ba zhes gsungs so / /
bstan bcos rnal 'byor spyod pa'i sa las kyang /
don rnam pa gsum gyi phyir ni rtag pa zhes bya'o / /
don rnam pa gnyis kyi phyir ni bde ba zhes bstan te /
de'i phyir de nyid las ci'i phyir rtag pa zhes bya zhe na /
smras pa /
de bzhin nyid rnam par dag pas rab tu phye ba'i phyir dang /
rkyen las byung ba ma yin pa'i phyir dang /
skye ba dang 'gag pa med pa'i phyir ro / /
ci bde bar brjod par bya ba 'am /
bde ba ma yin par brjod par bya zhe na /
smras pa don dam pa bde bas bde bar brjod par bya'i /
tshor ba'i bde bas ni ma yin no / /
de ci'i phyir zhe na /
nyon mongs pa thams cad dang /
de las byung ba'i sdug bsngal thams cad las yang dag par 'das pa nyid kyi phyir ro zhes 'byung bas na bstan bcos rnal 'byor spyod pa'i sa las rtag pa'i don rnam pa gsum dang bde ba'i don rnam pa gnyis las brtsams nas bstan pa yin te /
don rnam pa de gnyis tha dad pa'i phyir 'dir tha dad pa gnyis su brjod pa zhes bya ba gsungs so // //
bam po sum cu gcig pa /
de nas de'i tshe byang chub sems dpa' don dam yang dag 'phags kyis kyang bcom ldan 'das la 'di skad ces gsol to / /
bcom ldan 'das kyis ci tsam du sangs rgyas rnams kyis dgongs te gsungs pa /
phra ba mchog tu phra ba /
zab pa mchog tu zab pa /
rtogs par dka' ba /
mchog tu rtogs par dga' ba'i bar du gsungs pa ni ngo mtshar rmad du byung ba lags so zhes bya ba 'di man chad ni rnam par lngar phye ba'i gsungs pa khong du chud par gyur nas bka' yang dag par blangs pa'i phyogs zhes bya ba ston to / /
'di yang rnam pa gnyis te /
byang chub sems dpa' go bar gyur pa bstan pa dang /
de nas bcom ldan 'das kyis zhes bya ba man chad de bzhin gshegs pas bsgrub par bskul ba'o / /
dang po yang rnam pa gsum du dbye ste /
bstan pa shin tu zab pa nyid du bsngags pa dang /
'di ltar bdag gis zhes bya ba man chad kyis bdag nyid kyis khong du chud par gyur par bstan pa dang /
bcom ldan 'das dper bgyi na zhes bya ba man chad kyis dpe smos nas bzlas te bshad pa'o / /
'di ni dang po bstan pa shin tu zab pa nyid du bsngags pa'o / /
mdo'i tshig 'di yang rnam pa gnyis te /
bsngags pa spyir brjod pa dang /
phra ba man chad bsngags pa bye brag tu brjod pa'o / /
de la phra ba dang zab pa dang /
rtogs par dka' ba zhes bya ba ni go rims bzhin du so so'i skye bo dang /
theg pa pa gnyis dang /
byang chub sems dpa'i gnas skabs las yang dag par 'das pa'i bye brag gi phyir ro / /
yang nyan thos dang /
rang sangs rgyas dang byang chub sems dpa'i sa las yang dag par 'das pa'i phyir ro / /
yang na bskal pa grangs med pa gsum pa'i byang chub sems dpa'i spyod yul las yang dag par 'das pa'i phyir /
ming 'di gsum gsungs pa yin no / /
'di ltar bdag gis deng 'dir bcom ldan 'das kyis bka' stsal ba'i don 'tshal ba ltar na zhes bya ba la sogs pas ni gnyis pa bdag nyid kyis khong du chud par gyur pa ston to / /
'di yang rnam pa gnyis te /
phung po la sogs pa sgo lnga po dag thugs su chud nas ngo bo nyid rnam pa gsum gsungs par bstan pa dang /
bden pa la sogs pa'i sgo gnyis po dag thugs su chud nas ngo bo nyid med pa rnam pa gsum gsungs par bstan pa'o / /
dang po yang gnyis kyis bstan to /
gzugs las brtsams nas ngo bo nyid med pa rnam pa gsum gsungs par bstan pa dang /
zlas phung po gzhan la sogs pa bstan pa'o / /
gzugs kyi phung po las brtsams pa yang rnam pa gnyis su dbye ste /
ngo bo nyid snga ma gnyis khong du chud par bstan pa dang /
ngo bo nyid gsum pa khong du chud par bstan pa'o / /
dang po yang rnam pa gnyis te /
khong du chud par gyur pa mdor bstan pa dang /
khong du chud pa rnam par phye nas bshad pa ste /
'di ni dang po'o / /
rnam par rtog pa'i spyod yul kun brtags pa'i mtshan nyid kyi gnas 'du byed kyi mtshan ma dag la gzugs kyi phung po zhes ngo bo nyid kyi mtshan nyid dam /
bye brag gi mtshan nyid du ming dang brdar rnam par gzhag pa dang /
gzugs kyi phung po skye'o zhe'am /
gzugs kyi phung po 'gag go zhe'am /
gzugs kyi phung po gtan du spangs pa dang /
yongs su shes pa'o zhes ngo bo nyid kyi mtshan nyid dam bye brag gi mtshan nyid du ming dang brdar rnam par gzhag pa gang lags pa de ni kun brtags pa'i mtshan nyid lags te zhes bya ba la sogs pa ni gnyis pa khong du chud par gyur pa rnam par phye ste bshad pa'o / /
'di yang rnam pa gnyis te /
brtags pa'i mtshan nyid bstan pa dang /
gzhan gyi dbang gi ngo bo nyid rab tu bstan pa'o / /
brtags pa'i mtshan nyid bstan pa yang rnam pa gnyis su dbye ste /
gzhan la [(]brtan [,]brten [)]nas brtags pa'i ngo bo nyid rnam par gzhag par bstan pa dang /
bcom ldan 'das de la brten nas zhes bya ba man chad kyis kun brtags pa'i mtshan nyid la brten nas mtshan nyid ngo bo nyid med par gsungs pa yin par bstan pa ste /
'di ni dang po'o /
mdo'i tshig 'di yang rnam pa gsum du dbye ste /
rnam par rtog pa'i spyod yul gyi gnas kyi mtshan nyid bstan pa dang /
gzugs kyi phung po'i ngo bo nyid dang bye brag bstan pa dang /
gzugs kyi phung po'i skye ba dang /
'gag pa dang /
gtan du spangs pa dang /
yongs su shes pa rnam par dbye ba'o / /
de la rnam par rtog pa'i spyod yul zhes bya ba ni rnam par rtog pa nyid kun du gzhal ba'i sems dang sems las byung ba nyid de /
spyod yul zhes bya ba ni des brtags pa'i ngo bo nyid yang dag pa'i gzugs kyi phung po la sogs pa ni rnam par rtog pa de'i spyod yul yin pa'i phyir rnam par rtog pa'i spyod yul zhes bya'o zhes rab tu bstan pa'o / /
bshad pa'i rnam grangs gzhan du na /
spyod yul zhes bya ba ni gzhan gyi dbang yin te /
brtags pa'i gzugs kyi phung po la sogs pa ni rnam par rtog pa de'i dmigs pa'i rkyen yin pa'i spyod yul zhes bya'o / /
kun brtags pa'i mtshan nyid kyi gnas 'du byed kyi mtshan ma dag la zhes bya ba ni 'du byed kyi mtshan ma de la yang bshad pa rnam pa gnyis yod de /
kha cig na re 'du byed ni lta ba'i rnam pa ste /
'du byed la bye brag tu dmigs pa'i shes pa'o / /
mtshan ma ni rgyu mtshan gyi rnam pa ste /
dmigs par bya ba'i mtshan ma'o zhe'o / /
kha cig na re 'du byed kyi mtshan ma zhes bya ba ni 'dus byas kyi rnam pa ste /
thams cad kyang gzhan gyi dbang gi rnam pa'i mtshan nyid do zhe'o / /
bshad pa rnam pa gnyis las bshad pa ni phyi ma bzang ngo / /
bshad pa snga ma dang sbyar na ni gzhan gyi dbang mi rung ste lta ba la sogs pa'i rnam pa yin pa'i phyir ro / /
gzugs kyi phung po'i ngo bo nyid dang bye brag gi mtshan nyid du ming dang brdar rnam par gzhag pa zhes bya ba ni mtshan nyid kyi bdag nyid spyir bstan pa la ngo bo nyid ces bya ste /
rang gi ngo bo nyid de nyid la zag pa dang bcas pa dang zag pa med pa dang /
bstan du yod pa dang /
bstan du med pa zhes bya ba la sogs pas ni bye brag ces bya'o / /
gzugs kyi phung po skye'o / /
'gag go zhes bya ba la sogs par rnam par gzhag pa zhes bya ba la /
sngon med pa las yod par gyur pa ni skye ba zhes bya'o / /
skyes nas med par gyur pa gang yin pa de ni 'gag pa zhes brjod do / /
skye ba dang 'gag pa rnam par 'byed pa gang yin pa de ni ngo bo nyid kyi mtshan nyid ces bya'o / /
skad cig mar skye zhing 'jig pa dang /
thang cig tsam du gnas pa la sogs pa ni bye brag gi mtshan nyid ces bya'o / /
kun nas nyon mongs pa'i gzugs kyi phung po gang yin pa de ni gtan du spang bar bya'o / /
kun nas nyon mongs pa ma yin pa'i gzugs kyi phung po gang yin pa de ni yongs su shes par bya ba'o / /
yang na kun 'byung ba'i don gyi mtha' gang yin pa de ni gtan du spang bar bya ba'o / /
sdug bsngal gyi bden pa'i don gyi mtha' gang yin pa de ni yongs su shes par bya ba'o / /
gtan du spang ba dang /
yongs su shes pa de yang gtan du spang ba spyir bstan pa gang yin pa de ni gtan du spang ba'i rang gi ngo bo nyid ces bya'o / /
mthong ba dang bsgom pa'i lam la sogs pas spang bar bya ba gang yin pa de ni gtan du spang ba'i bye brag ces bya'o / /
gzugs kyi rang gi ngo bo nyid spyir shes pa gang yin pa de ni yongs su shes pa'i rang gi ngo bo nyid ces bya'o / /
gzugs kyi phung po bye brag tu shes pa gang yin pa de ni yongs su shes pa'i bye brag ces bya ste /
de ltar rnam par gzhag pa gang yin pa de ni kun brtags pa'i mtshan nyid ces bya'o / /
don dam pa'i bden pa'i mtshan nyid kyi le'u las ni mtshan nyid rnam pa drug po 'di lta ste /
phung po thob pa'i phyir dang phung po'i mtshan ma thob pa'i phyir dang /
phung po'i skye ba thob pa'i phyir dang /
phung po 'gog pa thob pa'i phyir dang /
phung po 'gog pa mngon du bya ba thob pa'i phyir zhes bya ba bstan la /
le'u 'di'i mgor ni mtshan nyid rnam pa lnga bstan cing /
khong du chud pa'i skabs nas ni tshig drug 'byung na /
ci'i phyir snga phyi mi mthun par gyur zhe na /
smras pa /
snga phyir bstan pa rnams gcig tu bsdus na /
mtshan nyid rnam pa bcu yod de /
don dam pa'i bden pa'i mtshan nyid kyi le'u las mtshan nyid rnam pa drug bstan pa dang /
ngo bo nyid med par bstan pa'i le'ur yang mtshan nyid rnam pa gnyis kyis bstan pa 'di lta ste /
gtan du spangs pa dang /
yongs su shes pa dang /
khong du chud pa bstan pa'i skabs nas yang mtshan nyid rnam pa gnyis kyis bstan pa 'di lta ste /
ngo bo nyid kyi mtshan nyid dang bye brag gi mtshan nyid do / /
mtshan nyid rnam pa bcu po de dag las rang gi ngo bo nyid dang bye brag gi mtshan nyid kyi phyir grangs kyang nges pa med pas bye brag gzhag nas spyi'i dbang du bya na ni mtshan nyid gcig kho na las med do /
spyi gzhag nas bye brag gi dbang du byas te brjod na ni mtshan nyid gnyis kho na las med do / /
spyi dang bye brag gnyi ga'i dbang du byas te brjod na ni mtshan nyid rnam pa gsum yod pas de'i phyir snga phyi'i bskyed pa dang /
dbri ba dag mi mthun par gyur pa yin no / /
'dir khong du chud pa'i skabs nas ni khong du chud pa'i le'u dang po yin pa'i phyir tshig drug po de dag gsungs pa yin no / /
yang le'u nyid kyi mgor mtshan nyid drug kyang bstan te /
'di ltar phung po rnams kyang bstan pas na /
don dam pa'i bden pa'i mtshan nyid kyi le'u las phung po thob pa'i slad du zhes bya ba la sogs pa bstan pa nyid do / /
khong du chud pa 'di las ni mtshan nyid rnam pa bdun yod de /
gzugs kyi phung po ni mtshan nyid dang po yin pa'i phyir ro / /
ci'i phyir le'u gnyis pa las phung po la sogs pa'i chos las brtsams nas 'gog pa dang /
'gog pa mngon du bya ba dang /
gtan du spang ba dang /
yongs su shes pa zhes bstan la /
le'u 'di las gtan du spang ba dang /
yongs su shes pa kho na bstan gyi /
'gog pa dang /
'gog pa mngon du bya ba gsungs she na /
smras pa gtan du spang ba ni kun 'byung gi bden pa yin /
yongs su shes par bya ba ni sdug bsngal gyi bden pa yin /
'gog pa ni 'gog pa'i bden pa yin /
mngon du bya ba ni lam gyi bden pa yin pas yang dag pa'i don du phung po la sogs pa ni bden pa bzhi dang ldan pa yin no / /
phyogs gcig gi dbang du mdzad de brjod pas gcig gis gcig rab tu bstan pa yin no / /
bcom ldan 'das kyis de la brten nas chos rnams kyi mtshan nyid ngo bo nyid ma mchis pa nyid 'dogs par mdzad lags so zhes bya ba ni gnyis pa kun brtags pa'i mtshan nyid la brten nas mtshan nyid ngo bo nyid med par gsungs pa yin par rab tu bstan pa ste /
mdo nyid kyis brda phrad par zad do / /
rnam par rtog pa'i spyod yul kun brtags pa'i mtshan nyid kyi gnas 'du byed kyi mtshan ma gang lags pa de ni gzhan gyi dbang gi mtshan nyid lags te zhes bya ba la sogs pa ni gnyis pa gzhan gyi dbang gi ngo bo nyid rab tu bstan pa'o / /
'di yang rnam pa gnyis kyis bstan te /
kun brtags pa'i gnas gzhan gyi dbang yin par bstan pa dang /
gzhan gyi dbang la brten nas ngo bo nyid rnam pa gnyis bstan pa ste /
'di ni dang po'o / /
bcom ldan 'das kyis de la brten nas chos rnams kyi skye ba ngo bo nyid ma mchis pa nyid dang /
don dam pa ngo bo nyid ma mchis pa nyid las phyogs gcig kyang 'dogs par mdzad lags so zhes bya ba ni gnyis pa gzhan gyi dbang la brten nas ngo bo nyid med pa gnyis bstan pa'o / /
'di ltar bdag gis deng 'dir bcom ldan 'das kyis bka' stsal ba'i don 'tshal ba ltar na zhes bya ba la sogs pas ni gnyis pa ngo bo nyid gsum pa khong du chud par gyur pa bstan pa'o / /
'di yang rnam pa gnyis kyis bstan te /
khong du chud par gyur pa mdor bstan pa dang /
khong du chud pa nyid rnam par phye nas bshad pa ste /
'di ni dang po'o / /
rnam par rtog pa'i spyod yul kun brtags pa'i mtshan nyid kyi gnas 'du byed kyi mtshan ma de nyid la kun brtags pa'i mtshan nyid yongs su 'grub pa'i slad du ngo bo nyid de kho nas ngo bo nyid ma mchis pa nyid chos bdag ma mchis pa de bzhin nyid rnam par dag pa'i dmigs pa gang lags pa de ni yongs su grub pa'i mtshan nyid lags te zhes bya ba la sogs pas ni gnyis pa khong du chud pa nyid rnam par phye nas bshad pa bstan to / /
'di yang gnyis su dbye ste /
gzhan gyi dbang la brten nas yongs su grub pa nyid rnam par dbye ba dang /
yongs su grub pa las brtsams nas don dam pa ngo bo nyid med pa nyid las phyogs gcig bstan pa'o / /
'di ni dang po ste /
'di ltar kun brtags pa'i mtshan nyid kyi gnas gzhan gyi dbang gi ngo bo nyid kun brtags rab tu stsal pa'i phyir ngo bo nyid med pas rab tu phye ba /
chos bdag med pa nyid gang yin pa de ni yongs su grub pa zhes bya bas so / /
bcom ldan 'das kyis de la brten nas don dam pa ngo bo nyid ma mchis pa nyid las phyogs gcig 'dogs par mdzad lags so zhes bya ba ni gnyis pa yongs su grub pa las brtsams nas don dam pa ngo bo nyid med pa nyid kyi phyogs gcig bstan pa'o / /
gzugs kyi phung po ji lta ba bzhin du phung po lhag ma rnams la yang de bzhin du rgya cher bshad par bgyi lags so zhes bya ba 'di man chad gnyis pa zlas phung po gzhan la sogs pa bstan pa'o / /
'di yang rnam pa lngar dbye ste /
zlas phung po lhag ma rnams bstan pa dang /
zlas skye mched bcu gnyis bstan pa dang /
zlas srid pa'i yan lag bcu gnyis bstan pa dang /
zlas zas bzhi po dag bstan pa dang /
zlas khams drug dang /
bcwa brgyad pa bstan pa ste /
'di ni dang po'o / /
phung po rnams la ji lta ba bzhin du skye mched bcu gnyis po dag gi skye mched re re la yang de bzhin du rgya cher bshad par bgyi lags so zhes bya ba ni gnyis pa zlas skye mched bcu gnyis bstan pa ste /
ngo bo nyid med pa nyid du khong du chud par gyur pa ni gong ma bzhin du rig par bya'o / /
srid pa'i yan lag bcu gnyis po dag gi srid pa'i yan lag re re la yang de bzhin du rgya cher bshad par bgyi lags so zhes bya ba ni gsum pa zlas srid pa'i yan lag bcu gnyis bstan pa ste /
ngo bo nyid med pa nyid du khong du chud par gyur pa yang gong ma bzhin du rig par bya'o / /
zas bzhi po de dag gis zas re re yang de bzhin du rgya cher bshad par bgyi lags so zhes bya ba ni bzhi pa zlas zas bzhi po dag bstan pa ste /
ngo bo nyid med pa nyid du khong du chud par gyur pa yang gong ma bzhin du rig par bya'o / /
khams drug dang /
khams bcwa brgyad po dag gi khams re re la yang de bzhin du rgya cher bshad par bgyi lags so zhes bya ba ni lnga pa zlas khams drug dang /
khams bcwa brgyad bstan pa ste /
ngo bo nyid med pa nyid du khong du chud par gyur pa yang gong ma bzhin du rig par bya'o / /
de la khams drug ces bya ba ni sa dang chu dang me dang rlung dang nam mkha' dang rnam par shes pa dag go / /
khong du chud par gyur pa 'dir bstan pa dag dang sbyar na /
le'u gong ma las khams sna tshogs pa zhes bstan pas ni khams drug po dag kyang der bsdus pa yin no / /
'di ltar bdag gis deng 'dir bcom ldan 'das kyis bka' stsal ba'i don 'tshal ba ltar na zhes bya ba 'di man chad ni gnyis pa bden pa la sogs pa'i sgo gnyis po dag thugs su chud par gyur nas ngo bo nyid med pa rnam pa gsum gsungs par bstan pa'o / /
'di yang rnam pa gnyis kyis bstan te /
sdug bsngal gyi bden pa las brtsams nas ngo bo nyid med pa thugs su chud par gyur par bstan pa dang /
zlas bden pa lhag ma la sogs pa las brtsams nas ngo bo nyid med par gsungs par bstan pa'o / /
dang po yang gnyis su dbye ste /
ngo bo nyid rnam pa gnyis la brten nas ngo bo nyid med pa thugs su chud par gyur par bstan pa dang /
yongs su grub pa nyid la brten nas don dam pa ngo bo nyid med pa nyid las phyogs gcig rnam par gzhag par bstan pa'o / /
dang po yang rnam pa gnyis te /
khong du chud par gyur pa mdor bstan pa dang /
khong du chud pa nyid rnam par phye nas bshad pa ste /
'di ni dang po'o / /
rnam par rtog pa'i spyod yul kun brtags pa mtshan nyid kyi gnas 'du byed kyi mtshan ma la sdug bsngal gyi bden pa dang /
sdug bsngal gyi bden pa yongs su shes pa zhes ngo bo nyid kyi mtshan nyid dam /
bye brag gi mtshan nyid du ming dang brdar rnam par gzhag pa gang lags pa de ni kun brtags pa'i mtshan nyid lags te zhes bya ba la sogs pa ni gnyis pa khong du chud pa rnam par phye nas bshad pa'o / /
'di yang rnam pa gnyis te kun brtags pa'i ngo bo nyid la brten nas mtshan nyid ngo bo nyid med par gsungs pa khong du chud par gyur par bstan pa dang /
gzhan gyi dbang gi ngo bo nyid la brten nas skye ba ngo bo nyid med pa dang /
don dam pa ngo bo nyid med pa nyid las phyogs gcig gsungs par khong du chud par bstan pa'o / /
dang po yang rnam pa gnyis kyis bstan te /
gzhan gyi dbang la brten nas kun brtags rnam par gzhag pa yin par bstan pa dang /
kun brtags la brten nas ngo bo nyid med pa nyid 'dogs pa yin par bstan pa'o / /
'di ni dang po ste /
'di ltar kun brtags kyi gnas 'du byed kyi mtshan ma gzhan gyi dbang la ming dang brdas sdug bsngal gyi bden pa zhes rnam par gzhag pa gang yin pa dang /
sdug bsngal gyi bden pa yongs su shes pa zhes rnam par gzhag pa gang yin pa de ni kun brtags pa'i mtshan nyid ces bya ste /
dngos po de dag la yang rang gi ngo bo nyid dang /
bye brag gi mtshan nyid yod pas rab tu gnod par 'gyur ba gang yin pa de ni sdug bsngal gyi bden pa'i rang gi ngo bo nyid kyi mtshan nyid ces bya'o / /
sdug bsngal gsum dang brgyad la sogs pa ni sdug bsngal gyi bden pa'i bye brag gi mtshan nyid ces bya'o / /
sdug bsngal gyi bden pa'i rang gi mtshan nyid gang yin pa de ni yongs su shes pa'i bye brag gi mtshan nyid ces bya'o / /
bcom ldan 'das kyis de la brten nas chos rnams kyi mtshan nyid ngo bo nyid ma mchis pa nyid 'dogs par mdzad pa lags so zhes bya ba ni gnyis pa kun brtags la brten nas ngo bo nyid med pa nyid 'dogs par bstan pa'o / /
'di ltar kun brtags pa'i mtshan nyid kyi phyir mtshan nyid ngo bo nyid med pa nyid rnam par gzhag pa yin pas gong ma bzhin du rig par bya'o / /
rnam par rtog pa'i spyod yul kun brtags pa'i mtshan nyid kyi gnas 'du byed kyi mtshan ma gang lags pa de ni gzhan gyi dbang gi mtshan nyid lags te zhes bya ba la sogs pas ni gnyis pa gzhan gyi dbang gi ngo bo nyid la brten nas skye ba ngo bo nyid med pa dang /
don dam pa ngo bo nyid med pa nyid las phyogs gcig gsungs par khong du chud par gyur pa bstan pa'o / /
'di yang rnam pa gnyis te /
gzhan gyi dbang gi ngo bo nyid gang yin pa bstan pa ste /
'di ni dang po'o / /
bcom ldan 'das kyis de la brten nas chos rnams kyi skye ba ngo bo nyid ma mchis pa nyid dang /
don dam pa ngo bo nyid ma mchis pa nyid las phyogs gcig kyang 'dogs par mdzad lags so zhes bya ba ni gnyis pa gzhan gyi dbang la brten nas ngo bo nyid med pa gsungs par bstan pa'o / /
'di ltar bdag gis deng 'dir bcom ldan 'das kyis bka' stsal pa ltar na zhes bya ba 'di man chad ni gnyis pa yongs su grub pa nyid la brten nas don dam pa ngo bo nyid las phyogs gcig rnam par gzhag pa bstan pa'o / /
'di yang rnam pa gnyis su dbye ste /
khong du chud par gyur pa mdor bstan pa dang /
khong du chud pa rnams rnam par phye nas bstan pa ste 'di ni dang po'o / /
rnam par rtog pa'i spyod yul kun brtags pa'i mtshan nyid kyi gnas 'du byed kyi mtshan ma de nyid la kun brtags pa'i mtshan nyid yongs su ma grub pa'i slad du ngo bo nyid de kho nas ngo bo nyid ma mchis pa nyid chos bdag ma mchis pa de bzhin nyid rnam par dag pa'i dmigs pa gang lags pa de ni yongs su grub pa'i mtshan nyid ces bgyi lags te zhes bya ba la sogs pa ni gnyis pa khong du chud pa nyid rnam par phye nas bstan pa'o / /
'di yang rnam pa gnyis te /
yongs su grub pa'i mtshan nyid bstan pa dang /
don dam pa ngo bo nyid med pa nyid las phyogs gcig 'dogs par mdzad pa'o / /
'di ni dang po ste gong ma bzhin du rig par bya'o / /
bcom ldan 'das kyis de la brten nas don dam pa ngo bo nyid ma mchis pa nyid las phyogs gcig 'dogs par mdzad lags so zhes bya ba ni gnyis pa ngo bo nyid med pa nyid las phyogs gcig 'dogs par mdzad pa ste /
mdo 'di nyid kyis brda phrad par zad do / /
sdug bsngal gyi bden pa la ji lta ba bzhin /
bden pa lhag ma rnams la yang de bzhin du rgya cher bshad par bgyi lags so zhes bya ba 'di man chad ni gnyis pa zlas bden pa lhag ma la sogs pa la brtsams nas ngo bo nyid med pa gsungs par bstan pa'o / /
'di yang rnam pa gnyis te /
zlas bden pa lhag ma rnams bstan pa dang /
zlas byang chub kyi phyogs bstan pa'o / /
'di ni dang po ste /
'di ltar sdug bsngal gyi bden pa ngo bo nyid rnam pa gsum dang ldan pas ngo bo nyid rnam pa gsum po dag la brten nas ngo bo nyid med pa rnam pa gsum rnam par gzhag pa de bzhin du bden pa gsum po 'di dag kyang ngo bo nyid rnam pa gsum dang ldan te /
ngo bo nyid rnam pa gsum po de dag la brten nas ngo bo nyid med pa rnam pa gsum rnam par gzhag pa yin pas de'i phyir sdug bsngal gyi bden pa la ji lta ba bzhin du bden pa lhag ma re re la yang ngo bo nyid rnam pa gsum dang ldan par sbyar ro zhes bya ba'i tha tshig go / /
rgya cher ni bstan bcos dbus dang mtha' rnam par 'byed pa dang /
rnam par rig pa tsam du grub pa las bstan pa bzhin du rig par bya'o / /
mdo 'di dang bye brag yod pa yang sdug bsngal gyi bden pa las brtsams nas ni yongs su shes pa zhes bstan to / /
kun 'byung gi bden pa las brtsams nas ni gtan du spang ba zhes bstan to / /
'gog pa'i bden pa las brtsams nas ni mngon du bya ba zhes bya ba bstan to / /
lam gyi bden pa las brtsams nas ni bsgom pa zhes bya ba bstan te /
gong du bstan pa bzhin du rig par bya'o / /
'phags pa'i bden pa la ji lta ba bzhin du dran pa nye bar gzhag pa dang /
yang dag pa'i spong ba dang /
rdzu 'phrul gyi rkang pa dang /
dbang po dang /
stobs dang /
byang chub kyi yan lag dang /
lam gyi yan lag rnams la yang de bzhin du rgya cher bshad par bgyi lags so zhes bya ba la sogs pa sa ni gnyis pa byang chub kyi phyogs las brtsams nas ngo bo nyid med par gsungs pas khong du chud par bstan pa'o / /
'di yang rnam pa gnyis te /
sgo rnam pa bdun la brten nas khong du chud par gyur pa bstan pa dang /
'di ltar bdag gis deng 'dir zhes bya ba man chad kyis 'phags pa'i lam gyi yan lag brgyad pa yang dag pa'i ting nge 'dzin la brten nas khong du chud par gyur pa bstan pa'o / /
'di ni dang po sgo bdun po byang chub kyi phyogs las brtsams nas khong du chud par bstan pa ste /
ji ltar 'phags pa'i bden pa bzhi ngo bo nyid rnam pa gsum gyi don la brten nas ngo bo nyid med pa rnam pa gsum bstan pa bzhin du 'di yang de bzhin du rig par bya'o zhes bya ba'i tha tshig go / /
'di ltar bdag gis deng 'dir bcom ldan 'das kyis bka' stsal ba'i don bstan pa ltar na zhes bya ba la sogs pas ni gnyis pa 'phags pa'i lam gyi yan lag brgyad pa yang dag pa'i ting nge 'dzin la brten nas khong du chud par bstan pa ston to / /
'di yang rnam pa gnyis su dbye ste /
ngo bo nyid rnam pa gnyis la brten nas ngo bo nyid med pa gnyis khong du chud par bstan pa dang /
yongs su grub pa nyid la brten nas don dam pa ngo bo nyid med pa nyid khong du chud par bstan pa'o / /
dang po yang rnam pa gnyis te /
khong du chud pa mdor bstan pa dang /
khong du chud pa rnam par phye nas bstan pa ste 'di ni dang po'o / /
rnam par rtog pa'i spyod yul kun brtags pa'i mtshan nyid kyi gnas 'du byed kyi mtshan ma yang dag pa'i ting nge 'dzin zhe'am /
yang dag pa'i ting nge 'dzin gyi mi mthun pa'i phyogs sam /
gnyen po zhe 'am /
yang dag pa'i ting nge 'dzin sgom pa zhe'am /
ma skyes pa skye zhe 'am /
skyes pa gnas pa dang mi bskyud pa dang slar zhing 'byung ba dang /
'phel zhing rgyas pa nyid ces ngo bo nyid kyi mtshan nyid dam bye brag gi mtshan nyid du ming dang brdar btags par gzhag pa gang lags pa de ni kun brtags pa'i mtshan nyid lags te zhes bya ba la sogs pas ni gnyis pa khong du chud pa rnam par phye ste bshad pa'o / /
'di yang rnam pa gnyis su dbye ste /
kun brtags la brten nas mtshan nyid ngo bo nyid med pa nyid khong du chud pa dang /
gzhan gyi dbang la brten nas skye ba ngo bo nyid med pa dang /
don dam pa ngo bo nyid med pa nyid las phyogs gcig khong du chud par bstan pa'o / /
dang po yang rnam pa gnyis te /
kun brtags pa'i mtshan nyid rnam par gzhag pa dang /
mtshan nyid ngo bo nyid med pa nyid 'dogs pa'o / /
'di ni dang po ste /
'phags pa'i lam gyi yan lag brgyad pa yang dag pa'i ting nge 'dzin la brten nas khong du chud pa bstan pa yin pas gong ma bzhin du rig par bya'o / /
yang dag pa'i ting nge 'dzin rnam par dbye ba yang rnam pa gnyis te /
rnam par rtog pa'i spyod yul zhes bya ba la sogs pas ni kun brtags pa'i ngo bo nyid gzhan gyi dbang la brten pa yin par bstan to / /
ming dang brdar rnam par gzhag pa gang lags pa de ni zhes bya ba la sogs pa ni gzhan gyi dbang la brten nas kun brtags rnam par gzhag pa bstan to / /
kun brtags de las dngos po lnga rnam par gzhag ste /
dang po ni yang dag pa'i ting nge 'dzin gyi rang gi ngo bo dang bye brag rnam par gzhag pa 'di lta ste /
ting nge 'dzin gyi ngo bo nyid spyir bstan pa gang yin pa de ni ting nge 'dzin gyi ngo bo nyid ces bya'o / /
mi lcogs pa med pa dang khyad par can dang /
bsam gtan bzhi pa la sogs pa ni ting nge 'dzin gyi bye brag ces bya'o / /
gnyis pa yang dag pa'i ting nge 'dzin gyi mi mthun pa'i phyogs dang /
gnyen po rnam par gzhag pa ni 'di lta ste /
lam gyi yan lag brgyad las yang dag pa'i ting nge 'dzin gang yin pa de ni gnyen po zhes bya'o / /
log pa brgyad las brgyad pa log pa'i ting nge 'dzin gang yin pa de ni mi mthun pa'i phyogs zhes bya ste /
rang gi ngo bo nyid dang bye brag gi mtshan nyid ni gong ma bzhin du rig par bya'o / /
gsum pa ni yang dag pa'i sgom pa dang /
ma skyes pa skye ba rnam par gzhag pa'o / /
bzhi pa ni skyes pa gnas pa'o / /
lnga pa ni mi brjed pa dang /
phyir zhing 'byung ba dang 'phel zhing rgyas pa'o / /
gong du bstan pa'i sgo lnga po de dag re re la yang rang gi ngo bo nyid dang bye brag gi mtshan nyid yod pas brtags na shes par 'gyur te /
'di ltar mtshan nyid rnam pa lngas yang dag pa'i ting nge 'dzin rnam par gzhag pa gang yin pa de ni kun brtags pa'i mtshan nyid ces bya'o / /
bcom ldan 'das kyis de la brten nas chos rnams kyi mtshan nyid ngo bo nyid ma mchis pa nyid 'dogs par mdzad lags so zhes bya ba ni gnyis pa mtshan nyid ngo bo nyid med pa nyid 'dogs te /
gong ma bzhin du rig par bya'o / /
rnam par rtog pa'i spyod yul kun brtags pa'i mtshan nyid kyi gnas 'du byed kyi mtshan ma gang lags pa de ni gzhan gyi dbang gi mtshan nyid lags te zhes bya ba la sogs pas ni gnyis pa gzhan gyi dbang la brten nas skye ba ngo bo nyid med pa dang /
don dam pa ngo bo nyid med pa nyid las phyogs gcig khong du chud par bstan to / /
'di yang rnam pa gnyis te /
gzhan gyi dbang bstan pa dang /
ngo bo nyid med pa nyid rnam pa gnyis rab tu bstan pa ste 'di ni dang po'o / /
bcom ldan 'das kyis de la brten nas chos rnams kyi skye ba ngo bo nyid ma mchis pa nyid dang /
don dam pa ngo bo nyid ma mchis pa nyid las phyogs gcig kyang 'dogs par mdzad lags so zhes bya ba ni gnyis pa gzhan gyi dbang la brten nas ngo bo nyid med pa nyid rnam pa gnyis bstan pa ste gong ma bzhin du rig par bya'o / /
'di ltar bdag gis deng 'dir bcom ldan 'das kyis bka' stsal pa'i don 'tshal ba ltar na zhes bya ba 'di man chad ni gnyis pa yongs su grub pa las brtsams nas don dam pa ngo bo nyid med pa nyid las phyogs gcig bstan pa'o / /
'di yang rnam pa gnyis te /
khong du chud pa mdor bstan pa dang /
khong du chud pa rnam par phye nas bshad pa ste 'di ni dang po'o / /
rnam par rtog pa'i spyod yul kun brtags pa'i mtshan nyid kyi gnas 'du byed kyi mtshan ma 'di nyid la kun brtags pa'i mtshan nyid yongs su ma grub pa'i slad du /
ngo bo nyid de kho nas ngo bo nyid ma mchis pa nyid chos bdag ma mchis pa de bzhin nyid rnam par dag pa'i dmigs pa gang lags pa de ni yongs su grub pa'i mtshan nyid ces bgyi lags te zhes bya ba la sogs pas ni gnyis pa khong du chud pa rnam par phye ste bshad pa'o / /
'di yang rnam pa gnyis te /
yongs su grub pa'i mtshan nyid bstan pa dang /
ngo bo nyid med pa bstan pa'o / /
'di ni dang po ste gong ma bzhin du rig par bya'o / /
bcom ldan 'das kyis de la brten nas chos rnams kyi don dam pa ngo bo nyid ma mchis pa nyid las phyogs gcig 'dogs par mdzad lags so zhes bya ba ni gnyis pa ngo bo nyid med pa nyid bstan pa ste gong ma bzhin du rig par bya'o / /
bcom ldan 'das dper bgyi na bca' sga ni phye ma'i sman dang sbyar ba dang /
bcud kyis len sbyar ba thams cad du gsal bar bgyi lags so zhes bya ba 'di man chad ni gsum pa dpe smos nas bzlas te bshad pa ston to / /
'di yang dpe rnam pa bzhis bstan pa nyid las rnam pa bzhir dbye ste /
'di ni dang po'i bca' sga'i dpes bstan pa'o / /
'di yang rnam pa gnyis kyis bstan te /
dpe bstan pa dang /
dpe dang don du sbyar ba'o / /
'di ni dang po dpe bsten pa ste /
gal te bca' sga sman phye ma rnams kyi nang du bcug na mthu can du 'gyur bas so / /
de bzhin du bcom ldan 'das kyis kyang chos rnams kyi ngo bo nyid ma mchis pa dang /
skye ba ma mchis pa dang /
'gag pa ma mchis pa dang /
gzod ma nas zhi ba dang /
rang bzhin gyis yongs su mya ngan las 'das pa nyid las brtsams nas ngo bo nyid ma mchis pa nyid nges pa'i don bstan pa 'di yang drang ba'i don gyi mdo sde thams cad du stsal bar mdzad lags so zhes bya ba ni gnyis pa chos dpe dang mtshungs par bstan pa ste /
'di ltar ngo bo nyid med pa la sogs pa'i tshig de dag drang ba'i don gyi mdo sde thams cad du rnam par gzhag na /
mdo sde de dag gi dgongs pa rnams khong du chud par 'gyur ba'o / /
bcom ldan 'das dper bgyi na ri mo bri ba'i gzhi ni sngon po 'am /
ser po'am /
dmar po'am dkar po'am ri mor bgyi ba thams cad du khyab pas ro gcig pa lags shing /
ri mor bris pa de yang shin tu gsal bar bgyid pa lags so zhes bya ba la sogs pas ni gnyis pa ri mo'i gzhi dpes bstan pa'o / /
'di yang rnam pa gnyis te /
dpes bstan pa dang /
dpe dang don du sbyar ba'o / /
'di ni dang po ste /
dper na ri mo sngon po dang /
ser po la sogs pa 'dri ba'i gzhi ni ri mo rnam pa sna tshogs kyi bya ba thams cad kun du khyab cing sngon po dang ser po la sogs pa dang mtshungs pa nyid du ro gcig par byed la /
ri mo bri ba de dag thams cad kyang shin tu gsal bar byed pas so / /
de bzhin du bcom ldan 'das kyis chos rnams kyi ngo bo nyid ma mchis pa nyid nas rang bzhin gyis yongs su mya ngan las 'das pa'i bar las brtsams nas /
ngo bo nyid ma mchis pa nyid nges pa'i don dam pa 'di yang drang ba'i mdo sde thams cad du khyab cing ro gcig pa dang /
mdo sde de dag las drang ba'i don gsungs pa rnams shin tu gsal bar mdzad pa lags so zhes bya ba ni gnyis pa dpe dang don du sbyar ba ste /
mdo 'di nyid kyis brda phrad par zad do / /
bcom ldan 'das dper bgyi na chab mar ni snod du bsgral ba dang g.yos dang /
bag chos kyi rnam pa thams cad du stsal na /
shin du bda' bar 'gyur lags so zhes bya ba la sogs pas ni gsum pa zhun mar gyi dpes bstan pa'o / /
'di yang rnam pa gnyis kyis bstan te /
dpe smos pa dang /
dpe dang don du sbyar ba ste 'di ni dang po'o / /
de bzhin du bcom ldan 'das kyis kyang chos rnams kyi ngo bo nyid ma mchis pa nyid nas rang bzhin gyis yongs su mya ngan las 'das pa'i bar las brtsams nas ngo bo nyid ma mchis pa nyid nges pa'i don bstan pa 'di yang drang ba'i mdo sde thams cad du stsal bas mchog tu dga' ba skye bar 'gyur lags so zhes bya ba ni gnyis pa dpe dang don du sbyar ba ste /
mdo 'di nyid kyis brda phrad par zad do / /
bcom ldan 'das dper bgyi na nam mkha' ni thams cad la ro gcig pa dang /
stsal ba thams cad la sgrib par mi 'gyur ba lags so zhes bya ba la sogs pas ni bzhi pa nam mkha' ro gcig pa'i dpes bstan pa'o / /
'di yang rnam pa gnyis te dpes bstan pa dang /
dpe dang don du sbyar ba ste 'di ni dang po'o / /
de bzhin du bcom ldan 'das chos rnams kyi ngo bo nyid ma mchis pa nyid nas rang bzhin gyis yongs su mya ngan las 'das pa'i bar du rgya cher bshad pa las brtsams nas ngo bo nyid ma mchis pa nyid nges pa'i don bstan pa 'di yang drang ba'i don gyi mdo sde thams cad la ro gcig pa dang /
nyan thos kyi theg pa dang /
rang sangs rgyas kyi theg pa dang /
theg pa chen por stsal ba thams cad la sgrib par mi 'gyur lags so / /
'di skad ces gsol pa dang zhes bya ba ni gnyis pa dpe dang don du sbyar ba ste /
'di ltar ngo bo nyid med pa nges pa'i don du bstan pa ste /
drang ba'i don gyi mdo sde thams cad la khyab cing ngo bo nyid med pa'i ro gcig tu gyur pa dang /
theg pa gsum po dag gi stsal ba thams cad la sgrib par mi 'gyur bas so / /
de nas bcom ldan 'das kyis byang chub sems dpa' don dam yang dag 'phags la legs so legs so zhes bsngags te zhes bya ba 'di man chad gnyis pa de bzhin gshegs pas bsgrub par bskul ba zhes bya ba ston to / /
'di yang rnam pa bzhir dbye ste /
legs pa spyir bsngags pa dang /
don zab mo khong du chud par gyur par bsngags pa dang /
dpe legs par byas pa la bsngags pa dang /
mchog la bslab par bskul ba ste /
'di ni dang po legs pa spyir bsngags pa'o / /
rigs kyi bu khyod kyis deng de bzhin gshegs pa'i dgongs te bshad pa'i don zab mo legs par shes par gyur nas zhes bya ba 'di ni gnyis pa don zab mo khong du chud par gyur par bsngags pa'o / /
yang don de la dpe legs par byas pa 'di lta ste /
bca' sga dang ri mo bri ba'i gzhi dang /
mar gyis gdab pa dang /
nam mkha'o zhes bya ba ni gsum pa dpe legs par byas pa la bsngags pa'o / /
don dam yang dag 'phags de de bzhin no / /
de de bzhin te /
tha dad du gyur pa gzhan ci yang med pas de de bzhin du khyod kyis zung shig ces bya ba ni bzhi pa mchog la bslab par bskul ba'o / /
de nas byang chub sems dpa' don dam yang dag 'phags kyis yang bcom ldan 'das la 'di skad ces gsol to / /
bcom ldan 'das kyis dus dang por yul bA rA Na sI drang srong lhung ba'i nags ri dgas rgyu ba'i gnas su nyan thos kyi theg pa la yang dag par zhugs pa rnams la bden pa bzhi'i rnam pa bstan pas yang dag pa'i chos kyi 'khor lo bskor ba yang zhes bya ba 'di man chad ni rnam pa lngar phye ba'i bzhi pa khyad par gyi bsngags pa brjod cing bsgrub pa'i phyogs zhes bya ba ston to / /
'di yang rnam pa gnyis su dbye ste /
byang chub sems dpas zhu ba gsol ba dang /
de nas zhes bya ba man chad bcom ldan 'das kyis yang dag par bshad pa'o / /
dang po yang rnam pa gnyis te /
'khor lo rnam pa gsum gyis khyad par mi mtshungs par bstan pa dang /
bcom ldan 'das rigs kyi bu zhes bya ba man chad bsod nams kyi khyad par zhus pa'o / /
dang po yang 'khor lo rnam pa gsum yod pa nyid kyis rnam pa gsum du dbye ste /
'di ni dang po bden pa bzhi'i chos kyi 'khor lo bstan pa'o / /
'di yang rnam pa gnyis kyis bstan te /
chos kyi 'khor lo nyid yang dag par bstan pa dang /
ngo mtshar rmad du byung ba zhes bya ba man chad bstan pa de dman pa yin par rab tu bstan pa'o / /
'di ni dang po ste /
mdo'i tshig 'di yang rnam pa lngar phye nas bstan te /
zhu ba gsol pa dang /
lan gsung ba po bstan pa dang /
gsungs pa'i dus bstan pa dang /
gsungs pa'i gnas bstan pa dang /
gang gi ched du bstan pa gsungs pa dang / /
chos kyi 'khor lo bstan pa'o / /
de la de nas zhes bya ba la sogs pas ni zhu ba gsol pa dang /
lan gsung ba'i gang zag bstan to / /
dus dang por zhes bya bas ni mdo sde gsungs pa'i dus bstan te /
'di ltar chos kyi 'khor lo rnam pa gsum las /
'khor lo dang po gsungs pa'i dus la bya'o / /
yul bA rA Na sI zhes bya ba la sogs pas ni mdo sde gsungs pa'i gnas bstan te /
dgongs pa zab mo rnam par dgrol ba'i mdo las ni bA rA Na sI grong khyer drang srong 'dus pa ri dgas rgyu ba'i gnas zhes 'byung ngo / /
slob dpon yang dag bden pas /
tshig nges par 'grel ba'i mdo brjed byang byas pa las /
dus dang por yul bA rA Na sI ri dgas kyi tshal drang srong 'dus pa'i gnas su zhes bya ba ni yon tan rnam pa gsum dang ldan pa'i phyir gang zag rnam pa gsum rtag tu der 'du'o / /
yon tan rnam pa gsum zhes bya ba yang dang por ni tshal gyi yon tan te /
shing gi yal ga rnams kun khyab par g.yogs pas dpyid ni tsha ba'i skyabs byed /
dbyar ni char pa'i skyabs byed /
dgun ni rlung gi skyabs byed /
gnyis pa ni chu'i yon tan te /
rtag par yon tan lnga po yang ba dang grang ba dang /
mnyen pa dang zhim pa dang /
dri dang ldan pas so / /
gsum pa ni gnas kyi yon tan te /
tshal gyi phyi rol yangs shing rgya che bas bya dang ri dgas thams cad der 'du zhing /
bza' ba dang btung ba dag la 'jigs pa med pa dang /
gzhan yang sa'i 'og na rin po che'i gter chen po yod de /
rgyar yang rgyang grags brgyad yod la /
zabs su yang rgyang grags brgyad yod do / /
res 'ga' steng du 'byung yang mi dag gis blang du med kyi /
nam 'khor los sgyur ba'i rgyal po 'byung ba'i tshe /
rin po che 'di blangs nas spyod par byed do / /
ri dgas kyi tshal zhes bya ba yang don rnam pa gnyis yod de /
dang po ni sngon gnas 'dir ri dgas sha ba tshad med pa snyed gnas pas yul de'i rgyal pos ri dgas de rnams bsad par byas pa las /
ri dgas kyi rgyal pos nyin gcig la re re zhig bsad na yun ring du thub par 'gyur ro zhes smras so / /
de nas dus gzhan zhig na sha ba sbrum ma zhig la res bab pa dang /
ri dgas kyi rgyal po de snying rje ba'i bsam pas de'i skyin par bsad pa'i gnas su song ba /
rgyal pos mthong nas ri dgas kyi rgyal po de gtong ngo / /
des kyang byang chub sems dpa'i lam rnams bstan pas rgyal pos thos te go bar gyur nas sha ba gzhan rnams kyang btang ste /
rgya cher ni ri dgas kyi rgyal pos sha ba sbrum ma'i phyir srog btang bar byas pa bstan pa dang /
bstan bcos bye brag tu bshad pa chen po las 'byung ba bzhin du rig par bya'o / /
gnyis pa ni chos kyi 'khor lo bskor ba na ri dgas sha ba gsum rtag par bcom ldan 'das las chos nyan du 'ong bas so / /
de la gang zag gsum zhes bya ba yang dang po ni sangs rgyas 'jig rten du ma byung ba'i tshe /
drang srong rnams gnas 'dir 'dus nas /
drang srong gi lam bsgrubs pas so / /
gnyis pa ni sangs rgyas 'jig rten du ma byung ba na rang sangs rgyas thams cad gnas 'dir 'dus nas rang sangs rgyas kyi lam bsgoms pas so / /
gsum pa ni sangs rgyas 'jig rten du byung nas nyan thos rnams dang thabs cig tu gnas 'dir bzhugs pas so zhes bshad do / /
bkod pa chen po bstan pa'i mdo las ni drang srong lhung ba ri dgas byin pa'i tshal zhes bshad de /
de'i phyir de nyid las tshe gcig gis thogs pa'i byang chub sems dpa' nam lhums su 'jug par dgongs pa na /
lha'i bu dag 'dzam bu'i gling du babs nas rang sangs rgyas rnams la 'phags pa dag zhing 'di yongs su spang ba'i rigs so / /
de ci'i phyir zhe na /
lo bcu gnyis 'das na byang chub sems dpa' yum gyi lhums su 'jug par 'gyur ro zhes smras pa dang /
de'i tshe yul bA rA Na sIr rang sangs rgyas lnga brgyas lha'i bu'i tshig thos pas 'dug pa'i stan las langs nas nam mkha' la tA la bdun tsam du 'phags te /
mes rang gi phung po bsregs nas yongs su mya ngan las 'das kyi shA ri'i bu 'ba' zhig nam mkha' las babs pas /
de'i phyir gnas 'di drang srong lhung ba'i gnas zhes bya'o / /
gzhan yang 'das pa'i dus rgyal po snying rje dang ldan pas ri dgas mang po rnams la mi 'jigs pa byin pa'i gnas yin pas de'i phyir yang gnas de drang srong lhung ba ri dgas byin pa'i tshal zhes bya'o zhes gsungs te /
zhib tu de nyid las bstan pa bzhin no / /
bstan bcos bye brag tu bshad pa chen po las /
bcom ldan 'das yul bA rA Na sI drang srong smra ba'i gnas ri dgas byin pa'i gnas na kun shes kauN+Di n+ya la sogs pa la yang dag pa'i chos kyi 'khor lo bskor te zhes gsungs pa de la ci'i phyir bA rA Na sI zhes bya zhe na /
smras pa /
'di ni chu klung gi ming yin te /
de las mi ring ba na rgyal po'i grong khyer brtsigs pas /
de'i phyir grong khyer 'di yang bA rA Na sI zhes bya'o / /
ci'i phyir drang srong smra ba zhes bya zhe na /
smras pa /
gal te 'di skad du sangs rgyas rnams ni nges par gnas der yang dag pa'i chos kyi 'khor lo bskor ba yin no zhes zer na ni de 'di skad du sangs rgyas rnams ni drang srong mchog yin te /
thams cad kyis gnas der dang po chos kyi 'khor lo bskor ba'i phyir drang srong smra ba'i gnas zhes bya'o zhes brjod par bya'o / /
gal te 'di skad du sangs rgyas rnams gnas der chos kyi 'khor lo bskor ba nges pa yang ma yin no zhes zer na ni 'di skad du drang srong gnas zhes brjod par bya ste /
'di ltar sangs rgyas 'jig rten du byung ba na /
drang srong chen po dang 'phags pa'i slob ma drang srong mang po rnams kyi gnas su gyur pa dang /
sangs rgyas 'jig rten du ma byung ba'i tshe ni drang srong rang sangs rgyas gnas pa dang /
rang sangs rgyas med pa'i tshe ni 'jig rten pa'i drang srong mngon par shes pa lnga dang ldan pa dag gnas der rtog par rgyun du drang srong gnas par gyur pa dang /
gnas pa dang gnas par 'gyur ba'i phyir drang srong gi gnas zhes bya'o / /
kha cig na re drang srong lhung ba'i gnas zhes brjod par bya ste /
sngon drang srong lnga brgya nam mkha' la rgyu ba las gnas 'dir nyams pa'i rkyen gyis dus gcig tu ltung bas so / /
ci'i phyir ri dgas byin pa'i gnas zhes bya zhe na /
smras pa /
rtag par rgyun du ri dgas rnams tshal 'dir rgyu zhing gnas pa'i phyir ni ri dgas kyi tshal zhes bya la /
sngon rgyal po tshangs pas byin zhes bya bas tshal 'di ri dgas rnams la byin pa'i phyir na ri dgas byin pa'i gnas zhes bya ste /
ji ltar khyim bdag ka lan ta kas rgyal po'i khab 'od ma'i tshal du rdzing cig brkos nas bya ka lan ta ka rnams la brtse ba'i phyir ka lan ta ka'i rdzing zhes brjod pa lta bu'o zhes 'byung ste /
gong du bstan pa'i gtan tshigs des ni ri dgas byin pa'i gnas zhes bya'o / /
slob dpon dbyig gnyen gyis chos kyi 'khor lo bskor ba'i bstan bcos las ni rkyen rnam pa bzhi'i phyir tshal der chos kyi 'khor lo bskor ba yin no zhes bshad do / /
de'i phyir de nyid las don gang gi phyir gnas mchog skye bo mang po'i gnas spangs nas /
yul bA rA Na sI'i skye bo mi mang ba'i gnas ri dgas kyi tshal du chos kyi 'khor lo bskor zhe na /
de'i don 'dir bshad par bya ste /
bcom ldan 'das kyis sngon gnas der lan grangs bye ba phrag drug cu'i bar du sbyin pa rgya cher btang ba'i phyir dang /
sangs rgyas bye ba phrag drug cu snyed la der mchod cing bsnyen bkur mdzad pa'i phyir dang /
gzhan yang gnas der sangs rgyas bye ba phrag drug cus sngon chos kyi 'khor lo bskor ba'i phyir dang /
gzhan yang gnas de na rtag par drang srong rab tu zhi ba mang po gnas par gyur pa la sogs pa'i yon tan dang ldan pa'i phyir ro zhes bshad do /
rgya cher ni de nyid las bstan pa bzhin du rig par bya'o // //
bam po sum cu gnyis pa /
nyan thos kyi theg pa la yang dag par zhugs pa rnams la zhes bya bas ni gang gi ched du bstan pa gsungs pa bstan te /
theg pa pa rnam pa gsum las nyan thos kyi theg pa pa kho na'i ched du gsungs par gyur pa'o / /
bstan bcos bye brag tu bshad pa chen po dang /
mdzod kyi bstan bcos dang /
yang dag pa'i rigs pa dang rjes su mthun pa dang /
chos kyi 'khor lo bstan pa dag las ni dge slong lnga po dag gi ched du gsungs pa yin no zhes ston te / /
dge slong lnga po yang 'dul ba dum bu bzhi pa las ni /
kun shes kauN+Di n+ya dang /
a shi ba phyi dang /
ma hA na ma dang /
b+ha de dang /
b+ha bu rnams so zhes bshad do / /
'dul ba dum bu lnga pa las ni kun shes kauN+Di n+ya dang /
b+ha de dang /
sa pha dang /
an phyi dang /
ma hA nam zhes 'byung ngo / /
bstan bcos rnal 'byor spyod pa'i sa las ni /
kun shes kauN+Di n+ya'i ched du gsungs pa yin par bshad la /
mdo 'di las ni nyan thos kyi theg pa pa thams cad kyi ched du gsungs pa yin par bstan to / /
de la bden pa bzhi'i rnam pa bstan pas yang dag pa'i chos kyi 'khor lo bskor ba yang zhes bya ba ni chos kyi 'khor lo nyid yang dag par ston to / /
rnam pa'i mtshan nyid bcu gnyis lan gsum yang dag par bskor ba ste /
chos kyi 'khor lo bstan pa'i mdo las ji skad gsungs pa lta bu'o / /
chos kyi 'khor lo de yang mdor bsdu na sgo rnam pa bzhir rnam par phye nas bstan par bya ste /
nges tshig yang dag par bstan pa dang /
ngo bo nyid bstan pa dang /
dris lan dag gis rnam par dbye ba dang /
rnam pa'i mtshan nyid bcu gnyis yang dag par bshad pa'o / /
de la nges tshig yang dag par bstan pa ni mdo dag las ji skad du /
bcom ldan 'das kyis chos kyi 'khor lo bskor ba zhes gsungs pa lta bu ste /
bstan bcos bye brag tu bshad pa chen po las ci'i phyir 'khor lo zhes bya zhe na /
chos la mngon par grub cing /
chos kyi ngo bo nyid byed pa'i phyir chos kyi 'khor lo zhes bya'o / /
ji ltar 'jig rten pa'i 'khor lo gser la sogs pa las mngon par grub cing gser la sogs pa ngo bo nyid byed pas gser la sogs pa'i 'khor lo zhes brjod pa bzhin du 'di yang de bzhin no / /
kha cig ni 'khor lo 'dis 'phags pa'i shes rab kyi chos kyi mig rnam par dag par byed pa'i phyir chos kyi 'khor lo zhes bya'o zhes zer ro / /
kha cig ni 'khor lo 'dis 'khor lo ma yin pa'i gnyen por gyur pa'i phyir chos kyi 'khor lo zhes bya'o / /
'khor lo ma yin pa ni 'di lta ste /
rdzogs byed la sogs pa ston pa drug gi log pa'i yan lag brgyad pa'i 'khor lo bskor ba gang yin pa'o zhe'o / /
ci'i phyir 'khor lo zhes bya /
'khor lo zhes bya ba'i don ci yin zhe na /
smras pa /
g.yo zhing mi gnas pa gang yin pa de ni 'khor lo'i don to / /
'di spangs nas der 'gro ba gang yin pa de ni 'khor lo'i don to / /
phyir rgol ba 'joms par byed pa gang yin pa de ni 'khor lo'i don te /
'di lta bu la sogs pa'i don nyid kyi phyir 'khor lo zhes bya'o / /
de la g.yo zhing mi gnas pa zhes bya ba la /
mthong ba'i lam ni myur ba'i lam dang dus kyi sems mi 'byung ba'i lam yin te /
g.yo zhing mi gnas pa'i nang na mchog tu rjes su mthun par gyur pa'i phyir ro / /
'di spangs nas der 'gro ba zhes bya ba ni mthong ba'i lam las sdug bsngal gyi mngon par rtogs pa spangs nas kun 'byung ba'i mngon par rtogs par 'gro ba dang de bzhin du 'gog pa'i mngon par rtogs pa spangs nas lam gyi mngon par rtogs pa'i bar du 'gro ba'i phyir ro / /
phyir rgol ba 'joms par byed pa'i don ni ji ltar 'khor los sgyur ba'i rgyal po la yod pa'i 'khor lo rin po ches gling bzhi'i phyir rgol ba rnams 'joms par byed pa de bzhin du rnal 'byor pa rnams kyi mthong ba'i lam gyi 'khor los kyang bden pa bzhis spong bar bya ba'i nyon mongs pa rnams 'joms par byed pa'i phyir chos kyi 'khor lo zhes bya'o zhes 'byung ngo / /
de la bskor ba zhes bya ba ni g.yo bar byed pa'i don te /
gzhan gyi rgyud la 'phags pa'i lam slong bar byed pa'i phyir bskor ba zhes bya ste /
de'i phyir bstan bcos bye brag tu bshad pa chen po las /
gal te de'i rgyud la 'phags pa'i lam skye bar gyur pa de nyid la chos kyi 'khor lo bskor ba zhes bya ba zhig yin na /
ci'i phyir sangs rgyas kyis chos kyi 'khor lo bskor zhes bshad ce na /
smras pa /
bskor bar nus pa'i rgyu'i dbang du mdzad nas /
de'i phyir de skad bshad de 'di ltar de'i rgyud la 'phags pa'i lam yod kyang /
bcom ldan 'das kyis gal te tshig gis bstan cing bskor bar ma gyur na /
de'i 'phags pa'i lam skye ba'i rgyu med par 'gyur te /
de'i 'phags pa'i lam skye ba ni sangs rgyas kyi mthu yin pas de'i phyir sangs rgyas kyis dang por chos kyi 'khor lo bskor to zhes bshad pa yin no zhes 'byung ste /
thams cad yod par smra ba'i gzhung gis 'dod pa'i don yang gong du bstan pa yin no / /
mdo sde pas 'dod pa dang sbyar na ni don rnam pa gnyis yod de /
'phags pa'i bstan pa dang 'phags pa'i lam mo / /
'phags pa'i bstan pa 'di'i dbang gis pha rol gyi rgyud la gnas pa'i phyir bskor ba zhes bya ba ste /
de'i phyir mdzod kyi bstan bcos las /
chos kyi rnam grangs de nyid la chos kyi 'khor lo zhes bya'o zhes bstan pa ni yang dag pa'i rigs pa yin no / /
ji ltar na bskor ba yin zhe na /
chos kyi rnam grangs de nyid gzhan gyi rgyud la don go bar byed pa'i phyir dang /
yang na 'phags pa'i lam rnams ni chos kyi 'khor lo yin te /
gdul ba'i rgyud la 'jug pa'i phyir ro / /
de ni gzhan gyi rgyud la mthong ba'i lam skye ba na bskor bar rtsom pas de'i phyir bskor ba zhes bya'o zhes 'byung ngo / /
theg pa chen po'i gzhung gis don rnam pa gnyis su bstan pa ni /
bstan bcos rnal 'byor spyod pa'i sa las ji skad bstan pa bzhin du rig par bya ste /
phyis 'og nas rnam par dbye bar bya'o / /
de la ngo bo nyid bstan pa yang so so nas bshad pa mi mthun pas thams cad yod par smra ba dag ni mdzod kyi bstan bcos la sogs pa las bstan pa dang sbyar na /
'phags pa'i lam gyi ngo bo nyid byed do zhes bshad de /
de'i phyir mdzod kyi bstan bcos kyi tshig le'ur byas pa las /
dge sbyong ngo bo nyid bstan pa / /
de nyid bram ze zhes kyang bya / /
tshangs pa'i 'khor lo zhes kyang bya / /
yang dag tshangs pas bskor phyir ro / /
'di ni mthong ba'i lam dag la / /
chos kyi 'khor lo zhes bshad de / /
myur sogs 'khor lo 'dra ba dang / /
rtsibs la sogs dang ldan phyir ro / /
zhes 'byung ste /
'di nyid kyi 'grel pa las /
'dir ni mthong ba'i lam kho na la chos kyi 'khor lo zhes bstan to zhes 'byung bas /
mthong ba'i lam yan lag brgyad pa'i ngo bo nyid yin par mngon no / /
bstan bcos sems sna tshogs bstan pa las kyang mdzod kyi bstan bcos las 'byung ba dang mthun par bshad de /
de'i phyir de nyid kyi tshig le'ur byas pa las /
thub pas mthong ba'i lam dag la / /
myur phyir 'khor lo zhes gsungs so / /
yang na slob pa'i yan lag brgyad / /
gzhan gyi rgyud la 'jug pas so / /
zhes 'byung ste /
'di nyid kyi 'grel pa las /
tshigs su bcad pa phyed dang pos ni thams cad yod par smra ba'i don bstan to / /
phyed 'og mas ni btsun pa rab dbyangs kyis rnam par gzhag pa'i gzhung gi don bstan to zhes 'byung ste /
zhib tu de nyid las bstan pa bzhin no / /
gzhan yang bstan bcos bye brag tu bshad pa chen po las /
chos kyi 'khor lo gang zhe na /
smras pa /
'phags pa'i lam yan lag mtshungs par ldan pa dang bcas pa phung po lnga'i ngo bo nyid do zhes bya ba dang /
gzhan yang de nyid las mthong ba'i lam kho na la chos kyi 'khor lo zhes bstan to zhes 'byung ste /
zhib tu de nyid las bstan pa bzhin no / /
bye brag tu smra ba de dag rnam pa bcu gnyis lan gsum du bskor ba de yang go rims bzhin du mthong ba'i lam la sogs pa'i lam gsum dang sbyar bas mthong ba'i lam 'ba' zhig dang sbyar ba yang ma yin te /
de'i phyir slob dpon dbyig gnyen gyis rnam pa bcu gnyis lan gsum du bskor ba las brtsams nas thams cad yod par smra ba dag mthong ba'i lam kho na la chos kyi 'khor lo zhes bstan pa rnam par 'jog pas de'i phyir mdzod kyi bstan bcos las /
gzhan yang 'di skad du /
rnam pa gsum du bskor ba de dag gis ni rim bzhin du mthong ba'i lam dang /
bsgom pa'i lam dang mi slob pa'i lam rnams bstan to zhes bye brag tu smra ba dag de skad du zer te /
'di ni thams cad yod par smra ba'i don smos pa'o / /
gal te de ltar na mthong ba'i lam 'ba' zhig la rnam pa bcu gnyis lan gsum bzlas pa zhes bya ba yang ma yin na ji ltar na mthong ba'i lam 'ba' zhig la chos kyi 'khor lo zhes rnam par gzhag ste /
de bas na lan gsum bzlas pa dang /
rnam pa bcu gnyis la yod pa'i chos kyi rnam grangs de nyid la chos kyi 'khor lo zhes bshad pa ni yang dag pa'i rigs pa dang mthun pa yin no zhes bshad de zhib tu de nyid las bstan pa bzhin no / /
bstan bcos yang dag pa'i rigs pa dang rjes su mthun pa las ni thams cad yod par smra ba'i bye brag tu smra ba dag gi bsam pa ni mdor bsdu na 'phags pa'i lam thams cad la chos kyi 'khor lo zhes bya'o zhes zer te /
'di ltar lan gsum du bzlas pa dag ni lam gsum gyis bsdus par bshad pa'i phyir ro / /
gzhan gyi rgyud la mthong ba'i lam bskyed pa ni dang por bskor bar rtsom pa yin pa'i phyir bskor zin pa zhes bya ste /
mthong ba'i lam de 'ba' zhig chos kyi 'khor lo'i dang po yin pas /
de'i phyir chos kyi 'khor lo ni mthong ba'i lam kho na'o zhes bshad pas lha la sogs pas dang po las brtsams nas chos kyi 'khor lo bskor ba zhes zer gyi lam gnyis la ni rten par mi byed do zhes 'byung ngo / /
dge 'dun phal chen pa'i sde pa dag ni chos kyi 'khor lo'i ngo bo nyid ni rang bzhin no zhes bshad de /
de'i phyir bstan bcos bye brag tu bshad pa chen po las /
de dag ni 'di skad du sangs rgyas kyi gsung thams cad ni chos kyi 'khor lo yin no zhes zer te zhes 'byung ba yin no / /
mdo sde pa dag gi gzhung gis ni mdzod kyi bstan bcos las bshad pa bzhin du ngo bo nyid ni rnam pa gnyis te /
bstan pa'i bdag nyid dang /
'phags pa'i lam thams cad kyi bdag nyid do zhes bshad de /
de dag gis 'phags pa'i gsung rab khungs su bstan pa ni gzhan nas bstan pa bzhin no / /
sde pa tha dad pa'i gzhung lugs kyi bstan bcos las bstan pa dang sbyar na /
dge 'dun phal chen pa'i sde pa dang /
lhan cig brjod pa'i sde pa dang /
'jig rten las 'das par smra ba'i sde pa dang /
bya mngal ba'i sde pa rnams ni mthun par de bzhin gshegs pa'i gsung thams cad ni chos kyi 'khor lo bskor bar mdzad do zhes zer zhes bshad do / /
mang du thos pa'i sde pa dag ni 'di skad du sangs rgyas kyi gsung rnam pa lnga ni 'jig rten las 'das pa'i bstan pa yin te /
mi rtag pa dang /
sdug bsngal ba dang /
stong pa dang /
bdag med pa dang /
mya ngan las 'das pa ni zhi ba'o zhes gsungs pa'o / /
lnga po 'di dag gis nges par 'byung ba'i lam bskyed pa'i phyir de bzhin gshegs pa'i gsung gzhan dag ni 'jig rten pa'i bstan pa yin no zhes bshad de /
gong du bstan pa de dag thams cad kyang 'phags pa'i gsung rab la chos kyi 'khor lo'i ngo bo nyid du bstan to / /
'dir theg pa chen po'i bstan pa dang sbyar na /
'phags pa'i lam dang /
'phags pa'i bstan pa de dag la chos kyi 'khor lo'i ngo bo nyid du ston te /
de'i phyir mdo 'di nyid las chos kyi 'khor lo dang po gnyis ni nges pa'i don ma yin no / /
chos kyi 'khor lo gsum pa ni nges pa'i don gyi mdo yin no zhes bstan to / /
dgongs pa zab mo rnam par dgrol ba'i mdo las /
gnyis pa ni drang ba'i mdo yin no / /
gsum pa ni nges pa'i don gyi mdo yin no zhes bshad de /
dang po la drang ba'i don gyi mdo zhes ma bstan pa ni lo tsA ba dag gis mdor bsdus pa'i phyir ro / /
mdo sde 'di la sogs pa las bstan pa dag dang sbyar na thams cad las kyang 'phags pa'i bstan pa la chos kyi 'khor lo zhes bstan to / /
bstan bcos rnal 'byor spyod pa'i sa las ni bstan pa dang sgrub pa la spyir ston to / /
de'i phyir de nyid las yang dag pa'i lta ba la sogs pa las mngon par 'grub pa'i rang bzhin yin pa'i phyir chos kyi 'khor lo zhes bya'o / /
'di ltar tshangs pa zhes bya ba ni de bzhin gshegs pa dgra bcom pa'i tshig bla dgas yin te /
des yongs su bskor ba'i phyir tshangs pa'i 'khor lo zhes bya'o zhes bshad do / /
gzhan yang bstan bcos rnal 'byor spyod pa'i sa las mtshan nyid rnam pa lngas chos kyi 'khor lo bskor bar ston pas de 'dir brjod par bya ste /
de'i phyir de nyid las /
gzhan yang mtshan nyid rnam pa lngas chos kyi 'khor lo bskor ba ni chos kyi 'khor lo legs par bskor ba yin par rig par bya ste /
lnga gang zhe na /
bcom ldan 'das byang chub sems dpar gyur pa na gang la dmigs nas brnyes par bya ba brnyes pa dang /
thabs gang gis brnyes pa dang /
brnyes par bya ba gang yin pa dang brnyes par bya ba de yang gzhan gyi rgyud la nges pa bskyed pa dang /
nyid kyis thugs su chud pa la yid ches pa bskyed pa dang gzhan dag kyang gzhan gyis rtogs pa la yid ches pa bskyed pa'o / /
de la dmigs pa ni 'phags pa'i bden pa bzhi po dag go /
de la thabs ni 'phags pa'i bden pa bzhi po de dag lan gsum du bzlas pa rnam pa bcu gnyis kyi ye shes gang yin pa'o / /
de la dang por bzlas pa ni 'di lta ste /
sngon gyi byang chub sems dpa' mngon par rtogs par gyur pa na yang dag pa ji lta ba bzhin du 'di ni sdug bsngal 'phags pa'i bden pa yin no zhes bya ba nas 'di ni lam 'phags pa'i bden pa yin no zhes bya ba'i bar du ste /
des na mngon sum gyi 'phags pa'i ye shes yod pa gang gis mthong bas spang bar bya ba'i nyon mongs pa rnams spangs pa gang yin pa de la de'i tshe /
'phags pa'i shes rab kyi mig skyes pa zhes bya ste /
de yang 'das pa dang da ltar dang ma 'ongs pa'i bye brag gi phyir go rims bzhin du mig dang rig pa dang blo zhes bya'o / /
de la bzlas pa gnyis pa ni 'di lta ste /
slob pa dang bcas pa'i shes rab gya nom pas yang dag pa ji lta ba bzhin du bdag gis yongs su ma shes pa yongs su shes par bya ba sdug bsngal gyi bden pa dang /
gtan du spang bar bya ba ma spangs pa kun 'byung ba'i bden pa dang /
mngon du bya ba mngon sum du ma byas pa 'gog pa'i bden pa dang /
bsgom par bya ba ma bsgoms pa lam gyi bden pa yod do snyam du rtogs pa ste /
snga ma bzhin du rnam pa bzhir rig par bya'o / /
de la bzlas pa gsum ni 'di lta ste /
mi slob pas zad pa shes pa dang /
mi skye ba shes pa brnyes pa'i phyir bdag gis bya ba byas zin to snyam pa ste /
snga ma bzhin du rnam pa bzhir rig par bya'o / /
de la khyad par yod pa yang rnam pa bzhi bzlas pa snga ma gnyis ni slob pa'i yang dag pa'i 'phags pa'i shes rab kyi mig go /
bzlas pa phyi ma gcig ni mi slob pa'i yang dag pa'i 'phags pa'i shes rab kyi mig go /
de la brnyes par bya ba brnyes pa ni bla na med pa yang dag par rdzogs pa'i byang chub yin par rig par bya'o / /
gzhan gyi rgyud la nges pa bskyed pa dang nyid kyis thugs su chud pa la yid ches pa bskyed pa ni 'di lta ste /
tshe dang ldan pa kun shes kauN+Di n+yas bcom ldan 'das las chos yang dag pa thos nas thog mar 'phags pa'i bden pa bzhi'i chos kun shes par gyur te /
dris na yang bdag gis kun 'tshal to zhes smras pa dang /
de'i 'og tu yang snga ma bzhin du mthar thug pa'i rnam pa dag gi lnga char gyis dgra bcom pa nyid thob ste /
rnam par grol ba'i ye shes kyang bskyed pa lta bu'o / /
de la gzhan dag kyang gzhan gyis rtogs pa la yid ches pa bskyed pa ni 'di lta ste /
ji ltar tshe dang ldan pa kun shes kauN+Di n+yas bdag gis chos kun shes so zhes kauN+Di n+ya'i 'jig rten pa'i sems bskyed pa yang rig la /
kun shes kauN+Di n+yas chos kun shes par gyur to snyam du de bzhin gshegs pa'i 'jig rten pa'i dgongs pa yang rig nas sa la gnas pa'i gnod sbyin rnams kyis sgra brjod nas skad cig yud tsam thang cig de nyid la tshangs pa'i 'jig rten gyi bar du sgra grag par gyur te /
bcom ldan 'das kyis kun shes kauN+Di n+ya'i rgyud la kun shes pa'i chos nyid mthun par bskor la /
de yang gzhan dag la mthun par bskor bar gyur pa dang de dag kyang gzhan dag la mthun par bskor bar gyur pa lta bu ste /
de bas na gcig nas gcig tu brgyud de mthun par bskor ba'i don gyi phyir 'khor lo zhes bya'o / /
yang dag pa'i lta ba la sogs pa'i rang bzhin las mngon par grub pa'i phyir chos kyi 'khor lo zhes bya'o / /
'di ltar tshangs pa zhes bya ba dgra bcom pa'i tshig bla dgas yin te /
des bskor ba'i phyir tshangs pa'i 'khor lo zhes bya'o zhes 'byung ste /
des na rnal 'byor spyod pa'i sa las /
mtshan nyid rnam pa lnga'i don gyis mdo sde las gsungs pa'i don gyi dgongs pa bstan pa yin par rig par bya'o / /
de la gsum pa dris lan dag gis rnam par dbye ba yang dris pa thams cad yod par smra ba dag la brten nas mthong ba'i lam kho na la chos kyi 'khor lo zhes bstan pa yin nam /
smras pa /
mthong ba'i lam ni myur ba'i lam dang dus kyi sems mi 'byung ba'i lam yin pas g.yo zhing mi gnas pa'i nang na mchog tu rjes su mthun par gyur pa'i phyir de gcig pu la chos kyi 'khor lo zhes bya ste /
'di ltar sems kyi skad cig ma bcu drug po dag so so nas skad cig ma re re yin pa'i phyir ni myur ba zhes bya'o / /
sems can gzhan gyi bar du ma chod pa'i phyir ni dus kyi sems mi 'byung ba zhes bya ste /
bstan bcos sems sna tshogs bstan pa dang /
mdzod kyi bstan bcos dang /
yang dag pa'i rigs pa dang rjes su mthun pa las kyang phal cher 'di dang mthun par de skad du ston to / /
kha cig na re mthong ba'i lam ni rtsibs dang mu khyud dang /
lte ba'i chos lta bu yin pa'i phyir 'khor lo zhes bshad de /
ji ltar shing rta'i 'khor lo lte ba dbus su gnas pas rtsibs lte ba la brten pa dang mu khyud kyis lte ba bsdus pa de bzhin du mthong ba'i lam las sdug bsngal dang /
kun 'byung ba'i bzod pa dang shes pa ni rtsibs lta bu'o / /
'gog pa'i bzod pa dang 'gog pa'i shes pa ni lte ba lta bu'o / /
lam gyi bzod pa dang lam gyi shes pa ni mu khyud lta bu yin te /
lam thams cad la dmigs pa'i phyir ro / /
kha cig na re yang dag pa'i lta ba dang /
yang dag pa'i rtog pa dang /
yang dag pa'i rtsol ba ni rtsibs lta bu yin no / /
yang dag pa'i ngag dang /
yang dag pa'i las kyi mtha' dang /
yang dag pa'i 'tsho ba ni lte ba lta bu yin no / /
yang dag pa'i dran pa dang /
yang dag pa'i ting nge 'dzin ni mu khyud lta bu yin no zhes zer te /
rgya cher ni bstan bcos bye brag tu bshad pa chen po las rnam grangs drug gi bshad pa las 'byung ba bzhin du rig par bya'o / /
gal te mthong ba'i lam kho na la chos kyi 'khor lo zhes bya na /
ci'i phyir rnam pa bcu gnyis kyi ye shes lan gsum du bskor ba la yang chos kyi 'khor lo zhes bstan ce na /
smras pa /
mdzod kyi bstan bcos la sogs pa las ni rgol ba 'di'i lan bstan pa med do / /
bstan bcos yang dag pa'i rigs pa dang rjes su mthun pa las rgol ba 'di'i lan ston te /
gong du ngo bo nyid bstan pa'i skabs su bshad pa bzhin no / /
gal te 'phags pa'i lam la chos kyi 'khor lo zhes bya ba ni byang chub kyi shing drung du chos kyi 'khor lo bskor ba yin na ci'i phyir yul bA rA Na sIr byon pa la chos kyi 'khor lo bskor ba zhes bstan ce na /
smras pa /
chos kyi 'khor lo bskor ba ni rnam pa gnyis te /
rang gi rgyud la bskor ba dang /
gzhan gyi rgyud la bskor ba'o / /
byang chub kyi shing drung ni rang la bskor ba'i chos kyi 'khor lo'o / /
yul bA rA Na sIr ni gzhan la bskor ba ste /
'di ltar de bzhin gshegs pas gzhan la phan gdags pa gang yin pa de ni yang dag pa'i dngos por mdzad pa'i gzhan la phan 'dogs pa las dgongs nas chos kyi 'khor lo dang po zhes gsungs pa yin te /
rgya cher ni thams cad yod par smra ba de dag gis bstan pa las 'byung ba bzhin no / /
dge 'dun phal chen pa'i sde pa dag sangs rgyas kyi gsung thams cad ni chos kyi 'khor lo yin no zhes bstan pa dang sbyar na byang chub kyi shing drung du tshong pa la chos bstan nas de nyid la chos kyi 'khor lo zhes bya ba'i rigs na /
ci'i phyir yul bA rA Na sIr chos kyi 'khor lo bskor ba la chos kyi 'khor lo zhes bya zhe na /
smras pa /
bstan bcos bye brag tu bshad pa chen po las rgol ba 'di'i lan bstan pa med kyang /
sde pa tha dad pa'i lta ba bstan pa gzhung lugs kyi 'khor lo'i bstan bcos de las sangs rgyas kyi gsung thams cad ni chos kyi 'khor lo bskor bar mdzad do zhes bshad pa'i phyir tshong pa la bstan pa yang chos kyi 'khor lo yin par rig par bya'o / /
'dir ri dgas byin pa'i tshal du bskor ba la chos kyi 'khor lo zhes bstan pa ni rnam pa'i mtshan nyid bcu gnyis lan gsum du bskor ba'i dbang du mdzad pa'i phyir de skad du gsungs pa yin no / /
mdo sde pa dang /
theg pa chen po dag gis 'phags pa'i lam thams cad dang rnam pa bcu gnyis lan gsum du bzlas pa la chos kyi 'khor lo zhes bstan na /
ci'i phyir byang chub kyi shing drung du bcom ldan 'das kyis chos kyi 'khor lo bskor to zhes spyir ston pas ri dgas kyi tshal du chos kyi 'khor lo bskor zhes bstan /
gal te bstan pa thams cad la chos kyi 'khor lo zhes bya na ni /
ci'i phyir yul bA rA Na sIr mthong ba'i lam skyes pa la bskor ba zhes gsungs she na rgol ba'i lan ni /
mdzod kyi bstan bcos las ji skad du rnam pa bcu gnyis kyi chos kyi rnam grangs ji snyed yod pa dag ni chos kyi 'khor lo zhes bya ste /
chos kyi rnam grangs de gzhan gyi rgyud la 'gro zhing don khong du chud par gyur pa'i phyir ro / /
yang na 'phags pa'i lam rnams ni chos kyi 'khor lo zhes bya ste /
'dul ba'i rgyud la 'jug pa'i phyir ro / /
gzhan gyi rgyud la mthong ba'i lam skye ba na dang por bskor bar rtsom pa'i phyir bskor ba zhes bstan pa lta bu'o / /
mdo sde pa dag bstan pa rnams dang /
lam rnams ni chos kyi 'khor lo zhes bya'o zhes bstan pa yang dang por bskor ba las brtsams pa'i phyir bskor zin pa zhes bstan gyi /
lam gzhan dang bstan pa gzhan dag chos kyi 'khor lo ma yin pa'i phyir zin pa zhes bshad pa ni ma yin no / /
theg pa chen po'i gzhung gis gong du bstan pa ltar bshad na yang rigs pa dang 'gal ba med do / /
de la bzhi pa rnam pa'i mtshan nyid rnam pa bcu gnyis rnam par bshad pa ni rnam pa bcu gnyis lan gsum du bskor ba yang so so'i gzhung gis mthun pas thams cad yod par smra ba'i gzhung ni bstan bcos bye brag tu bshad pa chen po las slob dpon gsum gyis bshad pa las 'byung ba lta bu yin te /
de'i phyir de nyid las mdo las ji skad du /
bcom ldan 'das kyis bka' stsal pa /
dge slong dag sdug bsngal 'phags pa'i bden pa 'di ni bdag gis sngon ma thos pas chos 'di tshul bzhin du yid la byas na /
des mig dang shes pa dang rig pa dang blo skye bar 'gyur ro zhes sdug bsngal 'phags pa'i bden pa 'di shes rab kyis yongs su shes par bya'o / /
bdag gis sngon ma thos pas zhes bya ba nas sdug bsngal 'phags pa'i bden pa 'di shes rab kyis yongs su shes par gyur to zhes bya ba'i bar du rgya cher bshad par bya'o / /
bdag gis sngon ma thos pas zhes bya ba nas kun 'byung ba dang 'gog pa dang /
lam gyi bden pa'i bar du rgya cher bshad par bya ba yang de bzhin no zhes gsungs pa lta bu ste /
de la sdug bsngal 'phags pa'i bden pa 'di bdag gis sngon ma thos pas zhes bya ba la sogs pas ni mi shes pa kun shes pa'i dbang po bstan to / /
sdug bsngal 'phags pa'i bden pa 'di shes rab kyis yongs su shes par bya'o zhes bya ba la sogs pas ni kun shes pa'i dbang po bstan to / /
sdug bsngal 'phags pa'i bden pa 'di shes rab kyis yongs su shes par gyur to zhes bya ba la sogs pas ni kun shes pa dang ldan pa'i dbang po bstan te /
kun 'byung ba dang 'gog pa dang lam gyi bden pa la so so nas dbang po gsum po dag rab tu bstan pa de yang de bzhin du rig par bya'o / /
btsun pa chos skyong ni 'di dag gis mdo 'di bsams pa dang /
lus kyi ba spu langs te 'di ltar bcom ldan 'das kyi bka' ni gdon mi za bar don dang mi 'gal bas nges par go rims yod pa yin na /
mdo 'di ni go rims las bzlog nas kun shes pa dang ldan pa'i dbang po dang /
gzhan yang mi shes pa kun shes pa'i dbang po bstan pa'i phyir sangs rgyas dang rang sangs rgyas dang nyan thos rnams la ni 'di lta bu'i rnal 'byor bsgom pa'i go rims yod pa ma yin na /
kun shes pa dang ldan pa'i dbang po'i 'og tu ci'i phyir yang gang zag pa med pa'i dbang po dang po 'byung bar 'gyur /
mdo 'di spang bar bya ba'am snyam na ni gdon mi za bar rigs pa dang 'gal bar 'gyur te /
bcom ldan 'das kyis dang por gsungs pa yin pa'i phyir dang dge slong lnga po gtso bor gyur pa dang /
lha'i bu brgyad khri po dag bstan pa 'di thos nas thams cad kyis chos rtogs pa'i phyir ro / /
gal te spang bar mi bya'am snyam na ni go rims dang 'gal bas de'i phyir mdo 'di bsams pa dang lus kyi ba spu langs par gyur to zhes zer ro / /
btsun pa de de skad du zer mod kyi /
'on kyang mdo sde spong bar mi byed kyi tshig ltag 'og spong ba tsam du zad de /
de 'di snyam du mdo 'di ni 'di skad du gsung ba'i rigs te /
sdug bsngal 'phags pa'i bden pa 'di ni bdag gis sngon ma thos pas zhes bya ba nas rgya cher bshad pa'i bar du'o / /
kun 'byung ba dang 'gog pa dang lam gyi bden pa rgya cher bshad pa yang de bzhin no / /
sdug bsngal 'phags pa'i bden pa 'di ni shes rab kyis yongs su shes par bya'o /
kun 'byung ba 'phags pa'i bden pa 'di ni shes rab kyis gtan du spang bar bya'o / /
'gog pa 'phags pa'i bden pa 'di ni shes rab kyis mngon du bya'o / /
lam 'phags pa'i bden pa 'di ni shes rab kyis bsgom par bya ste /
sngon ma thos pas zhes bya ba la sogs pa ni snga ma bzhin no / /
sdug bsngal 'phags pa'i bden pa 'di ni shes rab kyis yongs su shes par gyur to / /
kun 'byung 'phags pa'i bden pa 'di ni shes rab kyis gtan du spangs so / /
'gog pa 'phags pa'i bden pa 'di ni shes rab kyis mngon du byas so / /
lam 'phags pa'i bden pa 'di ni shes rab kyis bsgoms so / /
sngon ma thos pas zhes bya ba la sogs pa ni snga ma bzhin te /
gal te de skad du bstan na ni go rims kyang ston par mi 'gyur la rnal 'byor dang rjes su mthun pas mdo las gsungs pa lta bu ni ma yin no snyam du sems so / /
chos mngon pa'i slob dpon rnams ni 'di skad du mdo'i tshig 'di bab chol du ltag 'og bsnor bar mi bya ste /
sngon gyi bstan bcos mdzad pa'i slob dpon chen po dbang po rno ba mang du thos pa btsun pa chos skyong bas lhag pa rnams kyis kyang /
mdo'i tshig 'di ltag 'og spong ba'i thugs ma thub na 'dir btsun pa chos skyong gis bsnor ba'i thugs mi thub pa ci smos te /
mdo sde'i dgongs pa yongs su btsal ba tsam du mdzad do zhes 'byung ste /
'di ltar chos 'chad pa dag ni go rims rnam pa gnyis la brten te /
dang po ni chos 'chad pa'i rjes su mthun pa'i go rims te mdo 'di nyid las gsungs pa lta bu'o / /
gnyis pa ni mngon par rtogs pa'i rjes su mthun pa'i go rims te btsun pa rtsibs kyis ji skad du /
mdo 'di ni zag pa med pa'i dbang po rnam pa gsum ston pa ma yin gyi /
byang chub kyi shing drung du 'dod pa'i khams kyi thos pa dang bsams pa las byung ba'i shes rab kyi stobs kyis bsgom pa'i bden pa bzhi bstan pa yin no zhes bshad pa lta bu'o / /
bcom ldan 'das kyis gal te nga ni rnal 'byor 'di'i dbang gis bla na med pa yang dag par rdzogs pa'i byang chub brnyes par gyur te zhes gsungs pa ltar gyur na yang /
ci thos pa dang bsams pas bla na med pa'i byang chub brnyes par gyur pa'i don yod dam zhe na /
smras pa /
byang chub sems dpa' ni thos pa dang bsams pa'i shes rab kyi stobs kyis 'phags pa'i bden pa bzhi po thams cad kyis kun du gti mug pa zil gyis gnon cing rab tu sel te /
des nges par bla na med pa'i byang chub brnyes pa'i phyir des byang chub brnyes zhes gsungs pa yin te /
dper na skyes bu la la zhig sngar pags pa rlon pas gdong g.yogs pa las phyis de bor nas dar las g.yogs pa las de'i sgrib pa yang zhing bsrabs pa'i phyir /
sgrib pa med pa zhes zer ba lta bu yin pas de'i phyir 'di yang zag pa med pa'i dbang po gsum bstan pa ma yin te /
mdo las ji skad du /
bcom ldan 'das kyis dge slong rnams la bka' stsal pa /
nga ni 'phags pa'i bden pa bzhi rnam pa bcu gnyis lan gsum bzlas pa'i dang pos /
mig dang shes pa dang rig pa dang /
blo skyes so zhes gsungs pa lta bu'o / /
'di lan bcu gnyis su bzlas pa dang rnam pa'i mtshan nyid kyang bzhi bcu rtsa brgyad yod pa'i rigs na /
ci'i phyir lan gsum du bzlas pa dang rnam pa'i mtshan nyid kyang bcu gnyis kho na zhes gsungs /
smras pa /
bden pa re re la lan gsum du bskor ba dang /
rnam pa'i mtshan nyid bcu gnyis yod par lta mod kyi /
lan gsum du bzlas pa dang rnam pa yang bcu gnyis las gong na med pa'i phyir de skad du gsungs te /
ji ltar rgyun tu zhugs pa dag gi re ltar thogs na srid pa lan bdun pa dang mkhas pa'i gnas bdun dang /
chos gnyis la sogs pa lta bu'o / /
de la mig ces bya ba ni 'di lta ste /
chos su bzod pa'o / /
shes pa ni 'di lta ste /
chos su shes pa rnams so / /
rig pa ni 'di lta ste /
rjes su shes pa'i bzod pa'o / /
blo ni 'di lta ste /
rjes su shes pa rnams so / /
gzhan yang mig ni mthong ba'i don to / /
shes pa ni rab tu rnam par 'byed pa'i don to / /
rig pa ni gsal bar rtogs pa'i don to / /
blo ni sad pa dang so sor brtags pa'i don to / /
de la rnam pa bcu gnyis su bskor ba ni bden pa bzhi po re re la yang bzlas pa gsum gsum yod pa'i phyir bzlas pa rnam pa bcu gnyis su 'gyur ro / /
rnam pa'i mtshan nyid bzhi bcu rtsa brgyad ni ji ltar sdug bsngal gyi bden pa la bzlas pa gsum yod pas bzlas pa re re la yang mig dang /
shes pa dang rig pa dang blo skye ba yod pa'i phyir rnam pa bcu gnyis su mngon par grub pa de bzhin du bden pa lhag ma rnams kyang de bzhin te /
spyir bsdoms na rnam pa'i mtshan nyid bzhi bcu rtsa brgyad du 'gyur bas so / /
mkhas pa'i gnas bdun dang /
chos gnyis ni bstan bcos bye brag tu bshad pa chen po las ji skad du /
mkhas pa'i gnas bdun gang zhe na /
'di lta ste /
yang dag pa ji lta ba bzhin du gzugs shes pa dang /
gzugs 'dus pa shes pa dang /
gzugs 'gog pa'i 'gro ba shes pa dang /
gzugs 'gog pa'i rnam pa shes pa dang /
gzugs kyi mnog shes pa dang /
gzugs kyi nyes dmigs shes pa dang /
gzugs kyi nges par 'byung ba shes pa dang /
yang dag pa ji lta ba bzhin du tshor ba dang /
'du shes dang /
'du byed dang /
rnam par shes pa yang de bzhin no zhes bshad pa lta bu ste /
rgya cher de nyid las bstan pa bzhin no / /
gzhan yang de nyid las /
gal te de lta na 'o na ni mkhas pa'i gnas sum cu rtsa lnga 'am /
yang na mkhas pa tshad med pa bstan pa'i rigs na ci'i phyir bdun kho na bstan ce na smras pa phung po re re la brtags na so so nas bdun kho na yod de grangs bdun las lhag pa med pas /
de'i phyir bdun yod par bstan pa ste /
mdo gzhan dag las /
ji skad du rgyun du zhugs pa rnams ni re ltar thogs na srid pa lan bdun pa zhes gsungs la /
de dag kyang 'gro ba gnyis dang /
srid pa rnam pa gnyis phye ste bstan na nyi shu rtsa brgyad du 'gyur ro / /
'di lta ste /
mi'i 'gro ba'i srid pa bdun dang /
lha'i 'gro ba'i srid pa bdun dang /
mi'i bar do'i srid pa bdun dang /
lha'i bar do'i srid pa bdun yod kyang /
bdun las gong na med pa'i phyir bdun ming du bstan pa lta bu'o / /
gzhan yang bar ma do gzhan dag las chos rnam pa gnyis te /
'di lta ste /
mig gis gzugs nas yid kyis chos zhes bya ba'i bar du gsungs pa lta bu dang /
gzhan yang mdo gzhan dag las chos kyi 'khor lo lan gsum bzlas pa la rnam pa bcu gnyis yod par gsungs pa lta bu ste /
de dag gnyis dang bcu gnyis las gong na med pa'i phyir gnyis dang /
bcu gnyis zhes gsungs pa ltar 'di yang de bzhin no zhes 'byung ste /
rgya cher de nyid las bshad pa'i rnam grangs rnam pa gnyis kyis mig dang shes pa dang rig pa dang blo rnam par bshad pa las bstan pa bzhin no / /
de yang rnam grangs dang po ni mthong ba'i lam kho na la brten nas so / /
rnam grangs phyi ma ni lam phyi ma gnyis la brten nas so / /
yang na dang po ni mthong ba'i lam la brten nas so / /
phyi ma ni lam gsum char la brten nas so / /
'dir mdo sde pas thams cad yod par smra ba dag mthong ba'i lam kho na la brten nas chos kyi 'khor lo bskor ba zhes bya'o zhes 'dod pa rnam par 'jig pa dang sbyar na ni /
spyir 'phags pa'i bstan pa dang 'phags pa'i lam rnams la lan gsum du bzlas pa dang /
rnam pa bcu gnyis zhes bstan te /
de'i phyir mdzod kyi bstan bcos las gal te lan gsum du bzlas pa dang rnam pa bcu gnyis mthong ba'i lam kho na ma yin na /
ji ltar mthong ba'i lam kho na la chos kyi 'khor lo zhes rnam par gzhag ste /
de'i phyir lan gsum du bzlas pa dang /
rnam pa bcu gnyis po de nyid la yod pa'i chos kyi rnam grangs de nyid la chos kyi 'khor lo zhes zer ba ni yang dag pa'i rigs pa dang mthun pa yin no / /
ji ltar na lan gsum du bzlas pa yin zhe na /
lan gsum du bzlas pa'i phyir ro / /
ji ltar na rnam pa bcu gnyis phun sum tshogs pa yin zhe na /
'phags pa'i bden pa bzhi la lan gsum du bya ba'i phyir te /
'di lta ste /
'di ni sdug bsngal dang kun 'byung ba dang 'gog pa dang lam mo zhes bya ba dang /
'di ni yongs su shes par bya ba dang /
gtan du spang bar bya ba dang /
mngon du bya ba dang /
bsgom par bya'o zhes bya ba dang /
'di ni yongs su shes pa dang /
gtan du spangs pa dang /
mngon du byas pa dang /
bsgoms pa zhes bya ba nas rgya cher bshad pa'i bar du'o zhes 'byung ste /
mdo sde pa dag gnas skabs las brtsams nas ni gsum du bstan to / /
bden pa las brtsams nas ni bzhir bstan te /
rnam pa bcu gnyis kyi mtshan nyid ni theg pa chen po pa dag gi ltar bshad par bya'o / /
gal te de ltar na sngar khungs su bstan pa'i mdo sde ji ltar go zhing bshad par bya zhe na /
smras pa /
mdo ni bshad pa'i go rims las brtsams nas bstan pas mig dang shes pa dang /
rig pa dang blo zhes bya ba bstan bcos rnal 'byor spyod pa'i sa las bstan pa dang mthun par bshad na yang 'gal ba med do / /
'dir theg pa chen po dag gi bstan pa dang sbyar na yang mdo sde pas 'dod pa dang mthun pas de'i phyir bstan bcos chos kyi 'khor lo bstan pa las /
gzhan yang bcom ldan 'das kyis bzlas pa rnam pa du dang /
rnam pa'i mtshan nyid du chos kyi 'khor lo bskor ba de'i don 'dir bshad par bya ste /
chos kyi 'khor lo ni bzlas pa rnam pa gsum dang /
rnam pa'i mtshan nyid bcu gnyis dang ldan te 'di ni sdug bsngal 'phags pa'i bden pa'o / /
'di ni kun 'byung 'phags pa'i bden pa'o / /
'di ni 'gog pa 'phags pa'i bden pa'o / /
'di ni lam 'phags pa'i bden pa'o zhes bya ba 'di ni bzlas pa dang po'o / /
'di ni sdug bsngal 'phags pa'i bden pa ste yongs su shes par bya ba'o / /
'di ni kun 'byung 'phags pa'i bden pa ste /
gtan du spang bar bya ba'o / /
'di ni 'gog pa 'phags pa'i bden pa ste mngon du bya ba'o / /
'di ni lam 'phags pa'i bden pa ste bsgom par bya ba'o zhes bya ba 'di ni bzlas pa gnyis pa'o / /
'di ni sdug bsngal 'phags pa'i bden pa ste yongs su shes so / /
'di ni kun 'byung 'phags pa'i bden pa ste gtan du spangs so / /
'di ni 'gog pa 'phags pa'i bden pa ste mngon du byas so / /
'di ni lam 'phags pa'i bden pa ste yongs su bsgoms so zhes bya ba 'di ni bzlas pa gsum pa ste 'di ni lan gsum du bzlas pa bstan pa'o / /
'di ni sdug bsngal shes pa'o / /
kun 'byung shes pa'o / /
'gog pa shes pa'o / /
lam shes pa'o zhes ji ltar sdug bsngal gyi bden pa la bzlas pa gsum yod pa de bzhin du kun 'byung ba'i bden pa dang /
de bzhin du 'gog pa'i bden pa dang /
de bzhin du lam gyi bden pa la yang bzlas pa gsum gyi shes pa yod do zhes 'byung ste /
de las rnam pa bcu gnyis kyi mtshan nyid de skad du bstan te /
bstan bcos rnal 'byor spyod pa'i sa las kyang phal cher 'di dang mthun par de skad du ston to / /
de la bye brag yod pa yang chos kyi 'khor lo bskor ba'i bstan bcos las ni /
mig dang /
shes pa dang /
rig pa dang /
blo rnam par phye ste bstan pa med la /
rnal 'byor spyod pa'i lam ni /
mig dang /
shes pa dang /
rig pa dang /
blo zhes bya ba dus gsum gyi yul las brtsams nas spyi dang bye brag tha dad pa yod par bstan te /
ngo bo nyid bstan pa'i skabs su sngar bshad pa bzhin no / /
'dul ba dum bu bzhi pa las ni lan gsum pa bzlas pa'i phyir kun shes kauN+Di n+ya la sogs pa chos kyi mig rnam par dag go zhes 'byung gi /
dgra bcom pa'i 'bras bu thob pa skad du mi 'byung bas chos kyi rnam grangs gzhan dag la yongs su brtag par bya ste /
zhib tu ni bstan bcos bye brag tu bshad pa chen po dang /
sems sna tshogs bstan pa dang /
mdzod kyi bstan bcos dang /
yang dag pa'i rigs pa dang rjes su mthun pa la sogs pa las bstan pa bzhin du rig par bya'o / /
ngo mtshar rmad du byung ba'i 'jig rten thams cad kyi lha dang mi la sogs pa sus kyang sngon chos dang mthun par ma bskor ba lags mod kyi /
de'i tshe yongs su bskor ba'i 'khor lo de ni bla na mchis pa skabs mchis pa /
drang ba'i don rtsod pa'i gzhi'i gnas su gyur pa lags so zhes bya ba ni gnyis pa bstan pa de dman zhing nges pa'i don ma yin par bstan pa ste /
'di ltar chos kyi 'khor lo 'di stong pa nyid mkhyud cing yod pa nyid du bstan pas drang ba'i don yin la 'khor ba dang mya ngan las 'das pa'i rgyu dang /
'bras bu dang /
gang zag la bdag med pa yongs su rdzogs par ston cing /
chos stong pa nyid kyi rigs pa ston par mi byed pas /
de'i phyir bstan pa 'di ni gong na khyad par can yod pa'i bstan pa dang /
skabs khyad par can yod pa'i bstan pa dang /
gzhan dag gis gzhig par bya ba dang /
sde pa nyi shu po rtsod par smra ba dag gi gnas su gyur pa yin no zhes bya ba'i tha tshig go /
slob dpon yang dag bden pa'i brjed byang las ni /
dang por theg pa chung ngu ba'i bden pa bzhi mthong ba ni mtshan nyid med pa ma yin pa'i phyir drang ba'i don zhes bya'o / /
gong na theg pa chen po yod pa'i phyir bla na yod pa zhes bya'o / /
theg pa chen po dag gi sngon phyin pa'i phyir rgol ba dang bcas pa'o / /
'jig rten pa'i don dang tha dad par gyur pa'i phyir de dag dang 'thab cing rtsod par gyur pa'o zhes 'byung ngo // //
bam po sum cu gsum pa /
bcom ldan 'das kyis sngon dus gnyis pa'i tshe theg pa chen po la yang dag par zhugs pa rnams la chos rnams kyi ngo bo nyid ma mchis pa dang /
skye ba ma mchis pa dang /
'gag pa ma mchis pa dang /
gzod ma nas zhi ba dang /
rang bzhin gyis yongs su mya ngan las 'das pa nyid las brtsams nas 'di ltar mi mngon pa'i rnam pas yang dag pa'i chos kyi 'khor lo bskor ba zhes bya ba 'di man chad ni gnyis pa mtshan nyid med pa'i chos kyi 'khor lo bstan pa'o / /
'di yang rnam pa gnyis te /
chos kyi 'khor lo nyid yang dag par bstan pa dang /
nges pa'i don ma yin par rab tu bstan pa ste 'di ni dang po'o / /
mdo'i tshig 'di yang gsungs pa'i dus bstan pa dang /
gang gi ched du gsungs pa bstan pa dang /
chos kyi 'khor lo nyid bstan pa'o / /
bcom ldan 'das kyis sngon dus gnyis pa'i tshe zhes bya bas ni gsungs pa'i dus bstan te /
chos kyi 'khor lo rnam pa gsum las gnyis pa gsungs pa'i tshe na zhes bya ba'i tha tshig go / /
theg pa chen po la yang dag par zhugs pa rnams la zhes bya ba la sogs pas ni gang gi ched du bstan pa gsungs pa bstan te /
'di ltar theg pa gsum yongs su gnyer ba las /
theg pa chen po la yang dag par gzhol ba'i ched du gsungs pa'o / /
dgongs pa zab mo rnam par dgrol ba'i mdo las kyang de skad du gsungs te /
de'i phyir mdo de nyid las theg pa chen po la gnas pa'i sems can gyi ched du chos rnams ngo bo nyid ma mchis pa la sogs pa gsungs so zhes 'byung ste /
'phags pa rdo rje gcod pa las kyang /
theg pa chen po la yang dag par zhugs pa rnams kyi ched du bstan to /
theg pa mchog la yang dag par zhugs pa rnams kyi ched du bstan to zhes gsungs pa yin no / /
chos rnams kyi ngo bo nyid ma mchis pa la sogs pa las brtsams nas zhes bya bas ni gnyis pa mtshan nyid med pa'i shes rab yang dag par bstan te /
gzhung gang mtshan ma med par ston pa gang yin pa de ni chos thams cad ngo bo nyid med pa nas rang bzhin gyis yongs su mya ngan las 'das pa'i bar du ston pas so / /
chos kyi 'khor lo dang po ni stong pa nyid mkhyud nas yod pa nyid du ston par mdzad pa yin la /
gnyis pa 'di ni yod pa nyid mkhyud nas stong pa nyid stong pa nyid du ston par mdzad pas /
de'i phyir mi mngon pa'i rnam pas yang dag pa'i chos kyi 'khor lo bskor zhes gsungs pa yin te /
gsang ba'i rnam pa zhes kyang bya bas de'i phyir 'phags pa shes rab kyi pha rol tu phyin pa'i mdo las skye ba med pa dang /
'gag pa med pa la sogs pa las ni sangs rgyas rnams kyi gsang ba bstan pa yin no zhes gsungs so / /
de la gnyis pa mtshan ma med pa'i theg pa chen po 'di nyid ni shes rab kyi pha rol tu phyin pa'i mdo rnams la bya ste /
sngon gyi bshad pa las shes rab kyi pha rol tu phyin pa sde brgyad ces bstan pa nyid do / /
sde snod gsum po de le'u gcig 'phags pa shes rab kyi pha rol tu phyin pa rdo rje gcod pa'i 'grel pa slob dpon rdo rje drang srong gis mdzad pa bsgyur ba las 'jig rten pa rnams kyis mos pa'i rjes su shes rab kyi pha rol tu phyin pa sde brgyad gsungs te sde dang po la shu log 'bum yod do / /
sde gnyis pa la ni shu log nyi khri lnga stong yod do / /
sde gsum pa la ni shu log khri brgyad stong yod de /
'di le'u chen po zhes bya ba nyid yin no / /
sde bzhi pa la ni shu log brgyad stong yod de /
'di ni le'u chung ngu zhes bya ba nyid yin no / /
sde lnga pa la ni shu log bzhi stong yod do / /
sde drug pa la ni shu log lnga brgya yod do / /
sde bdun pa la ni shu log drug brgya yod de /
'di ni shes rab kyi pha rol tu phyin pa 'jam dpal gyis zhus pa nyid yin no / /
sde brgyad pa la ni shu log sum brgya yod de 'di ni shes rab kyi pha rol tu phyin pa rdo rje gcod pa nyid yin no / /
de la sde snga ma bdun ni mtshan ma rab tu bsal ba da dung ma zad pa'i shes rab kyi pha rol tu phyin pa zhes brjod pa kho nar zad do / /
sde brgyad pa ni mtshan ma rab tu bsal ba'i mchog tu gyur pa'i phyir logs shig tu rdo rje zhes bya ba'i ming rnam par gzhag pa yin no zhes 'byung ste /
slob dpon yang dag bden pa yang phal cher gong ma dang mthun par bshad do / /
gzhan yang de nyid las sde dang po dang gnyis pa gnyis kyi dpe ni da dung rgya gar yul na bzhugs te /
'dir ma gshegs so / /
lnga pa dang drug pa dang gnyis ni da dung ma bsgyur te /
rgya gar gyi dpe nyid du bzhugs so zhes 'byung ngo / /
slob dpon h+yan tsang gis rgya gar gyi dpe las shu log 'bum bsgyur ba de yang gnas bzhir 'dus pa bcu drug tu gsungs par 'byung ste /
'dus pa dang po drug dang bco lnga pa ni rgyal po'i khab bya rgod phung po'i ri la bzhugs te gsungs so / /
'dus pa bdun pa dang brgyad pa dang dgu pa dang bcu gcig pa dang bcu gnyis pa dang /
bcu gsum pa dang bcu bzhi pa ni mnyan du yod pa rgyal byed kyi tshal mgon med zas sbyin gyi kun dga' ra ba na bzhugs te gsungs so / /
'dus pa bcu pa ni gzhan 'phrul dbang byed kyi lha'i rgyal po'i khang pa na bzhugs te gsungs so / /
'dus pa bcu drug pa ni rgyal po'i khab 'od ma'i tshal bya ka lan da ka'i rdzing drung du bzhugs te gsungs so / /
ches ngo mtshar rmad du byung ba lags mod kyi /
de'i tshe yongs su bskor ba'i chos kyi 'khor lo de yang bla na mchis pa skabs mchis pa drang ba'i don /
rtsod pa'i gzhi'i gnas su gyur pa lags so zhes bya ba ni gnyis pa nges pa'i don ma nges par rab tu bstan pa ste /
'di ltar shes rab kyi pha rol tu phyin pa'i mdo rnams las mtshan nyid med pa la sogs pa ston par mdzad kyang /
ngo bo nyid med pa rnam pa gsum dang ngo bo nyid rnam pa gsum gyi yod pa dang med pa'i don rnam par phye bas de'i phyir dgongs pa zab mo rnam par dgrol ba'i mdo 'di las mtshan nyid med pa la sogs par bshad pa gang yin pa de ni nges pa'i don ma yin pa zhes bstan to / /
gzhan yang don tshad med pa'i mdo las nga sngar snying po byang chub kyi shing drung du lo drug gi bar du lus drang por bsrang ste 'dug pas bla na med pa yang dag par rdzogs pa'i byang chub thob nas sangs rgyas kyi spyan gyis chos rnams thams cad bltas pa las bshad du mi rung bar gyur to / /
de ci'i phyir zhe na /
sems can rnams kyi rang bzhin dang /
mos pa mi mtshungs pas chos bshad pa'i thabs rnam pa sna tshogs kyi stobs kyi lo bzhi bcu 'das pa'i tha mar gdod de kho na nyid bar du bstan te /
de'i phyir sems can lam thob pa la khyad par yod pas /
myur du bla na med pa yang dag par rdzogs pa'i byang chub thob par mi 'gyur ro zhes gsungs te /
bstan pa 'di dag dang sbyar na shes rab kyi pha rol tu phyin pa rnams ni nges pa'i don ma yin no / /
don 'di'i phyir bden pa bzhi'i 'khor lo la ltos na shin tu zab pa dang /
ngo mtshar rmad du byung ba yin yang gsum pa la ltos na bla na yod pa skabs yod pa drang ba'i don yin la drang ba'i don yin pa'i phyir rtsod par smra ba dang bcas pa yin no / /
slob dpon yang dag bden pa'i brjed byang las /
bar ma 'di ni theg pa chen po theg pa chung ngu las tha dad par ston pa'i phyir nges pa'i don ma yin pa'o / /
da dung theg pa gcig yod pa'i phyir gong ma dang bcas pa'o / /
theg pa chung ngu pa dag dang tha dad pa'i phyir theg pa chung ngu pa dag dang 'thab cing rtsod par 'gyur ba'o / /
theg pa gcig gis rnam par 'jig pa'i phyir rgol ba dang bcas pa'o zhes 'byung ngo / /
bcom ldan 'das kyis deng dus gsum pa 'dir theg pa thams cad la yang dag par zhugs pa rnams la chos thams cad ngo bo nyid ma mchis pa dang /
skye ba ma mchis pa dang /
'gag pa ma mchis pa dang /
gzod ma nas zhi ba dang /
rang bzhin gyis yongs su mya ngan las 'das pa nyid las brtsams nas 'di ltar rab tu phye ba'i rnam pas yang dag pa'i chos kyi 'khor lo bskor ba zhes bya ba 'di man chad ni gsum pa nges pa'i don theg pa chen po yang dag par ston to / /
'di yang rnam pa gnyis te /
nges pa'i don yang dag par bstan pa dang /
nges pa'i don gyi mtshan nyid rab tu bstan pa ste 'di ni dang po'o / /
mdo'i tshig 'di yang rnam pa gsum du dbye ste /
gsungs pa'i dus bstan pa dang /
bstan pa gsungs pa'i dgongs pa bstan pa dang /
chos kyi 'khor lo nyid rab tu bstan pa'o / /
bcom ldan 'das kyis deng dus gsum pa 'dir zhes bya bas ni bstan pa gsungs pa'i dus bstan te /
chos kyi 'khor lo rnam pa gsum gsungs pa'i dus na zhes bya ba'i tha tshig go / /
theg pa thams cad la yang dag par zhugs pa rnams la zhes bya bas ni bstan pa gsungs pa'i dgongs pa bstan te /
chos kyi 'khor lo 'di ni nges pa'i don gyi bstan pa yin pas 'di ltar stong pa nyid rnam pa gnyis dang /
ngo bo nyid rnam pa gsum la sogs pa'i don rnam par dbye bas na de'i phyir theg pa gsum po dag so so nas rang gi 'bras bu 'thob par 'gyur ba yin te /
de'i phyir bstan bcos rnam par bshad pa las /
de la sbyor ba ni 'di lta ste /
'di ltar ngo bo nyid rnam pa gsum khong du chud pa nyid kyis nyan thos dang rang sangs rgyas dang /
bla na med pa yang dag par rdzogs pa'i byang chub kyi thabs su 'gyur ba gang yin pa'o zhes bstan to / /
thams cad kyi ngo bo nyid ma mchis pa zhes bya ba la sogs pas ni chos kyi 'khor lo nyid rab tu bstan te /
chos thams cad kyi ngo bo nyid ma mchis pa zhes bya ba la sogs pa yang sngar gong du ni mi mngon pa'i rnam pas yang dag pa'i chos kyi 'khor lo bskor ba yin par bstan pa yin la /
gsum pa 'dir ni gong ma'i tshig re re la yang ngo bo nyid med pa nyid ces brjod par bya ste /
ngo bo nyid med pa nyid gang yin pa de ni ngo bo nyid med pa nyid rnam pa gsum yin te /
sngar bshad pa bzhin no / /
'di ltar ngo bo nyid med pa nyid rnam pa gsum gang yin pa de nyid ni ngo bo nyid rnam pa gsum yin pas rigs pa des na ngo bo nyid med pa nyid kyis ni ngo bo nyid yod pa dang ngo bo nyid med pa nyid rab tu ston pas na de'i phyir 'di ltar rab tu phye ba'i rnam pas yang dag pa'i chos kyi 'khor lo bskor ba zhes gsungs pa yin no / /
'di ni shin tu ngo mtshar rmad du byung ba lags pas deng 'dir bcom ldan 'das kyis yongs su bskor ba'i chos kyi 'khor lo 'di ni bla na ma mchis pa skabs ma mchis pa nges pa'i don lags te /
rtsod pa rnams kyi gzhi'i gnas su gyur pa ma lags so zhes bya ba ni gnyis pa nges pa'i don gyi mtshan nyid rab tu bstan pa'o / /
chos kyi 'khor lo bskor ba de mchog tu rmad du byung zhing de las lhag pa'i mchog gzhan med pa'i phyir bla na med pa zhes bya'o / /
phyis mchog tu 'gyur ba'i skabs med cing phyis gzhig pa'i skabs med pa'i phyir skabs med pa zhes bya'o / /
yod pa dang med pa yongs su rdzogs par bstan pa'i phyir nges pa'i don yin zhing rtsod par smra ba rnams kyi gzhi'i gnas ma yin pa'o / /
slob dpon yang dag bden pa'i brjed byang las /
'dis ni theg pa des theg pa chung ngu pa dang /
theg pa chen po pa dag dang rgyu rkyen mtshungs shing 'bras bu mtshungs pa ston pa'i phyir rnam par mi rtog pa don dam pa bstan pa zhes bya'o / /
chos kyi 'khor lo de mchog tu rmad du byung ba don de las lhag pa gzhan med pa'i phyir bla na med pa zhes bya'o / /
gzhan yang theg pa chung ngu kun gyis bgrod par bya ba yin pa'i phyir rtsod pa med pa'o / /
rtsod pa med pa'i phyir gzhig tu med pa'o / /
gzhig tu med pa'i phyir rgol ba med pa'o zhes 'byung ngo / /
gong du bstan pa'i chos kyi 'khor lo rnam pa gsum po de dag kyang mdor bsdu na sgo rnam pa gsum gyis rab tu dbye bar bya ste /
dus dang gnas so so nas bshad pa mtshungs pa dang mi mtshungs pa bstan pa dang /
bstan pa bsdu ba'i tshad dang nges pa'i don yin nam ma yin par rab tu bstan pa dang /
brjod par bya ba'i gzhung zab pa dang zab pa ma yin pa'i bye brag bstan pa'o / /
de la dang po dus dang gnas so so nas bshad pa mtshungs mi mtshungs bstan pa yang /
slob dpon yang dag bden pas tshig nges par 'grel pa'i mdo'i 'grel pa byas pa las /
gzhan yang de bzhin gshegs pas chos kyi 'khor lo lan gsum bskor ba ni gang zag rnam pa gsum gyi ched du /
dang po ni yul bA rA Na sIr ri dgas kyi tshal drang srong 'du ba'i gnas su nyan thos rnams la chos kyi 'khor lo bskor ba 'di ni dus dang por bden pa bzhi'i chos kyi 'khor lo bskor ba yin te / /
yongs su bskor ba'i 'khor lo gang yin pa de ni drang ba'i don bla na yod pa rgol ba dang bcas pa /
rtsod pa dang bcas pa'o / /
gnyis pa de ni de bzhin gshegs pa mngon par rdzogs par sangs rgyas nas lo bdun lon pa dang mnyan du yod pa rgyal byed kyi tshal mgon med zas sbyin gyi kun dga' ra ba na bzhugs nas dus gnyis par theg pa chen po spyod pa'i gang zag rnams kyi ched du chos thams cad ngo bo nyid med pa dang /
skye ba med pa dang /
'gag pa med pa dang /
gzod ma nas zhi ba dang /
rang bzhin gyis yongs su mya ngan las 'das pa'o zhes mtshan nyid rab tu bstan pa ni chos kyi 'khor lo bskor ba zhes bya ste /
shes rab kyi pha rol tu phyin pa dang /
sa bcu pa la sogs pa ston pa chos kyi 'khor lo ngo mtshar rmad du byung ba bsam gyis mi khyab pa lha dang mi gang gis kyang yongs su ma bskor ba yin yang chos kyi 'khor lo de ni drang ba'i don /
bla na yod pa /
rgol ba dang bcas pa /
rtsod pa dang bcas pa'o / /
mgon med zas sbyin gyi kun dga' ra ba nas rgyang grags gcig tsam na rdzing zhig yod pa gang gis der chu 'thungs sam khrus byas na shes rab 'phel bar 'gyur bas kun gyis shes rab sbyin pa'i rdzing zhes brjod do / /
bcom ldan 'das kyis rdzing de'i 'gram du theg pa chen po shes rab kyi pha rol tu phyin pa'i mdo gsungs pas rdzing bu de'i ming bu mo shes rab can gyi rdzing zhes bya bar btags te /
lha'i bu mo'i gnas yin pas so / /
gsum pa ni bcom ldan 'das mngon par rdzogs par sangs rgyas pa'i 'og tu lo sum cu rtsa brgyad lon nas yul yangs pa can gyi yi dags kyi rgyal po'i chos kyi khang pa na bzhugs nas byang chub sems dpa' don dam yang dag 'phags la sogs pa la tshig nges par 'grel pa'i mdo dang /
dri ma med par grags pas bstan pa dang /
dam pa'i chos pad+ma dkar po'i mdo la sogs pa gsungs pa ni dus gsum pa ste /
bcom ldan 'das kyis theg pa gsum bsgrub pa'i gang zag rnams yongs su bzla ba'i ched du chos thams cad ngo bo nyid med pa dang /
skye ba med pa dang /
'gag pa med pa dang /
gzod ma nas zhi ba dang /
rang bzhin gyis yongs su mya ngan las 'das pa'o zhes rab tu bstan pa ni rnam par mi rtog pa'i mtshan nyid kyi 'khor lo bstan pa yin pas chos kyi 'khor lo de ni shin tu rnam par dag pa ngo mtshar rmad du byung ba bsam gyis mi khyab pa /
nges pa'i don bla na med pa /
rgol ba med pa /
rtsod pa med pa ste /
sems can dbang po rtul po rnams kyi ched du de bzhin gshegs pas rim gyis chos kyi 'khor lo gsungs pa yin no zhes 'byung ngo / /
de bzhin gshegs pas gsungs pa yin na ci'i phyir rnam pa gsum du gyur zhe na /
smras pa /
bden pa rnam par bzhag pa dang bden pa rnam par ma bzhag pa'o / /
ri dgas kyi tshal du chos bstan pa gang yin pa de ni bden pa bzhi rnam par bzhag pa'o / /
rgyal byed kyi tshal du chos gsungs pa gang yin pa de ni bden pa gnyis rnam par ma bzhag pa'o / /
yangs pa can du chos bshad pa gang yin pa de ni bden pa rnam par ma bzhag pa ste /
don dam pa dang kun rdzob gang yin pa nges pa nyid du yang gyur pas bden pa rnam par ma bzhag pa zhes brjod do / /
brgyud de bshad pa dag las slob dpon yang dag bden pa na re chos kyi 'khor lo dang po ni dpyid zla 'bring po'i tshes brgyad la mngon par rdzogs par sangs rgyas nas dbyar zla ra ba'i tshes brgyad la yul bA rA Na sIr chos kyi 'khor lo dang po bskor to / /
chos kyi 'khor lo gnyis pa ni byang chub sems dpa' dang theg pa gnyis po dag gi ched du shes rab kyi pha rol tu phyin pa'i mdo rnams gsungs pa yin no zhes zer zhe'o / /
brgyud de bshad pa las ni chos kyi 'khor lo dang po ni nyi ma dang zla grangs bcas pa'o / /
chos kyi 'khor lo gnyis pa ni theg pa pa gnyis kyi ched du'o zhes zer te /
don gzhan ni tshig nges par 'grel pa'i mdo'i 'grel pa las bstan pa dang mthun no / /
gzhan yang tshig nges par 'grel pa'i mdo'i 'grel pa las /
gal te bstan pa gnyis pa yangs pa can du bzhugs te /
gsungs par gyur na mdo las gsungs pa dang 'gal bar 'gyur te /
mdo las rgyal po'i khab bya rgod phung po'i ri la bzhugs te zhes gsungs pas so / /
'dir sde snod gsum pa slob dpon h+yan tsang gis ni chos kyi 'khor lo rnam pa gsum po de yang gnas bstan pa kho nar zad kyi /
dus tshigs dang nyi ma dang zla ba dang /
lo grangs bstan pa med de chos kyi 'khor lo dang po'i gnas ni slob dpon yang dag bden pas bshad pa dang mthun te /
gong du sngar bstan pa bzhin du rnam par dbye bar bya'o / /
chos kyi 'khor lo gnyis pa ni gnas bzhir 'dus pa bcu drug tu gsungs par bshad de /
shes rab kyi pha rol tu phyin pa 'bum la sogs pa'o zhes gong du bstan pa bzhin no / /
slob dpon yang dag bden pas mnyan du yod pa mgon med zas sbyin gyi kun dga' ra ba na bzhugs te zhes bstan pa ni gnas bzhi las gnas gcig yongs su rdzogs par bshad pa'i phyir ro / /
chos kyi 'khor lo gsum pa ni gnas gnyis su bzhugs nas gsungs te /
zhing yongs su dag pa dang zhing yongs su ma dag pa ste sngar gong du bstan pa bzhin no / /
slob dpon yang dag bden pa'i brjed byang las /
gal te yangs pa can du bzhugs nas zhes bstan na des zhing yongs su ma dag pa na bzhugs par bstan par 'gyur bas mdo dang mi mthun par 'gyur ro / /
spyir dam pa'i chos pad+ma dkar po'i mdo dang /
sdong po bkod pa la sogs pa las gsum pa zhes zer na ni bya rgod phung po'i ri dang gnas bdun du 'dus pa brgyad kyis gsungs par 'gyur te /
mdo las 'byung ba bzhin du rig par bya'o zhes 'byung ngo / /
dgongs pa zab mo rnam par dgrol ba'i mdo las /
dang po ni nyan thos bsgrub pa'i gang zag gi ched du'o / /
gnyis pa ni theg pa chen po la gnas pa'i gang zag gi ched du'o / /
gsum pa ni theg pa thams cad la gnas pa'i ched du'o zhes 'byung la mdo 'di las dang po ni nyan thos kyi theg pa la yang dag par zhugs pa rnams kyi ched du'o / /
gnyis pa ni theg pa chen po la yang dag par zhugs pa rnams kyi ched du'o / /
gsum pa ni theg pa thams cad la yang dag par zhugs pa'i ched du'o zhes gsungs na mdo 'di nyid gang ni yang dag pa yin zhe na /
smras pa /
mdo 'di'i dpe yang dag pa yin pas sngar bstan pa bzhin du rig par bya ste /
don la 'gal ba med pa'i phyir ro / /
gzhan yang slob dpon yang dag bden pa'i brjed byang las kyang de skad du 'byung bas de'i phyir tshig nges par 'grel pa'i mdo las /
dang po ni nyan thos kyi gang zag gi ched du'o / /
gnyis pa ni theg pa chen po'i gang zag gi ched du'o / /
gsum pa ni theg pa gsum gyi gang zag gi ched du'o zhes bstan pa yin no / /
de la gnyis pa bstan pa bsdu ba'i tshad dang nges pa'i don yin nam ma yin pa rab tu bstan pa yang sngar ni bstan pa bsdu ba'i tshad bstan la de'i 'og tu nges pa'i don yin nam ma yin pa rab tu bstan par bya'o / /
de la bstan pa bsdu ba'i tshad kyang so so nas bshad pa mi mthun pas slob dpon yang dag bden pas sde pa rnams kyi lta ba bstan pa'i brjed byang byas pa las /
theg pa chung ngu ba'i sde snod gsum pa gang yin pa de dag ni chos kyi 'khor lo dang po zhes bya ste / /
chung ngu kho na yin gyi chen po ni ma yin no / /
mya ngan las 'das pa chen po'i mdo ni chos kyi 'khor lo gnyis pa zhes bya ste /
theg pa che chung gnyi ga'i ched du gsungs pa'o / /
'phags pa sangs rgyas phal po che dang /
shes rab kyi pha rol tu phyin pa'i mdo rnams ni chos kyi 'khor lo gsum pa zhes bya ste chen po kho na'i ched du yin gyi /
chung ngu ni ma yin no zhes bshad de /
de'i phyir brjed byang de nyid las sangs rgyas kyi bstan pa la ni chos kyi 'khor lo rnam pa gsum yod pas /
dang po ni theg pa chung ngu ba'i chos kyi 'khor lo ste /
de ni sde snod gsum gyi bstan pa dag go / /
gnyis pa ni theg pa chen po'i chos kyi 'khor lo theg pa chen po theg pa chung ngu dang tha dad pa bstan pa ste /
de ni mya ngan las 'das pa chen po'i mdo las /
theg pa che chung gi don spyir bstan pa lta bu'o / /
gsum pa ni theg pa gcig gi chos kyi 'khor lo theg pa che chung tha dad pa med par bstan pa ste /
'phags pa sangs rgyas phal po che dang /
shes rab kyi pha rol tu phyin pa'i mdo la sogs pa las theg pa gsum gyi gang zag stong pa nyid rnam pa gnyis su lta ba dang /
de kho na nyid kyi ye shes bsgrub pa mtshungs par ston pa lta bu ste /
de'i phyir theg pa che chung tha dad pa med do zhes 'byung ba yin no / /
tshig nges par 'grel pa'i mdo'i 'grel pa las ni gong du bshad pa bzhin du dang por ni bden pa bzhi'i chos kyi 'khor lo gsungs so / /
gnyis pa'i tshe ni shes rab kyi pha rol tu phyin pa'i mdo rnams gsungs so / /
gsum pa'i tshe ni tshig nges par 'grel pa dang /
dri ma med par grags pas bstan pa dang /
sangs rgyas phal po che'i mdo la sogs pa gsungs so zhes 'byung ste /
slob dpon yang dag bden pa'i brjed byang rnam pa gnyis kyang rang nyid phan tshun 'gal ba nyid du 'gyur bas rnam pa gnyis su bshad pa yod kyang re zhig bshad pa phyi ma la brten nas bshad par bya ste /
mdo'i tshig dang rjes su mthun pa'i phyir ro / /
'di ltar bden pa bzhi ni dang po'i bstan pa'o / /
shes rab kyi pha rol tu phyin pa rnams ni dus gnyis pa'i bstan pa'o / /
dgongs pa zab mo rnam par 'grel pa dang /
dri ma med par grags pas bstan pa dang /
dam pa'i chos pad+ma dkar po dang /
sangs rgyas phal po che la sogs pa ni dus gsum pa'i bstan pa'o zhes slob dpon yang dag bden pas ni gsung rab rnams la de skad du bshad do / /
'dir ni bstan pa rnams kyang bden pa bzhi ston pa gang yin pa de dag ni dang por gsungs pa'i bstan pa'o / /
mtshan nyid med par ston pa gang yin pa de dag ni dus gnyis pa'i bstan pa'o / /
ngo bo nyid rnam pa gsum dang ngo bo nyid med pa rnam pa gsum la sogs pa las brtsams nas yod pa dang med pa'i rigs pa ma lus shing yongs su rdzogs par ston pa gang yin pa de dag ni dus gsum pa'i bstan pa'o zhes ston gyi /
lo dang zla ba dang dus tshigs la brten nas /
dus snga phyi'i bstan pa ston pa lta bu ni ma yin no / /
shes rab kyi pha rol tu phyin pa rnams dus gnyis par bstan pa yin par ci la brten te shes par bya zhe na /
smras pa /
'phags pa shes rab kyi pha rol tu phyin pa'i mdo las /
de'i tshe lha'i bu brgya stong tshad med pa rnams nam mkha' la me tog gtor nas skad mthun par 'di skad du /
kye bdag cag la sogs pas ni deng 'dzam bu'i gling du bcom ldan 'das kyis shin tu gya nom pa'i chos kyi 'khor lo gnyis pa bskor bar mthong ngo zhes smras so zhes gsungs te /
shes rab kyi pha rol tu phyin pa bam po bzhi brgya sum cu bdun pa dang /
lnga brgya bdun pa dang /
lnga brgya bzhi bcu lnga pa dang /
le'u chen po dang /
shes rab kyi pha rol tu phyin pa'i 'grel pa las kyang de skad du ston pas so / /
de la nges pa'i don yin nam ma yin pa rab tu bstan pa yang re zhig mdo 'di nyid dang sbyar na /
chos kyi 'khor lo rnam pa gsum las dang po gnyis ni drang ba'i don to / /
gsum pa ni nges pa'i don to zhes ston te /
de ci'i phyir zhe na /
gong du bstan pa ltar na chos kyi 'khor lo dang po ni stong pa nyid mkhyud nas yod pa nyid du ston pa dang /
chos kyi 'khor lo gnyis pa ni yod pa mkhyud nas stong pa nyid du ston pa yin la chos kyi 'khor lo gsum pa ni stong pa dang yod pa'i rigs pa yongs su rdzogs par ston pa'i phyir nges pa'i don zhes bstan gyi /
brjod pa las zab pa dang zab pa ma yin pa'i phyir yod pa'i phyir nges pa dang nges pa ma yin pa zhes bstan pa ni ma yin no / /
de ci'i phyir zhe na /
gnyis pa dang gsum pas mtshan nyid med pa ston pa la don zab pa dang /
zab pa ma yin pa zhes bya ba med kyang yongs su rdzogs shing rab tu phye ba'i rnam pas rnam par phye ba'i phyir ni nges pa'i don zhes brjod la yongs su ma rdzogs shing mkhyud pa'i phyir ni drang ba'i don zhes bya ste /
rigs pa des na nges pa dang drang ba'i don la so so nas bshad pa mi mthun par gyur pa yin no / /
theg pa chung ngu'i sde pa nyi shu dang sbyar na ni de las bshad pa rnam pa gnyis 'byung ste /
dang po ni dge 'dun phal chen pa dang /
lan cig brjod pa dang /
'jig rten las 'das par smra ba dang /
bya mngal ba dang /
rtag par smra ba dang /
mchod rten rim pa dang /
nub kyi ri la gnas pa dang /
byang gi ri la gnas pa dang /
chos gsang ba pa dang /
'od srungs kyi sde pa dang /
bcu po 'di rnams ni mthun par de bzhin gshegs pas gsungs pa thams cad ni [(]ngas [,]nges [)]pa'i don yin no zhes ston to / /
gnyis pa ni thams cad yod par smra ba la sogs pa sde pa gzhan bcu po dag ni de bzhin gshegs pas gsungs pa la nges pa'i don dang drang ba'i don yang yod pas thams cad nges pa'i don ma yin no zhes bshad do / /
slob dpon yang dag bden pas sde pa rnams kyi lta ba bstan bcos kyi brjed byang byas pa las /
yongs su ma smin pa'i sems can gang yin pa de dag ni phal cher nges pa'i don gyi mdo gsungs na 'tsham par 'gyur ro / /
nges pa dang nges pa ma yin pa de la yang mu bzhi yod pas dang po ni tshig nges la don ma nges pa ste theg pa chung ngu pa dag gi mdo sde dag lta bu'o / /
gnyis pa ni don nges la tshig ma nges pa ste /
rgyal bu bsad pa'i tshigs su bcad pa dang /
bstan bcos mngon pa sna tshogs kun las btus pa las ji skad du /
pha dang ma ni bsad byas shing / /
rgyal po mang du thos gnyis dang / /
yul 'khor 'khor dang bcas bcom na / /
mi de dag par 'gyur zhes bshad / /
ces 'byung ba lta bu ste /
rgya cher de nyid las bstan pa bzhin no / /
gsum pa ni tshig dang don gnyi ga ma nges pa ste /
mu stegs can gyis bshad pa rnams so / /
bzhi pa ni tshig dang don gnyi ga nges pa ni theg pa chen po'i mdo sde rnams te /
khong du chud pa dag gis go sla bas na zab pa yang ma yin la mi rtogs pa dag gis go dka' bas na mi zab pa yang ma yin no zhes bshad do / /
gzhan yang de nyid las mdo sde thams cad nges pa'i don ma yin no zhes bstan pa ni rigs pa dang mthun par smras pa yin te /
des na nges pa'i don dang drang ba'i don zhes bya ba yang rnam pa gnyis su 'gyur bas dang po ni tshig ma nges la don ni yang dag par nges par gyur pa ste /
pha dang ma dang rgyal po la sogs pa bsad byas na zhes bstan pa'i tshigs su bcad pa lta bu nges pa ma yin yang don ni yang dag par nges par 'gyur ba'o / /
gnyis pa ni tshig nges la don ma nges par ma gyur pa ste /
bcom ldan 'das shAkya thub pas ji skad du /
ngas ni brtson 'grus spyad pa'i phyir chos 'jig rten na yun ring du gnas so / /
sangs rgyas gzhan dag ni le lo'i phyir chos 'jig rten du yun ring du gnas par ma gyur te /
sangs rgyas 'od srungs mya ngan las 'das pa'i 'og tu 'jig rten na chos zla ba bdun gnas par gyur to / /
sangs rgyas 'khor ba 'jig mya ngan las 'das pa'i 'og tu 'jig rten na chos lo bcu gnyis gnas par gyur to / /
sangs rgyas gser thub mya ngan las 'das pa'i 'og tu 'jig rten na chos lo drug gnas par gyur to / /
nga mya ngan las 'das pa'i 'og tu 'jig rten na chos lo nyis stong gnas par 'gyur ro zhes gsungs pa'i tshig de shin tu nges pa yin yang don ni nges pa ma yin no / /
nges par ma gyur pa ni bcom ldan 'das kyis sangs rgyas gzhan de dag chos 'chad pa la brtson par mi mdzad pa la dgongs pa'i phyir le lo can zhes gsungs te /
de dag ni chos gcig la nyes dmigs gcig tu yang dag par ston par mdzad la /
bcom ldan 'das shAkya thub pa ni chos kyi rnam grangs thams cad la nyes dmigs tshad med pa snyed du mdzad nas bzlas te gsungs pa'i phyir brtson 'grus spyad pa zhes bshad do zhes 'byung ste /
rgya cher de nyid las bstan pa bzhin bstan bcos rnam par bshad pa las nges pa'i don ma yin pa'i bstan pa ni 'di lta ste /
mdo'i sde dang /
dbyangs kyis bsnyad pa'i sde dang /
lung du bstan pa'i sde la sogs pa las bcom ldan 'das kyis don mdo tsam du smos shing rgya cher rnam par phye bas yang rnam par phye zhing bshad dgos pa gang yin pa'o / /
nges pa'i don gyi bstan pa ni 'di lta ste snga ma bzlog pa las rig par bya'o / /
mi mngon pa'i bstan pa ni 'di lta ste /
phal cher nyan thos kyi sde snod kyi bstan pa'o / /
rab tu phye ba'i bstan pa ni 'di lta ste /
phal cher theg pa chen po'i sde snod kyi bstan pa'o zhes 'byung ste /
bstan bcos rnal 'byor spyod pa'i sa las kyang de skad du bstan to / /
'phags pa shes rab kyi pha rol tu phyin pa'i 'grel pa las /
de la nges pa'i don gyi mdo sde zhes bya ba ni shes pa'i gang zag thams cad kyi nang na sangs rgyas mchog go / /
gtsug lag gi yi ge thams cad kyi nang na sangs rgyas kyi chos mchog go / /
tshogs mang po thams cad kyi nang na dge 'dun mchog go / /
sbyin pa btang bas longs spyod chen por 'gyur ro / /
tshul khrims bsrungs pas mtho ris su skye bar 'gyur ro zhes bya ba la sogs par bstan pa gang yin pa de ni nges pa'i don gyi mdo yin no / /
gong ma skad du chos 'chad pa'i chos kyi mkhan po de la ni phan yon rnam pa lnga yod de /
longs spyod che ba dang /
mang po'i yid du 'ong ba dang /
byad bzhin bzang ba dang /
sgra dang grags pa dang ldan pa dang /
ma 'ongs pa na mya ngan las 'das par 'gyur ro zhes ston pa gang yin pa de ni nges pa'i don ma yin te /
ci'i phyir nges pa ma yin zhe na /
sbyin pas longs spyod 'thob par 'gyur ro zhes bshad pa ni don nges pa yin yang chos 'chad pa la ni zang zing gi sbyin pa med pas longs spyod 'thob par 'gyur ro zhes bstan pa ni longs spyod thob par 'gyur ba yang chos 'chad pa'i gang zag gi rnam pa sna tshogs kyis sbyin pa'i bsngags pa brjod nas gzhan gyi ser sna'i sems bkrol ba dang /
bdag nyid kyi ser sna yang rab tu sel bas rgyu dang rkyen des longs spyod thob par 'gyur ba de'i phyir nges pa ma yin pa zhes bya'o zhes 'byung ngo / /
byang chub sems dpa'i sde snod chen po'i mdo las ni phan tshun ltos pa rnam pa dgus nges pa dang /
nges pa ma yin pa'i don ston par mdzad de /
dang po ni ji tsam du tshig 'bru rgyas pa gang yin pa de dag ni drang ba'i mdo zhes bya'o / /
ji tsam du don rgyas pa de dag ni nges pa'i don gyi mdo zhes bya'o / /
gnyis pa ni lam yongs su bstan pa gang yin pa de dag ni drang ba'i don ces bya'o / /
'bras bu bstan pa gang yin pa de dag ni nges pa'i don ces bya'o / /
gsum pa ni kun rdzob kyi bden pa bstan pa gang yin pa de dag ni drang ba'i don ces bya'o / /
don dam pa'i bden pa bstan pa gang yin pa de dag ni nges pa'i don ces bya'o / /
bzhi pa ni las dang nyon mongs pa'i kun nas nyon mongs pa bstan pa gang yin pa de dag ni drang ba'i don ces bya'o / /
las dang nyon mongs pa zad par bstan pa gang yin pa de dag ni nges pa'i don ces bya'o / /
lnga pa ni kun nas nyon mongs pa'i chos la smod pa gang yin pa de dag ni drang ba'i don ces bya'o / /
rnam par byang ba'i chos bsgrub par ston pa gang yin pa de dag ni nges pa'i don ces bya'o / /
drug pa ni 'khor ba la yongs su skyo zhing rgyab kyis phyogs pa dang mya ngan las 'das pa la mos par bya'o zhes ston pa gang yin pa de dag ni drang ba'i don ces bya'o / /
'khor ba dang mya ngan las 'das pa gnyis su med cing bye brag med par ston pa gang yin pa de dag ni nges pa'i don ces bya'o / /
bdun pa ni tshig 'bru rnam pa sna tshogs kyi bye brag bstan pa gang yin pa de dag ni drang ba'i don ces bya'o / /
shin tu zab cing mthong bar dka' ba dang rig par dka' ba ston pa gang yin pa de dag ni nges pa'i don ces bya'o / /
brgyad pa ni tshig 'bru rgya cher bshad nas sems dga' bar byed pa gang yin pa de dag ni drang ba'i don ces bya'o / /
tshig 'bru dang sems thal ba lta bur ston pa gang yin pa de dag ni nges pa'i don ces bya'o / /
dgu pa ni bdag dang sems can la sogs pa yod par ston pa dang /
gzhan yang tshor ba'i phung po rnam pa sna tshogs yod par rnam par 'jog la /
sems can la dbang byed pa med par ston pa gang yin pa de dag ni drang ba'i don ces bya'o / /
stong pa dang mtshan ma med pa la sogs pa dang /
bdag yod pa ma yin pa la sogs pa dang rnam par thar pa gsum po ston pa gang yin pa de dag ni nges pa'i don ces bya'o zhes bshad do / /
'dus pa chen po'i mdo las kyang phan tshun ltos pa rnam pa bdun gyis ston par mdzad pa yang gnyis pa dang gsum pa ni mi 'byung ste rnam grangs gzhan phal cher ni mthun no / /
de la bye brag yod pa yang 'dus pa chen po'i mdo las /
nges pa'i don ma yin pa'i mdo ni rjes su 'brang ba'i lam rnam par 'byed pa'o / /
nges pa'i don gyi mdo ni 'bras bur rnam par mi rtog pa'o zhes bshad do / /
'di ni byang chub sems dpa'i sde snod kyi mdo las rgyu dang 'bras bu phan tshun ltos pa zhes bstan pa nyid do / /
rnam par mi rtog pa zhes bya ba ni lo tsA ba dag gis nor bar bsgyur te /
gzhan yang 'dus pa chen po'i mdo las drang ba'i don gyi mdo ni phal cher sems can rnams la dge sdig gi mtshan nyid bstan pas chos thos pa de dag sems la spro ba dang /
gdung ba skyed par byed pa gang yin pa'o / /
nges pa'i don gyi mdo ni ji tsam du bshad pa gang yin pa des gdon mi za bar nyan pa dag gis sems 'dul ba 'thob par 'gyur ba gang yin pa'o zhes 'byung ste /
'di ni byang chub sems dpa'i sde snod kyi mdo las brgyad pa rgyas pa dang /
bsdus pa phan tshun ltos pa bstan pa nyid de tshig mi mthun pa 'dra yang don mi mthun pa med do / /
byang chub sems dpa'i sde snod kyi mdo las /
thal ba lta bu zhes gsungs pa ni dul ba'i mdo nyid yin no / /
'phags pa mya ngan las 'das pa chen po'i mdo las ni nyan thos kyi theg pa dang /
bla na med pa'i theg pa chen po la sogs pa phan tshun ltos pa rnam pa bdun gyis nges pa dang nges pa ma yin pa ston te /
rgya cher de nyid las gsungs pa bzhin du rig par bya'o / /
mdo 'di nyid las nges pa dang nges pa ma yin pa'i bstan pa yang mi mngon pa dang /
rab tu phye ba'i rnam pas nges pa dang nges pa ma yin par bshad pa mdzad do / /
gong du bstan pa bzhin du rnam par dbye bar bya'o / /
de ltar na bstan pa rnams las nges pa dang /
nges pa ma yin pa'i don rnam pa sna tshogs mi mthun pa'i phyir nges pa dang nges pa ma yin pa'i tshig gis bstan pa rnams la zab pa dang zab pa ma yin pa zhes bcad du mi rung ngo / /
de la gsum pa brjod par bya ba'i gzhung gis don zab pa dang zab pa ma yin pa'i bye brag bstan pa yang /
rgya gar yul pa'i slob dpon dag gi bshad pa rnam pa gnyis yod de dang po ni slob dpon b+ha bya la sogs pas 'di skad du chos kyi 'khor lo rnam pa gsum las bden pa bzhi ni dang po yin no / /
dgongs pa zab mo nges par 'grel pa la sogs pa ni gnyis pa yin te /
chos kyi mtshan nyid ston pa'i phyir ro / /
shes rab kyi pha rol tu phyin pa'i mdo rnams ni gsum pa yin te dmigs su med pa ston pa'i phyir ro zhes bshad de /
de dag gis rigs pa dang lung khungs su bstan pa dag ni gong du stong pa nyid legs par zin pa bstan pa'i skabs su bshad pa bzhin du rig par bya'o / /
yul 'di pa'i slob dpon dag gi bshad pa yang rnam pa gnyis yod de /
kha cig na re chos kyi 'khor lo rnam pa gsum po dag ni kun brtags rab tu sel ba tsam du zad do zhe'o / /
kha cig na re ngo bo nyid gsum po dag yongs su rdzogs par sel to zhes zer te /
bstan bcos lag na rin po che la sogs pa lta bu'o / /
gnyis pa ni slob dpon chos skyong la sogs pa'i gzhung gis /
kun brtags bsal ba tsam du zad kyi /
ngo bo nyid gnyis bsal ba ni ma yin pa'o zhes ston to / /
de dag gi gzhung nyid las kyang bshad pa rnam pa gnyis yod de /
dang po ni sde snod gsum pa yang dag bden pa na re ngo bo nyid rnam pa gsum yongs su rdzogs par bsal nas ngo bo nyid med pa rnam pa gsum rnam par gzhag pa yin pas go rims bzhin du rnam par gzhag pa dang rnam par gzhag pa ma yin pa bstan par rig par bya'o zhe'o / /
gnyis pa ni sde snod gsum pa h+yan tsang na re /
ngo bo nyid rnam pa gsum las kun brtags bsal bar zad kyi /
ngo bo nyid gnyis ni ma yin no zhes zer te /
gong du stong pa nyid legs par zin par bshad pa'i skabs su bstan pa yin no / /
de dag gis brjod pa la zab pa dang zab pa ma yin pa yod pa yang dang po bden pa bzhi'i chos kyi 'khor lo bskor ba nyid la yang don rnam pa gnyis yod de /
mngon par 'du byas pa dang bcas pa dang /
mngon par 'du byas pa med pa'o / /
de ni dngos po yod pa dang rnam par 'gyur ba'i bden pa bzhi ste /
chos kyi 'khor lo dang por bskor ba ni dang po la dgongs pa yin no / /
chos kyi 'khor lo gnyis pa ni kun brtags pa bsal ba kho na'o / /
chos kyi 'khor lo gsum pa ni ngo bo nyid med pa nyid rnam pa gsum yongs su rdzogs par ston to / /
de la chos kyi 'khor lo gnyis pa dang gsum pas mtshan nyid med par ston pa yang don la ni zab pa dang zab pa ma yin pa zhes bya ba med do zhes bshad de /
bshad pa 'di dang sbyar na gnyis ka yang nges pa'i don yin no / /
'dir gsum pa la nges pa'i don ces bstan pa ni ngo bo nyid rnam pa gsum la sogs pa tshang bar bstan pa'i phyir ro / /
yang dag pa'i don du na shes rab kyi pha rol tu phyin pa'i mdo rnams kyang nges pa'i don yin mod kyi phal che ba'i dbang du mdzad pas de'i phyir nges pa ma yin pa zhes bstan te /
de'i phyir ngo bo nyid med kyis theg pa chen po bsdus pa'i 'grel pa byas pa las /
gzhan yang shes rab kyi pha rol tu phyin pa'i mdo las ji skad du /
byams pa ji snyam du sems /
kun brtags rnams las yang dag par yod pa ma yin pa ngo bo nyid gang yin pa de ci gzugs can nam /
gzugs can ma yin pa zhig yin nam /
bcom ldan 'das ma lags so / /
gzhan gyi dbang rnams ming dang 'du shes kyis brda dang tha snyad brjod pa'i ngo bo nyid gang yin pa de ci gzugs can nam /
gzugs can ma yin pa zhig yin nam /
bcom ldan 'das ma lags so / /
yongs su grub pa rnams las stong pa nyid dang bdag med pa gang yin pa de ci gzugs can nam /
gzugs can ma yin pa zhig yin nam /
bcom ldan 'das ma lags so / /
byams pa rnam grangs des ni 'di ltar shes par bya ste /
kun brtags pa'i ngo bo nyid rnams ni gdon mi za bar yod pa ma yin pa'o / /
gzhan gyi dbang gi ngo bo nyid rnams ni ming dang 'du shes kyis brda dang tha snyad du yod pa kho na'o / /
yongs su grub pa'i ngo bo nyid rnams ni stong pa dang bdag med pa'i ngo bo nyid du yongs su rdzogs par yang dag pa nyid du yod de /
ngas de la dgongs pa'i phyir dgongs pas de dag la grangs gnyis med do zhes bshad de /
'di lta ste /
gzugs la sogs pa'o zhes gsungs pa lta bu'o zhes 'byung ngo / /
gzhan yang de nyid las shes rab kyi pha rol tu phyin pa khungs su bzhag nas phung po lnga nas sangs rgyas kyi chos kyi bar du kun la yang ngo bo nyid rnam pa gsum yod par ston te /
rgya cher de nyid las bstan pa bzhin no / /
gzhan yang shes rab kyi pha rol tu phyin pa rnam pa gnyis yod do /
zab pa dang zab pa ma yin pa'o / /
de la zab pa ni nges pa'i don to / /
zab pa ma yin pa ni drang ba'i don te de'i phyir 'phags pa shes rab kyi pha rol tu phyin pa'i 'grel pa las /
gzhan yang chos ji lta bu zhig gis shin tu zab cing shes rab kyi pha rol tu phyin pa las khyad par can du gyur na shes rab kyi pha rol tu phyin pa ni kun dga' bo la yongs su gtad par mdzad la /
mdo sde gzhan dag ni byang chub sems dpa' dag la gtad par mdzad ce na /
smras pa /
shes rab kyi pha rol tu phyin pa ni shin tu gsang ba'i chos ma yin la /
dam pa'i chos pad+ma dkar po'i mdo la sogs pa dag las /
dgra bcom pa rnams mngon par rdzogs par 'tshang rgya bar 'gyur bar lung ston pas /
byang chub sems dpa' dag gis yongs su 'dzin to / /
gzhan yang bcom ldan 'das kyis bsam gyis mi khyab pa rnam par thar pa'i mdo las ji skad du /
dgra bcom pa lnga brgya po dag bcom ldan 'das kyi zham 'bring na 'dug kyang thos par ma gyur te / /
gal te thos par gyur na yang yongs su spyod par mi nus so zhes gsungs pa lta bu'o / /
gzhan yang shes rab kyi pha rol tu phyin pa ni rnam pa gnyis yin te /
nyan thos dang thun mong du gsungs pa dang gnas pa bcu las /
sa bcu pa'i byang chub sems dpa' chen po rnams kho na la gsungs pas sa dgu pa dag gis kyang thos par bya ba ma yin na gsar du sems bskyed pa rnams lta smos kyang ci dgos pa'o /
sa dang po yan chad kyis thos na yang so so nas mi mthun te /
shes rab kyi pha rol tu phyin pa'i spyi'i mtshan nyid gcig kho na yin yang /
zab pa dang /
zab pa ma yin pa ni tha dad do zhes 'byung ste /
rgya cher de nyid las bshad pa bzhin no / /
des na shes rab gzhan sa dgu pa man chad sa dang po yan chad kyis thos na yang so so nas mi mthun te /
shes rab kyi pha rol tu phyin pa'i spyi'i mtshan nyid gcig kho na yin yang /
zab pa dang /
zab pa ma yin pa ni tha dad do zhes 'byung ste /
rgya cher de nyid las bshad pa bzhin no / /
des na shes rab kyi pha rol tu phyin pa la yang nges pa dang bcas pa ma yin pa'i don yod par rig par bya'o / /
gzhan yang shes rab kyi pha rol tu phyin pa'i 'grel pa las /
thun mong dang thun mong ma yin pa'i shes rab kyi pha rol tu phyin pa zhes ston te /
mangs su dogs nas 'dir ma brjod do // //
bam po sum cu bzhi pa /
bcom ldan 'das rigs kyi bu'am rigs kyi bu mo gang gis de bzhin gshegs pas chos thams cad ngo bo nyid ma mchis pa dang /
skye ba ma mchis pa dang /
'gag pa ma mchis pa dang /
gzod ma nas zhi ba dang /
rang bzhin gyis yongs su mya ngan las 'das pa nyid las brtsams nas gsungs pa shin tu zab pa nges pa'i don bstan pa zhes bya ba 'di man chad ni gnyis pa bsod nams kyi khyad par yang dag par zhus pa'o / /
'di yang rnam pa gnyis te /
byang chub sems dpas zhu ba gsol ba dang /
de bzhin gshegs pas lan yang dag par gsungs pa'o / /
dang po yang rnam pa gnyis te /
gang zag las brtsams nas zhus pa smos pa dang /
thos nas mos par bgyid pa zhes bya ba man chad kyis chos spyod rnam pa bcu bskyed pas bsod nams mang nyung ji tsam skye bar 'gyur ba nyid yang dag par zhu ba'o / /
'di ni dang po ste gong du bstan pa lta bu'i ngo bo nyid med pa nyid kyi tshig rab tu ston pa'i phyir shin tu zab pa nges pa'i don bstan pa zhes bya ba gsungs so zhes bya ba'i tha tshig go / /
thos nas mos par bgyid pa dang /
yi ger 'drir stsol ba dang /
yongs su bsrung ba dang /
mchod pa dang /
yang dag par 'grel pa dang /
'chang ba dang /
klog pa dang /
kha don bgyid pa dang /
tshul bzhin du sems pa dang /
bsgom pa'i rnam pas sbyor bar bgyid pas de bsod nams ji tsam bskyed par 'gyur lags /
de skad ces gsol pa dang zhes bya ba ni gnyis pa chos spyod rnam pa bcu bskyed pas bsod nams mang nyung ji tsam bskyed par 'gyur ba nyid yang dag par zhus pa ste /
chos spyod rnam pa bcu po 'di dag ni sngar gong du bshad pa bzhin du rig par bya'o / /
de nas bcom ldan 'das kyis byang chub sems dpa' don dam yang dag 'phags la 'di skad ces bka' stsal to / /
don dam yang dag 'phags rigs kyi bu 'am /
rigs kyi bu mo de ni bsod nams dpag tu med /
grangs med pa bskyed pa /
dper bya ba sla ba ma yin yang ngas deng 'dir khyod la mdor bsdus nas phyogs cung zad cig bshad par bya'o zhes bya ba la sogs pas ni gnyis pa de bzhin gshegs pas lan yang dag par gsungs pa bstan to / /
'di yang rnam pa gnyis te /
mchog gi bsngags pa brjod nas bshad par gnang ba dang /
zhus pa bzhin du lan yang dag par gsungs pa'o / /
'di ni dang po ste /
mdo nyid kyis brda phrad par zad do / /
dper na sen mo la gnas pa'i sa'i rdul gang yin pa de ni sa la gnas pa'i rdul rnams dang bskrun na brgya'i char yang nye bar mi 'gro zhing /
stong gi cha dang /
'bum gyi cha dang /
grangs dang /
cha dang /
bgrang ba dang /
dpe dang /
rgyur yang nye bar mi 'gro'o zhes bya ba la sogs pas ni gnyis pa de bzhin gshegs pas lan yang dag par bstan to / /
'di yang rnam pa gnyis te /
dpe rnam pa gnyis smos nas /
shin tu zab pa'i khyad par bstan pa dang /
de bzhin du zhes bya ba man chad kyis dpe dang don du sbyar nas bsod nams kyi khyad par bstan to / /
dang po dpe bstan pa yang rnam pa gnyis su dbye ste /
sen mo'i sa'i dpe dang ba lang gi rjes kyi dpe'o / /
mdo 'di las ni cha rnam pa brgyad kyis bsod nams kyi khyad par ston par mdzad de /
brgya'i cha dang /
stong gi cha dang /
brgya stong gi cha dang /
grangs kyi cha dang /
rtsis kyi cha dang /
bgrang ba dang /
dpe'i cha dang /
rgyu'i cha'o / /
mchog tu zla med pa'i mdo dang /
ngo mtshar rmad du byung ba'i mdo las kyang cha rnam pa brgyad kyis ston te /
mdo 'di dang mthun no / /
byang chub sems dpa'i sde snod kyi mdo las grangs 'di dang mthun par 'byung yang cha phyi ma lnga po grangs dang cha dang bgrang ba dang dpe dang rgyu zhes bya ba dang /
rgya gar skad du 'byung ste /
de dag las snga ma bzhi ni gsung rab las bstan pa dag dang sbyar na go rims bzhin du grangs dang /
cha dang /
bgrang ba dang /
dpe dang sbyar bar bshad de /
'phags pa shes rab kyi pha rol tu phyin pa rdo rje gcod pa'i 'grel pa las kyang grangs dang /
cha dang /
bgrang ba dang /
dpe dang sbyar bar bshad do / /
'phags pa rdo rje gcod pa dang 'khor lo bcu pa'i mdo las ni cha rnam pa bcu bstan to / /
brgya stong gi 'og tu yang bye ba dang /
khrag khrig gi chas bsnan na'o / /
'phags pa shes rab kyi pha rol tu phyin pa'i mdo las ni cha rnam pa bcu gsum 'byung bas brgya stong gi 'og tu yang cha rnam pa lnga bsnan pa 'di lta ste /
bye ba'i cha dang bye ba brgya'i cha dang /
bye ba stong gi cha dang /
bye ba brgya stong gi cha dang bye ba khrag khrig gi cha'o / /
de la cha rnams kyi bye brag bshad pa yang slob dpon yang dag bden pas bsgyur ba shes rab kyi pha rol tu phyin pa rdo rje gcod pa'i mdo las brgya'i char yang nye bar mi 'gro'o / /
stong dang khri dang 'bum gyi char yang nye bar mi 'gro'o / /
bgrang ba dang grangs su yang nye bar mi 'gro ba nas mthu stobs dang rnam pa dang rjes su mthun pa dang /
dpe'i bar du nye bar mi 'gro'o zhes 'byung ste /
slob dpon yang dag bden pas bshad pa'i 'grel pa las don rnam pa lnga smos nas 'di khyad par du 'phags shing /
de dman pa yin par rab tu bstan pa yin te /
grangs kyi tshad las brtsams pa'i phyir khyad par du 'phags pa dang mthu stobs las brtsams pa'i phyir khyad par du 'phags pa dang rnam pa las brtsams pa'i phyir khyad par du 'phags pa dang rjes su mthun pa las brtsams pa'i phyir khyad par du 'phags pa dang dpe las brtsams pa'i phyir khyad par du 'phags pa'o / /
de la grangs kyi tshad ces bya ba ni grangs kyi tshad kyi mthar gtugs kyang nye bar mi 'gro ste /
mdo las brgya'i char yang nye bar mi 'gro ba zhes bya ba nas /
grangs su yang nye bar mi 'gro'o zhes gsungs pa'i bar dag go / /
mthu stobs zhes bya ba ni 'di lta ste /
ji ltar 'dod pa bzhin du theg pa gsum gyi 'bras bu khyad par du 'phags pa thos pas yid bzhin gyi nor bu rin po che khyad par du 'phags pa mngon par 'grub pa ste /
brdar btags pa'i 'jig rten pa yid bzhin gyi nor bu rin po che ri rab ri'i rgyal po tsam stong gsum gyi stong chen po'i 'jig rten gyi khams yongs su gang ba la yang theg pa gsum gyi 'bras bu 'thob pa'i mthu stobs 'di lta bu med pa'i phyir ro / /
rnam pas khyad par du 'phags pa zhes bya ba la rnam pa ni rnam pa lnga ste /
sde snod lnga'i don nyid de de bzhin gshegs pa dang /
yang dag pa'i chos dang /
chos kyi sku dang /
'jig rten las 'das pa'i chos dang /
rang bzhin rnam par dag pa'o / /
sde snod lnga'i don nyid ni rnam pa'i don yin te /
de bzhin nyid kyi rnam pa gcig la sde snod lnga'i don yod pas /
dang pos ni ngo bo nyid bdag nyid bstan to / /
gnyis pas ni rgyu rab tu bstan to / /
gsum pas ni 'bras bu bstan to / /
bzhi pas ni yon tan bstan to / /
lnga pas ni thun mong ma yin pa bstan te /
rnam par mi rtog pa'i ye shes kho nas brnyes par bya ba yin pa'i phyir ro / /
lnga po 'di lta bu dag ni rnam pa'i don yin la zang zing gi sbyin pa'i bsod nams de dag la don lnga po 'di lta bu'i rnam pa med pas de'i phyir nye bar mi 'gro'o / /
de la rjes su mthun pa zhes bya bas ni rgyu dang 'bras bu rjes su mthun par gyur pa bstan te /
'di ltar theg pa chen po la mos pa gang yin pa des ni de bzhin nyid rtogs par 'gyur la /
sbyin pa btang ba'i bsod nams kyi de bzhin nyid dang /
rjes su mthun par mi 'gyur bas rjes su mthun pa de lta bu med pa'i phyir nye bar mi 'gro'o / /
de la dpe zhes bya ba ni de bzhin nyid 'di nyid chos kyi dam pa yin te /
chos gzhan 'di dang mtshungs pa gang yang med pa'i phyir dper byar rung ba med do zhes 'byung ste /
zhib tu de nyid las bshad pa bzhin no / /
bo de le'u chis bsgyur ba'i rdo rje gcod pa las ni brgya'i char yang mi phod do / /
stong gi char yang mi phod do / /
brgya stong gi char yang mi phod do / /
grangs kyi char yang mi phod do / /
rgyu'i char yang mi phod pa nas bgrang ba dang /
dpe'i bar du yang mi bzod do zhes 'byung ste /
slob dpon dbyig gnyen gyis 'phags pa shes rab kyi pha rol tu phyin pa rdo rje gcod pa'i 'grel pa mdzad pa las ni khyad par du 'phags pa rnam pa bzhi las brtsams nas mchog dang dman pa'i khyad par bstan te /
de'i phyir tshig le'ur byas pa las /
grangs dang mthu dang mtshungs med 'phags pa dang / /
mtshungs pa med pa'i rgyu yang de bzhin te / /
'jig rten pa yi chos ni thams cad kyis / /
dper byar rung ba dag ni rnyed mi 'gyur / /
zhes 'byung ngo / /
'di nyid kyi 'grel pa las 'dis ni don ci zhig ston ce na /
bsod nams snga ma bas bsod nams 'di khyad par du 'phags par ston to / /
ji ltar 'phags she na /
grangs kyis khyad par du 'phags pa dang mthus khyad par du 'phags pa dang /
mtshungs pa med pas khyad par du 'phags pa dang /
rgyus khyad par du 'phags pa ste /
de'i phyir tshig le'ur byas pa las /
'jig rten pa yi chos ni thams cad kyis / /
dper byar rung ba dag ni rnyed mi 'gyur / /
zhes bstan pa yin no / /
de la grangs kyis khyad par du 'phags pa ni /
mdo las brgya'i char yang mi phod pa nas bgrang ba dang /
dpe'i bar du yang mi bzod pa'o zhes gsungs pa ste /
grangs kyi tshad med pa'i phyir de las gzhan pa'i grangs rnams kyang brjod par rig par bya'o / /
mthus khyad par du 'phags pa ni mdo las char yang mi phod do zhes gsungs pa'i phyir ro / /
mtshungs pa med pas khyad par du 'phags pa ni bsod nams 'di grangs su de mi bgrang ba'i phyir te mdo las bgrang bar yang mi phod do zhes gsungs pa'i phyir ro / /
rgyus khyad par du 'phags pa ni rgyu dang 'bras bu'i tshul tsam gyis mtshungs pa yang med de /
'di'i rgyu dang 'bras bu las khyad par du 'phags pa'i phyir mdo las rgyu'i bar du mi bzod do zhes gsungs pa yin te /
chos 'di dag gis khyad par du 'phags shing 'jig rten na chos gang gis 'di'i dper byar rung ba med pa'i phyir tshig le'ur byas pa las /
'jig rten pa yi chos ni thams cad kyis / /
dper byar rung ba dag ni rnyed mi 'gyur / /
zhes bstan te /
de ltar na 'di'i bsod nams la ltos na de'i bsod nams shin tu chung bas de'i phyir chos gang yang de'i dper rung ba med do zhes 'byung ngo / /
slob dpon rdo rje drang srong gi 'grel pa las brgya'i char yang mi phod do zhes bya ba la sogs pa ni grangs khyad par du 'phags pa ste /
'dis ni zag pa dang bcas pa'i bsod nams ni zad pa'i chos can yin pas de'i phyir tshad yod pa yin la zag pa med pa'i dag pa'i chos ni zad pa med pa'i chos yin te /
grangs kyi tshad kyang med pas khyad par du 'phags pa yin no zhes bstan to / /
char yang mi phod ces bya ba ni mthus khyad par du 'phags pa ste /
'di ltar zag pa med pa'i dge ba'i chos kyi bsod nams kyi stobs ni zag pa dang bcas pa'i dge ba'i chos las khyad par du 'phags pa'i phyir mthus khyad par du 'phags pa zhes bya'o / /
bgrang ba'i char yang mi phod ces bya ba ni mtshungs pa med pas khyad par du 'phags pa ste /
bgrang ba de gong nas gong du shin tu phra zhing tha mar cung zad cig yod pa'i char yang mi phod pas na /
de'i phyir mtshungs pa med pas khyad par du 'phags pa zhes bya ste /
'dis ni zag pa med pa'i dge ba'i chos de gal te gzugs can zhig yin na ni nam mkha' dang chos kyi dbyings kyis kyang shong bar mi 'gyur te /
'di ltar zag pa dang bcas pa ni zad pa'i chos can gzugs can yin la /
'dus ma byas ni zag pa med pa'i chos can yin pa'i phyir te /
ci ste mtshungs pa ma yin pa tha na til 'bru gcig cha khri phrag du ma tsam du gses pa tsam yod na yang ri rab la sgrib pas lus chud zos pa dag gis phan tshun bsgrun du mi rung ngo zhes bya ba'i tha tshig go / /
rgyur yang mi bzod do zhes bya ba ni rgyus khyad par du 'phags pa ste rgyu dang 'bras bu mi mtshungs par ston to / /
rin po che dang zag pa dang bcas pa'i dge ba dag ni khams gsum gyi rnam par smin pa thob pas rgyu dang 'bras bu gnyis ka dman pa yin la /
zag pa med pa'i dge bas ni mthar 'bras bu sangs rgyas su 'grub par 'gyur bas rgyu dang 'bras bu gnyi ga khyad par du 'phags pa'i phyir rgyu dang 'bras bu mi mtshungs pa zhes bya'o zhes 'byung ngo / /
mdo 'di las gsungs pa'i cha snga ma gsum ni ming nyid kyis brda phrad par zad do / /
de la grangs kyi cha zhes bya ba ni sa bcu'i mdo sde'i 'grel pa las de la grangs zhes bya ba ni gcig phrag gnyis la gnyis so / /
gnyis phrag gnyis la bzhi'o zhes bya ba la sogs pa'o zhes bshad do / /
slob dpon yon tan byin gyis 'phags pa shes rab kyi pha rol tu phyin pa rdo rje gcod pa'i mdo'i 'grel pa byas pa las de la grangs zhes bya ba ni gnas skabs drug po dag ste /
de las 'das pa phan chad ni bgrang bar mi nus so zhes 'byung ste /
mdzod kyi bstan bcos las ni grangs phra ba nas brtsegs pa'i 'gres drug cu ston to / /
sangs rgyas phal po che'i mdo las ni 'gres brgya nyi shu 'byung ngo / /
'dir ni re zhig mdzod kyi bstan bcos las bshad pa dang sbyar ba'i phyir drug cu zhes bstan to / /
rdo rje drang srong gi 'grel pa dang sbyar na de las cha snga ma lnga ni kun kyang grangs kyi cha zhes bya'o zhes bstan te /
de'i phyir de nyid las brgya'i char yang mi phod do zhes bya ba la sogs pas ni grangs khyad par du 'phags pa'o zhes bshad pa yin no / /
de la bgrang ba'i cha zhes bya ba ni 'phags pa sa bcu'i mdo'i 'grel pa las /
bgrang ba zhes bya ba ni gcig nas brtsegs pa dang bcu las bskyed pa la sogs pa'o zhes bshad do / /
bstan bcos bye brag tu bshad pa chen po las /
grangs zhes bya ba'i chos ci yin zhe na /
smras pa tshul bzhin du 'gyur ba'i yid kyi las dang de'i rten du gyur pa thabs mkhas pa'i shes pa rnams so / /
'dir grangs zhes bya ba yang bgrang bar bya ba 'bras dang /
til la sogs pa'i dngos po'i grangs brgya stong la sogs pa la bya ba ma yin gyi ji tsam du bgrang bar nus pa'i chos la bya bas de grangs zhes bshad do zhes bya ba nas 'di ltar phung po bzhi ni grangs kyi ngo bo nyid yin no zhes bya ba'i bar du bstan to / /
gzhan yang de nyid las bgrang ba zhes bya ba'i chos ci yin zhe na /
smras pa tshul bzhin du rnam par 'gyur ba'i dag gi las dang /
de'i rten du gyur pa thabs mkhas pa'i shes pa rnams so / /
'dir bgrang ba zhes bya ba yang bgrang ba'i grangs gcig dang /
bcu dang /
brgya dang /
stong dang /
khri dang /
'bum la sogs pa'i chos la bya ba ma yin gyi ji tsam du bgrang bar nus pa'i chos la bya bas bgrang bar nus pa'i chos de la de'i phyir bgrang ba zhes bshad do zhes bya ba nas /
'di ltar phung po lnga ni bgrang ba'i ngo bo nyid do zhes bya ba'i bar du bstan to / /
bshad pa 'di dang sbyar na grangs dang bgrang bar nus pa'i thabs mkhas pa'i shes pa la sogs pa las bgrang ba dang /
grangs zhes bya bar ston te /
de lta bu'i don dang ldan yang 'dir ni re zhig bshad pa snga ma ltar sbyar ro / /
de la cha zhes bya ba ni yon tan gyi 'grel pa las /
char yang mi phod do bgrang bar yang mi phod do zhes 'byung yang /
'dir ni cha shin tu phra ba'i don la brten nas bshad de /
'di ltar 'chang ba dang 'dzin pa'i bsod nams ni mchog tu phra ba'i ngo bo nyid de /
bsod nams shin tu mang bas snga mas bsgrub par mi nus te /
dpag pa'i cha'i mthar gtugs pa tsam du yang mi mtshungs pas shin tu phra ba yang de dang 'dra na gzhan thams cad lta smos kyang ci dgos zhes bshad do / /
bstan bcos mngon pa kun las btus pa las ni /
bgrang ba dang cha gnyi ga yang grangs zhes bshad de de'i phyir de nyid las grangs ni rnam pa gnyis te bgrang ba'i grangs dang /
nges pa'i grangs so / /
de la bgrang ba'i grangs ni 'di lta ste /
pha rol tu phyin pa drug po dag go / /
nges pa'i grangs ni 'di lta ste /
pha rol tu phyin pa'i grangs ni drug po kho na yod pas de las mi mang mi nyung ngo zhes bshad do / /
dpe'i cha zhes bya ba ni yon tan byin gyi 'grel pa las dpe'i char yang mi phod do zhes bya ba ni ji ltar bu mo gzhon nu ma la zla ba'i gdong zhes brjod pa lta bu ril zla ba 'dra'o zhes brjod pa ma yin gyi mdog mdangs cung zad tsam zhig gi cha de'i mtshan nyid dang mtshungs pas so / /
snga ma'i bsod nams ni de lta ma yin te /
cung zad tsam zhig 'dra zhing dper bya ba yang med pas so / /
rgyur yang nye bar mi 'gro'o zhes bya bas ni mtha' bstan te /
'di ni grangs dang bgrang ba dang cha dang /
dpe zhes bya ba bzhi po dag gi nang na mchog tu tha mar gyur pa gcig gi mtha' yin pa'i phyir /
grangs la sogs pa las rgyur yang nye bar mi 'gro ba zhes bshad do / /
gzhan yang rgyur yang nye bar mi 'gro'o zhes bya ba ni grangs kyi mtha' kho na yin pas 'di ni rgya gar yul pa rnams kyi grangs kyi nang nas tha mar gyur pa'i ming yin no / /
de ni yul 'di pa'i grangs kyi mtha'i ming rje lta bu yin yang rje'i dngos ni ma yin te /
yul 'dir grangs kyi ming nyung bas rnam pa bcu drug las med la /
rgya gar yul pa rnams la ni grangs kyi ming drug cu yod pas so / /
slob dpon dbyig gnyen dang yon tan byin gyis 'phags pa rdo rje gcod pa'i 'grel pa las /
rgyur yang nye bar mi 'gro'o zhes bya ba'i don gang zhe na /
de'i bsod nams kyi cha shas chung ngus ni 'bras bu mchog gi rgyu'i ngo bo nyid du mngon par 'grub par 'gyur la /
snga ma'i bsod nams kyi ni rgyu'i ngo bo nyid du mngon par 'grub par mi 'gyur la /
'bras bu yang dag pa nyid kyang mi 'thob pa'i phyir ro zhes bshad do / /
ba lang gi rjes kyi chu ni rgya mtsho chen po bzhi'i chu dang bsgrun na brgya'i char yang nye bar mi 'gro ba nas rgyu'i bar du yang nye bar mi 'gro'o zhes bya ba ni gnyis pa ba lang gi rjes kyi chu'i dpes bstan pa ste /
snga ma bzhin du rig par bya'o / /
de bzhin du drang ba'i don gyi mdo sde rnams thos te mos pa nas bsgom pa'i rnam pas sbyor bar byed pa'i bar gyi bsod nams 'thob pa gang yin pa de ni nges pa'i don bstan pa'i mdo sde 'di thos nas mos pas bsags pa'i bsod nams bsgom pa'i rnam pas sbyor ba'i bar gyis bsags pa'i bsod nams dang bsgrun na brgya'i char yang nye bar mi 'gro ba nas /
rgyu'i bar du yang nye bar mi 'gro'o / /
de skad ces bka' stsal pa dang zhes bya ba ni gnyis pa dpe dang don du sbyar nas bsod nams kyi khyad par bstan pa ste /
mdo nyid kyis brda phrad par zad do / /
de nas byang chub sems dpa' don dam yang dag 'phags kyis yang bcom ldan 'das la 'di skad ces gsol to / /
bcom ldan 'das dgongs pa zab mo nges par 'grel pa'i chos kyi rnam grangs las bstan pa 'di'i ming ci lags /
bdag gis ji ltar gzung bar bgyi zhes bya ba 'di man chad ni rnam pa lngar phye ba'i tha ma bka' bzhin du spyod pa spyad pa'i phyogs zhes bya ba ston par mdzad do / /
'di yang rnam pa gnyis te /
byang chub sems dpas zhu ba gsol pa dang /
de bzhin gshegs pas lan yang dag par gsungs pa'o / /
'di ni dang po ste 'dir ni zhu ba'i dngos po bstan pa'i ming dang /
ji ltar gzung ba rnam pa gnyis zhus pa yin no / /
bcom ldan 'das kyis byang chub sems dpa' don dam yang dag 'phags la bka' stsal pa /
rigs kyi bu 'di ni don dam pa nges pa'i don bstan pa zhes bya ste /
don dam pa nges pa'i don bstan pa 'di khyod kyis yongs su gzung bar bya'o zhes bya ba la sogs pa ni gnyis pa de bzhin gshegs pas lan yang dag par gsungs pa ston to / /
'di yang rnam pa gnyis te zhus pa bzhin du lan yang dag par bstan pa dang /
bstan pa gsungs pa'i phan yon khyad par du 'phags pa bstan pa'o / /
'di ni dang po ste 'di ltar bstan pa 'di'i ming ni don dam pa nges pa'i don bstan pa zhes bya ba yin pas /
ming 'di ji lta ba bzhin du yongs su spyad par bya'o zhes bya ba'i tha tshig go / /
don dam pa nges pa'i don bstan pa 'di bshad pa na 'khor 'dus pa chen po de las srog chags drug 'bum ni bla na med pa yang dag par rdzogs pa'i byang chub kyi sems skyes so zhes bya ba la sogs pas ni gnyis pa bstan pa gsungs pa'i phan yon khyad par du 'phags pa ston to / /
phan yon gyi khyad par du 'phags pa rnam pa bzhi yod pas de nyid las rnam pa bzhir dbye ste /
'di ni phan yon dang po'o / /
bstan bcos rnal 'byor spyod pa'i sa dang sbyar na ni phan yon rnam pa lnga yod par bshad de /
de'i phyir de nyid las lnga po 'di dag ni sangs rgyas dang byang chub sems dpa' rnams kyis sems can rnams la chos bstan pa'i 'bras bu'i phan yon rgya che ba yin par rig par bya ste /
lnga gang zhe na de dag las sems can kha cig ni dam pa'i chos bstan pa de nyid kyi tshe chos rnams la chos kyi mig rdul med cing dri ma dang bral ba skyed par 'gyur ro / /
de dag las sems can kha cig ni dam pa'i chos bstan pa'i mod la zag pa zad pa thob par 'gyur ro / /
de dag las sems can kha cig ni bla na med pa yang dag par rdzogs pa'i byang chub tu sems skyed par byed do / /
de dag las sems can kha cig dam pa'i chos thos pa de nyid kyi mod la byang chub sems dpa'i bzod pa mchog thob par 'gyur ro / /
sangs rgyas rnams dang byang chub sems dpa' rnams kyis dam pa'i chos bstan pas lung dpog pa dang kha ton byed pa dang /
yang dag par bsgrub pa gcig nas gcig tu brgyud pa'i tshul gyis dam pa'i chos kyi tshul yun ring du gnas par byed par 'gyur te /
lnga po 'di dag ni chos bstan pa'i 'bras bu'i phan yon rgya che ba yin par rig par bya'o zhes 'byung ngo / /
mdo 'di las ni phan yon rnam pa bzhi bstan te /
phyi ma rnam pa gcig ma tshang ngo / /
mdo gzhan phal che las ston par mi mdzad do / /
phan yon rnam pa bzhi las 'di ni dang po sems bskyed pa'i phan yon yin te 'phags pa shes rab kyi pha rol tu phyin pa'i 'grel pa'i nang nas skye ba med pa'i le'u las byang chub rnam pa lnga gang zhe na /
smras pa /
shin tu nges pa'i rjes su mthun pa'i bzod pa dang mi skye ba'i chos la bzod pa dang /
byang chub rnam pa gsum mo zhes 'byung ste /
sa'i mdun rol pa dang sa la gnas pa dang /
theg pa gsum gyi mi slob pa'i byang chub dang rnam pa lnga'o / /
gzhan yang byang chub rnam pa lnga yod de /
dang po ni sems bskyed pa'i byang chub ste /
tshe rabs grangs med pa nas bla na med pa yang dag par rdzogs pa'i byang chub gnyer ba'i ched du sems bskyed pa'i phyir byang chub ces bya ste 'di rgyu la 'bras bu btags pa'o / /
gnyis pa ni sems zil gyis gnon pa'i byang chub ste /
nyon mongs pa rnams spangs nas sems btul te /
pha rol tu phyin pa rnams spyod pa gang yin pa'o / /
gsum pa ni rig pa'i byang chub ste /
dus gsum gyi chos rnams la rang bzhin gyis yod pa'i spyi'i mtshan nyid dang /
bye brag gi mtshan nyid du blta ba dang chos rnams mthar rnam par dag pa nyid du rnam par 'byed cing gzhal ba 'di lta ste /
shes rab kyi pha rol tu phyin pa gang yin pa'o / /
bzhi pa ni nges par 'byung ba mthar thug par 'gyur ba'i byang chub ste /
shes rab kyi pha rol tu phyin pa las thabs mkhas pa thob pa'i phyir shes rab kyi pha rol tu phyin pa la mngon par zhen pa med par nyon mongs pa thams cad bkag pa dang phyogs bcu thams cad kyi sangs rgyas rnams mthong ba dang /
mi skye ba'i chos la bzod pa thob nas khams gsum las nges par 'byung zhing /
thams cad mkhyen pa'i gnas su phyin pa gang yin pa'o /
lnga pa ni bla na med pa'i byang chub ste byang chub kyi snying po la bzhugs te /
nyon mongs pa'i bag chags bcom nas bla na med pa yang dag par rdzogs pa'i byang chub brnyes pa gang yin pa'o zhes bshad do / /
sde snod gsum pa rna rings kyis bshad pa las bstan pa'i rigs yan chad ni /
sems bskyed pa'i gnas skabs zhes bya'o / /
de'i 'og ma'i sems sum cu po dag ni sems gdul ba'i gnas skabs zhes bya'o / /
sa dang po nas sa bdun pa man chad ni rig pa'i gnas skabs zhes bya'o / /
sa brgyad pa dang dgu pa dang bcu pa dag ni nges par 'byung ba mthar thug par 'gyur ba'i gnas skabs zhes bya'o / /
gya nom par sangs rgyas pa gang yin pa de ni bla na med pa'i gnas skabs zhes bshad do / /
'dir bshad pa lnga po 'di dag la brten nas mdo'i tshig 'di bshad pa bya na /
de la bla na med pa yang dag par rdzogs pa'i byang chub ces gsungs pa ni yongs su btsal bar bya ba'i byang chub ste /
yongs su btsal bar bya ba'i byang chub la sems bskyed par zhes gsungs pa ni yongs su tshol ba'i sems bskyed par nus pa'i phyir /
byang chub kyi sems skye'o zhes gsungs pa yin te /
'di ni rnam pa lnga las dang po'i byang chub gnyis la bya'o / /
kha cig na re 'di ni gsum pa rig pa'i byang chub po zhes zer te /
de ci'i phyir zhe na /
slob dpon rdo rje drang srong gis sa dang po'i byang chub sems dpa' sems bskyed pa'i phyir ro zhes bshad pas so / /
yang na yongs su tshol ba zhes bya ba ni yongs su tshol ba'i sems rnam pa lnga po dag dang sbyar te /
rgyu'i gnas skabs la gnas pa kho na'o zhe'o / /
nyan thos sum cu ni rdul spangs shing dri ma dang bral nas chos rnams la chos kyi mig rnam par dag pa thob bo zhes bya bas ni gnyis pa rdul dang dri ma dang bral ba'i phan yon bstan to / /
bstan pa 'di thos pas phan yon rnam pa gnyis thob par 'gyur ba ste /
rdul spangs nas dri ma dang bral ba'i phan yon dang /
chos kyi mig rnam par dag pa thob pa'i phan yon no / /
phan yon rnam pa 'di gnyis kyang bstan pa rnams las so so nas bshad pa mi mthun pas bstan bcos bye brag tu bshad pa chen po las /
mdo las ji skad du bcom ldan 'das kyis chos kyi rnam grangs 'di bshad pa na tshe dang ldan pa kun shes kauN+Di n+ya dang /
lha'i bu brgyad khri rdul rnams spangs shing dri ma dang bral nas chos rnams la chos kyi mig rnam par dag pa skyes so zhes gsungs pa lta bu ste /
de la rdul spangs pa zhes bya ba ni 'di lta ste /
bag la nyal spangs pa'o / /
dri ma dang bral ba zhes bya ba ni 'di lta ste /
kun nas dkris pa dang bral ba'o / /
chos rnams la zhes bya ba ni 'di lta ste /
'phags pa'i bden pa bzhi po dag las so / /
chos kyi mig rnam par dag pa skyes so zhes bya ba ni 'di lta ste /
'phags pa'i bden pa bzhi mthong ba'i dbang gis chos kyi mig rnam par dag pa skyes par gyur pa'o zhes bshad do / /
bstan bcos chos mngon pa sna tshogs kun las btus pa las /
mdo las ji skad du rdul spangs shing dri ma dang bral nas chos rnams la chos kyi mig yang dag par skyes so zhes gsungs pa de ni mthong ba'i lam gyi dbang du mdzad nas gsungs pa ste /
chos kyi bzod pa rnams kyis ni rdul rnams spangs so / /
chos kyi shes pa rnams kyis ni dri ma dang bral te /
'di ltar de dag gi dbang gis thog ma kho nar bden pa rnams la 'phags pa'i mig shin tu gya nom pas ngo bo nyid byed pa'i phyir ro / /
chos kyi bzod pas rdul spangs pa ni 'di ltar chos kyi bzod pa rnams kyis nyon mongs pa'i rdul thams cad gtan du spangs pa'i phyir ro / /
chos shes pas dri ma dang bral ba ni 'di ltar chos shes pa rnams kyis sgrib pa'i dri ma spangs pa nas /
rten dang thob pa skyes pa'i phyir ro / /
gzhan yang bzod pa dang shes pa gnyis pa'i gnas skabs dang /
go rims bzhin du sbyar nas bshad par bya ste /
yongs su shes par gyur pa'i phyir dang gtan du spangs pa'i phyir lam dang thob pa rnam par dag par 'gyur ba'i phyir 'di la brten nas rdul spangs shing dri ma dang bral na zhes gsungs so zhes 'byung ngo / /
bstan bcos chos mngon pa kun las btus pa las kyang de skad bshad de /
yongs su shes par gyur pa'i phyir dang gtan du spangs pa'i phyir dang lam thob pa rnam par dag par 'gyur ba zhes bya ba ni chos kyi mig rnam par dag pa spyir bstan pa'o / /
bstan bcos rnal 'byor spyod pa'i sa las gzhan yang rdul spangs nas dri ma dang bral ba zhes bya ba ni rdul ni 'di lta ste /
mthar thug pa'i shes pa skyes pa dang mngon par rtogs pa la sgrib pa bar chad dang bcas pa 'am /
bar chad med par nga'o snyam pa'i nga rgyal mngon du 'jug pa gang yin pa'o / /
dri ma ni 'di lta ste mthong bas spang bar bya ba'i phyogs kyi gnas ngan len te /
'dir gtan med pa'i phyir rdul spangs pa dang dri ma dang bral ba zhes bya'o / /
gzhan yang rdul zhes bya ba ni 'di lta ste /
nga'o snyam pa'i nga rgyal dang mthong bas spang bar bya ba'i nyon mongs pa thams cad de /
phyogs gnyi ga'i gnas ngan len gyi dri ma'o / /
chos rnams la zhes bya ba ni 'di lta ste /
rang gi mtshan nyid dang spyi'i mtshan nyid du gnas pa dag pa'o / /
chos kyi mig ces bya ba ni 'di lta ste /
yang dag pa ji lta ba bzhin du mngon sum du nyams su myong ba can gyi shes rab bo / /
chos mthong ba ni 'di lta ste /
sdug bsngal la sogs pa las yang dag pa ji lta ba bzhin du mthong ba'i phyir ro / /
chos thos pa ni 'di lta ste /
dge sbyong gi 'bras bu mthun par thob pa'i phyir ro zhes 'byung ste rgya cher de nyid las bshad pa bzhin no / /
gzhan yang bstan bcos rnal 'byor spyod pa'i sa las gzhan yang mtshan nyid rnam pa gnyis kyis 'phags pa rnams kyi shes rab kyi mig rnam par dag par 'gyur bar rig par bya ste /
rdul spangs pa dang dri ma dang bral ba'i phyir ro / /
mthong bas spang bar bya ba'i nyon mongs pa'i kun nas dkris pa rnams dang bral ba'i phyir rdul spangs pa zhes bya'o / /
de bag la nyal dang bral ba'i phyir dri ma dang bral ba zhes bya'o / /
gzhan yang mngon par rtogs pa'i tshe nga'o snyam pa'i nga rgyal rags pa yid la byed pa la zhugs pa bar chad dang bcas pa dang / /
bar chad med par 'jug ste /
gal te gzung ba dang 'dzin pa la dmigs pa mnyam pa nyid du yongs su shes par gyur na de yongs su spang bar 'gyur la de spangs pa'i phyir rdul spangs pa zhes bya'o / /
mthong bas spang bar bya ba'i nyon mongs pa'i bag la nyal thams cad spang ba'i phyir dri ma dang bral ba zhes bya'o / /
chos mthong ba dang chos thob pa la phan yon rnam pa bcu yod par rig par bya'o zhes 'byung ste zhib tu de nyid las bstan pa bzhin no / /
nyan thos 'bum lnga khri ni zag pa rnams gtan du zad nas sems rnam par grol lo zhes bya ba ni gsum pa grol ba thob pa'i phan yon bstan te /
zag pa rnams gtan du spangs pas shes rab rnam par grol ba thob par 'gyur la /
ting nge 'dzin gyi sgrib pa gtan du spangs pas ni sems rnam par grol ba thob par 'gyur ro / /
yang na zag pa gsum dang bral ba'i phyir zag pa rnams gtan du zad pa zhes bya'o / /
'dod chags dang gtan du bral ba'i phyir sems rnam par grol ba thob par 'gyur ba'o / /
bstan bcos bye brag tu bshad pa chen po las /
zag pa zad pa ni 'di lta ste /
zag pa rnams gtan du zad pa gang yin pa'o / /
zag pa rnams kyi rjes su 'brang ba'i chos las gtan du zad pa zhes bya ba thob par 'gyur ba yin na /
ci'i phyir zag pa de kho na zad pa zhes bstan ce na /
smras pa /
de dag zag pa zad pa gtso bor byed pas /
zag pa'i rjes su 'brang ba'i chos kyang zad pa nyid brjod par rig par bya'o / /
gzhan yang zag pa rnams ni spangs shing gzhig par dka' ba dang /
bzla bar dka' ba yin la zag pa'i rjes su 'brang ba'i chos ni de lta ma yin pa'i phyir phyogs gcig brjod pa yin no / /
gzhan yang zag pa rnams kyi nyes dmigs ni mang zhing bstan pa yin la zag pa'i rjes su 'brang ba'i chos ni de lta ma yin pa'i phyir phyogs gcig brjod pa yin no zhes 'byung ste /
rgya cher de nyid las bshad pa bzhin du rig par bya'o / /
'phags pa shes rab kyi pha rol tu phyin pa'i 'grel pa las /
khams gsum gyi zag pa rnam pa gsum zad nas lhag ma ma lus pa'i phyir zag pa rnams zad pa'o zhes 'byung ste /
sems rnam par grol ba thob pa'i bshad pa ni gong du bstan pa bzhin no / /
ji ltar shin tu zab pa'i theg pa chen po 'di bstan pa na theg pa gnyis kyi phan yon thob par 'gyur zhe na /
smras pa /
'phags pa shes rab kyi pha rol tu phyin pa'i 'grel pa las /
ji skad du de bzhin gshegs pas mnyan pa gsungs pa yang rnam pa gnyis te rab tu phye ba dang dgongs te gsungs pa'o zhes bstan pa lta bu ste /
gal te rab tu phye ba'i dbang du mdzad na ni 'bras bu chen po kho na thob par 'gyur ba yin na /
'dir ni dgongs pa dang yang ldan pa'i phyir che chung gnyi ga'i phan yon spyir bstan pa yin te /
de'i phyir mdo las /
sangs rgyas gsung gcig tu ni chos bstan kyang / /
sems can mos pa ji bzhin so sor go / /
zhes gsungs pa yin no / /
gzhan yang don tshad med pa'i mdo las /
de bzhin gshegs pas ni gsung gcig tu chos kyi 'khor lo rnam pa gsum gsung bar mdzad do zhes gsungs pa dang /
gzhan yang khams chen po'i mdo las /
de bzhin gshegs pas gsung gcig chos bstan pas / /
dpag med mdo sde rgya mtsho rab tu gsungs / /
zhes 'byung ba dang /
gzhan yang mdo 'di nyid las /
theg pa thams cad la yang dag par zhugs pa rnams la nges pa'i don 'di gsungs so zhes 'byung ba'i phyir /
'di thos pa na theg pa rnam pa gsum gyi 'bras bu thob par gyur to zhes gsungs kyang 'gal ba med do / /
byang chub sems dpa' bdun khri lnga stong gis ni mi skye ba'i chos la bzod pa thob par gyur to zhes bya ba ni bzhi pa mi skye ba'i chos la bzod pa thob pa'i phan yon bstan to / /
mi skye ba de yang rnam pa gnyis te /
dang po ni las dang po pa'i byang chub sems dpa' la mi skye ba thob pa zhes bya ste /
de'i phyir 'phags pa shes rab kyi pha rol tu phyin pa'i 'grel pa las /
bzod pa ni rnam pa gnyis te dul ba rjes su mthun par gyur pa'i bzod pa dang /
mi skye ba'i bzod pa'o zhes bshad de /
de la dul ba rjes su mthun pa'i bzod pa ni yongs su bsngo ba rnam pa bcu la gnas pa dag la'o / /
mi skye ba'i bzod pa ni sa brgyad pa yan chad de /
chos rnams mi skye ba'i bzod pa thob pa'i phyir ro / /
mi'i rgyal pos zhus pa'i mdo las /
bzod pa rnam pa lnga ni 'di lta ste /
zil gyis gnon pa'i bzod pa dang /
mngon par yid ches pa'i bzod pa dang /
dul ba rjes su mthun pa'i bzod pa dang /
mi skye ba'i bzod pa dang /
rab tu zhi ba'i bzod pa'o / /
de dag kyang go rims bzhin du sa'i mdun rol gyi sems sum cu po dag ni zil gyis gnon pa'i gnas skabs so / /
sa dang po dang gnyis pa dang gsum pa dag ni mngon par yid ches pa'i bzod pa'i gnas skabs so / /
sa bzhi pa dang /
lnga pa dang /
drug pa dag ni dul ba rjes su mthun pa dag gi bzod pa'i gnas skabs so / /
sa bdun pa dang /
brgyad pa dang /
dgu pa ni mi skye ba'i bzod pa'o / /
sa bcu pa dang sangs rgyas kyi sa ni rab tu zhi ba'i bzod pa'o zhes gsungs pa ste /
rgya cher de nyid las bstan pa bzhin no / /
bstan bcos byang chub kyi tshogs bstan pa las mi skye ba'i bzod pa thob pa ni byang chub sems dpa'i sa mi g.yo ba la gnas pa'o zhes bshad do / /
gzhan yang byang chub sems dpa'i sde snod kyi mdo las shA ri'i bu lung bstan par gyur pa de'i tshe nga mi skye ba'i chos la bzod pa thob par gyur to / /
shA ri'i bu mi skye ba'i chos la bzod pa de yang ji lta bu zhig thob par gyur ce na /
'di lta ste /
gzugs kyi chos thams cad dmigs su med pa'i bzod pa thob par gyur to / /
tshor ba dang /
'du shes dang /
'du byed dang /
rnam par shes pa dmigs su med pa'i bzod pa thob par gyur to / /
phung po dang khams dang skye mched kyi chos dmigs su med pa'i bzod pa thob par gyur to / /
shA ri'i bu bzod pa thob par gyur zhes bya ba ni chos rnams dmigs su med par bzod par gyur pa nyid do / /
de ci'i phyir zhe na /
bzod pa thob pa de lta bu thob par gyur pa'i tshe 'jig rten pa'i chos rnams mngon du 'gyur ba ma yin pas /
so so'i skye bo'i chos kyang ma yin /
slob pa rnams kyi chos kyang ma yin /
rang sangs rgyas kyi chos kyang ma yin /
byang chub sems dpa' rnams kyi chos kyang ma yin /
sangs rgyas rnams kyi chos kyang mngon du 'gyur ba ma yin no / /
de ci'i phyir zhe na /
chos thams cad mngon du mi snang ba'i phyir bzod pa thob par gyur pa zhes bshad do / /
chos thams cad mthar thob pa med cing dmigs su med pa'i phyir bzod pa thob par gyur pa zhes bshad do / /
gzhan yang bzod pa des skad cig ma gcig la mtshan ma dang /
dmigs pa thams cad zad par byed pa'i phyir bzod pa zhes bya'o / /
gzhan yang bzod pa des mig mi bzod cing mig dang dmigs pa rnams 'jig par mi byed pa'i phyir bzod pa zhes bya'o / /
rna ba dang /
sna dang /
lce dang /
lus dang /
yid mi bzod cing yid 'jig par mi byed do / /
bzod pa de dag ni spyod yul mi bzod pa dang /
bzod pa de dag ni spyod yul las gzhol ba ma yin pa'i phyir bzod pa zhes bya'o zhes gsungs so / /
gzhan yang bstan bcos rnal 'byor spyod pa'i sa las mdo las mi skye ba'i chos la bzod pa zhes ji skad du gsungs pa de'i rnam par gzhag pa ji lta bu yin zhe na /
smras pa /
ngo bo nyid rnam pa gsum las rnam par gzhag go / /
'di lta ste /
kun brtags pa'i ngo bo nyid la brten nas ni gzod ma nas mi skye ba'i bzod pa rnam par gzhag go / /
gzhan gyi dbang gi ngo bo nyid la brten nas ni mi skye ba'i bzod pa rnam par gzhag go / /
yongs su grub pa'i ngo bo nyid la brten nas ni nyon mongs pa dang /
sdug bsngal gyi dri ma mi skye ba'i bzod pa rnam par gzhag ste /
bzod pa de dag ni phyir mi ldog pa yin par rig par bya'o zhes 'byung ste /
bstan bcos rnam par bshad pa las kyang de skad du bshad de /
gzhan yang bstan bcos rnam par bshad pa las /
bzod pa rnam pa gsum po 'di dag ni phyir mi ldog pa'i sa la yod do zhes bshad do / /
'phags pa 'dus pa chen po'i mdo dang /
slob dpon yon tan byin gyis 'phags pa shes rab kyi pha rol tu phyin pa rdo rje gcod pa'i 'grel pa byas pa las kyang de skad du bshad do / /
'phags pa sangs rgyas kyi sa'i 'grel pa las sa brgyad pa yan chad ni phyir mi ldog pa'i sa zhes bstan to / /
gzhan yang 'phags pa sangs rgyas kyi sa'i 'grel pa las bshad pa rnam pa gnyis 'byung ste /
kha cig na re sa dang po yan chad ni mi skye ba'i bzod pa thob pa yin no zhes zer ro / /
kha cig na re sa brgyad pa yan chad kyi mi skye ba'i bzod pa yin no zhes zer ro zhes bshad de /
rgya cher de nyid las bstan pa bzhin no / /
'dir mi skye ba'i bzod pa zhes gsungs pa ni 'phags pa shes rab kyi pha rol tu phyin pa'i 'grel pa dang sbyar na sa dang po yan chad mi skye ba'i chos la bzod pa thob pa zhes bstan to / /
mi'i rgyal pos zhus pa'i mdo dang sbyar na ni sa bdun pa dang /
brgyad pa dang /
dgu pa la mi skye ba'i bzod pa thob pa zhes bstan te /
rgya cher rnam par 'byed pa ni 'phags pa sangs rgyas kyi sa'i 'grel pa las bshad pa bzhin du rig par bya'o / /
[#
dgongs pa zab mo nges par 'grel pa'i mdo las rnal 'byor rnam par 'byed pa'i le'u ste drug pa'o // //
bam po sum cu lnga pa /
le'u 'di'i bshad pa yang mdor bsdu na rnam pa gnyis te /
le'u 'di nyid kyi ming rnam par bshad pa dang /
mdo'i tshig nyid yang dag par bshad pa'o / /
de la le'u nyid kyi ming rnam par bshad pa yang /
rgya gar skad du yo ga zhes bya ba bsgyur na rnal 'byor zhes zer te /
rnal 'byor de bstan bcos rnal 'byor spyod pa'i sa'i 'grel pa na bshad pa mi mthun pa rnam pa gnyis yod pas /
kha cig ni spyir theg pa gsum gyi yul dang bsgrub pa dang /
'bras bu la sogs pa'o zhes zer te /
sogs pa'o zhes bya bas ni brjod par bya ba bstan pa'i chos rnams kyi rnam pa bsdu bas de dag la rnal 'byor zhes bya ste /
thams cad la yang thabs mkhas pa dang rjes su mthun pa'i don yod pa'i phyir ro / /
yul gyi rnal 'byor ni 'di lta ste /
yul thams cad la phyin ci log med pa nyid dang /
rjes su mthun pa nyid dang mthar thug par bgrod pa nyid do zhes bshad de go rims bzhin du rang gi ngo bo nyid ji lta ba bzhin du gyur pa dang /
rigs pa dang mi 'gal ba dang chos rnams kyi rjes su mthun par gyur pa dang /
'di'i dbang gis byang chub dang mya ngan las 'das pa len cing yang dag pa'i rigs pa dang /
bstan pa dang grub pa dang 'bras bu dang rjes su mthun par gyur pa'i phyir rnal 'byor zhes bya'o / /
yul gyi rnal 'byor zhes bya ba 'di thams cad du khyab pa yin yang /
mdo sde dang bstan bcos las ni mtshan nyid dang /
dbang po'i dbang du mdzad nas tha dad pa rnam pa sna tshogs su bshad pas kha cig las ni ltos pa la sogs pa'i rigs pa bzhi nas de bzhin du phung po dang khams dang /
skye mched dang rten cing 'brel par 'byung ba dang /
bden pa la sogs pa'i bar la rnal 'byor zhes bya'o zhes bshad de /
ngo bo nyid rnam pa bzhi dang ldan zhing ngo bo nyid rnam pa bzhi dang rjes su mthun par gyur pa'i phyir ro / /
de la bsgrub pa'i rnal 'byor ni 'di lta ste /
sgrub pa thams cad phan tshun rjes su mthun par gyur pa'i phyir dang /
yang dag pa'i rigs pa dang mthun par gyur pa'i phyir dang /
yang dag pa'i bstan pa dang mthun par gyur pa'i phyir dang /
yang dag pa'i 'bras bu la gzhol bar gyur pa'i phyir rnal 'byor zhes bshad de 'di bsgrub pa thams cad du khyab pa yin yang /
mdo sde dang bstan bcos las ni mtshan nyid dang dbang po'i dbang du mdzad nas /
tha dad pa'i rnam pa sna tshogs su bshad pas la la las ni spyod pa rnams yang dag par sgrub pa la rnal 'byor zhes ston to / /
la la las ni byang chub kyi phyogs kyi chos sum cu rtsa bdun la rnal 'byor zhes ston to / /
la la las ni zhi gnas dang lhag mthong zung du 'brel pa'i lam la rnal 'byor zhes bstan pa nas /
de bzhin du kha cig las byang chub sems dpa'i shes rab dang snying rje khyad par can mnyam pa nyid du 'jug pa la rnal 'byor zhes bya'o zhes bshad pa'i bar du ste /
gong du bstan pa'i don rnam pa bzhi dang ldan pa'i phyir ro / /
de la 'bras bu'i rnal 'byor ni 'di lta ste /
'bras bu thams cad phan tshun mthun par gyur pa'i phyir dang /
yang dag pa'i rigs pa dang mthun par gyur pa'i phyir dang /
yang dag pa'i bstan pa dang mthun par gyur pa'i phyir dang yang dag pa'i rgyu dang mthun par gyur pa'i phyir rnal 'byor zhes bya'o / /
'bras bu'i rnal 'byor 'di 'bras bu thams cad du khyab pa yin yang /
mdo sde dang bstan bcos rnams las ni mtshan nyid dang dbang po'i dbang du mdzad nas /
tha dad pa rnam pa sna tshogs su bshad pas kha cig las ni stobs dang mi 'jigs pa la sogs pa sangs rgyas kyi chos ma 'dres pa rnams la rnal 'byor zhes bya'o zhes bshad pa nas de bzhin du kha cig las /
'dus byas dang 'dus ma byas pa'i yon tan la rnal 'byor zhes bya'o zhes bshad pa'i bar du ste gong du bstan pa'i don dang ldan pa'i phyir ro / /
de bzhin du 'phags pa'i bstan pa rnams la rnal 'byor zhes bshad de /
yang dag pa'i rigs pa dang mthun par gyur pa'i phyir dang /
yang dag pa'i sgrub pa dang mthun par gyur pa'i phyir dang /
yang dag pa'i 'bras bu rab tu 'dren pa'i phyir ro / /
kha cig ni 'di skad du theg pa rnam pa gsum gyi bsgom pa dag la rnal 'byor zhes bya ste /
yang nas yang du rtsol zhing bsgom pas rigs pa dang mthun zhing bsgrub pa'i rjes su mthun par gyur nas 'bras bu khyad par du 'phags pa thob pa'i phyir dang /
yul dang 'bras bu dang 'phags pa'i bstan pa'i rnal 'byor gyi spyod yul yin pa'i phyir dang /
rnal 'byor gyi 'bras bu yin pa'i phyir dang rnal 'byor brjod pa'i phyir dang /
rnal 'byor zhes bya'i /
yang dag pa'i rnal 'byor ni ma yin no zhes bshad de /
'grel pa de las rnam pa gnyis su bshad pa yod kyang mdo 'di las gsungs pa'i rnal 'byor ni bshad pa gnyis pa dang sbyar te /
sgrub pa rnams la zhi gnas dang lhag mthong gi ngo bo nyid de /
'og nas mdo las gsungs pa bzhin du zhi gnas dang lhag mthong zung du 'brel pa'i lam la rnal 'byor zhes bstan pa'i phyir ro / /
le'u 'di las zhi gnas dang lhag mthong gi rnal 'byor gyi don rgya cher ston pa'i phyir /
rnal 'byor rnam par 'byed pa zhes bya'o / /
de nas byang chub sems dpa' sems dpa' chen po byams pas bcom ldan 'das la 'di skad ces gsol to / /
bcom ldan 'das byang chub sems dpa' ci la brten ci la gnas nas theg pa chen po la zhi gnas dang lhag mthong sgom par bgyid lags zhes bya ba 'di man chad ni de yan chad du le'u bzhi po dag gis yongs su brtag par bya ba'i yul bstan nas /
'dir ni le'u gnyis kyis brtag pa'i spyod pa ston par mdzad do / /
de yang rnam pa gnyis su dbye ste /
dang po rnal 'byor rnam par 'byed pas ni zhi gnas dang lhag mthong bsgrub pa'i sgo ston par mdzad la /
gnyis pa sa dang pha rol tu phyin pa dag gis ni sa bcu dang /
pha rol tu phyin pa bcu rab tu ston par mdzad do / /
le'u rnam pa gnyis yod pa las zhi gnas dang lhag mthong ni spyi yin pas sngar bstan la /
sa dang pha rol tu phyin pa bcu po dag ni bye brag yin pa'i phyir phyis bstan to / /
yang na zhi gnas dang lhag mthong ni bsdus pa yin pa'i phyir sngar bstan la sa dang pha rol tu phyin pa bcu pa dag ni rgyas pa yin pas phyis bstan to / /
zhi gnas dang lhag mthong bstan pa yang rnam pa gnyis su dbye ste /
zhi gnas dang lhag mthong yang dag par bshad pa dang /
de nas byang chub sems dpa' byams pa zhes bya ba man chad kyis bka' bzhin du sgrub pa rab tu [(]stan [,]bstan [)]to / /
dang po yang rnam pa gnyis te tshig rkyang pas rgya cher rnam par bshad pa dang /
tshigs su bcad pas mdor bstan pa'o / /
kha cig na re le'u 'di gcig ni mdor bsdu na rnam pa gsum du dbye ste /
tshig rkyang las rgya cher rnam par bshad pa dang /
tshigs su bcad pa smos nas mdor bstan pa dang /
bka' bzhin du spyod pa bstan pa'o zhe'o / /
tshig rkyang pa yang rnam pa gnyis su dbye ste /
zhi gnas dang lhag mthong rgya cher rnam par dbye ba dang de nas bcom ldan 'das kyis de skad ces bka' stsal nas zhes bya ba man chad kyis mjug bsdu zhing bsgrub par bskul ba'o / /
rgya cher rnam par dbye ba yang sgo rnam pa bco brgyad kyis bstan te /
zhi gnas dang lhag mthong gi rten dang gnas rnam par 'byed pa'i sgo dang /
zhi gnas dang lhag mthong gi dmigs pa'i bye brag bstan pa'i sgo dang /
zhi gnas dang lhag mthong yongs su tshol ba rnam par 'byed pa'i sgo dang /
zhi gnas dang lhag mthong rjes su mthun pa yid la byed pa bstan pa'i sgo dang /
zhi gnas dang lhag mthong gi lam gnyis gcig pa dang tha dad pa rnam par 'byed pa'i sgo dang /
zhi gnas dang lhag mthong rnam par rig pa tsam du rnam par 'byed pa'i sgo'am /
yang na sems dang yul gcig pa dang tha dad pa nyid du rnam par 'byed pa'i sgo dang /
zhi gnas dang lhag mthong zung du bsgom pa'i sgo dang /
zhi gnas dang lhag mthong rnam par rab tu dbye ba'i sgo dang /
chos la brten pa dang brten pa ma yin pa'i zhi gnas dang lhag mthong bstan pa'i sgo dang /
rtog pa dang dpyod pa dang bcas pa la sogs pa rab tu dbye ba'i sgo dang /
zhi gnas dang rab tu 'dzin pa dang btang snyoms kyi rgyu mtshan rab tu dbye ba'i sgo dang /
chos dang don rig pa rab tu dbye ba'i sgo dang /
zhi gnas dang lhag mthong gi ting nge 'dzin gzhan rnams bsdu ba'i sgo dang /
zhi gnas dang lhag mthong gi rgyu dang 'bras bu dang las byed pa'i sgo dang /
zhi gnas dang lhag mthong gi gnas dang gnyen por gyur pa rab tu dbye ba'i sgo dang /
lhag mthong gis byang chub thob par bstan pa'i sgo dang /
mthu dang yon tan yangs shing rgya che ba rab tu 'dren pa'i sgo dang /
lhag ma med pa'i dbyings su tshor ba dgag par 'gyur bar bstan pa'i sgo ste /
'di ni dang po zhi gnas dang lhag mthong gi rten dang gnas rnam par dbye ba'i sgo'o / /
'di yang rnam pa gnyis te zhu ba gsol ba dang lan du gsungs pa'o / /
'di ni dang po byang chub sems dpa' zhu ba gsol ba ste /
de la byams pa zhes bya ba ni mai tri zhes bya ba'i sgra las drangs na don rnam pa gsum dang ldan pas dang po ni yum las mtshan du btags pa yin te /
'di ltar de'i yum byams ma zhes bya bas yum byams ma las mtshan du btags pa'i phyir byams pa zhes bya'o / /
gnyis pa ni de'i rang bzhin byams pa dang /
snying rje can yin pas byams pa zhes bya ste /
de'i phyir 'phags pa sangs rgyas phal po che'i mdo las thog ma kho nar byams pa'i sems kyi ting nge 'dzin thob pa'i phyir byams pa zhes bya'o zhes gsungs pa yin no / /
gsum pa ni smon lam las mtshan du btags pa yin te /
'phags pa drang srong ye shes thams cad kyi 'od ces bya ba'i mdo las /
byams pa sngon drang srong ye shes thams cad kyi 'od ces bya bar gyur pa na sangs rgyas byams pa zhes bya ba las ting nge 'dzin bstan pa zhes bya ba'i mdo thos pas ma 'ongs pa na bdag mngon par rdzogs par sangs rgyas pa'i tshe yang ming byams pa zhes bya bar gyur cig ces smon lam btab po zhes gsungs te /
don rnam pa 'di gsum dang ldan pa'i phyir byams pa zhes bya'o / /
'dir zhu ba gsol pa yang dgongs pa rnam pa gnyis yod de /
dang po ni gang la brten nas zhi gnas dang lhag mthong bsgom par bgyi lags zhes zhus pa'o / /
gnyis pa ni chos gang la gnas nas zhi gnas dang lhag mthong bsgom par bgyi lags zhes zhus pa'o / /
de la zhi gnas dang lhag mthong zhes bya ba ni ting nge 'dzin dang shes rab yin te /
de'i phyir bstan bcos de kho na nyid grub pa'i nang nas zhi gnas dang lhag mthong bstan pa'i le'u las zhi gnas ni ting nge 'dzin to / /
lhag mthong ni shes rab po zhes bstan to / /
'phags pa sangs rgyas kyi sa'i 'grel pa las kyang zhi gnas ni 'di lta ste /
ting nge 'dzin to / /
lhag mthong ni 'di lta ste /
shes rab po zhes bshad do / /
gzhan yang 'phags pa shes rab kyi pha rol tu phyin pa'i mdo las zhi gnas ni 'di lta ste /
sems rtse gcig pa'o / /
lhag mthong ni 'di lta ste /
chos rnams yang dag pa ji lta ba bzhin du mthong ba'o zhes gsungs so / /
gzhan yang bstan bcos theg pa chen po bsdus pa'i 'grel pa slob dpon ngo bo nyid med kyis byas pa las zhi gnas ni 'di lta ste /
rnam par g.yeng ba'i ting nge 'dzin rnams kyi gnyen por gyur pa'o / /
lhag mthong ni 'di lta ste /
phyin ci log gi shes rab kyi gnyen por gyur pa'o zhes 'byung ngo / /
bstan bcos de kho na nyid grub pa dang mos pa skyed pa dang /
chos mngon pa sna tshogs kun las btus pa dang /
rnam par bshad pa dang /
dge bsnyen gyi sdom pa bstan pa'i mdo dang /
byang chub sems dpa'i sde snod kyi mdo dang /
'dus pa chen po'i mdo dang /
mya ngan las 'das pa chen po'i mdo las 'di gnyis kyi bye brag gi mtshan nyid bstan pa 'byung ba ni mangs kyis dogs nas 'dir ma brjod do / /
bcom ldan 'das kyis byang chub sems dpa' byams pa la bka' stsal pa /
rigs kyi bu byang chub sems dpa' ni chos gdags pa rnam par gzhag pa dang /
bla na med pa yang dag par rdzogs pa'i byang chub kyi smon lam mi gtong bas /
rten dang gnas byas nas theg pa chen po la zhi gnas dang lhag mthong sgom par byed do zhes bya ba ni de bzhin gshegs pas lan yang dag par gsungs pa ste /
'di ltar byang chub sems dpa' rnams gsung rab yan lag bcu gnyis kyi chos gdags pa rnam par gzhag pas rten byas nas /
zhi gnas dang lhag mthong bsgom pa dang gzhan yang byang chub kyi smon lam chen po mi gtong ba la gnas nas zhi gnas dang lhag mthong bsgom pas so / /
de la chos gdags pa rnam par gzhag pa zhes bya ba ni chos rnams thams cad brjod pa dang bral ba yin pas btags pa tsam du gsung rab yan lag bcu gnyis kyi bstan pa zhes rnam par gzhag pa yin pas de'i phyir mdo 'di nyid las brjod du med pa'i chos nyid gzhan dag mngon par rdzogs par rtogs par bya ba'i phyir btags pa'i ming dang 'du shes kyis zhes gsungs pa dang /
gzhan yang drin lan gsungs pa'i mdo las chos la brjod pa med kyang de bzhin gshegs pas shin tu thabs mkhas pas ming dang mtshan ma med pa'i chos la ming dang mtshan mar brjod do zhes gsungs pa dang /
gzhan yang bstan bcos rnal 'byor spyod pa'i sa las de ltar chos thams cad brjod du med pa'i ngo bo nyid yin na /
ci'i phyir brjod pa sbyor bar byed ce na /
smras pa /
'di ltar brjod pa med na yang brjod du med pa'i chos nyid de gzhan dag la bsnyad pa dang thos par byed kyang mi nus la tshig dang thos pa med na yang brjod du med pa'i ngo bo nyid de shes par mi nus so / /
de bas na thos pa dang shes par bya ba'i phyir brjod pa yang sbyor bar byed do zhes bstan pa yin no / /
de la byang chub kyi smon lam la gnas pa ni bstan bcos rnam par bshad pa las ji skad du sems bskyed pa ni 'di lta ste /
byang chub sems dpa' rnams byang chub tu sems bskyed pa gang yin pa ste /
byang chub sems dpa' gang byang chub sems dpa'i chos nyid la gnas pa ni phyogs bcu'i 'jig rten gyi khams kyi sems can rnams la phan gdags pa'i ched du rgyu dang rkyen mthu can khyad par can 'phags pa de dag gi rnam pa la brten te bla na med pa'i byang chub kyi yi dam chen po bskyed nas sems bskyed pa'i chos nod par byed de 'di ltar bdag ni gdon mi za bar bla na med pa yang dag par rdzogs pa'i byang chub thob par 'gyur bas phyogs bcu'i sems can thams cad yongs su bzla bar bya'o snyam ste /
nyon mongs pa rnams dang dbral ba'i phyir dang /
sdug bsngal gyi bden pa las dbral ba'i phyir ro / /
sems bskyed pa yang dag par blang bar bya ba de yang rnam pa gnyis te /
dang po ni kun rdzob tu sems bskyed pa 'di lta ste /
ji ltar kha cig mkhas pa'i mdun du gus pas 'dug pa ste /
lhag pa'i bsam pa bskyed nas yi dam blang ba'i tshig 'di skad du tshe dang ldan pa dgongs su gsol zhe'am /
yang na 'phags pa dgongs su gsol zhe'am /
yang na mkhan po dgongs su gsol /
bdag ming 'di zhes bgyi ba deng nas bla na med pa'i byang chub tu sems bskyed de /
sems can rnams la phan gdags pa'i slad du deng slan chad bdag gis ji tsam du pha rol tu phyin pa drug yongs su spyad pa gang lags pa de dag ni bla na med pa'i byang chub thob par bgyi ba'i slad du deng bdag byang chub sems dpa' rnams dang mthun par rab tu 'byung na btsun pas bdag byang chub sems dpa' lags par mkhyen par mdzad du gsol zhes lan gnyis lan gsum du brjod pa lta bu'o / /
gnyis pa ni chos nyid kyis thob pa 'di lta ste /
ji ltar bskal pa grangs med pa dang po 'das nas byang chub sems dpa'i sa dang po rab tu dga' ba thob pas de'i dbang gis byang chub sems dpa'i smon lam las phyir mi ldog par mos pa gang yin pa de ni chos nyid kyis thob pa'i sems bskyed pa zhes bya'o zhes bstan pa lta bu'o / /
yang na byang chub kyi smon lam la gnas pa ni 'phags pa shes rab kyi pha rol tu phyin pa'i mdo las /
lan glan pa'i sems rnam pa bzhi zhes gsungs pa nyid de /
de'i phyir slob dpon yon tan byin gyis byas pa 'phags pa shes rab kyi pha rol tu phyin pa rdo rje gcod pa'i 'grel pa las /
ji ltar gnas par bgyi ba zhes bya ba ni mtshan nyid dang /
'bras bu gang la sems gnas nas smon cing tshol bar byed ces bya'o / /
'dis ni byang chub sems dpa'i 'bras bu'i phan yon rnam pa bzhi dang rjes su mthun par gyur pa'i sems bstan to / /
bzhi gang zhe na /
dang po ni mtha' med pa'i sems te /
mdo las ji skad du /
sems can ji tsam sems can du bsdu bar bya zhes bya ba la sogs pa gsungs pa'o / /
gnyis pa ni mchog tu gyur pa'i sems te /
mdo las ji skad du phung po'i lhag ma med pa'i mya ngan las 'das par yongs su mya ngan las bzla ba zhes gang gsungs pa'o / /
gsum pa ni yongs su gzung ba'i sems te /
mdo las ji skad du sems can tshad med pa yongs su mya ngan las bzlas kyang sems can gang yang yongs su mya ngan las bzla bar gyur pa med do zhes gang gsungs pa'o / /
bzhi pa ni yang dag pa'i shes pa'i sems te /
mdo las ji skad du /
gal te sems can du 'du shes par gyur na byang chub sems dpa' zhes mi bya'o zhes gang gsungs pa'o zhes 'byung ste /
zhib tu de nyid las bshad pa bzhin no / /
slob dpon dbyig gnyen gyis 'phags pa rdo rje gcod pa'i 'grel pa mdzad pa las ni /
rgya che ba'i sems dang mchog tu gyur pa'i sems dang /
rtag par byed pa'i sems dang /
phyin ci ma log pa'i sems zhes bshad do / /
de la theg pa chen po la zhes bya ba ni zhi gnas dang lhag mthong bsgom pa'i sgo ni sde snod gnyis su gtogs pas nyan thos kyi sde snod las dgar ba'i phyir theg pa chen po zhes gsungs te /
des don dam pa dang /
bstan pa dang /
sgrub pa dang /
'bras bu yongs su bsdus pa gang yin pa de dag ni gang zag chen po'i theg pa nus pa khyad par can dang ldan pa yin pa'i phyir theg pa chen po zhes bya'o / /
theg pa chen po zhes bya ba de yang bstan bcos mos pa bskyed pa dang /
'phags pa 'dus pa chen po'i mdo las ni don rnam pa gsum gyis theg pa chen po zhes bstan to / /
slob dpon ngo bo nyid med kyis byas pa theg pa chen po bsdus pa'i 'grel pa las ni don rnam pa bdun gyis theg pa chen po zhes ston to / /
bstan bcos sgo bcu gnyis pa las ni don rnam pa drug gi phyir theg pa chen po zhes bstan to / /
legs pa'i tshul khrims bstan pa'i mdo dang /
bstan bcos sa yongs su 'dzin pa dang /
rnam par bshad pa dang chos mngon pa sna tshogs kun las btus pa dang /
mdo sde'i rgyan dang /
rnal 'byor spyod pa'i sa las ni don rnam pa drug dang /
bdun gyis theg pa chen po zhes bya'o zhes ston to / /
zhi gnas dang lhag mthong sgom par bgyid lags zhes bya ba ni byang chub sems dpa'i spyod pa'i nang nas zhi gnas dang lhag mthong gtso bos gyur pas /
de'i phyir dam pa'i chos pad+ma dkar po'i mdo las /
sangs rgyas bdag nyid theg pa che gnas pas / /
yang dag ji bzhin chos ni rnyed par 'gyur / /
ting 'dzin shes rab stobs kyis brgyan pas na / /
des ni sems can yongs su bzla bar mdzad / /
ces gsungs pa dang /
gzhan yang 'phags pa shes rab kyi pha rol tu phyin pa'i 'grel pa las /
dper na shing rta'i 'khor lo gnyis las gcig ni stobs dang ldan la gcig ni mthu chung bar gyur na bde bar mi 'gyur ba de bzhin du shes rab dang ting nge 'dzin mi mnyam pa yang de bzhin te /
de'i phyir byang chub sems dpa' ni zhi gnas dang lhag mthong zung du sgom par byed de zhes bstan to / /
bstan bcos chos mngon pa sna tshogs kun las btus pa las /
mu bzhi po ting nge 'dzin dang ldan la shes rab med pa dang /
shes rab dang ldan la ting nge 'dzin med pa dang /
shes rab dang ting nge 'dzin gnyi ga dang ldan pa dang /
ting nge 'dzin dang shes rab gnyi ga med pa zhes 'byung ba yang 'dir brjod par bya'o / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das kyis ci skad du dmigs pa'i dngos po rnam pa bzhi po zhes bya ba 'di man chad ni gnyis pa zhi gnas dang lhag mthong gi dmigs pa'i bye brag bstan pa'i sgo ston par mdzad do / /
'di yang rnam pa gnyis te zhu ba gsol pa dang lan du gsungs pa'o / /
zhu ba gsol pa yang rnam pa gsum du dbye ste /
grangs mdor bstan pa dang /
grangs bzhin du ming bkod pa dang /
zhu ba nyid yang dag par zhus pa ste /
'di ni dang po'o / /
de la dmigs pa'i dngos po zhes bya ba la dmigs pa ni spyod yul gyi dngos po ste /
bdag nyid kyi dngos po dmigs par bya ba'i yul bzhi po kun la yang ngo bo nyid yod pa'i phyir /
dmigs pa'i dngos po zhes bya'o / /
rnam par rtog pa dang bcas pa'i gzugs brnyan dmigs par bya ba'i yul gyi dngos po dang rnam par mi rtog pa'i gzugs brnyan dmigs par bya ba yul gyi dngos po dang dngos po'i mtha' dmigs par bya ba yul gyi dngos po dang /
dgos pa yongs su grub pa dmigs par bya ba yul gyi dngos po'o zhes gsungs pa zhes bya ba ni gnyis pa grangs bzhin du ming bkod pa'o / /
dmigs par bya ba'i yul ni mdor bsdu na rnam pa bzhi yod pas 'di lta ste /
khyab pa'i dmigs pa dang /
spyod pa rnam par sbyong ba'i dmigs pa dang /
mkhas pa'i dmigs pa dang /
nyon mongs pa rnam par sbyong ba'i dmigs pa'o / /
rnam pa bzhi po 'di dag kyang bstan pa rnams las so so nas bshad pa mi mthun te mdo 'di nyid dang /
dgongs pa zab mo rnam par 'grel pa'i mdo las ni khyab pa'i dmigs pa rnam pa bzhi'i ming bkod par zad kyi rnam par bshad pa ni ma gsungs so / /
bstan bcos rnal 'byor spyod pa'i sa las kyang khyab pa dang spyod pa rnam par sbyong ba la sogs pa dmigs pa rnam pa bzhi'i ming bkod par zad kyi rnam par bshad pa ni med do / /
bstan bcos chos mngon pa sna tshogs kun las btus pa dang /
rnam par bshad pa dang /
rnal 'byor spyod pa'i sa nyan thos kyi sa'i nang nas ni go rims bzhin du dmigs pa rnam pa bzhi rgya cher ston pas de dag 'dir bstan pa yin te /
de'i phyir chos mngon pa sna tshogs kun las btus pa las /
chos kyi dmigs pa'i rab tu dbye ba gang zhe na /
mdor bsdu na rnam pa bzhi po 'di lta ste /
khyab pa'i dmigs pa dang spyod pa rnam par sbyong ba'i dmigs pa dang mkhas pa'i dmigs pa dang nyon mongs pa rnam par sbyong ba'i dmigs pa'o / /
khyab pa'i dmigs pa yang rnam pa bzhi ste /
'di lta ste /
rnam par rtog pa dang bcas pa'i gzugs brnyan gyi dmigs pa dang /
rnam par mi rtog pa'i gzugs brnyan gyi dmigs pa dang /
dngos po'i mtha'i dmigs pa dang /
dgos pa yongs su grub pa'i dmigs pa'o / /
rnam par rtog pa dang bcas pa'i gzugs brnyan gyi dmigs pa ni 'di lta ste /
mos pa yid la byed pas gang zhi gnas dang lhag mthong la dmigs pa'o / /
rnam par mi rtog pa'i gzugs brnyan gyi dmigs pa ni 'di lta ste /
de kho na yid la byed pas zhi gnas dang lhag mthong la dmigs pa'i spyod yul gang yin pa'o / /
dngos po'i mtha'i dmigs pa ni 'di lta ste /
gang chos thams cad kyi ji snyed yod pa nyid dang ji lta ba bzhin du yod pa nyid do / /
de la ji snyed yod pa nyid ni 'di lta ste /
phung po dang khams dang skye mched rnams so / /
ji lta ba bzhin du yod pa nyid ni 'di lta ste /
'phags pa'i bden pa bzhi dang /
de bzhin nyid dang 'du byed thams cad mi rtag pa dang /
'du byed thams cad sdug bsngal ba dang /
chos thams cad bdag med pa dang /
mya ngan las 'das pa zhi ba dang /
stong pa nyid dang /
smon pa med pa dang /
mtshan ma med pa'o / /
dgos pa yongs su grub pa'i dmigs pa ni 'di lta ste gnas gyur pa'o / /
spyod pa rnam par sbyong ba'i dmigs pa yang rnam pa lnga'o / /
'di lta ste /
'dod chags la mang du spyod pa rnams kyis ni mi gtsang ba'i yul la dmigs pa'o / /
zhe sdang la mang du spyod pa rnams kyis ni byams pa'i yul la bsgom pa'o / /
gti mug la mang du spyod pa rnams kyis ni rten cing 'brel par 'byung ba'i yul la dmigs pa'o / /
nga rgyal la spyod pa rnams kyis ni khams rab tu dbye ba la dmigs pa'o / /
rnam par rtog pa la spyod pa rnams kyis ni dbugs 'byung ba dang /
rngub pa rjes su dran pa'i yul la dmigs pa'o zhes 'byung ste /
de la mi gtsang ba bsgom pa ni mdzod kyi bstan bcos dang /
bstan bcos yang dag pa'i rigs pa dang rjes su mthun pa dang bye brag tu bshad pa chen po dang rnal 'byor spyod pa'i sa las rgya cher ston to / /
byams pa bsgom pa ni mdzod kyi bstan bcos dang /
bstan bcos yang dag pa'i rigs pa dang rjes su mthun pa dang /
bye brag tu bshad pa chen po dang /
rnal 'byor spyod pa'i sa dang /
'phags pa mya ngan las 'das pa chen po'i mdo las rgya cher ston to / /
rten cing 'brel par 'byung ba bsgom pa ni bstan bcos rnal 'byor spyod pa'i sa las ston to / /
khams rab tu dbye ba ni bstan bcos sems sna tshogs bstan pa dang /
bye brag tu bshad pa chen po dang /
rnal 'byor spyod pa'i sa las rgya cher ston to / /
dbugs 'byung ba dang rngub pa ni bstan bcos sems sna tshogs bstan pa dang /
mdzod kyi bstan bcos dang /
yang dag pa'i rigs pa dang rjes su mthun pa dang /
bye brag tu bshad pa chen po dang /
rnal 'byor spyod pa'i sa las rgya cher ston to / /
gzhan yang bstan bcos chos mngon pa sna tshogs kun las btus pa de nyid las mkhas pa'i dmigs pa yang rnam pa lnga po 'di lta ste /
phung po la mkhas pa dang /
khams la mkhas pa dang /
skye mched la mkhas pa dang /
rten cing 'brel par 'byung ba la mkhas pa dang /
gnas dang gnas ma yin pa la mkhas pa'o / /
gnas dang gnas ma yin pa la mkhas pa ji lta zhe na /
rten cing 'brel par 'byung ba la mkhas pa las blta'o / /
gnas dang gnas ma yin pa la mkhas pa dang /
rten cing 'brel par 'byung ba la mkhas pa la bye brag ci yod ce na /
chos rnams las chos mngon par 'byung ba'i phyir rgyu med pa dang /
mi mthun pa'i rgyu yongs su spangs pas rten cing 'brel par 'byung ba la mkhas pa'o / /
rgyu dang mthun par 'bras bu 'byung ba yongs su gzung ba'i phyir gnas dang gnas ma yin pa la mkhas pa'o zhes 'byung ste /
'di nyid kyi 'grel pa las 'di ltar ma rig pa la sogs pa'i chos rnams las 'du byed la sogs pa'i chos rnams 'byung bas chos rnams rgyu med pa las skye ba ma yin la /
dbang phyug la sogs pa mi mthun pa'i rgyu las byung ba yang ma yin te /
de ltar rtogs pa'i shes pa gang yin pa de rten cing 'brel par 'byung ba la mkhas pa'o zhes bya'o / /
chos tsam gyi rgyu las byung ba yin yang mthun pa'i rgyu las mthun pa'i 'bras bu nyid 'byung ste /
ji ltar legs par spyod pa'i rnam par smin pa sdug pa dang /
nyes par spyod pa'i rnam par smin pa yid du mi 'ong ba zhes bya ba la sogs pa shes pa gang yin pa 'di ni gnas dang gnas ma yin pa la mkhas pa zhes bya'o zhes bshad de /
mkhas pa rnam pa lnga rgya cher bshad pa ni bstan bcos rnal 'byor spyod pa'i sa las bstan pa bzhin du rig par bya'o / /
gzhan yang de nyid las nyon mongs pa rnam par spyod pa'i dmigs pa ni 'di lta ste /
sa 'og ma rnams kyi rags pa nyid dang /
sa gong ma rnams kyi ni zhi ba nyid dang /
de bzhin nyid dang /
'phags pa'i bden pa bzhi'o zhes 'byung ste /
'di nyid kyi 'grel pa las /
sa 'og ma rnams kyi rags pa nyid dang /
sa gong ma rnams kyi zhi ba nyid ces bya ba ni 'jig rten pa'i lam dang sbyar te bshad na des kun nas dkris pa rnam par gnon pa'i phyir ro / /
de bzhin nyid dang /
'phags pa'i bden pa bzhi zhes bya ba ni 'jig rten las 'das pa'i lam dang sbyar te bshad na bsdus pa'i phyir ni de bzhin nyid do / /
spros pa'i phyir ni 'phags pa'i bden pa bzhi ste /
des bag la nyal gtan du spong ba'i phyir ro zhes 'byung ste /
rgya cher rnam par 'byed pa ni bstan bcos rnal 'byor spyod pa'i sa las bstan pa bzhin no / /
dmigs pa phyi ma gsum ni bstan bcos rnams las phal chen mthun pa'i phyir 'dir rnam par phye ste ma bshad do / /
khyab pa'i dmigs pa rnam pa bzhi ni bstan pa rnams las tha dad pa'i bye brag yod pas /
de'i phyir 'dir phan tshun nas bstan pa yin no / /
mdo 'di nyid la sogs pa las ni gtso bo'i dbang du mdzad nas bstan pa'i phyir khyab pa'i dmigs pa rnam pa bzhi logs shig tu bstan pa yin te /
rnam pa bzhi po de dag gi ming yang spyi dang bye brag yod do / /
de la spyi'i ming ni rnam pa bzhi char yang khyab pa'i dmigs pa zhes bya ste /
de'i phyir bstan bcos rnal 'byor spyod pa'i sa las /
dmigs pa de'i dngos po bzhi po de dag ni thams cad du 'gro zhing dmigs pa thams cad kyi rjes su song ba dang /
'das pa dang ma 'ongs pa dang /
da ltar byung ba'i yang dag par rdzogs pa'i sangs rgyas rnams kyis bshad pa yin pas na de'i phyir de dag ni khyab pa'i dmigs pa zhes bya'o / /
gzhan yang de dag ni zhi gnas kyi phyogs dang /
dngos po thams cad du khyab pa dang /
de kho na nyid kyi dngos po la khyab pa dang /
rgyu dang 'bras bu rjes su 'brel pa'i dngos po la khyab pa'i phyir yang khyab pa zhes bya ste /
de la re zhig rnam par rtog pa dang bcas pa'i gzugs brnyan zhes gang gsungs pa des ni 'dir lhag mthong gi phyogs yin no / /
rnam par rtog pa med pa'i gzugs brnyan zhes gang gsungs pa de ni 'dir zhi gnas kyi phyogs yin no / /
dngos po'i mtha' nyid ces gang gsungs pa de ni 'dir dngos po thams cad dang ldan pa dang de kho na nyid kyi dngos po yin no / /
dgos pa yongs su grub pa zhes gang gsungs pa de ni 'dir rgyu dang 'bras bu rjes su 'brel ba'i dngos po yin no zhes bya ba nas de ltar na khyab par dmigs pa des ni yid ches pa'i lung gis dag pa dang /
rigs pa dang ldan pa yin par rig par bya ste /
de ni khyab pa'i dmigs pa zhes bya'o zhes bya ba'i bar du 'byung ngo / /
de la bye brag gi ming yang bstan pa rnams las so so nas mi mthun te /
bstan bcos chos mngon pa sna tshogs kun las btus pa las /
mos pa yid la byed pas zhi gnas dang lhag mthong gi dmigs pa'i spyod yul ji snyed pa de dag ni rnam par rtog pa dang bcas pa'i gzugs brnyan zhes bya ste /
gcig tu 'jig rten pa'i yid la byed pa'i dmigs pa yin pa'i phyir ro / /
de kho na nyid yid la byed pas zhi gnas dang lhag mthong gi dmigs pa'i spyod yul ji snyed yod pa de dag ni rnam par rtog pa med pa'i gzugs brnyan zhes bya ste /
gcig tu 'jig rten las 'das pa'i yid la byed pa dang /
rjes las thob pa'i dmigs pa yin pa'i phyir ro / /
chos rnams kyi bdag nyid kyi dngos po ni 'di dag tsam du zad do zhes tshad kyi dngos po phung po dang /
khams dang /
skye mched ji lta ba bzhin du gyur pa ni dngos po mtha'i dmigs pa zhes bya'o / /
gnas gyur pa thob pa'i dmigs par gyur pa'i phyir dgos pa yongs su grub pa'i dmigs pa zhes bya'o zhes 'byung ste /
zhib tu de nyid las bstan pa bzhin no / /
bstan bcos rnal 'byor spyod pa'i sa las ni /
de la rnam par rtog pa dang bcas pa'i gzugs brnyan ni 'di lta ste /
shes bya'i dngos po dang mthun pa'i gzugs brnyan la mnyam par gzhag pa'i sa pa'i lhag mthong gi rnam pa dag gis lta bar byed cing /
rnam par 'byed par byed /
yongs su rtog par byed /
yongs su dpyod par byed pa ste /
de la shes bya'i dngos po ni 'di lta ste /
spyod pa rnam par sbyong ba'i dmigs pa dang /
mkhas pa'i dmigs pa dang /
nyon mongs pa rnam par sbyong ba'i dmigs pa gang yin pa de dag shes bya'i dngos po de dang 'dra bar snang bas na rigs pa des shes bya'i dngos po dang cha mthun pa'i gzugs brnyan zhes bya ste /
rnal 'byor pas de yongs su brtags pa'i phyir rang bzhin de la yang dag par rtog pa na yon tan dang skyon nges par rtog par byed pa gang yin pa de ni rnam par rtog pa dang bcas pa'i gzugs brnyan zhes bya'o / /
rnam par rtog pa med pa'i gzugs brnyan ni 'di lta ste /
rnal 'byor pas gzugs brnyan gyi mtshan ma yongs su bzung nas rnam par lta bar mi byed cing /
rnam par 'byed par mi byed rab tu rnam par 'byed par mi byed /
yongs su rtog par mi byed /
yongs su dpyod par mi byed mod kyi 'on kyang dmigs pa de nyid ma btang ba'i sems de zhi gnas kyi rnam pas yang dag par zhi bar byed pa de ni rnam par mi rtog pa'i gzugs brnyan zhes bya'o / /
dngos po'i mtha' nyid ni 'di lta ste /
ji snyed yod pa nyid dang /
ji lta ba bzhin du yod pa nyid la dmigs pa gang yin pa'o / /
ji snyed yod pa nyid ni 'di lta ste phung po dang /
khams dang /
skye mched dang /
bden pa bzhi'o / /
ji lta ba bzhin du yod pa ni 'di lta ste /
de kho na nyid dang /
de bzhin nyid rigs pa bzhi po nyid la dmigs pa gang yin pa'o / /
de la dgos pa yongs su grub pa ni 'di lta ste /
rnal 'byor pa des zhi gnas dang lhag mthong la kun tu bsten cing /
goms par byas pa'i gzugs brnyan la dmigs pa'i yid la byed pa yongs su rdzogs par gyur cing /
de yongs su rdzogs par gyur pa'i phyir gnas ngan len thams cad las gnas gyur cing shin tu 'byung bar 'gyur la gnas yongs su gyur pa'i phyir gzugs brnyan las yang dag par 'das te /
shes bya'i dngos po de nyid la rnam par rtog pa med pa'i ye shes dang /
mthong ba mngon sum du gyur nas bsam gtan dang po la snyoms par zhugs pa gang yin pa de bsam gtan thob pa'i tshe bsam gtan dang po'i spyod yul nas 'du shes med 'du shes med min gyi skye mched la snyoms par zhugs pa gang yin pa de snyoms par zhugs pa'i tshe snyoms par 'jug pa de nyid kyi spyod yul la dmigs pa gang yin pa'i bar de dag ni dgos pa yongs su grub pa'o zhes bshad de /
zhib tu ni de nyid las bstan pa bzhin no / /
bzhi po 'di dag nyid ni bstan bcos rnal 'byor spyod pa'i sa las yid la byed pa bcu gcig ces bstan pa las /
yid la byed pa rnam pa bzhi zhes bstan pa nyid yin te /
yid la byed pa rnam pa bzhi ni rnam par rtog pa dang bcas pa'i gzugs brnyan la dmigs pa'i yid la byed pa dang /
rnam par rtog pa med pa'i gzugs brnyan la dmigs pa'i yid la byed pa dang /
dngos po'i mtha' la dmigs pa'i yid la byed pa dang /
dgos pa yongs su grub pa la dmigs pa'i yid la byed pa'o / /
yongs su bsgom pa rnam pa gsum yang dang po ni gzugs brnyan bsgom pa ste /
rnam par rtog pa dang bcas pa'i gzugs brnyan dang /
rnam par rtog pa med pa'i gzugs brnyan gcig tu byas pa'i phyir ro / /
gnyis pa ni dngos po'i mtha' bsgom pa'o / /
gsum pa ni dgos pa yongs su grub pa'i mtha' bsgom pa'o / /
bstan bcos rnam par bshad pa las /
rnam par rtog pa dang bcas pa'i gzugs brnyan ni 'di lta ste shes bya'i dngos po dang cha mtshungs pa'i ting nge 'dzin gyis btags pa'i spyod yul gang yin pa'o / /
rnam par mi rtog pa'i gzugs brnyan ni 'di lta ste /
shes bya'i dngos po dang cha mtshungs pa'i ting nge 'dzin gyi spyod yul yang dag pa'i yul gang yin pa'o / /
dngos po'i mtha' ni 'di lta ste /
ji snyed yod pa nyid dang /
ji lta ba bzhin du yod pa nyid gang yin pa'o / /
dgos pa yongs su grub pa ni 'di lta ste /
gnas gyur pa dang de nyid la brten pa'i rnam par mi rtog pa'i ye shes gang yin pa'o zhes bshad do / /
bstan bcos ngo bo nyid med pa rnam pa gsum bstan pa las bshad de 'byung ba rnams ni nor ba dag mang ba'i phyir 'dir ma brjod do / /
gong du bstan pa rnams las bstan bcos rnam par bshad pa las bstan pa rnams ni mdo'i tshig dang rjes su mthun gyi /
bstan bcos chos mngon pa sna tshogs kun las btus pa la sogs pa ni ma yin te /
chos mngon pa sna tshogs kun las btus pa la sogs pa las dang po gnyis ni zhi gnas dang lhag mthong gi yul du gtogs so zhes bstan pa'i phyir / /
bstan bcos rnal 'byor spyod pa'i sa de mdo 'di dang tha dad par gyur pa ni bsam gtan la sogs pa yang dgos pa yongs su grub par gtogs so zhes bstan pa'i phyir ro / /
mdo 'di las rnam pa bzhi gsungs pa ni bstan bcos rnam par bshad pa dang /
don mthun pa'i phyir rnam par phye ste ma bshad do / /
rnam pa bzhi po de dag las du zhig ni zhi gnas kyi dmigs pa lags du zhig ni lhag mthong gi dmigs pa lags /
du zhig ni gnyi ga'i dmigs pa lags zhes bya ba ni gsum pa nyid yang dag par zhus pa'o / /
bcom ldan 'das kyis byang chub sems dpa' byams pa la bka' stsal pa /
rigs kyi bu gcig ni zhi gnas kyi dmigs pa'i yul gyi dngos po yin te /
'di lta ste /
rnam par mi rtog pa'i gzugs brnyan no / /
gcig ni lhag mthong gi dmigs pa'i yul gyi dngos po yin te /
'di lta ste /
rnam par rtog pa dang bcas pa'i gzugs brnyan no / /
gnyis ni gnyi ga'i yul gyi dmigs pa'i dngos po yin te 'di lta ste dngos po'i mtha' dang dgos pa yongs su grub pa'o zhes bya ba ni gnyis pa de bzhin gshegs pas lan yang dag par gsungs pa'o / /
yul rnam pa bzhi tha dad pa'i phyir te sngar bshad pa bzhin no / /
rnam pa bzhi las gnyis pa ni yul yang dag pa yin te /
'di ltar zhi gnas la rnam par rtog pa med pa'i phyir ro / /
rnam pa bzhi las dang po ni yongs su brtag par bya ba'i yul yin te /
'di ltar lhag mthong ni rnam par rtog pa dang bcas pa'i phyir ro / /
rnam pa bzhi las phyi ma gnyis ni zhi gnas dang lhag mthong gnyi ga'i yul du yang gtogs te zhi gnas dang lhag mthong ni yul rnam pa gnyis la dmigs pa'i phyir /
yul bzhi po 'di gnas skabs dang sa bye brag yod pa yang so nas bshad pa mi mthun te /
kha cig na re dang po gnyis ni sa'i mdun rol pa'i yul yin te /
bstan pa bzhin du yang dag par sgrub pa ni bdag nyid las gyur pa'i chos dang don lta bu'i gzugs brnyan la dmigs par byed de /
rgyu mtshan gyi rnam pa'i lhag mthong gis yongs su tshol bar byed pas rnam par rtog par byed pa dang bcas pa zhes bya'o / /
ting nge 'dzin gyis ni yongs su tshol ba zhi bar byed pas rnam par rtog pa med pa zhes bya'o / /
gsum pa ni sa bcu po rnams kyi zhi gnas dang lhag mthong gi dmigs pa'i spyod yul yin te /
sa bcu po rnams phyin pa na gdod yul gyi mtha' khong du chud par 'gyur ba'i phyir ro / /
bzhi pa ni sangs rgyas kyi sa kho na la yod de 'di ltar gnas gyur pa brnyes nas rten yongs su grub cing 'byor pa'i dmigs pa yin pa'i phyir ro / /
gal te de lta na ci'i phyir chos mngon pa sna tshogs kun las btus pa las /
rnam par rtog pa med pa'i gzugs brnyan ni 'di lta ste /
rnam par mi rtog pa dang rjes las thob pa'i ye shes kyi yul gang yin pa'o zhes bstan zhe na smras pa /
bstan bcos de ni logs shig tu rigs pa bskyed pas na /
de'i phyir don rnam par gzhag pa ste bstan bcos rnal 'byor spyod pa'i sa la sogs pa dang tha dad pa yin no zhe'o / /
kha cig na re dang po gnyi ga yang sa'i mdun rol pa dang sa bcu po rnams su gtogs pa yin te /
gnas skabs gnyi ga yang gzugs brnyan gyi yul dang bcas pa'i phyir ro zhes zer te /
gzhan ni sngar bshad pa bzhin no / /
kha cig na re snga ma gsum po dag ni sa'i mdun rol pa dang /
sa bcu po'i gnas skabs su gtogs pa yin te /
ji snyed yod pa nyid la sogs pa gnas skabs thams cad du gtogs pa'i phyir ro zhes zer te /
gzhan ni sngar bshad pa bzhin no / /
kha cig na re bzhi char yang gnas skabs thams cad du gtogs pa yin te /
bstan bcos rnal 'byor spyod pa'i sa las ji skad du dgos pa yongs su grub pa bsgom pa ni 'di lta ste /
bsam gtan dang snyoms par 'jug pa'i dngos gzhi la snyoms par zhugs pa'am /
'jig rten pa'i ting nge 'dzin nas 'jig rten las 'das pa'i ting nge 'dzin bsgom pa gang yin pa de ni dgos pa yongs su grub pa bsgom pa zhes bya'o zhes bstan pa lta bu ste /
bstan bcos rnam par bshad pa dang rnal 'byor spyod pa'i sa las sa mang po dang /
nyan thos kyi sa las kyang de skad du bshad do zhe'o / /
kha cig na re gong du bshad pa de dag kun kyang rigs pa dang 'gal ba med de /
mdo 'di nyid las 'og nas bstan pa dag dang sbyar na sa'i mdun rol du ni dang po gnyis kho na'o / /
sa bcu po rnams su snga ma gsum dang ldan no / /
sangs rgyas kyi sa la ni bzhi char tshang bar yod de de'i phyir 'og nas mdo las /
des sngar ni dmigs pa rnam pa gnyis thob pa yin la des da ltar ni lam mthong ba yin pa'i phyir yang dngos po'i mtha'i dmigs pa thob pa yin te zhes bya ba nas bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ro zhes gsungs pa dang /
gzhan yang dgos pa yongs su grub pa'i dmigs pa yang 'thob ste zhes gsungs pa yin te /
zhib tu de nyid las bstan pa bzhin no zhe'o / /
zag pa med pa'i sems kyi gzugs brnyan ston par byed dam mi byed /
gal te ston par mi byed na bstan bcos chos mngon pa sna tshogs kun las btus pa las bstan pa de ji ltar go zhing rnam par bshad par bya /
gal te gzugs brnyan ston par byed pa yin na ni bstan bcos rnam par rig pa tsam du grub pa las /
nam zhig dmigs pa dag la ni / /
shes pas mi dmigs pa de'i tshe / /
zhes bstan pa de ci ltar rung zhe na /
smras pa /
don 'di'i bshad pa ni bstan bcos rnam par rig pa tsam du grub pa las ji skad du bstan pa bzhin te /
de'i phyir de nyid las 'di ni rtog pa'i gnas skabs yin te /
de'i mtshan nyid ji lta bu zhe na tshig le'ur byas pa las /
nam zhig dmigs pa dag la ni / /
shes pas mi dmigs de yi tshe / /
rnam par rig pa tsam la gnas / /
'dzin gnyis mtshan nyid bral phyir ro / /
zhes 'byung ste /
'di nyid kyi 'grel pa las nam zhig byang chub sems dpa' dmigs par bya ba'i yul dag la shes pas mi dmigs pa de'i tshe / /
spros pa rnam pa sna tshogs kyi mtshan ma mi len pa'i phyir ro zhes bya ba nas rgya cher bshad pa'i bar du bstan pa yin no / /
gzhan yang de nyid las kha cig na re shes pa 'di'i cha gnyis ni gnyi ga yang brjod pa med de /
gzung ba dang 'dzin pa'i mtshan ma med pa'i phyir ro zhe'o / /
kha cig na re shes pa 'di'i rgyu mtshan dang lta ba gnyi ga yang de'i mtshan ma dang bcas pa las byung ba de la dmigs pa zhes bya ba'i phyir ro / /
gal te rgyu mtshan med pa yang de la dmigs pa zhes bya na ni /
gzugs la sogs pa'i shes pa yang sgra la sogs pa'i shes pa zhes bya ba nyid du 'gyur ro / /
gal te lta ba'i rnam pa med na ni dmigs par yang mi nus par 'gyur bas /
de bzhin nyid la dmigs pa'i shes pa zhes kyang ji skad du brjod de de bzhin nyid kyi ngo bo nyid ni dmigs par byed pa zhes mi brjod pas /
de'i phyir 'di la nges par lta ba'i rnam pa yod par brjod dgos so zhe'o / /
kha cig na re shes pa 'di la lta ba ni yod la rgyu mtshan ni med pas mtshan ma med pa zhes bshad de mtshan ma len pa dang mi len pa'i phyir ro / /
lta ba'i rnam pa yod kyang rnam par rtog pa med pas 'dzin pa ma yin pa zhes bshad kyi gzung ba gtan med pa ni ma yin no / /
rgyu mtshan gyi rnam pa med kyang 'di la de bzhin nyid kyi mtshan ma dang bcas pa las 'byung ba zhes brjod de /
de bzhin nyid dang ma bral ba'i phyir ro / /
de ji ltar bdag nyid kyi rtog pa'i rnam par lta ba'i rnam pa la dmigs pa'i tshe /
yongs su ma bsgyur bar yang dmigs par byed pa ltar 'di yang de bzhin no / /
yongs su bsgyur nas dmigs par byed na ni mngon sum du rtogs pa ma yin pa nyid du 'gyur te phyis thob pa'i shes pa bzhin du rnam par rtog pa dang bcas par 'gyur bas /
de'i phyir 'di la lta ba yod cing rgyu mtshan med par brjod dgos so zhe'o / /
phyis thob pa'i shes pa rnams la cha gnyis yod dam zhe na /
kha cig na re gnyi ga med do zhes zer te 'dzin pa gnyis dang bral ba'i phyir ro zhe'o / /
kha cig na re shes pa 'di la lta ba yod kyi rgyu mtshan ni med de /
shes pa 'di'i rnam pa la rnam par rtog pa yod par bshad pa'i phyir dang /
'phags pa'i shes rab dag ni yul mngon sum du mthong ba'i phyir ro zhe'o / /
kha cig na re shes pa 'di ni cha gnyi ga dang ldan te /
mdo'i bsam pa la de bzhin nyid kyi mtshan ma 'dra ba zhes bshad de de kho na nyid kyi de bzhin nyid kyi ngo bo nyid mi mthong ba'i phyir ro zhe'o zhes 'byung ste rgya cher de nyid las bshad pa bzhin no / /
de ltar rnam pa sna tshogs su bshad pa yod kyang /
slob dpon chos skyong gi gzhung dang sbyar na /
rnam par mi rtog pa'i ye shes ni lta ba dang ldan la rgyu mtshan ni med do / /
phyis thob pa'i shes pa rnams ni lta ba dang rgyu mtshan gnyi ga dang ldan par bshad do / /
gal te de ltar na bstan bcos chos mngon pa sna tshogs kun las btus pa bstan pa de ji ltar khong du chud cing rnam par bshad par bya ste /
de las rnam par rtog pa med pa'i gzugs brnyan ni 'di lta ste /
de kho na nyid yid la byed pa zhi gnas dang lhag mthong gi dmigs pa'i spyod yul gang yin pa'o / /
de kho na nyid yid la byed pa ni gcig tu 'jig rten las 'das pa dang phyis thob pa'i yid la byed pa'o zhes bshad pas so zhe na /
smras pa slob dpon thogs med kyis ni de kho na nyid yid la byed pa zhes bshad kyi /
'jig rten las 'das pa'i shes pa zhes ma bstan pas de'i phyir 'jig rten las 'das pa zhes bya ba la sogs pa'i tshigs ni /
slob dpon rtogs pa'i seng ge'i dgongs pa yin gyi thogs med kyis bstan pa ma yin pa'i phyir phan tshun 'gal ba med do // //
bam po sum cu drug pa /
bcom ldan 'das la byang chub sems dpa' byams pas yang 'di skad ces gsol to / /
bcom ldan 'das ji ltar na byang chub sems dpa' zhi gnas dang lhag mthong gi dmigs pa'i dngos po bzhi po de dag la brten nas zhi gnas yongs su tshol bar bgyid pa dang lhag mthong la mkhas pa lags zhes bya ba 'di man chad ni gsum pa zhi gnas dang lhag mthong yongs su tshol ba rnam par 'byed pa'i sgo zhes bya ba ston to / /
'di yang rnam pa gnyis su dbye ste /
zhu ba gsol ba dang lan du gsungs pa ste 'di ni zhu ba gsol ba'o / /
zhu ba gsol ba yang dgongs pa rnam pa gnyis te dang po ni ji ltar na byang chub sems dpa' zhi gnas dang lhag mthong gi dmigs pa rnam pa bzhi po dag la brten nas zhi gnas yongs su tshol ba zhus pa'o / /
gnyis pa ji ltar na lhag mthong la mkhas par 'gyur ba zhu ba'o / /
de la yongs su tshol ba dang mkhas pa zhes bya ba yang bshad pa gsum yod de / /
kha cig na re yongs su tshol ba dang /
mkhas pa zhes bya ba gnyi ga yang bsgom pa'i don yin te /
zhi gnas dang lhag mthong rnam par dbye ba'i phyir yongs su tshol ba dang mkhas pa zhes bya ba gsungs pa yin no zhe'o / /
kha cig na re yongs su tshol ba dang /
mkhas pa ni zhi gnas dang lhag mthong gnyi gar gtogs pa yin te /
de'i phyir 'phags pa dgongs pa zab mo rnam par dgrol ba'i mdo las /
zhi gnas dang lhag mthong la mkhas pa zhes gsungs pa yin no zhe'o / /
kha cig na re yongs su tshol ba ni bsgom pa'i don yin te zhi gnas bsgom par rtsol ba'i phyir /
zhi gnas kho na yin gyi lhag mthong ni ma yin no / /
mkhas pa ni lhag mthong la mkhas pa yin te don legs par khong du chud par byed pa'i phyir lhag mthong ni yin gyi zhi gnas ni ma yin te de'i phyir mdo nyid las zhi gnas yongs su tshol bar bgyid pa dang /
lhag mthong la mkhas pa zhes gsungs pa yin no zhe'o / /
bcom ldan 'das kyis byang chub sems dpa' byams pa la bka' stsal pa /
rigs kyi bu ji ltar ngas byang chub sems dpa' rnams la chos gdags pa rnam par gzhag pa bstan pa 'di lta ste /
mdo'i sde dang dbyangs kyis bsnyad pa'i sde dang lung bstan pa'i sde dang tshigs su bcad pa'i sde dang /
ched du brjod pa'i sde dang /
gleng gzhi'i sde dang /
rtogs pa brjod pa'i sde dang /
de lta bu byung ba'i sde dang /
skyes pa rabs kyi sde dang /
shin tu rgyas pa'i sde dang /
rmad du byung ba'i chos kyi sde dang /
gtan la phab par bstan pa'i sde dang zhes bya ba la sogs pas ni gnyis pa de bzhin gshegs pas lan du gsungs pa yang dag par ston to / /
'di yang rnam pa gnyis te bsgom pa'i gnas gsung rab bstan pa dang bstan pa bzhin du yang dag par bsgom pa rab tu bstan pa ste /
'di ni dang po'o / /
bcom ldan 'das kyis byams pa la bka' stsal pa /
ngas byang chub sems dpa' rnams la chos gdags pa rnam par gzhag pa bstan pa gsung rab yan lag bcu gnyis po 'di lta ste /
mdo'i sde nas gtan la phab par bstan pa'i sde zhes bya ba'i bar du gsungs pa gang yin pa'o / /
de la gsung rab yan lag bcu gnyis po de yang bstan pa rnams las rgya cher ston par mdzad de /
bstan bcos chos mngon pa kun las btus pa las mdo'i sde ni 'di lta ste gang bsdu ba'i tshul gyis rkyang par gsungs pa'o / /
dbyangs kyis bsnyad pa'i sde ni mdo sde rnams las dbus dang tha mar tshigs su bcad de dbyangs kyis bsnyad pa'o / /
gzhan yang drang ba'i don gyi mdo sde rtogs par byed pa'i phyir dbyangs kyis bsnyad pa'o zhes bya'o / /
lung du bstan pa'i sde ni 'di lta ste /
gang las 'phags pa nyan thos shi ba'i dus byas pa'i yon tan dang skyon dang skye ba'i gnas kyi bye brag lung ston pa gang yin pa'o / /
gzhan yang nges pa'i don gyi mdo sde la lung bstan pa'i sde zhes bya ste /
dgongs pa zab mo lung ston cing rab tu phye ba'i phyir ro / /
tshigs su bcad pa'i sde ni 'di lta ste /
mdo sde rnams las tshigs su sbyar nas /
rtsa ba gnyis pa dang rtsa ba gsum pa dang rtsa ba bzhi pa dang rtsa ba lnga pa dang rtsa ba drug pa gsungs pa gang yin pa'o / /
ched du brjod pa'i sde ni 'di lta ste /
de bzhin gshegs pa nyid thugs rangs nas brjod pa gang yin pa'o / /
gleng gzhi'i sde ni 'di lta ste /
zhus pa'i rgyus gsungs pa dang /
gzhan yang byung ba dang bcas pa'i bslab pa bca' ba gang yin pa de la yang gleng gzhi zhes bya'o / /
rtogs pa brjod pa'i sde ni 'di lta ste /
dpe dang bcas par gsungs pa gang yin pa'o / /
de lta bu byung ba'i sde ni 'di lta ste /
'phags pa rnams kyi sngon gyi sbyor ba dang ldan pa brjod pa gang yin pa'o / /
skyes pa rabs kyi sde ni 'di lta ste /
gang byang chub sems dpa'i spyod pa dang ldan pa brjod pa gang yin pa'o / /
shin tu rgyas pa'i sde ni 'di lta ste /
byang chub sems dpa'i sde snod dang ldan pa'o / /
shin tu rgyas pa'i ji lta ba de bzhin du rgya cher rnam par 'thag pa dang mtshungs pa med pa yang de bzhin no / /
ci'i phyir shin tu rgyas pa zhes bya zhe na /
sems can thams cad la phan pa dang bde ba'i gnas su gyur pa'i phyir dang /
yangs pa dang /
rgya che ba dang /
zab pa'i chos rnam par bstan pa'i phyir ro / /
ci'i phyir rnam par 'thag pa zhes bya zhe na /
sgrib pa thams cad rnam par 'thag pa'i phyir ro / /
ci'i phyir mtshungs pa med pa zhe na /
mtshungs pa'i zla med pa'i phyir ro / /
rmad du byung ba'i chos kyi sde ni 'di lta ste /
gang las nyan thos dang byang chub sems dpa' dang de bzhin gshegs pa la sogs pa'i ngo mtshar rmad du byung ba'i chos bstan pa'o / /
gtan la phab par bstan pa'i sde ni 'di lta ste /
gong du chos kyi mtshan nyid phyin ci ma log par bstan pa'o zhes bshad de /
chos kyi mtshan nyid mkhyud pa rnams ston pas so / /
dgongs pa zab mo rnam par dgrol ba'i mdo las ni bcu gnyis po 'di dag rgya gar skad du ma bsgyur bar so nas 'byung ste /
rgya cher bshad pa ni mtshan nyid bstan pa dag las 'byung ba bzhin du rig par bya'o / /
byang chub sems dpa' de dag legs par thos legs par bzung kha ton byang bar byas yid kyis legs par brtags mthong bas shin tu rtogs par byas nas zhes bya ba la sogs pa ni gnyis pa bstan pa bzhin du yang dag par bsgom pa rab tu bstan pa zhes bya ba ston to / /
'di yang rnam pa gnyis su dbye ste zhi gnas dang lhag mthong gi sbyor ba yang dag par bstan pa dang gzhan yang yid la byed pa'i sems gang gis zhes bya ba man chad kyis zhi gnas dang lhag mthong gi sgo rnam pa gnyis yang dag par bshad pa'o / /
dbang po yang rnam pa gnyis te thos pa'i shes rab bstan pa dang /
bsams pa'i shes rab bstan pa ste /
'di ni dang po'o / /
thos pa'i shes rab de yang mtshan nyid rnam pa lnga ste /
legs par thos pa dang /
legs par bzung ba dang /
kha ton du byang bar byas pa dang /
yid kyis legs par brtags pa dang /
mthong bas shin tu rtogs par byas pa'o / /
'di ltar byang chub sems dpa' rnams bstan pa'i chos de dag la sems rtse gcig tu nyan par byed pa dang /
legs par bzung ba dang /
kha ton du byang bar byed pa dang /
yid kyis legs par sems pa dang /
shes rab kyis shin tu rtogs par byed pas so / /
bstan bcos rnal 'byor spyod pa'i sa las ni mtshan nyid rnam pa bzhis thos pa'i shes rab ston te mdo 'di las gsungs pa'i dang po thos pa'i mtshan nyid ma gtogs pa gzhan rnams kyis so / /
gzhan yang rnal 'byor spyod pa'i sa las thos pa las byung ba'i sa'i nang nas ni mtshan nyid rnam pa drug gis ston te yang blo zhes bya bas bsnan na'o / /
mtshan nyid phyi ma lnga ni ming cung zad tha dad kyang don ni mdo 'di las gsungs pa dang mthun te /
de'i phyir bstan bcos de nyid las thos pa las byung ba'i sa gang zhe na /
'di lta ste rig pa'i gnas lnga gang yin pa de dag ming dang tshig dang yi ge tshad med pa'i bye brag las blo sngon du btang ste /
nyan pa dang /
'dzin pa dang /
'chang ba dang /
kha ton byed pa dang /
rjes su dran pa dang /
phyin ci ma log par shes pa'o zhes 'byung bas go rims bzhin du mdo 'di las rnam pa lnga gsungs pa dang sbyar te /
de la nyan pa zhes bya ba ni legs par thos pa zhes gsungs pa nyid do / /
'dzin pa dang /
'chang ba zhes bya ba ni legs par bzung ba zhes gsungs pa nyid do / /
kha ton shin tu byang bar byas pa zhes bya ba ni kha ton byang bar byas pa zhes gsungs pa nyid do / /
rjes su dran pa ni yid kyis legs par brtags pa zhes gsungs pa nyid do / /
phyin ci ma log par shes pa zhes bya ba ni mthong bas shin tu rtogs pa zhes gsungs pa nyid do / /
ji ltar legs par bsams pa'i chos de dag gcig tu dben par 'dug ste yid la byed pa zhes bya ba ni gnyis pa bsams pa'i shes rab bstan pa ste /
bsams pa'i shes rab de ni thos pa'i shes rab kyis bsams pa'i chos de dag gcig tu dben par 'dug ste /
chos dang don thos pa'i gzugs brnyan rnam pa gnyis yid la byed cing sems pa yin te /
de'i phyir bstan bcos rnal 'byor spyod pa'i sa las bsams pa las byung ba'i sa gang zhe na 'di lta ste ji ltar kha cig gcig pu dben pa na 'dug cing /
ji ltar thos pa dang ji ltar kun chub par byas pa'i chos rnams kyi rigs pa so sor brtags nas sems par byed pa'o zhes bstan pa yin no / /
gzhan yang rnal 'byor spyod pa'i sa las dben pa la mos pa gang yin pa des ni nang gi sems bde bar gnas pa yang dag pa'i zhi gnas dang rab tu 'dren par 'gyur ro / /
yang dag pa'i zhi gnas la sems bde bar gnas pa gang yin pa des ni lhag mthong rab tu 'dren par 'gyur ro zhes bshad do / /
gzhan yang yid la byed pa'i sems nang du rgyun chags su byed pa'i yid la byed pas sems par byed do / /
de ltar zhugs shing lan mang du gnas pa'i phyir lus shin tu sbyangs pa dang sems shin tu sbyangs pa 'byung ba gang yin pa de ni zhi gnas zhes bya'o zhes bya ba la sogs pas ni gnyis pa zhi gnas dang lhag mthong gi sgo rnam pa gnyis yang dag par bshad pa'o / /
'di yang rnam pa gnyis te zhi gnas bstan pa dang /
lhag mthong gi sgo rnam par phye ste bstan pa'o / /
dang po yang rnam pa gnyis te zhi gnas kyi sgo yang dag par bstan pa dang /
mjug bsdu zhing zhus pa snga ma'i lan bstan pa'o / /
sgo dang po 'di la yang bshad pa rnam pa gnyis yod de /
kha cig na re mdo'i tshig 'di yang rnam pa bzhir dbye ste /
dmigs par bya ba'i yul dang dmigs par byed pa'i zhi gnas dang gnas skabs dang ming bstan pa'o / /
de la gzhan yang yid la byed pa'i sems gang gis zhes bya bas ni dmigs par bya ba'i yul bstan te mdo'i tshig 'di bshad pa yang rnam pa gnyis yod pas /
kha cig na re chos dang don gyi yul de dag la yang dag par sems shing thos pa dang /
bsams pa'i shes rab rnam pa gnyis dang rjes su mthun pa'i sems dmigs pa'i yul du gyur pa'o zhe'o / /
kha cig na re shes rab rnam pa gnyis dang rjes su mthun pa'i sems dmigs pa'i yul du gyur pa'o zhes zer te /
de ni don du na zhi gnas kyi sgos sems rab tu zhi bar byed cing /
dmigs pa gcig la gnas par byed pas de'i phyir dmigs pa'i sems la yul zhes bshad la lhag mthong gis ni sems kyis shes bya'i don rab tu rnam par 'byed pa'i phyir /
thos pa dang bsams pa'i shes rab rnam pa gnyis kyis yongs su bsgyur ba'i rgyu mtshan gyi rnam pa la dmigs pa'i yul zhes bstan pa yin no zhes ston to / /
sems nang du rgyun chags su byed pa'i yid la byed pas sems par byed do zhes bya bas ni dmigs par byed pas zhi gnas bstan te /
de la sems nang du zhes bya ba ni dmigs pa'i sems bsdus nas ting nge 'dzin la gnas par byed pas sems nang du zhes bstan te de'i phyir bstan bcos rnal 'byor spyod pa'i sa las nang gi dmigs pa la sems nye bar gtod pa ni phyi rol du rnam par mi g.yeng ba nyid kyi phyir ro zhes 'byung ste /
'dis ni sems nang du rgyun chags su byed pa'i yid la byed pas sems par byed pa thos pa dang /
bsams pa dang rjes su mthun pa'i sems bstan to / /
de ltar zhugs shing lan mang du gnas pa'i phyir lus shin tu sbyangs pa dang sems shin tu sbyangs pa 'byung ba zhes bya ba ni gnas skabs te /
'di ltar zhi gnas ni nang du gnas pa la sogs pa yang dag pa'i spyod pa rnam pa dgu dang ldan pa'i phyir lus shin tu sbyangs pa dang sems shin tu sbyangs pa ni 'byung bar byed pas so / /
de la lus shin tu sbyangs pa ni 'byung ba chen po bzhis rgyur byas pa'i shin tu sbyangs pa'i reg bya gang yin pa'o / /
sems shin tu sbyangs pa ni bcu gcig dge ba las shin tu sbyangs pa'i grangs su gtogs pa'o / /
bstan bcos theg pa chen po bsdus pa'i 'grel pa ngo bo nyid med kyis byas pa las lus yang zhing zo mdog bde ba'i ngo bo nyid gang yin pa de ni shin tu sbyangs pa'i mtshan nyid do zhes bshad de /
'di ltar lus dang sems shin tu sbyangs pa'i gnas skabs la zhi gnas rnam par gzhag pa'i phyir ro / /
bstan bcos rnal 'byor spyod pa'i sa las de la sems bde bar gnas pa rnam pa dgu po gang yin pa de ni zhi gnas kyi phyogs yin no zhes bshad de /
sems gnas pa rnam pa dgu ni bstan bcos mngon pa kun las btus pa las /
rnam pa dgu'i ming smos par zad kyi rnam par bshad pa ni med do / /
chos mngon pa sna tshogs kun las btus pa las ni go rims bzhin du ming smos nas rnam par bshad de /
de'i phyir bstan bcos de nyid las zhi gnas ni 'di lta ste /
sems nang kho nar 'jog pa dang /
rgyun du 'jog pa dang /
brlan te 'jog pa dang /
nye bar 'jog pa dang /
'dul bar byed pa dang /
zhi bar byed pa dang /
rnam par zhi bar byed pa dang /
rtse gcig tu zhi bar byed pa dang /
mnyam par 'jog pa ste /
rnam pa dgu po 'di dag gis sems bde bar gnas par byed pas zhi gnas zhes bya'o / /
de la sems nang kho nar 'jog pa ni phyi rol gyi dmigs pa rnams las phyir brlan nas nang du mi g.yeng bar dang po nyid du sems nye bar 'dogs pa'i phyir ro / /
rgyun du 'jog pa ni de ltar sems g.yo ba rags pa thog ma nyid du nye bar btags pas dmigs pa de nyid la rgyun gyi tshul dang /
phra bar byed pas mngon par sdud pa'i phyir ro / /
brlan te 'jog pa ni gal te brjod nas phyi rol du g.yengs par gyur na yang phyir brlan par byed pa'i phyir ro / /
nye bar 'jog pa ni dang po nyid nas sems phyi rol du mi 'phro bar bya ba'i phyir dran pa nye bar gnas pa'i phyir ro / /
'dul bar byed pa ni dang po nyid nas rnam par g.yeng ba'i rgyu gzugs la sogs pa'i chos la nyes dmigs kyi 'du shes bskyed nas dbang du byed pa'i phyir dang /
sems rab tu btul nas 'phror mi ster ba'i phyir ro / /
zhi bar byed pa ni sems 'khrug par byed pa /
nyes par rnam par rtog pa nye ba'i nyon mongs pa rnams la nyes dmigs su lta bas sems btul nas 'phror mi ster ba'i phyir ro / /
rnam par zhi bar byed pa ni gal te brjed nas rnam par rtog pa la sogs pa glo bur du mngon du byung na yang dang du mi len cing yang 'byung bar mi byed pa'i phyir ro / /
rtse gcig tu byed pa ni brtson 'grus kyi sbyor bas skabs med cing /
bar chad med par ting nge 'dzin mchog la bde bar gnas pa'i phyir ro / /
mnyam par 'jog pa ni shin tu goms par byas pa'i phyir /
mngon par 'du bya ba med par ting nge 'dzin gyi sems kyi rgyun g.yeng ba med par 'byung ba'i phyir ro zhes 'byung ste /
rgya cher rnam par 'byed pa ni bstan bcos rnal 'byor spyod pa'i sa dang /
mdo sde'i rgyan las bstan pa bzhin du rig par bya'o / /
de ni zhi gnas zhes bya ste zhes bya ba ni ming bstan pa'o / /
kho na re mdo'i tshig 'di nyid las rnam pa gnyis su dbye ste /
dang po gzhan yang yid la byed pa'i sems gang gis zhes bya bas ni zhi gnas kyi thabs bstan to / /
gnyis pa ni de ltar zhugs shing zhes bya ba la sogs pas ni zhi gnas nyid yang dag par bshad pa ste /
'dis ni bsams pa'i shes rab chen po'i rnam pa des yang thos pa dang /
bsams pa'i shes rab dman pa'i rnam pa gnyis la dmigs par byed pas nang gi sems rgyun chags su gyur pa dmigs pa med par bstan to zhes zer te /
zhi gnas kyi mtshan nyid yang dag par bshad par ni don gong du bstan pa yin no / /
de ltar na byang chub sems dpa' zhi gnas yongs su tshol bar byed pa yin no zhes bya ba ni gnyis pa mjug bsdu zhing zhus pa snga ma'i lan bstan pa'o / /
de lus dang sems shin tu sbyangs pa thob pas gnas byas pa'i phyir ji ltar legs par bsams pa'i chos de dag nyid nang du ting nge 'dzin gyi spyod yul gzugs brnyan du so sor rtog par byed mos par byed /
sems kyi mtshan ma yongs su spong bar byed de zhes bya ba 'di man chad ni gnyis pa lhag mthong gi sgo rnam par phye ste bstan pa'o / /
'di yang rnam pa gnyis su dbye ste /
lhag mthong gi sgo yang dag par bstan pa dang /
mjug bsdu zhing zhus pa snga ma'i lan bstan pa'o / /
sgo dang po la yang bshad pa rnam pa gnyis yod de /
kha cig na re ting nge 'dzin gyi gnas skabs la brten nas mdo'i tshig 'di bshad pa rnam pa gnyis su 'gyur ro zhes zer bas rnam pa gnyis su dbye ste /
dmigs par bya ba ma yin pa rab tu dbye ba dang yul la brten nas lhag mthong skye bar bstan pa ste 'di ni dang po'o / /
mdo'i tshig 'di yang rnam pa gnyis su dbye ste /
dang po de lus dang sems shin tu sbyangs pa thob pas zhes bya ba la sogs pas ni lhag mthong gi gnas bstan te /
'di ltar sngar shin tu sbyangs pa thob nas gnas byas pa'i phyir lhag mthong skyes par gyur pa'o / /
gnyis pa ji ltar legs par bsams pa zhes bya ba la sogs pas ni dmigs par byas pa ma yin par rab tu dbye ba ste 'di ltar sngar bstan pa'i thos pa dang bsams pa'i dmigs pa yid la byed pa'i chos de dag la nang gi ting nge 'dzin cha mtshungs pa'i gzugs brnyan snang bar byed pa bskyed nas /
gzugs brnyan de nyid la mos pas yid la byed pa dang /
so sor rtog par byed pa bskyed pa ni lhag mthong dang zhi gnas kyi dmigs pa sems kyi mtshan ma 'byung ba'i phyir ro / /
de la sems kyi mtshan ma zhes bya ba ni sems nyid mtshan ma yin pas de'i phyir sems kyi mtshan ma zhes bya'o / /
de ltar ting nge 'dzin gyi gzugs brnyan zhes bya ba'i don de dag la yang dag par rnam par 'byed pa dang /
rab tu rnam par 'byed pa dang /
yongs su rtog pa dang /
yongs su dpyod pa dang /
bzod pa dang /
'dod pa dang /
shes rab dang /
lta ba dang /
rtog pa gang yin pa de ni lhag mthong zhes bya ste zhes bya ba ni gnyis pa yul la brten nas lhag mthong skye bar bstan pa'o / /
mdo'i tshig 'di yang rnam pa bzhir phye nas bshad par bya ste /
dang po de ltar ting nge 'dzin gyi gzugs brnyan zhes bya ba la sogs pas ni yongs su brtag par bya ba'i yul bstan te /
sngar gong du bstan pa'i nang gi ting nge 'dzin gyi spyod yul gyi gzugs brnyan nyid ces bya ba'i don yin pas yongs su brtag pa'i yul zhes bya'o / /
gnyis pa yang dag par rnam par 'byed pa zhes bya ba la sogs pas ni rnal 'byor gyi mtshan nyid bstan te /
'di ni shes rab kyi mtshan nyid rnam pa bzhi'o / /
mtshan nyid rnam pa bzhi po de dag kyang bstan bcos chos mngon pa sna tshogs kun las btus pa las bstan pa bzhin du rig par bya ste /
de'i phyir bstan bcos de nyid las chos rnams rnam par 'byed pa zhes bya ba ni ci snyed yod pa nyid kyi phyir ro / /
rab tu rnam par 'byed pa ni ji lta ba bzhin du yod pa nyid kyi phyir ro / /
yongs su rtog pa ni rnam par rtog pa dang bcas pa'i yid la byed pa shes rab dang bcas pas chos rnams kyi mtshan nyid rnam par 'jog pa'i phyir ro / /
yongs su dpyod pa ni yongs su tshol ba dang ldan pa'i phyir ro zhes 'byung ba yin no / /
bstan bcos rnal 'byor spyod pa'i sa las kyang phal cher 'di dang mthun par 'byung ste /
de'i phyir de nyid las de la lhag mthong rnam pa bzhi gang zhe na /
'di lta ste dge slong gis nang gi sems kyi zhi gnas la brten nas chos rnam par 'byed par byed pa dang /
rab tu rnam par 'byed pa dang yongs su rtog par byed pa dang /
yongs su dpyod par byed pa gang yin pa de ni lhag mthong rnam pa bzhi zhes bya'o / /
de la ji ltar rnam par 'byed ce na /
'di lta ste spyod pa rnam par sbyong ba'i dmigs pa dang mkhas pa'i dmigs pa dang nyon mongs pa rnam par sbyong ba'i dmigs pa dag la ji snyed yod pa nyid kyis rnam par 'byed do / /
ji ltar rab tu rnam par 'byed ce na /
'di lta ste /
dmigs par bya ba'i spyod yul de dag nyid la ji lta ba bzhin du yod pa nyid kyis rab tu rnam par 'byed par byed do / /
ji ltar yongs su rtog par byed ce na /
'di lta ste /
dmigs pa de dag la shes rab dang ldan pa'i yid la byed pa rnam par rtog pa dang bcas pas de'i mtshan ma yongs su bzung nas yongs su rtog par byed do / /
ji ltar yongs su dpyod par byed ce na /
'di lta ste /
dmigs par bya ba'i spyod yul de dag la yang dag par rtog par byed pa'i tshe /
yongs su dpyod par byed do zhes 'byung ste /
bstan bcos rnam par bshad pa las kyang bzhi po 'di dag la go rims bzhin du lhag mthong rnam pa bzhi zhes bshad do / /
gsum pa bzod pa zhes bya ba la sogs pas ni lhag mthong gi ming gi rnam grangs bstan pa yin te /
de yang rnam pa lnga'o / /
de la bzod pa ni 'di lta ste /
khong du chud par bzod pa'o / /
'dod pa ni 'di lta ste /
mos par gyur pa'o / /
shes rab ni rnam par 'byed pa'o / /
lta ba ni yongs su tshol ba'o / /
rtog pa ni 'di lta ste /
so sor rtog pa'o / /
rnam pa lnga po 'di dag kyang don ni gcig la ming ni tha dad par gyur pa yin te /
de'i phyir bstan bcos rnal 'byor spyod pa'i sa las shes rab dang ye shes dang mthong ba dang rig pa dang blo dang rtog pa la sogs pa ni ming gi bye brag yin te /
chos mtshan nyid dang sems las byung ba'i chos rab tu rnam par 'byed pa'i ngo bo nyid do zhes bshad de bstan bcos rnam par bshad pa las kyang de skad du ston to / /
gzhi de ni lhag mthong zhes bya ste zhes bya ba ni mjug bsdu ba'o / /
kha cig na re rtsa ba dang gzugs brnyan la brten nas mdo'i tshig 'di bstan pa yin te /
de la ji ltar [(]lags [,]legs [)]par bsams pa zhes bya ba la sogs pas ni rtsa ba nyid kyi chos rab tu ston te /
nang du ting nge 'dzin zhes bya ba la sogs pas ni rtsa ba la brten nas gzugs brnyan 'byung ba bstan te /
gzugs brnyan la brten nas so sor rtog par byed pas so / /
de ltar ting nge 'dzin gyi zhes bya ba la sogs pas ni lhag mthong gi gzugs brnyan gyi dbang gis zhes bya ba'i don rtsa ba las 'byung ba'i yul khong du chud par bstan te /
de'i phyir bstan bcos rnal 'byor spyod pa'i sa las /
rnal 'byor pa des gzugs brnyan brtag pa'i phyir yongs su shes par bya ba'i dngos po rang bzhin de la yang dag par rtog pa na yon tan dang skyon nges par rtog par byed pa gang yin pa zhes 'byung ste /
mdo'i tshig gzhan bshad pa'i don ni sngar bstan pa bzhin no zhe'o / /
kha cig na re ting nge 'dzin dang rnam par g.yeng ba las brtsams nas /
mdo'i tshig 'di bstan pa yin pas rnam pa gnyis su dbye ste /
lhag mthong gi sbyor ba bstan pa dang /
de ltar zhes bya ba man chad kyis rtsa ba'i lhag mthong yang dag par bstan pa'o / /
dang po yang rnam pa gnyis te /
lhag mthong gi gnas bstan pa dang /
ji ltar zhes bya ba man chad kyis sbyor ba yang dag par bstan pa'o / /
'di ltar lus dang sems shin tu sbyangs pa thob pas gnas byas pa'i phyir dang /
ting nge 'dzin la brten nas lhag mthong skye ba yang gdon mi za bar thos pa dang bsams pa'i sems rnam par g.yeng bas sbyor bar byed pa'i phyir /
'dis ni thos pa dang bsams pa'i sbyor ba nyid yang dag par bstan pa ste /
de ci'i phyir zhe na /
zhi gnas dang lhag mthong gnyis kyi rnam pa'i mtshan nyid tha dad pa'i phyir ting nge 'dzin thob par gyur kyang yang thos pa dang /
bsams pa'i sems rnam par g.yeng ba 'byung bas so / /
nang du ting nge 'dzin zhes bya ba ni sems bsdus nas rnam par mi g.yeng bas nang zhes bya ba'i yang dag pa'i ting nge 'dzin la gnas pa la bya ba ni ma yin pas de'i phyir nang zhes bya ba gsungs te /
gzhan ni sngar bshad pa bzhin no zhe'o / /
sbyor ba dang rtsa ba'i gnas skabs de la yang bshad pa rnam pa gnyis yod de /
dang po ni gzugs brnyan kho na las brtsams nas so / /
gnyis pa ni rtsa ba dang gzugs brnyan gnyi ga la brten nas te don ni sngar bshad pa bzhin no / /
de ltar byang chub sems dpa' lhag mthong la mkhas pa yin no zhes bya ba ni gnyis pa mjug bsdu zhing zhus pa snga ma'i lan du gsungs pa nyid do / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das gal te byang chub sems dpa' rnams dmigs pa'i sems yul du gyur pa na nang du yid la bgyid pa'i sems ji srid du lus dang sems shin tu sbyangs pa ma thob pa de'i bar du yid la bgyid pa de la ming ci zhes bgyi lags zhes bya ba 'di man chad ni bzhi pa zhi gnas dang lhag mthong dang rjes su 'jug pa'i yid la byed pa bstan pa'i sgo zhes bya ba ston to / /
'di yang rnam pa gnyis su dbye ste /
zhi gnas dang rjes su mthun pa'i yid la byed pa bstan pa dang lhag mthong dang rjes su mthun pa'i yid la byed pa bstan pa'o / /
dang po yang rnam pa gnyis te zhu ba gsol ba dang lan du gsungs pa'o / /
'di ni dang po zhu ba gsol ba ste /
gong du bstan pa ltar dmigs pa'i sems kyis nang gi sems rgyun chags su yid la byed pa na yid la byed pa des ji srid du shin tu sbyangs pa ma thob pa de srid du de'i ming ci zhes bya zhes bya ba'i tha tshig go / /
bcom ldan 'das kyis byang chub sems dpa' byams pa la bka' stsal pa /
rigs kyi bu zhi gnas kyi yid la byed pa ni ma yin te /
zhi gnas kyi rjes su mthun pa'i mos pa dang mtshungs par ldan pa'i yid la byed pa yin par brjod par bya'o zhes bya ba ni gnyis pa bcom ldan 'das kyis lan yang dag par gsungs pa ste /
zhi gnas dang rjes su mthun pa'i yid la byed pa yin gyi /
yang dag pa'i zhi gnas ni ma yin te /
shin tu sbyangs pa med pa'i phyir ro zhes bya ba'i tha tshig go / /
bcom ldan 'das gal te byang chub sems dpa' rnams ji srid du lus dang sems shin tu sbyangs pa ma thob pa de'i bar du ji ltar legs par bsams pa'i chos rnams nang du ting nge 'dzin gyi spyod yul gzugs brnyan du yid la bgyid na yid la bgyid pa de la ming ci zhes bgyi lags zhes bya ba la sogs pas ni gnyis pa lhag mthong dang rjes su mthun pa'i yid la byed pa bstan to / /
'di yang rnam pa gnyis su dbye ste /
zhu ba gsol pa dang lan du gsungs pa'o / /
'di ni dang po zhu ba gsol ba ste /
sngar bstan pa ji ltar legs par bsams pa'i chos rnams nang du ting nge 'dzin gyi spyod yul gzugs brnyan du so sor rtog pa'i mos pas sems kyi mtshan ma yongs su spangs pa yid la byed pa de dag ji srid du shin tu sbyangs pa ma thob pa de'i bar du ming ci zhes bya ba'i tha tshig go / /
rigs kyi bu lhag mthong gi yid la byed pa ni ma yin te /
lhag mthong gi rjes su mthun pa'i mos pa dang mtshungs par ldan pa'i yid la byed pa yin par brjod par bya'o zhes bya ba ni gnyis pa de bzhin gshegs pas lan du yang dag par gsungs pa ste /
lhag mthong gi rjes su mthun pa'i yid la byed pa yin gyi yang dag pa'i lhag mthong ni ma yin te /
shin tu sbyangs pa med pa'i phyir ro / /
mdo'i tshig 'di dang sbyar na zhi gnas dang lhag mthong ni ting nge 'dzin gyi gnas skabs la yod pa kho na nyid du rig par bya'o / /
gzhan yang mdo'i tshig 'dis ni gang du nang gi sems rgyun chags su yid la byed pa zhes bya ba la sogs pa nyid la de'i sbyor ba yin no zhes bstan pa yang yang dag pa'i don nyid du gyur pa yin no / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das zhi gnas kyi lam dang lhag mthong gi lam tha dad ces bgyi'am tha dad pa ma lags zhes bgyi zhes bya ba 'di man chad ni lnga pa zhi gnas dang lhag mthong gi lam gnyis gcig pa dang tha dad pa rnam par 'byed pa'i sgo zhes bya ba ston to / /
'di yang rnam pa gnyis su dbye ste /
zhu ba gsol ba dang lan du gsungs pa'o / /
'di ni dang po zhu ba gsol ba ste zhi gnas dang lhag mthong rnam pa gnyis ni rnal 'byor pa rnams kyis bgrod par bya ba'i gnas dang 'phags pa rnams kyi lam gyi chos rab tu 'dren pa'i phyir lam zhes bya ste /
lam gnyis po de dag gcig pa zhig lags sam tha dad pa zhig lags zhes bya ba'i tha tshig go / /
bcom ldan 'das kyis byang chub sems dpa' byams pa la bka' stsal pa /
rigs kyi bu tha dad pa yang ma yin tha dad pa ma yin pa yang ma yin zhes brjod par bya'o zhes bya ba la sogs pas ni gnyis pa de bzhin gshegs pas lan yang dag par gsungs pa bstan to / /
'di yang rnam pa gnyis su dbye ste /
zhus pa bzhin du mdor bstan pa dang /
dris pa dang lan dag gis rnam par phye nas bshad pa ste 'di ni dang po'o / /
ci'i phyir tha dad pa ma yin zhe na lhag mthong gi dmigs pa'i sems la dmigs pa'i phyir ro / /
ci'i phyir tha dad pa ma yin pa yang ma yin zhe na /
rnam par rtog pa'i gzugs brnyan dmigs par bya ba ma yin pa'i phyir ro zhes bya ba ni gnyis pa dris pa dang lan dag gis rnam par phye nas bshad pa'o / /
mdo'i tshig 'di la yang bshad pa rnam pa gnyis yod de /
kha cig na re tha dad pa ma yin pa zhes bya ba'i gzugs gnyis la brtan nas bstan pa yin te /
de la re zhig dper na zhi gnas dang lhag mthong gnyi ga cig car 'jug pa'i tshe thos pa dang bsams pa'i dmigs pa'i rgyu mtshan gyi rnam pa'i yul la mtshungs par dmigs shing lta ba'i rnam pa'i sems la gzugs kyi yul nyid du dmigs par byed de /
gzugs nyid du mtshungs pa'i phyir tha dad pa ma yin zhes bya'o / /
tha dad pa ma yin pa yang ma yin zhes bya ba ni gzugs brnyan las brtsams nas gsungs pa yin te /
'di ltar zhi gnas dang lhag mthong de dag dmigs par mtshungs par gyur pa na gzugs brnyan sprul pa gang yin pa de dag so so nas mi 'dra ste /
rnam par rtog pa dang bcas pa dang rnam par rtog pa med pa'i gzugs brnyan la bye brag yod pa'i phyir tha dad pa ma yin pa yang ma yin pa zhes bya'o zhe'o / /
kha cig na re tha dad pa yang ma yin pa zhes bya ba ni 'di ltar zhi gnas kyi lhag mthong gi dmigs pa thos pa dang bsams pa'i rgyu mtshan gyi yul la dmigs par mi byed mod kyi 'on kyang thos pa dang bsams pa'i shes rab rnam pa gnyis po de dag gi dmigs pa'i yul la yod pa'i lta ba'i rnam pa'i sems la dmigs par byed pa'i phyir tha dad pa ma yin pa zhes bya'o / /
tha dad pa ma yin pa yang ma yin zhes bya ba'i don ni sngar bshad pa bzhin no zhes zer te /
bshad pa rnam pa gnyis las bshad pa ni phyi ma bzang ste /
mdo'i tshig snga ma dang rjes su mthun pa'i phyir ro / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das lhag mthong dang ting nge 'dzin gyi spyod yul rnams kyi gzugs brnyan gang lags pa de dag sems 'di dang tha dad pa zhes bgyi 'am /
tha dad pa ma lags zhes bgyi zhes bya ba 'di man chad ni drug pa zhi gnas dang lhag mthong rnam par rig pa tsam du 'byed pa'i sgo'am yang na sems dang yul gcig pa dang tha dad pa nyid du rnam par 'byed pa'i sgo zhes bya ba ston to / /
'di yang rnam pa drug tu dbye ste /
zhu ba gsol ba dang lan du gsungs pa dang brtag pa dang rnam par bshad pa dang lan gsol ba dang spyir bstan pa'o / /
'di ni dang po 'phags pa byams pas zhu ba gsol ba ste /
zhu ba gsol ba 'di la yang bshad pa rnam pa gsum yod de / /
kha cig na re 'dir ni lhag mthong smos nas ting nge 'dzin gyi dmigs pa zhus pa yin te /
bstan bcos theg pa chen po bsdus pa las ji skad du ting nge 'dzin gyi spyod yul gyi gzugs brnyan rnams bstan nas lhag mthong ma bshad pa lta bu dang /
mdo 'di nyid las 'og nas ting nge 'dzin gyi gzugs brnyan lta bur snang ngo zhes gsungs pa lta bu'o zhe'o / /
kha cig na re 'dir ting nge 'dzin smos nas lhag mthong gi dmigs pa zhus pa yin te gzhan dag nas zad par gyi skye mched bcu'i rnal 'byor la sogs pa'i skyon bstan pa lta bu ste /
de'i phyir bstan bcos theg pa chen po bsdus pa la sogs pa las ting nge 'dzin zhes bya ba ni ting nge 'dzin la brten nas lhag mthong 'byung ba'i phyir ting nge 'dzin zhes bya ba'i tshig bstan pa bzhin no zhe'o / /
kha cig na re ting nge 'dzin dang shes rab kyi dmigs pa'i gzugs brnyan cig car zhus pa yin te /
mdo 'di las lhag mthong dang ting nge 'dzin gyi dmigs pa'i yul zhu ba'i phyir te /
zhus pa 'di'i don ni 'di skad du lhag mthong dang ting nge 'dzin gyi spyod yul sngon po la sogs pa de dag sems pa 'di dang gcig pa zhig lags sam /
tha dad pa zhig lags zhes bya ba'i tha tshig go / /
dgongs pa zab mo rnam par dgrol ba'i mdo las kyang mdo 'di dang mthun par ting nge 'dzin gyi spyod yul gyi gzugs brnyan zhes 'byung ngo / /
slob dpon ngo bo nyid med kyis theg pa chen po bsdus pa'i 'grel pa byas pa las /
de la ting nge 'dzin zhes bya ba ni dmigs pa la sems rtse gcig pa'i ngo bo nyid de /
sems las byung ba'i chos kyi bdag nyid do / /
'dis dmigs pa'i yul la spyod yul zhes bya ste /
rang gi yul gang yin pa de ni gzugs zhes bya'o / /
de dang 'dra bar snang ba gang yin pa de ni gzugs brnyan zhes bya'o zhes bshad do / /
gzugs brnyan de yang bstan bcos theg pa chen po bsdus pa dang sbyar na rnam par bsngos pa dang rnam par bam pa la sogs pa'i gzugs brnyan la bya bar bshad do / /
theg pa chen po bsdus pa'i 'grel pa mi mthun pa rnam pa gcig las ni /
zad par gyi skye mched bcu las snga ma brgyad ni gzugs yin te /
'di lta ste sngon po dang /
dmar po dang /
dkar po dang /
ser po dang /
sa dang /
chu dang /
me dang /
rlung ngo / /
gzugs rnam pa brgyad po de dag kyang thams cad yod par smra ba'i gzhung gis rnam pa brgyad las 'byung ba chen po bzhi ni reg bya'i skye mched kyis bsdus so / /
sngon po la sogs pa rnam pa bzhi ni gzugs kyi skye mched kyis bsdus par bshad de /
de'i gzhung gis chos kyi skye mched ni gzugs las rnam par rig byed ma yin pa kho na bsdus par 'dod pa'i phyir ro / /
mdo sde pa'i gzhung gis ni bstan bcos de kho na nyid grub pa las bstan pa bzhin du rnam par rig byed ma yin pa ni gzugs kyang ma yin sems kyang ma yin pa kho na'o zhes ston te /
ting nge 'dzin rnams kyi spyod yul gyi gzugs ni chos kyi skye mched kyis bsdus par 'dod pa yang phal cher theg pa chen po dag dang yang mthun te /
de'i phyir mdzod kyi bstan bcos las mdo sde pa dag na re mdo dag las /
gzugs rnam pa gsum mo zhes gang gsungs pa de yang /
rnal 'byor pa dag na re bsam gtan bsgom pa ni ting nge 'dzin gyi stobs kyis bskyed pa'i ting nge 'dzin gyi spyod yul gyi gzugs brnyan gang yin pa de ni mig gi dbang po'i yul ma yin pa'i phyir bstan du med pa zhes bya'o / /
gnas la mi sgrib pa'i phyir thogs pa med pa zhes bya'o / /
gal te de ltar na ci'i phyir gzugs zhes bya zhe na /
de'i ming bshad pa yang rnam par rig byed ma yin pa bshad pa dang mthun no / /
gzhan yang mdo las zag pa med pa'i gzugs zhes gsungs pa yang rnal 'byor pa dag na re ting nge 'dzin gyi mthus bskyed pa'i gzugs las zag pa med pa'i ting nge 'dzin la brten pa gang yin pa de ni zag pa med pa zhes bshad do zhes 'byung ngo / /
'dir theg pa chen po'i zad par gyi skye mched rnam pa bcu'i rnal 'byor bsgom pa dang sbyar na rnam par thar pa la sogs pa las dmigs pa'i yul gyi gzugs gang yin pa de dag ni chos kyi skye mched du gtogs pa dag yin no / /
'dir ci'i phyir lhag mthong kho na'i dmigs pa'i spyod yul bstan zhe na /
smras pa /
sngar gong du zhi gnas ni sems la dmigs pa kho na'o / /
lhag mthong ni yul rnams la dmigs pa'o zhes bshad pa'i shugs kyis zhu ba gsol ba yin pas de'i phyir zhi gnas ma brjod do / /
de ni 'di skad du dmigs pa'i yul dang lhag mthong gcig pa zhig lags sam /
tha dad pa zhig lags zhes bya ba'i rigs na ci'i phyir sems dang gcig pa zhig lags sam tha dad pa zhig lags zhes brjod ce na /
smras pa /
sems dang mtshungs par ldan pa'i phyir sems zhes kyang brjod do /
rnam par rig pa tsam mo zhes brjod pa dang mtshungs pa'i phyir phan tshun 'gal ba med do / /
bcom ldan 'das kyis byang chub sems dpa' byams pa la bka' stsal pa /
rigs kyi bu tha dad pa ma yin pa zhes brjod par bya'o zhes bya ba ni gnyis pa de bzhin gshegs pas lan mdor bsdus te gsungs pa'o / /
yul sems las gud na med pa'i phyir tha dad pa ma yin zhes gsungs kyi /
yang dag par ni gcig pa yang ma yin tha dad pa yang ma yin pa yang tha dad pa nyid du 'dzin pa rnam par gzhig pa'i phyir tha dad pa ma yin pa zhes bya ba gsungs so / /
de ci'i phyir zhe na zhes bya ba ni gsum pa byang chub sems dpas slar brtags pa ste /
dmigs par bya ba de dmigs par byed pa'i sems las gud na yod pa ma yin nam zhes bya ba'i tha tshig go / /
gzugs brnyan de rnam par rig pa tsam du zad pa'i phyir zhes bya ba la sogs pa ni bzhi pa de bzhin gshegs pas yang dag par rnam par bshad pa'o / /
'di yang rnam pa gnyis te /
gzhung smos nas yang dag par bshad pa dang /
pha rol gyi the tshom bsal ba'o / /
'di ni dang po ste /
'di ltar gzugs brnyan de rnam par rig pa las gyur pa'i phyir ro / /
rigs kyi bu ngas rnam par shes pa'i dmigs pa ni rnam par rig pa tsam las snang bar bshad pa'i phyir ro zhes bya ba ni gnyis pa pha rol kyi the tshom bsal ba ste /
ngo bo nyid med kyis theg pa chen po bsdus pa'i 'grel pa byas pa las rnam par rig pa tsam las logs shig na dmigs pa'i yul yod pa gang yin pa de ni nang gi rnam par rig pas rab tu phye'o zhes bshad pa de ni dmigs pa'i spyod yul rnam par rig pa'i ngo bo nyid kyi don to zhes 'byung ste /
de ni 'di skad du /
rnam par shes pas dmigs pa'i spyod yul gang yin pa de ni rnam par rig pa tsam las snang ba'i gzugs brnyan yin gyi /
logs shig na bdag nyid du gyur pa ni med do zhes bstan par 'gyur ro / /
slob dpon dbyig gnyen gyis theg pa chen po bsdus pa'i 'grel pa mdzad pa las kyang 'di lta ste /
rnam par shes pa'i dmigs pa ni rnam par rig pa tsam las snang ste gud na yul gyi don du gyur pa ni med do / /
gzhan yang rnam par shes pa smos pa ni ngas rnam par shes pa'i spyod yul ni nges par rnam par rig pa tsam la snang gi gud na bdag nyid du gyur pa ni med do zhes bshad pa yang rab tu bstan pa'o zhes 'byung ngo / /
gzhan yang 'dir bstan bcos theg pa chen po bsdus pa gsar rnying rnam pa gnyis dang /
rnam par rig pa tsam du grub pa dang sangs rgyas kyi sa'i 'grel pa dang /
chos mngon pa sna tshogs kun las btus pa las rnam par rig pa tsam du bstan pa'i rigs pa dag kyang brjod par bya'o // //
bam po sum cu bdun pa /
bcom ldan 'das gal te de'i spyod yul gzugs brnyan sems de las tha dad pa ma lags na ji ltar sems de nyid kyis sems de nyid mthong bar 'gyur lags zhes bya ba ni gang gsol ba ste /
de ni 'di skad du sems ni dmigs par bgyid pa'i don lags /
yul ni brten par bgyid pa'i don lags na /
bcom ldan 'das kyis spyod yul gzugs brnyan de dag sems dang tha dad pa ma lags par bka' stsal pa lta na /
ji ltar sems de nyid kyis sems de nyid mthong bar 'gyur te /
'o na ni 'jig rten pa dag mig ni rang nyid mi mthong ngo / /
mdzub mo ni rang nyid mi [(]'dzug [,]'jug [)]go / /
mtshon gyis ni rang nyid la mi gcod do zhes brjod pa dag dang 'gal bar 'gyur ro zhes bstan par 'gyur ro / /
slob dpon ngo bo nyid med kyis byas pa'i 'grel pa las /
ji ltar sems de nyid kyis sems de nyid mthong bar 'gyur zhes bya ba 'di ni byed pa'i nus pa dang bdag nyid dang mi 'gal bar bstan to zhes 'byung ngo / /
theg pa chen po bsdus pa'i 'grel pa mi mthun pa rnam pa gcig las ni gal te rnam par shes pa gzhan zhig rnam par shes pa'i yul gyi dngos po byed pa zhig yod na yang rnam par rig pa tsam gyi don 'grub par mi 'gyur la /
rang gi bdag nyid la dmigs pa yul gyi dngos po byed na yang 'grub par mi 'gyur te /
'di ltar 'jig rten na de lta bu'i rnam pa med pa'i phyir ro zhes 'byung ngo / /
rigs kyi bu 'di la chos cung zad gang gis kyang chos cung zad gang yang mthong bar mi 'gyur mod kyi /
'on kyang sems de de ltar skyes pa'i tshe gzugs brnyan de dag de ltar rab tu snang ngo zhes bya ba la sogs pas ni drug pa de bzhin gshegs pas spyir bstan pa ston to / /
'di yang rnam pa gnyis te /
ting nge 'dzin gyi spyod yul sems las gud na med par bstan pa dang /
zhus pa dang len dag gis rnam par g.yeng ba'i sems kyi dmigs pa rnam par 'byed pa'o / /
dang po yang rnam pa gsum du dbye bas 'di lta ste /
don dang /
dpe dang don du sbyar ba'o / /
'di ni dang po don bstan pa ste /
slob dpon ngo bo nyid med kyis 'grel pa las /
chos cung zad gang gis kyang chos cung zad gang yang mthong bar mi 'gyur zhes bya ba 'dis ni brgal bas snga ma'i lan bstan pa ste /
byed pa med pa'i phyir ro / /
chos thams cad byed pa med pa gang yin pa de ni mngon par 'grub par mi 'gyur ba'i phyir ro zhes 'byung ste /
chos cung zad gang yang med pas byed pa med par rab tu bstan to zhes bya ba yang /
chos cung zad gang yang mthong bar mi 'gyur ba de nyid kyis byed pa med par bstan pas so / /
theg pa chen po bsdus pa'i 'grel pa mi mthun pa rnam pa gcig las ni chos gang gis kyang chos gang yang 'dzin par byed pa med do zhes 'byung ngo / /
theg pa chen po bsdus pa'i 'grel pa lang gi tshe bsgyur ba las ni chos gang gis kyang chos gzhan 'dzin par byed pa med do zhes 'byung ngo / /
dgongs pa zab mo rnam par 'grel pa'i mdo las ni chos gang yang rtog par mi byed ces 'byung ste /
de dag gi tshig tha dad kyang don ni mi mthun pa med do / /
gzhan yang chos gang gis kyang chos gang yang 'dzin par byed pa med do zhes bya ba ni gzhan gyi dbang gi sems las gyur pa'i sems kyi bdag nyid med cing yang dag pa'i nus pa gang yang med pas so / /
sems de las logs shig na yod do zhe na /
gzhan dag na re yang dag pa'i nus pa yod pa ma yin na ji ltar gzung ba dang 'dzin pa yod par 'gyur zhes rgol bas de'i phyir tshig 'di gsungs pa yin te /
'di ltar gzhan gyi dbang sems lta bur skyes pa'i tshe /
de lta bu'i gzugs brnyan dag rab tu snang bas de'i phyir sems des yul du 'dzin par byed do zhes bshad pa yin no / /
ngo bo nyid med kyis 'grel pa las 'on kyang sems de de ltar skyes pa'i tshe zhes bya ba ni rten cing 'brel par 'byung ba'i chos rnams shin tu mthu che ba'i phyir ngo bo nyid kyi rnam pa gcig la gzugs brnyan rnam pa gnyis skyes pa phan tshun ltos na de nyid kyang ma yin la /
de nyid dang bral ba yang ma yin pas sems dang sems las byung ba'i chos rnams rkyen gyi mthu las de'i ngo bo nyid chos nyid kyis de ltar skye'o zhes 'byung ngo / /
sems de dag yul la dmigs pa'i rigs pa ni bstan bcos rnam par rig pa tsam du grub pa las bstan pa bzhin du rig par bya ste /
de'i phyir de nyid las phyi rol gyi gzugs yang dag par med kyang nang gi rnam par shes pa'i yul pha rol gyi sems yang dag par yod pa ma yin nam /
ci na rang gi dmigs pa ma yin zhes smras /
su zhig gzhan gyi sems rang gi rnam par shes pa'i yul la ma zhen zhes zer te /
de'i nye ba'i dmigs pa yin par ma bstan pa tsam du zad de 'di ltar rnam par shes pa skyes pa na yang dag par byed pa med pas /
ji ltar lag pa la sogs pa ltar phyi rol gyi dngos po mngon sum du 'dzin pa dang /
nyi ma la sogs pa'i 'od kyis phyi rol gyi yul mngon sum du gsal bar byed pa lta bu ma yin gyi /
me long la sogs pa bzhin du phyi rol gyi yul lta bur snang bas gzhan gyi sems shes pa zhes bya'i /
mngon sum du khong du chud pa ni ma yin te /
mngon sum gyi dmigs pa ni bdag gi bdag nyid las gyur pa yin pas de'i phyir mdo dag las chos cung zad gang gis kyang chos gzhan 'dzin par byed pa med kyang /
rnam par shes pa skyes pa'i tshe de'i mtshan nyid 'dra bar snang bas dngos po de 'dzin pa zhes bya ste /
gzhan gyi sems la dmigs pa ji lta ba bzhin du gzugs la sogs pa yang de bzhin no zhes 'byung ste /
dris pa dang lan dag gis rgya cher rnam par dbye ba ni bstan bcos de nyid las 'byung ba bzhin du rig par bya'o / /
rigs kyi bu dper na me long gi dkyil 'khor shin tu yongs su dag pa la gzugs kyis rkyen byas pas gzugs brnyan mthong yang bdag gis gzugs brnyan mthong ngo snyam du sems shing gzugs las logs shig na spyod yul gzugs brnyan snang ngo snyam du yang sems so zhes bya ba ni gnyis pa dpes bstan pa ste /
me long gi gzugs brnyan gyi mtshan nyid kyang de khong du chud par dka' bas de'i phyir 'dir sngar so so'i gzhung gi bshad pa brjod nas /
de'i 'og tu mdo'i tshig 'di nyid yang dag par bshad par bya'o / /
de la re zhig so so'i gzhung gi bshad pa dang sbyar na gzugs brnyan dang /
gzugs nyid na 'brel pa dang /
'brel pa med pa dang btags pa dang rdzas su yod pa la brten nas mdor bsdu na bshad pa rnam pa lnga yod de /
dang po ni 'brel pa med cing rdzas su yod pa ste /
ji ltar gnas brtan pa'i sde pa dag dpe 'di nyid la brten nas srid pa bar ma rnam par mi gzhag pa lta bu dang /
mdzod kyi bstan bcos dang /
yang dag pa'i rigs dang rjes su mthun pa dang /
bye brag tu bshad pa chen po las bye brag tu smra ba dag srid pa bar ma rnam par mi gzhag pa lta bu ste /
me long gi gzugs brnyan la ni bar chad dang bcas pa'i don yod pas gnas brtan pa'i sde pa dag gis kyang de dang mthun par bshad de / /
gnyis pa ni 'brel pa med cing rdzas su yod pa ma yin pa ste /
'di ltar chos rnams rgyu dang rkyen 'dus pa'i mthu las de ltar mthong bas chos rnams kyi ngo bo nyid kyi nus pa'i bye brag ni shin tu dpag par dka' ba ste /
ji ltar slob dpon dbyig gnyen gyis srid pa bar ma rnam par gzhag pa mdzod kyi bstan bcos las rgya cher bstan pa lta bu'o / /
gsum pa ni 'brel pa dang bcas shing rdzas su yod pa ste /
ji ltar slob dpon 'dus bzang gis srid pa bar ma rnam par gzhag pa slob dpon dbyig gnyen gyi gzhung rnam par 'jig pa lta bu ste /
zhib tu bstan bcos yang dag pa'i rigs pa dang rjes su mthun pa las bstan pa bzhin du rig par bya'o / /
bzhi pa ni 'brel pa dang bcas shing rdzas su yod pa ma yin pa ste /
so so'i gzhung las tshig 'di yod kyang tshad mar bzung du rung ba'i gtan tshigs nyid ma mthong bas gtugs par bya'o / /
lnga pa ni 'brel pa dang 'brel pa med pa dang rdzas su yod pa ma yin pa ste /
btsun pa bar ma lta bu'o / /
'di ni mdo sde pa'i slob dpon gsum pa ste /
'di ltar mdo sde'i slob dpon ni gsum yod de /
ku ma ra ta dang /
shi ri ra ta dang /
btsun pa ra ta'o / /
mig gi dbang pos yul gzugs la dmigs pa ni /
rang gi gdong nyid mthong yang gzugs brnyan gzhan zhig mthong ngo snyam du sems pa ste /
bstan bcos yang dag pa'i rigs pa dang rjes su mthun pa las /
de dag gis brtags pa rgya cher rnam par 'jig pas /
der brtags na khong du chud par 'gyur ro / /
'dir theg pa chen po'i bstan pa dang sbyar na bshad pa rnam pa gnyis yod de /
dang po ni mdo nyid kyi nang nas sems dang yid dang rnam par shes pa'i le'u las bstan pa dang sbyar na me long gi nang na gzugs brnyan yod de /
de'i phyir mdo 'di nyid las gzhan yang dper na me long gi dkyil 'khor shin tu yongs su dag pa las gal te gzugs shig 'byung ba'i rkyen nye bar gnas par gyur na gzugs brnyan yang gcig kho na 'byung ngo / /
gal te gzugs brnyan gnyis sam /
gal te rab tu mang po dag 'byung ba'i rkyen nye bar gnas par gyur na /
gzugs brnyan yang rab tu mang po dag 'byung ngo zhes gsungs pa dang /
gzhan yang 'phags pa sangs rgyas kyi sa'i mdo las /
dper na me long gi dkyil 'khor la brten nas gzugs brnyan dag snang ngo zhes bya ba nas gzhan yang dper na me long gi dkyil 'khor ni gzugs kyi rkyen la ltos nas gzugs brnyan sna tshogs 'byung ba'i rgyur 'gyur ro zhes bya ba'i bar du gsungs pa yin no / /
gnyis pa ni mdo 'di nyid las /
dper na me long gi dkyil 'khor shin tu yongs su dag pa la gzugs kyis rkyen byas pas gzugs nyid mthong yang bdag gis gzugs brnyan mthong ngo snyam du sems shing gzugs las logs shig na spyod yul gzugs brnyan snang ngo snyam du sems so zhes gsungs pa la sogs pa la brten nas so / /
theg pa chen po'i slob dpon rnams kyi bshad pa yang rnam pa gnyis su dbye'o / /
dang po ni slob dpon klu sgrub kyi gzhung ste /
bshad ma thag pa'i mdo'i tshig dang /
'phags pa sangs rgyas kyi sa'i mdo la sogs pa la brten te me long gi nang na gzugs brnyan snang ba yang bdag nyid logs shig na yod par rnam par gzhag nas /
mdo sde pa'i gzhung dang rang nyid bzhin mthong ba rnam par 'jig par mdzad de / /
de'i phyir 'phags pa shes rab kyi pha rol tu phyin pa'i 'grel pa las grib ma'i gzugs dang gzugs brnyan gyi gzugs ni tha dad par bshad pa ni mi rigs te /
de ci'i phyir zhe na /
mig gi gsal ba me long yongs su dag pa dang phrad pa de rang gi grib ma mthong bas kyang 'od la sgrib pa'i phyir gzugs brnyan snang bar zad kyi chos gzhan ni ci yang med do zhe na /
smras pa /
dngos po de ni de ltar ma yin te /
dper na 'bru mar gyi nang du gzugs brnyan snang ba dang po'i gzugs nyid ma yin pa dang /
ral gri bsnyal te lta ba'i tshe ni gdong che la bsgreng ste lta ba'i tshe ni gdong mchu rings su 'gyur ba lta bu dang po ni bzhin nyid ma yin pa dang chu shel gyi thig le re re'i nang na gzugs brnyan snang ba lta bu'i bzhin gyi gzugs brnyan gcig kho na ma yin te /
rgyu dang rkyen de'i phyir dang po'i gzugs nyid mthong ba ni ma yin no / /
gzhan yang me long dang yongs su 'dzin pa'i ming dang snang ba yod cing rkyen mang po tshogs pa'i phyir gzugs brnyan 'byung gi /
rkyen mang po dang ldan par ma gyur na gzugs brnyan mi 'byung ngo zhes bshad de zhib tu de nyid las bstan pa bzhin no / /
bshad pa 'di dag dang rang gi gdong mthong zhes bya ba ni mdo sde pa'i gzhung gis dpe'i mtshan nyid rab tu bstan pa yin gyi theg pa chen po'i don ni ma yin no / /
gnyis pa ni 'phags pa byams pa'i gzhung ste /
'di la yang bshad pa rnam pa gnyis yod de /
kha cig na re me long gi nang na gzugs brnyan gzhan yod pas mig gi rnam par shes pa skye ba'i gzugs brnyan la dmigs nas skye ba'o / /
gal te gzugs kho nar zad kyi gzugs brnyan gzhan med na ni lta ba'i rnam pa 'ba' zhig yod par 'gyur ba'i rigs kyi /
rgyu mtshan gyi rnam pa ni med par 'gyur bas 'o na ni dpe dang don 'dra ba med pa'i skyon du 'gyur ro / /
gzhan yang bstan pa rnams las me long gi gzugs brnyan ni gzhan gyi dbang gi dper bstan pa yin la /
nam mkha'i me tog ni kun brtags pa'i ngo bo nyid kyi dper bstan pa yin pas de'i phyir nges par gzugs brnyan yod de /
gzugs kyi skye mched kyis bsdus pa yin no / /
mdo 'di las ni nges par gzugs las logs shig na gzugs brnyan yod do zhes 'dzin pa rnam par gzhig pa yin pa de'i phyir gzugs kyis rkyen byas pas gzugs nyid mthong yang bdag gis gzugs mthong ngo snyam du sems shing gzugs las logs shig na spyod yul gzugs brnyan snang ngo snyam du sems so zhes bya ba gsungs kyang yang dag pa'i don du na gzugs brnyan dang gzugs nyid ni gcig pa yang ma yin tha dad pa yang ma yin no / /
gcig pa nyid ma yin pa'i phyir ni gzugs dang gzugs brnyan mi mtshungs la /
tha dad pa yang ma yin pa'i phyir ni gzugs gzugs nyid mthong zhes bya'o / /
kha cig na re gzugs la sa gud na gzugs brnyan gzhan med do zhes phal cher mdo sde pa dag dang mtshungs par bdag nyid kyi bzhin mthong ba yin no zhes zer te /
'di ltar rmongs shing nor ba'i phyir bdag gis gzugs brnyan mthong snyam du sems shing gzugs las logs shig na spyod yul gzugs brnyan snang ngo snyam du sems par zad kyi yang dag pa'i don du na ci yang med de /
de'i phyir 'phags pa sangs rgyas kyi sa'i 'grel pa las /
yang dag par gzugs brnyan me long gi dkyil 'khor gyi nang du yod pa ma yin na ji ltar dper rung zhe na /
gzugs dang me long yang yod cing tshogs pa las rkyen byas pa'i phyir mtshan ma de lta bur snang bas de'i phyir dper rung ste /
'di ltar sems can rnams phyin ci log tu mngon par zhen pa gzugs brnyan gyis yongs su bsgos pa yongs su smin pa'i mthu'i phyir dang /
me long dang gdong gis rkyen byas pa'i phyir rang gi rnam par shes pa gyur nas bzhin gyi gzugs brnyan lta bur snang bas des na 'jig rten pa dag mngon pa'i nga rgyal bskyed nas bdag gis me long gi nang du gzugs brnyan mthong ngo snyam du sems kyang gzugs brnyan gzhan me long gi nang du skyes pa gang yang med de de'i phyir mdo las gzugs brnyan mang po snang ngo zhes gsungs kyi skyes pa zhes ni ma gsungs so zhes bstan pa yin no zhe'o / /
gal te de lta na ci'i phyir 'phags pa sangs rgyas kyi sa'i mdo dang /
mdo 'di nyid kyi nang nas sems dang yid dang rnam par shes pa'i le'u las skye ba zhes bya ba gsungs /
smras pa snang ba'i dbang du mdzad nas skye ba zhes gsungs so / /
gzhan yang slob dpon ngo bo nyid med kyis byas pa theg pa chen po bsdus pa'i 'grel pa las /
gzhan yang dper na me long la sogs pa'i nang du gzugs brnyan snang ba gzugs nyid mthong yang bdag gis gud na gzugs brnyan mthong ngo snyam du sems te /
gzugs brnyan de ni yang dag par yod pa ma yin no zhes 'byung ngo / /
gzhan yang slob dpon dbyig gnyen gyis theg pa chen po bsdus pa'i 'grel pa mdzad pa las /
dper na gzugs brnyan ni yang dag par don yod pa ma yin yang gzugs de nyid la gzugs brnyan gyi blo skyed par byed de /
gzugs brnyan de'i don logs shig na mi dmigs so / /
'di yang de bzhin te zhes 'byung ngo / /
de ltar rnam pa gnyis su bshad pa yod kyang bshad pa ni phye ma bzang ste bstan pa rnams dang rjes su mthun pa'i phyir ro / /
gzugs brnyan med par bstan pa la yang bshad pa rnam pa gnyis yod do / /
kha cig na re me long gi nang na gzugs brnyan ci yang med do zhes snga ma bzhin du bstan bcos theg pa chen po bsdus pa la sogs pa khungs su bstan nas /
gzugs nyid la gzugs brnyan gyi blo bskyed pa yin no zhes zer ro / /
kha cig na re me long gis bzhin snang bar byed pa zhes bya ba yang rnam pa bzhi yod pas /
dang po ni kun gzhi rnam par shes pa las gyur pa'i gzugs so / /
gnyis pa ni mig gi rnam par shes pa las gyur pa'i rgyu mtshan gyi rnam pa'o / /
gsum pa ni dus mtshungs pa'i yid kyi rnam par shes pa'i rgyu mtshan gyi rnam pa ste /
rnam pa gsum po 'di dag gi gzugs nyid dang gnas mtshungs pa'o / /
bzhi pa ni rnam par rtog pa'i yid kyi rnam par shes pa'i rgyu mtshan gyi rnam pa ste /
rnam pa 'di gcig ni me long dang bzhin la yod pa yin te /
'di ni bstan bcos chos mngon pa sna tshogs kun las btus pa las /
chos kyi skye mched rnam pa lngas bsdus pa'i gzugs las kun brtags pa'i gzugs nyid do / /
de la dang po rnam pa lnga ni bsdus pa las gyur pa dang /
mngon par skabs yod pa dang yang dag par blangs pa las byung ba dang dbang 'byor pas bskyed pa dang kun brtags pa'i gzugs so zhe'o / /
de la me long dang gzugs dang gzugs brnyan bye brag tu gyur pa'i mtshan nyid kyang so so nas bshad pa mi mthun pas /
kha cig na re me long ni ting nge 'dzin gyi dper bstan pa'o / /
gzugs ni sems kyi rgyal po'i dper bstan pa'o / /
gzugs brnyan ni rgyu mtshan gyi rnam pa'i dper bstan pa'o zhes zer te /
de ni 'di skad du sems kyi mthu'i dbang gis ni ting nge 'dzin la brten nas sngon po la sogs pa la dmigs par byed kyang /
gzugs brnyan de ni sems kyis sprul pa'i phyir sems dang bral bas de'i phyir rang nyid kyis sems mthong ba zhes bshad kyi /
lta ba'i rnam pa nyid kyis lta ba'i rnam pa mthong ba ni ma yin pa'i phyir rang nyid mthong ba zhes brjod pa yin no zhes bstan par 'gyur ro / /
gal te ting nge 'dzin dang rnam par g.yeng ba yang bsdus nas dpe 'di gsungs pa yin na ni /
'di la bshad pa rnam pa gnyis yod de /
kha cig na re rnam par g.yeng ba'i gnas skabs na yang ting nge 'dzin yod pa'i phyir /
don ting nge 'dzin gyi gnas skabs 'dra'o zhe'o / /
kha cig na re rnam par g.yeng ba'i nang na me long ni rtsa ba'i gzugs kyi dpe'o / /
gzugs ni lta ba'i rnam pa'i dpe'o / /
gzugs brnyan ni rgyu mtshan gyi rnam pa'i dpe'o zhe'o / /
kha cig na re me long ni lta ba'i rnam pa'i dpe'o / /
gzugs brnyan ni rgyu mtshan gyi rnam pa'i dpe'o / /
gzugs ni bdag nyid kyis rtog pa'i rnam pa'i dper bstan to zhes zer te /
de ni 'di skad du bdag nyid kyis rtog pa'i rnam pa'i dbang gis lta ba dang rgyu mtshan gyi rnam par yongs su gyur pa'i phyir lta ba rgyu mtshan la dmigs par byed kyang rgyu mtshan dang lta ba de dag ni bdag nyid kyis rtog pa dang ma bral ba'i phyir rnam par rig pa tsam du gsungs pa yin no zhes bstan par 'gyur ro / /
de bzhin du sems de skyes pa na ting nge 'dzin gyi spyod yul gzugs brnyan tha dad pa 'dra bar rab tu snang ngo zhes bya ba ni gsum pa dpe dang don du sbyar ba ste /
'di ltar ting nge 'dzin gyi sems de ltar skyes pa na rmongs shing nor ba'i phyir sems las phyi rol na tha dad pa'i gzugs brnyan snang ba zhig mthong ngo snyam du sems te /
yang dag pa'i don du ni sems kyis yongs su bsgyur ba'i mtshan ma dag ni sems las gud na med pa'i phyir sems zhes bshad kyi sems las logs shig na gzhan zhig mthong ba'i phyir bdag nyid kyis sems mthong zhes bya ba ni ma yin no zhes bya ba'i tha tshig go / /
bcom ldan 'das sems can rnams kyi rang bzhin du gnas pa gzugs la sogs pa la dmigs pa'i sems dang spyod yul gzugs brnyan gang lags pa de yang sems 'di dang tha dad pa lags zhes bgyi'am zhes bya ba la sogs pas ni gnyis pa zhus pa dang lan dag gis rnam par g.yeng ba'i sems kyi dmigs pa rnam par 'byed pa ston to / /
'di yang rnam pa gnyis su dbye ste /
zhu ba gsol ba dang lan du gsungs pa'o / /
'di ni dang po zhu ba gsol ba ste /
de la zhu ba gsol ba'i dgongs pa ni ting nge 'dzin gyi spyod yul de yang bcom ldan 'das kyis ji skad du /
sems can rnams ni rtsol ba med par rang bzhin du gnas pa'i sems kyis gzugs la sogs pa la dmigs so zhes gsungs na gzugs brnyan rnams kyi yul gang lags pa de yang sems 'di dang tha dad pa ma lags zhes bgyi 'am zhes bya ba'i tha tshig go /
rigs kyi bu tha dad pa ma yin pa yang byis pa phyin ci log gi blo can rnams ni gzugs brnyan rnams la rnam par rig pa tsam du yang dag pa ji lta ba bzhin du mi shes pas phyin ci log tu sems so zhes bya ba ni gnyis pa de bzhin gshegs pas lan du yang dag par gsungs pa ste /
rnam par g.yeng ba'i sems kyi dmigs pa yang sems las gud na med kyang 'di ltar byis pa rnams sems nor par gyur pa'i phyir gzugs brnyan sems las phyi rol du gyur pa yin par sems so zhes bya'o / /
bcom ldan 'das kyis rnam par rig pa tsam du gsungs pa la dgongs pa ci yod ce na /
smras pa /
bstan bcos shin tu rgyas pa brgya pa las /
ji skad du mdo dag las rnam par rig pa tsam mo zhes gsungs pa ni rnam par rig pa tsam du bsgoms nas phyi rol gyi don spang ba'i ched du ste /
phyi rol gyi don spangs na yang dag pa ma yin pa'i sems nye bar zhi bar 'gyur la /
yang dag pa ma yin pa'i sems zhi ba'i phyir ni dbu ma'i lam rtogs par 'gyur bas de'i phyir mdo dag las /
yul nyid sems tsam du ni ma shes na / /
rnam rtog rnam gnyis rab tu 'byung bar 'gyur / /
yul nyid sems tsam du ni rtogs gyur na / /
rnam par rtog pa dag ni skye mi 'gyur / /
chos rnams sems tsam du ni rig gyur na / /
phyi rol don gyi mtshan ma spong 'gyur te / /
des na rnam par rtog pa rab zhi nas / /
mnyam nyid yang dag stong pa go bar 'gyur / /
zhes gsungs te /
byis pa so so'i skye bo dag ni yul gyi ro la mngon par zhen nas 'dod pa rnams kyi bde ba myong zhing gtong ba'i sems med pas 'khor bar 'khor zhing srid pa gsum gyi rgya mtshor bying nas sdug bsngal shin tu mi bzad pa myong bas rnam par grol bar 'gyur ba'i rgyu med pas na de bzhin gshegs pas thugs rje dang thabs kyis chos rnam par rig pa tsam du bstan pas phyi rol gyi yul du 'dzin pa spong bar mdzad do / /
phyi rol gyi yul spangs pa nyid kyis yang dag pa ma yin pa'i rnam par shes pa yang nye bar zhi bar 'gyur la /
yang dag pa ma yin pa'i rnam par shes pa nye bar zhi ba'i phyir ni mya ngan las 'das par 'gyur bas de'i phyir mdo dag las /
dper na 'jig rten sman pa mkhas pa dag /
sman rab nad rnams yongs su bsal ba ltar / /
de bzhin gshegs pa rnams kyang de bzhin du / /
sems can dag gi ched du sems tsam bshad / /
ces 'byung ste /
zhib tu de nyid las bstan pa bzhin no / /
rnam par rig pa tsam du rgya cher rnam par bshad pa ni bstan bcos rnam par rig pa tsam du grub pa la sogs pa las bstan pa bzhin du rig par bya'o / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das ci tsam gyis na byang chub sems dpa' gcig tu lhag mthong bsgom pa zhes bgyi lags zhes bya ba 'di man chad bdun pa zhi gnas dang lhag mthong dang zung du bsgom pa'i sgo zhes bya ba ston te /
de'i phyir bstan bcos mdo sde'i rgyan las /
de la cha gcig bsgom pa ni 'di lta ste /
zhi gnas dang lhag mthong so so nas bsgom pa gang yin pa'o / /
zung du bsgom pa ni 'di lta ste /
zhi gnas dang lhag mthong 'dres par bsgom pa'o zhes 'byung ngo / /
'di yang rnam pa gnyis su dbye ste /
spyi dang bye brag tu bsgom pa bstan pa dang /
bcom ldan 'das sems kyi mtshan ma gang lags zhes bya ba man chad kyis dmigs pa gsum gyi bye brag bzlas te bstan pa'o / /
dang po yang rnam pa gsum ste /
gcig tu lhag mthong bsgom pa bstan pa dang /
gcig tu zhi gnas bsgom pa bstan pa dang /
zhi gnas dang lhag mthong gnyis cig car 'jug pa bstan pa'o / /
rnam pa gsum po de dag re re la yang zhu ba gsol ba dang /
lan du gsungs pa yod pas 'di ni dang po lhag mthong las brtsams nas byang chub sems dpas zhu ba gsol ba ste /
'di ni lhag mthong bsgom pa'i spyod pa dang /
shes pa'i tshad zhus pa yin no / /
bcom ldan 'das kyis byang chub sems dpa' byams pa la bka' stsal pa /
rigs kyi bu rgyun chags su yid la byed pa gang gis sems kyi mtshan ma yid la byed pa'o zhes bya ba ni gnyis pa de bzhin gshegs pas lan du yang dag par gsungs pa ste /
'di ltar rgyun chags su yid la byed pa thos pa dang /
bsams pa'i shes rab dang bcas pa'i sems kyi rgyu mtshan gyi rnam pa gang yin pa'o zhes bya ba'i tha tshig go / /
sngar sems kyi mtshan ma spangs pa zhes gsungs pa de dang 'di bye brag ci yod ce na /
smras pa /
sems kyi mtshan mar mtshungs kyang 'di ni bdag po'i dbang du mdzad nas bshad pa yin la /
de ni las yongs su 'dzin pa'i dbang du mdzad nas bshad pa yin pa'i phyir bye brag yod do / /
dgongs pa zab mo rnam par dgrol ba'i mdo las ni lhag mthong de'i rjes su mthun par gyur cing sems kyi mtshan ma rgyun mi 'chad pa zhes 'byung ngo / /
bcom ldan 'das ji tsam gyis na byang chub sems dpa'i gcig tu zhi gnas bsgom pa lags zhes bya ba ni gnyis pa zhi gnas bsgom pa kho na zhus pa'o / /
rigs kyi bu rgyun chags su yid la byed pa gang gis bar chad med pa'i sems yid la byed pa'o zhes bya ba ni gnyis pa de bzhin gshegs pas rnal 'byor spyod pa'i sa las bar chad med par yid la byed pa ni 'di lta ste /
dus thams cad du bar chad med par rgyun du 'jug pa gang yin pa'o zhes 'byung bas de'i phyir bar chad med pa zhes bya ba ni rgyun chags la bya bar rig par bya ste /
'di ltar zhi gnas kyis sems rnam par mi g.yeng bar byed pa'i phyir sems la dmigs pa kho na'o / /
gzhan yang bar chad med pa'i sems zhes bya ba ni de'i gong ma bar chad med pa'i sems dmigs par gyur pa'o / /
de ltar rnam pa gnyis su bshad pa yod kyang bshad pa ni snga ma bzang ngo / /
dgongs pa zab mo rnam par dgrol ba'i mdo las ni sems kyi mtshan ma rgyun mi 'chad pa zhes 'byung ngo / /
bcom ldan 'das ji tsam gyis na byang chub sems dpa' zhi gnas dang lhag mthong gnyis 'dres par gyur te /
mnyam par zung du 'jug pa zhes bgyi lags zhes bya ba ni gsum pa gnyi ga cig car du 'jug pa'i mtshan nyid zhus pa'o / /
rigs kyi bu gang gis sems rtse gcig pa nyid yang dag par yid la byed pa'o zhes bya ba ni gnyis pa de bzhin gshegs pas lan du yang dag par gsungs pa ste /
de la sems rtse gcig pa nyid ces bya ba ni 'di lta ste /
zhi gnas dang lhag mthong cig car 'jug cing yul la dmigs pa'o / /
tshig 'di gcig kyang so so nas bshad pa mi mthun pas kha cig na re sems rtse gcig pa nyid ces bya ba ni kun rdzob tu rnam par rig pa tsam kho na ste yul ni sems las logs shig na med pas sems rtse gcig pa nyid ces bya'o / /
yang na sems rtse gcig pa kho nar zad pas sems rtse gcig pa nyid ces bya'o / /
yang na sems rtse gcig pa nyid ces bya ba ni don dam par yang rnam par rig pa tsam kho na ste /
'di ltar chos thams cad ni de kho na nyid gcig gi ngo bo nyid yin pas sems rtse gcig pa nyid ces bya'o zhe'o / /
kha cig na re nyid ces bya ba ni kun rdzob tu gtogs pas /
de'i phyir bstan bcos rnam par rig pa tsam du grub pa las 'di lta ste /
rnam par rig pa'i ngo bo nyid de yang mdor bsdu na rnam pa gnyis te /
dang po ni kun rdzob ste /
gzhan gyi dbang gi ngo bo nyid do / /
gnyis pa ni don dam pa ste /
yongs su grub pa'i ngo bo nyid do zhes 'byung ba yin no zhe'o / /
dgongs pa zab mo rnam par dgrol ba'i mdo las ni sems la sems rtse gcig tu rtog pa zhes 'byung ngo / /
bcom ldan 'das sems kyi mtshan ma gang lags pa zhes bya ba la sogs pas ni gnyis pa dmigs pa rnam pa gsum gyi bye brag bzlas te bstan pa ston to / /
'di yang dmigs pa rnam pa gsum bstan pa nyid kyis rnam pa gsum du dbye ste /
'di ni dmigs pa dang po zhus pa'o / /
rigs kyi bu 'di lta ste ting nge 'dzin gyi spyod yul rnam par rtog pa dang bcas pa'i gzugs brnyan lhag mthong gi dmigs pa gang yin pa'o zhes bya ba ni de bzhin gshegs pas yang dag par bshad pa ste /
gong du ji skad bstan pa'i sems kyi mtshan ma nyid ni ting nge 'dzin gyi spyod yul gzugs brnyan yang yin la lhag mthong gi sems kyi spyod yul yang yin pas so / /
bcom ldan 'das bar chad ma mchis pa'i sems gang lags zhes bya ba la sogs pas ni dmigs pa gnyis pa zhus pa bstan to / /
rigs kyi bu 'di lta ste /
gzugs brnyan de la dmigs pa'i sems zhi gnas kyi dmigs pa gang yin pa'o zhes bya ba ni de bzhin gshegs pas yang dag par bshad pa ste /
gzugs brnyan de la dmigs pa thos pa dang bsams pa shes rab rnam pa gnyis dang mtshungs par ldan pa rgyu mtshan gyi rnam pa'i sems gang yin pa de ni zhi gnas kyi dmigs pa'i spyod yul yin pas so / /
bcom ldan 'das sems rtse gcig pa nyid gang lags zhes bya ba la sogs pas ni dmigs pa gsum pa zhus pa bstan to / /
rigs kyi bu 'di lta ste /
ting nge 'dzin gyi spyod yul de la 'di ni rnam par rig pa tsam yin no zhes rtogs pa ste de rtogs nas kyang de bzhin nyid yid la byed pa gang yin pa'o zhes bya ba ni de bzhin gshegs pas yang dag par bshad pa ste /
'di ltar de'i tshe chos rnams ni rnam par rig pa las gud na med do zhes rtogs pa ste /
de ltar rtogs nas kyang de bzhin nyid yid la byed de /
snga ma'i sgo gnyis kyis ni sems dang yul tha dad par rtogs pas zhi gnas dang lhag mthong cig car mi 'jug par bstan la /
sgo gsum pa 'dis ni sems dang yul la 'dres par dmigs shing zhi gnas dang lhag mthong cig car 'jug par bstan pas so / /
zhi gnas dang lhag mthong gi la gnyi ga cig car 'jug pa rgya cher bshad pa ni /
bstan bcos rnal 'byor spyod pa'i sa las bstan pa bzhin du rig par bya'o / /
sems rtse gcig pa nyid rgya cher bshad pa yang bstan bcos rnal 'byor spyod pa'i sa las bstan pa bzhin du rig par bya'o / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das lhag mthong la rnam pa du mchis zhes bya ba 'di man chad ni brgyad pa zhi gnas dang lhag mthong gi rnam pa rab tu dbye ba'i sgo zhes ston to / /
'di yang rnam pa gnyis te /
lhag mthong bstan pa dang /
zhi gnas bstan pa'o / /
lhag mthong bstan pa yang rnam pa gnyis su dbye ste /
zhu ba gsol ba dang lan du gsungs pa ste /
'di ni dang po zhu ba gsol ba'o / /
bcom ldan 'das kyis byang chub sems dpa' byams pa la bka' stsal pa /
rigs kyi bu mdor bsdu na rnam pa gnyis yod de zhes bya ba la sogs pas ni gnyis pa de bzhin gshegs pas yang dag par lan du gsungs pa bstan to / /
'di yang rnam pa gsum du dbye ste /
grangs smos pa dang /
ming bkod pa dang /
rnam par phye nas bshad pa ste /
'di ni dang po'o / /
mtshan ma dang bcas pa'i lhag mthong dang /
yongs su tshol ba'i lhag mthong dang /
so sor rtog pa'i lhag mthong ngo zhes bya ba ni gnyis pa grangs bzhin du ming bkod pa'o / /
mtshan ma dang bcas pa'i lhag mthong gang zhe na zhes bya ba la sogs pas ni gsum pa rnam par phye nas bshad pa ston to / /
'di yang mtshan nyid rnam pa gsum bstan pa nyid kyis rnam pa gsum du dbye ste /
'di ni dang po'i mtshan nyid zhus pa'o / /
'di lta ste /
ting nge 'dzin gyi spyod yul rnam par rtog pa dang bcas pa'i gzugs brnyan 'ba' zhig yid la byed pa'i lhag mthong gang yin pa'o zhes bya ba ni dang po mtshan nyid yang dag par bshad pa ste /
rnam par rtog pa dang bcas pa'i gzugs brnyan chos dang don 'dra ba 'ba' zhig yid la byed pas na yul las ming du btags pa yin pas mtshan ma dang bcas pa zhes bya'o / /
yongs su tshol ba'i lhag mthong gang zhe na zhes bya ba ni gnyis pa zhus pa'o / /
'di lta ste /
shes rab kyis de dang der shin tu legs par ma rtogs pa'i chos thams cad shin tu legs par rtogs par bya ba'i phyir yid la byed pa'i lhag mthong gang yin pa'o zhes bya ba ni gnyis pa'i mtshan nyid yang dag par bshad pa ste /
'di ltar shes rab kyi dbang gi phyir gzugs brnyan mtshan ma dang bcas pa'i yul legs par ma rtogs pa dag legs par bya ba'i phyir yid la byed pa gang yin pa'o / /
so sor rtog pa'i lhag mthong gang zhe na zhes bya ba ni gsum pa zhus pa'o / /
'di lta ste /
shes rab kyis de dang der shin tu legs par rtogs pa'i chos thams cad la legs par shin tu rnam par grol ba mthong ba'i phyir /
yid la byed pa'i lhag mthong gang yin pa'o zhes bya ba ni gsum pa'i mtshan nyid yang dag par bshad pa ste /
'di ltar yul de dag shin tu legs par rtogs par gyur nas /
shin tu rnam par grol ba thob par bya ba'i phyir yid la byed pa gang yin pa'o / /
bstan bcos rnal 'byor spyod pa'i sa las kyang phal cher mdo 'di dang mthun par bshad de /
de'i phyir bstan bcos de nyid las /
mtshan ma tsam gyi rjes su zhugs pa'i lhag mthong gang zhe na /
'di lta ste /
gang gis thos pa dang bzung ba'i chos sam /
gdams ngag dang rjes su bstan pa'i chos rnams la mnyam par bzhag pa'i sa las /
tshul bzhin du yid la byed cing sems par mi byed /
rtog par mi byed /
'jal bar mi byed nye bar rtog par mi byed pa ste /
de ni mtshan ma tsam gyi rjes su zhugs pa'i lhag mthong zhes bya'o / /
gang gi tshe sems par byed /
rtog par byed /
'jal bar byed nye bar rtog par byed pa de'i tshe na ni yongs su btsal ba'i rjes su zhugs pa'i lhag mthong zhes bya'o / /
gang gi tshe de nyid la bsams shing brtags la gzhal zhing nye bar brtags nas ji ltar rnam par gzhag pa de bzhin du so sor rtog par byed pa'i tshe na ni so sor rtog pa'i rjes su zhugs pa'i lhag mthong zhes bya'o zhes 'byung ba yin no / /
zhi gnas dang lhag mthong de dag gi rab tu dbye ba yang bstan bcos rnal 'byor spyod pa'i sa las bshad pa bzhin du rig par bya ste /
de'i phyir de nyid las /
zhi gnas gang zhe na sems gnas pa rnam pa dgu'o / /
lhag mthong gang zhe na /
de ni gzhi rnam pa gsum gyi lhag mthong dang /
rnam pa bzhi'i lhag mthong dang /
gzhi rnam pa drug rab tu dbye ba la dmigs pa'i lhag mthong gang yin pa'o / /
de la gzhi rnam pa gsum gyi lhag mthong ni mtshan ma dang bcas pa'i lhag mthong dang /
yongs su tshol ba'i lhag mthong dang /
so sor rtog pa'i lhag mthong ngo / /
rnam pa bzhi'i lhag mthong ni 'di lta ste /
chos rnam par 'byed pa'i rnam pa'i lhag mthong dang /
rab tu rnam par 'byed pa'i rnam pa'i lhag mthong dang /
yongs su rtog pa'i rnam pa'i lhag mthong dang /
yongs su dpyod par byed pa'i rnam pa'i lhag mthong ngo / /
gzhi rnam pa drug rab tu dbye ba la dmigs pa'i lhag mthong ni /
don la dmigs pa'i lhag mthong dang /
dngos po la dmigs pa'i lhag mthong dang /
mtshan nyid la dmigs pa'i lhag mthong dang /
phyogs la dmigs pa'i lhag mthong dang /
dus la dmigs pa'i lhag mthong dang /
rigs la dmigs pa'i lhag mthong zhes bstan pa yin no / /
bstan bcos rnam par bshad pa las kyang de skad du ston te /
sems gnas pa rnam pa dgu dang gzhi rnam pa gsum gyi lhag mthong dang /
rnam pa bzhi'i lhag mthong ni sngar bstan pa bzhin no / /
gzhi rnam pa drug gi lhag mthong gang yin pa de ni 'dir bshad par bya ste /
de'i phyir bstan bcos rnal 'byor spyod pa'i sa las de la gzhi rab tu dbye ba rnam pa drug la dmigs pa'i lhag mthong gang zhe na /
'di lta ste /
yongs su tshol bar byed pa na gzhi rnam pa drug yongs su tshol bar byed de /
don dang dngos po dang mtshan nyid dang phyogs dang dus dang rigs pa yongs su tshol bar byed cing /
yongs su btsal nas kyang de dag la so sor rtog par byed do / /
de la ji ltar don yongs su tshol bar byed ce na /
smras pa /
'di'i don ni 'di yin no zhes de ltar don yongs su tshol bar byed do / /
ji ltar dngos po yongs su tshol bar byed ce na /
dngos po rnam pa gnyis po nang gi dang phyi rol gyi ste /
de ltar dngos po yongs su tshol bar byed do / /
ji ltar mtshan nyid yongs su tshol bar byed ce na /
mtshan nyid rnam pa gnyis po rang gi mtshan nyid dang spyi'i mtshan nyid de /
de ltar mtshan nyid yongs su tshol bar byed do / /
ji ltar phyogs yongs su tshol bar byed ce na /
phyogs rnam pa gnyis po nag po'i phyogs dang /
dkar po'i phyogs te nag po'i phyogs ni skyon dang nyes dmigs kyi sgo nas so / /
dkar po'i phyogs ni yon tan dang phan yon gyi sgo nas te /
de ltar phyogs yongs su tshol bar byed do / /
ji ltar dus yongs su tshol bar byed ce na /
dus rnam pa gsum po 'das pa dang ma 'ongs pa dang da ltar byung ba'i dus te /
'di ltar 'das pa'i dus na 'di lta bu zhig byung bar gyur to / /
'di ltar ma 'ongs pa'i dus na 'di lta bu zhig 'byung bar 'gyur ro / /
'di ltar da ltar byung ba'i dus na 'di lta bu zhig da ltar yod do zhes de ltar dus yongs su tshol bar byed do / /
ji ltar rigs pa yongs su tshol bar byed ce na /
rigs pa bzhi po ltos pa'i rigs pa dang /
bya ba byed pa'i rigs pa dang /
'thad pas bsgrub pa'i rigs pa dang /
chos nyid kyi rigs pa ste /
de ltar rigs pa yongs su tshol bar byed do / /
ci'i phyir gzhi rab tu dbye ba rnam pa drug gis lhag mthong rnam par gzhag ce na /
rtogs pa rnam pa gsum gyi dbang du byas pa'i phyir te /
smras pa'i don rtogs pa dang dngos po'i mtha' rtogs pa dang /
yang dag pa ji lta ba bzhin du rtogs pa'o / /
de la don yongs su tshol bas ni smras pa'i don rtogs pa yin no / /
dngos po yongs su tshol ba dang /
rang gi mtshan nyid yongs su tshol bas ni dngos po'i mtha' rtogs pa yin no / /
de la spyi'i mtshan nyid yongs su tshol ba dang /
phyogs yongs su tshol ba dang /
dus yongs su tshol ba dang /
rigs pa yongs su tshol bas ni yang dag pa ji lta ba bzhin du rtogs pa yin te /
rnal 'byor pas shes par bya ba ni 'di lta ste /
smras pa'i don dang shes bya'i dngos po ji snyed yod pa nyid dang ji lta ba bzhin du yod pa nyid gang yin pa de tsam du zad pa'i phyir ro zhes 'byung ste /
zhib tu de nyid las bstan pa bzhin du rig par bya'o / /
rigs pa rnam pa bzhi ni phyis 'og nas ston to // //
bam po sum cu brgyad pa /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das zhi gnas la rnam pa du mchis zhes bya ba 'di man chad ni gnyis pa zhi gnas kyi rnam pa mang nyung rnam par 'byed pa'o / /
'di yang rnam pa gnyis te /
zhu ba gsol ba dang /
yang dag par bshad pa ste /
'di ni dang po zhu ba gsol pa'o / /
bcom ldan 'das kyis byang chub sems dpa' byams pa la bka' stsal pa /
bar chad med pa'i sems de'i rjes su 'brang ba'i phyir /
de yang rnam pa gsum yod par rig par bya'o zhes bya ba la sogs pas ni gnyis pa yang dag par bshad pa bstan to / /
'di yang rnam pa gsum du dbye ste /
zhi gnas rnam pa gsum bstan pa dang /
zhi gnas rnam pa brgyad bstan pa dang /
zhi gnas rnam pa bzhi bstan pa'o / /
'di ni dang po mtshan ma dang bcas pa la sogs pa rnam pa gsum bstan pa ste /
de la de'i rjes su 'brang ba zhes bya ba ni rjes su 'brang bar byed pa lta ba'i rnam pa'o / /
de la 'di skad du /
sems kyi mtshan ma de la dmigs pa'i lhag mthong la rnam pa gsum yod pa'i phyir /
bar chad med pa'i sems la dmigs pa'i zhi gnas kyi sems la yang rnam pa gsum yod do zhes bstan par 'gyur ro / /
yang rnam pa brgyad yod de /
'di lta ste /
bsam gtan dang po nas 'du shes med 'du shes med min gyi skye mched pa'i bar du re re la yang zhi gnas rnam pa re re yod pa'i phyir ro zhes bya ba ni gnyis pa ting nge 'dzin rnam pa brgyad ston te /
'di nyid zhi gnas rnam pa brgyad ces bya'o / /
ting nge 'dzin brgyad po de yang rnam pa gnyis su dbye ste /
bsam gtan bzhi bstan pa dang /
gzugs med pa'i snyoms par 'jug pa bzhi bstan pa'o / /
bsam gtan bzhi bstan pa yang sgo rnam pa gnyis kyis bstan te /
nges pa'i tshig bstan pa dang /
ngo bo nyid bstan pa'o / /
de la nges pa'i tshig bstan pa yang spyi dang bye brag gnyis kyis bstan te /
de la spyi ni thams cad yod par smra ba'i gzhung bstan bcos bye brag tu bshad pa chen po las bshad pa rnam pa gcig yod de /
de'i phyir bstan bcos de nyid las ci'i phyir bzhi po 'di dag la bsam gtan zhes bya zhe na /
smras pa /
rab tu zhi zhing bsam gtan la 'bebs pas sa bzhi po 'di dag tu ting nge 'dzin dang shes rab mnyam pa'i phyir bsam gtan zhes brjod de /
gzhan dag las ni ma tshang bas ming 'di thob po zhes 'byung ba yin no / /
bstan bcos yang dag pa'i rigs pa dang rjes su mthun pa las ni bshad pa rnam pa gnyis yod de /
de'i phyir de nyid las don gang gi phyir bsam gtan zhes bya ba'i ming rnam par gzhag ce na /
smras pa /
rab tu zhi ba 'di la brten nas bsam pa gtan la 'bebs pa'i phyir bsam pa gtan la 'bebs pa nyid ni yang dag pa nyid du khong du chud pa'i don to zhes 'byung ste /
mdzod kyi bstan bcos las kyang de skad du bshad do / /
gzhan yang de nyid las /
kha cig na re ting nge 'dzin 'dis ni mchog dang /
kun du mchog gi tshul bzhin du sems pa yongs su 'dzin pa'i phyir bsam gtan zhes bya'o / /
de la mchog ces bya ba'i tshig gis ni 'dod pa'i khams las rab tu dbye ba yin no / /
kun du mchog ces bya bas ni gzugs med pa las rab tu dbye ba yin no / /
tshul bzhin du sems pa zhes bya bas ni tha dad pa'i phyin ci log las rab tu dbye ba yin no / /
ting nge 'dzin 'di yongs su 'dzin par byed pa ni gya nom pa'i ting nge 'dzin yin pas gya nom pa'i ting nge 'dzin de la bsam gtan zhes bya'o zhes 'byung ste /
tshig 'dis ni zhi gnas dang lhag mthong zung du 'jug pa phyin ci log med pa'i ting nge 'dzin la bsam gtan zhes bstan to / /
gzhan yang bstan bcos bye brag tu bshad pa dang sbyar na bshad pa rnam pa gsum yod de /
kun du sbyor ba gcod pa dang /
yang dag par rtog pa dang /
don rnam pa gnyis dang ldan pa'i phyir ro zhes bshad de /
de'i phyir bstan bcos de nyid las /
don gang gi phyir bsam gtan zhes bya zhe na /
kha cig ni 'di skad du sbyor ba spong ba'i phyir bsam gtan zhes bya'o zhes zer ro / /
gzugs med pa'i ting nge 'dzin rnams kyis kun du sbyor ba spong bas bsam gtan zhes bya ba'i rigs so zhe na /
smras pa /
ting nge 'dzin gang gis mi dge ba dang /
lung du mi ston pa rnam pa gnyis kyis kun du sbyor ba spong bar nus pa ni bsam gtan zhes bya ba yin na /
gzugs med pa'i ting nge 'dzin rnams ni lung du mi ston pa 'ba' zhig spong gi / /
mi dge ba ni ma yin pa'i phyir bsam gtan zhes bya ba zhes 'byung ste /
kun du sbyor ba spong ba la yang bshad pa rnam pa gnyis yod pa ni mangs kyis dogs nas 'dir ma brjod do / /
gzhan yang de nyid las kha cig na re yang dag par rtog par byed pa'i phyir bsam gtan zhes bya'o zhes zer ro / /
gal te de lta na 'dod pa'i khams kyi ting nge 'dzin yang dag par rtog par byed pas bsam gtan zhes bya ba'i rigs so zhe na /
smras pa /
ting nge 'dzin gang ting nge 'dzin gyi ming dang /
nus pa dang ldan zhing yang dag par rtog par byed pa ni bsam gtan zhes bya ba yin na 'dod pa'i khams kyi ting nge 'dzin gyi ming dang ldan yang ting nge 'dzin gyi nus pa med pas /
dper na 'jim pa'i dril bu dang gdung ma zhes brjod pa ltar ming dang ldan yang nus pa med pa'i phyir bsam gtan ma yin no zhes 'byung ste /
yang dag par rtog pa la bshad pa rnam pa gsum 'byung ba ni mangs kyis dogs nas 'dir ma brjod do / /
gzhan yang de nyid las de ltar bshad pa yang don rnam pa gnyis dang ldan na gdod bsam gtan zhes bya'o / /
'di lta ste /
kun du sbyor ba spong ba dang /
yang dag par rtog par byed pa'o / /
'dod pa'i khams kyi ting nge 'dzin yang dag par rtog par byed kyang kun du sbyor ba spong bar mi byed la gzugs med pa'i ting nge 'dzin rnam pa kun tu sbyor ba spong bar byed kyang yang dag par rtog par mi byed pa'i phyir bsam gtan ma yin no / /
gzhan yang gzugs med pa'i ting nge 'dzin ni dben pa dang ldan yang gtan la 'bebs pa med la /
'dod pa'i khams kyi ting nge 'dzin ni bsam pa gtan la 'bebs pa yod kyang dben pa med do / /
gzugs kyi ting nge 'dzin ni gnyi ga dang ldan pa'i phyir bsam gtan zhes bya'o zhes 'byung ste /
don rnam pa gnyis dang ldan pa la yang bshad pa rnam pa gnyis 'byung ba ni mangs kyis dogs nas 'dir ma brjod do /
theg pa chen po'i bstan pa dag dang sbyar na yang /
bstan bcos yang dag pa'i rigs pa dang rjes su mthun pa las rnam grangs dang pos bstan pa dang mthun par bshad de /
de'i phyir bstan bcos rnal 'byor spyod pa'i sa las bsam gtan zhes bya ba ni dmigs pa la dran pa rtse gcig tu byed cing /
rab tu dben pa dang yang dag par nye bar gtod pa'i phyir bsam gtan zhes bya'o zhes 'byung ngo / /
de la bye brag gi ming ni dang po dang gnyis pa dang gsum pa dang bzhi pa zhes bya ba gang yin pa de ni bye brag gi ming zhes bya ste /
de'i phyir bstan bcos yang dag pa'i rigs pa dang rjes su mthun pa las bsam gtan rnams kyi spyi'i mtshan nyid la bye brag med kyang sa'i bye brag rab tu bstan pa'i ched du grangs kyi dbang du byas nas nges tshig bstan pa'i phyir dang po zhes bya ba nas bzhi pa zhes bya ba'i bar du bstan pa yin no / /
gal te dge ba'i ngo bo nyid dang sems rtse gcig tu bsdus pa nyid dang /
grogs las bsam gtan bzhi rnam par gzhag pa yin na /
mtshan nyid gang las brtsams nas dang po dang /
gnyis pa dang /
gsum pa dang /
bzhi pa zhes rnam par gzhag ce na /
smras pa /
dpyod pa dang dga' ba dang bde ba dang bcas pa las ni dang po rnam par gzhag go / /
rim gyis yan lag snga ma dang bral ba las ni gnyis pa dang /
gsum pa dang /
bzhi pa rnam par gzhag ste /
'di ltar dpyod pa spangs shing rnam pa gnyis dang ldan pa'o / /
bsam gtan gnyis ni dpyod pa dang bral zhing dga' ba dang bde ba gnyis dang bcas pas gnyis spangs nas bde ba dang bcas pa'o / /
bsam gtan gsum pa ni dpyod pa dang dga' ba gnyis dang bral zhing bde ba kho na dang bcas pa'o / /
rnam pa gsum char dang bral ba ni bsam gtan bzhi pa ste /
dpyod pa dang dga' ba dang bde ba spangs pa gsum dang go rims bzhin no / /
de'i phyir dmigs pa'i ngo bo nyid gcig la rnam pa bzhir phye ba yin no / /
bsam gtan rnams la byams pa la sogs pa ltar thun mong ma yin pa'i ming gi mtshan nyid med dam zhe na /
'dir dang po la sogs pa'i grangs bzhi la brten nas bye brag gi ming rnam par gzhag ce na /
smras pa /
'dir thun mong ma yin pa'i ming gi mtshan nyid med pa ma yin mod kyi /
'on kyang med pa ni sa gcig gi ming kho nas kun bsdus par 'gyur bas /
de'i phyir grangs la brten nas bye brag gi ming du bstan pa yin no zhes 'byung ste /
mdzod kyi bstan bcos kyang 'di dang mthun par bshad do / /
gzhan yang mdzod kyi bstan bcos kyi tshig le'ur byas pa las /
dang po dag ni dpyod dang dga' bde bcas / /
phyi ma rim gyis yan lag snga ma spong / /
zhes 'byung ngo / /
ci'i phyir tshig le'ur byas pa las rtog pa tshang bar ma smos she na /
smras pa /
mdzod kyi bstan bcos las /
de'i phyir rtog pa dang ldan par yang bstan te /
gdon mi za bar lhan cig 'jug pa'i phyir ro / /
dper na dud pa dang me lta bur dpyod pa dang yang dga' ba dang bde ba kho na dang ldan zhing /
rtog pa dang mi ldan pa ni ma yin pas so / /
gzhan yang bstan bcos bye brag tu bshad pa chen po las /
bsam gtan bzhi ni 'di lta ste /
bsam gtan dang po nas bsam gtan bzhi pa'i bar du ste /
kha cig na re rtog pa dang dga' ba dang /
bde ba dang /
btang snyoms dang mtshungs par ldan pa'i bsam gtan ni go rims bzhin du bzhi po dag yin par sbyar ro zhes zer ro zhes 'byung ngo / /
'dir theg pa chen po'i bstan pa dang sbyar na yang grangs kyi dbang du mdzad nas ming bkod pa ni bstan bcos yang dag pa'i rigs pa dang rjes su mthun pa las bstan pa dag dang mthun pas /
de'i phyir bstan bcos rnal 'byor spyod pa'i sa las /
grangs kyi go rims dang rjes su mthun pa'i dbang du byas pas /
dang po zhes bya ba nas bzhi pa zhes bya ba'i bar du bstan pa yin no zhes bshad do / /
de la ngo bo nyid bstan pa yang thams cad yod par smra ba'i gzhung gis ni bstan bcos bye brag tu bshad pa chen po las bstan pa bzhin du /
bsam gtan rnam pa bzhi po dag ni kun kyang rang gi sa pa'i dge ba nyon mongs pa can dang ma bsgribs la lung du ma bstan pa'i phung po lnga'i ngo bo nyid do zhes bshad do / /
gzhan yang bstan bcos bye brag tu bshad pa chen po las /
bsam gtan gyi ngo bo nyid ni rnam pa gnyis te bsgoms nas thob pa dang /
skyes nas thob pa'o / /
de la bsgoms nas thob pa ni sa de nyid kyis bsdus pa'i sems rtse gcig pa nyid de /
gal te grogs su gyur pa yang bsdus na ni phung po lnga'i ngo bo nyid do / /
skyes nas thob pa ni gang du skyes pa'i sa pa de nyid kyi dang ldan pa gzhan phung po lnga po dag gi ngo bo nyid do / /
mdzod kyi bstan bcos dang yang dag pa'i rigs pa dang rjes su mthun pa las kyang don 'di dang mthun par bshad do / /
'dir theg pa chen po'i bstan pa dang sbyar na yang phal cher bstan bcos bye brag tu bshad pa chen po las bstan pa dang mthun par srid pa las skye ba dang /
ting nge 'dzin las skyes pa ni dge ba nyon mongs pa can dang /
lung du ma bstan pa'i phung po lnga'i ngo bo nyid do / /
dge ba ni zag pa dang bcas pa dang /
zag pa med pa'i phung po lnga'i ngo bo nyid do zhes bshad do / /
de la gzugs med pa'i snyoms par 'jug pa bzhi yang mdor bsdu na sgo rnam pa gnyis kyis bstan te /
nges tshig bstan pa dang /
ngo bo nyid bstan pa'o / /
nges tshig bstan pa yang spyi dang bye brag gnyis kyis bstan te /
de la spyi'i ming yang thams cad yod par smra ba'i gzhung gis ni bstan bcos yang dag pa'i rigs pa dang rjes su mthun pa las bstan pa bzhin du don rnam pa gsum yod de / /
dgag pa'i don dang /
mthar thug pa rab tu bstan pa'i don dang /
yod pa rab tu bstan pa'i don to zhes bshad de /
de'i phyir bstan bcos de nyid las don gang gi phyir gzugs med pa'i ming rnam par gzhag ce na /
rU pa zhes bya ba'i tshig gis ni rnam par 'gyur zhing /
bstan du yod pa'i don rab tu ston pas /
rnam par 'gyur zhing bstan du yod pa la brten nas gzugs zhes bstan to / /
a zhes bya ba'i tshig gis ni dgag par byed pa'i don rab tu ston te /
'khor ba'i rgya mtsho'i nang na yang re zhig tsam du gzugs kyi skye mched dgag par yod do zhes rab tu bstan pa'i ched du /
dgag pa'i don gyi dbang du byas nas med pa zhes bya ba bstan to / /
'di ltar khams de na rnam par 'gyur zhing bstan du yod pa zlog par byed pas gzugs med pa'i don la brten nas /
a rU pa zhes bya'o / /
yang a zhes bya ba 'di ni mthar thug pa'i don rab tu ston pa yang yin te /
khams gzhan na yang rnam par mi 'gyur zhing bstan du med pa'i chos yod kyang /
gzugs med pa'i khams ni rnam par 'gyur ba dang /
bstan du med pa'i nang na mthar thug pa yin te /
'di na yod do de na yod do zhes bya ba brten pa'i gzugs med pa'i phyir ro / /
yang na a zhes bya ba 'di ni yod pa'i don bstan pa yang yin te /
'di ltar khams 'di ni gzugs med pa tsam mo zhes dgag pa'i phyir /
a zhes bya bas ni gzugs med pa yod par rab tu bstan te /
'jig rten na yang tsam zhes bya ba ni dgag pa'i tshig dang /
dgag nas rab tu bstan pa yang yin par mthong ba ni ji ltar as 'di rab tu bstan kyang dgag pa kho na ma yin pa lta bu yin pas de'i phyir a zhes bya bas ni dgag pa dang rab tu bstan pa yang yongs su rdzogs par ston to zhes 'byung ste /
bstan bcos gzhung rab tu bstan pa las kyang de skad du ston to / /
bstan bcos bye brag tu bshad pa chen po las ni ci'i phyir 'di bzhi la gzugs med pa zhes bya zhe na /
smras pa /
bzhi po 'di dag ni gzugs can gyi chos thams cad las yang dag par 'das pa'i phyir dang /
gzugs can gyi chos thams cad rab tu nyams par byas pa'i phyir dang /
gzugs kyi chos 'dir skye ba'i skabs med pa'i phyir gzugs med pa zhes bya'o zhes 'byung ngo / /
de la bye brag gi ming yang thams cad yod par smra ba'i gzhung gis /
dang po nam mkha' mtha' yas skye mched kyi snyoms par 'jug pa ni bstan bcos bye brag tu bshad pa chen po las bstan pa bzhin du /
rnam grangs rnam pa bzhis ston te de'i phyir bstan bcos de nyid las sbyor ba'i dbang gis na nam mkha' mtha' yas skye mched kyi ting nge 'dzin zhes bya ste /
'di ltar las dang po pas thog ma kho nar rtsig pa dang skye shing dang /
brag dang khang khyim la sogs pa la yod pa'i nam mkha' rnams kyi mtshan ma yid la byed do / /
mtshan ma de yongs su bzung nas brda'i 'du shes kyi mos pa'i mtha' med pa'i nam mkha'i mtshan ma rnams so sor rtog cing gsal bar khong du chud par byed do / /
sngar mtha' med pa'i nam mkha'i mtshan ma yid la byas shing sbyor ba bsgoms pas /
gong nas gong du gzugs med pa'i snyoms par 'jug pa dang po rab tu 'dren pa'i phyir /
'di la nam mkha' mtha' yas skye mched ces bshad do / /
gzhan yang chos nyid kyis dang por gzugs kyi sa dag dang bral ba'i nam mkha' mtha' yas skye mched ces bya bas so / /
gzhan yang chos nyid kyis dang por gzugs kyi sa pa dag las rnam par grol ba la nam mkha' mtha' yas skye mched ces bya bas so / /
gzhan yang rgyu mthun pa'i dbang du byas pa'i phyir /
ting nge 'dzin 'di la nam mkha' mtha' yas skye mched ces bshad de /
'di ltar rnal 'byor pa de ting nge 'dzin 'di las langs pa na gdon mi za bar nam mkha' 'dra ba'i 'du shes bskyed pa mngon du 'gyur te /
ji skad du dge slong ting nge 'dzin 'di las langs nas lag pa gnyis nam mkha' la bsnyabs pa dang gzhan dag gis khyod ci zhig tshol zhes dris so / /
dge slong des smras pa /
bdag gi rang gis rang gi lus tshol lo / /
des smras pa khyod kyi lus nags khrod na gnas na ci'i phyir gzhan du rang gi lus tshol bar byed ces smras so zhes grags te /
de'i phyir 'di las langs na nam mkha'i 'du shes 'byung bar mngon no / /
'du shes 'di nyid ni ting nge 'dzin snga ma de'i rgyu mthun pa yin pas de'i phyir nam mkha' mtha' yas skye mched ces bya'o zhes 'byung ste /
zhib tu de nyid las bstan pa bzhin no / /
mdzod kyi bstan bcos las ni don gyis bstan bcos bye brag tu bshad pa chen po las bstan pa'i rnam grangs dang po bstan pa dang mthun par bshad do / /
bstan bcos yang dag pa'i rigs pa dang rjes su mthun pa dang /
gzhung rab tu bstan pa las kyang don gyis bye brag tu bshad pa chen po las rnam grangs dang po gsum gyis bstan pa dang mthun par bshad do / /
de la rnam shes mtha' yas skye mched ces bya ba ni /
bstan bcos bye brag tu bshad pa chen po las rnam grangs gnyis kyis ston te /
de'i phyir bstan bcos de nyid las sbyor ba kho na'i dbang gis rnam shes mtha' yas skye mched kyi ting nge 'dzin zhes bya ste /
'di ltar las dang po pa'i rnal 'byor pa dag thog ma kho nar yongs su dag pa'i mig la sogs pa'i rnam par shes pa drug gi mtshan ma yid la byed do / /
mtshan ma yongs su bzung nas brda'i 'du shes kyi mos pas rnam shes mtha' yas kyi mtshan ma so sor brtags shing gsal bar khong du chud nas sngar rnam shes mtha' yas yid la byas shing sbyor ba la brten nas gong nas gong du gzugs med pa'i ting nge 'dzin gnyis pa rab tu 'dren pa'i phyir rnam shes mtha' yas skye mched ces bya'o / /
gzhan yang rgyu mthun pa'i dbang du byas pa'i phyir ting nge 'dzin la rnam shes mtha' yas skye mched ces bshad de /
'di ltar rnal 'byor pa de ting nge 'dzin 'di las langs pa na /
gdon mi za bar rnam par shes pa 'dra ba'i 'du shes bskyed pa mngon du 'gyur te /
rnam par shes pa la rab tu dga' bas gnas pas de'i phyir rnam shes mtha' yas skye mched ces bya'o zhes 'byung ste /
zhib tu de nyid las bstan pa bzhin no / /
mdzod kyi bstan bcos las ni bshad pa'i rnam grangs dang po dang mthun par bshad do / /
bstan bcos gzhung rab tu bstan pa las kyang 'di dang mthun par bshad do / /
de la ci yang med pa'i skye mched ces bya ba ni bstan bcos bye brag tu bshad pa chen po las rnam grangs lngas ston te /
de'i phyir de nyid las 'di ci'i phyir ci yang med pa'i skye mched ces bya zhe na /
smras pa /
'di la bdag dang bdag gi ba med pa'i phyir ro / /
sa thams cad la yang bdag dang bdag gi ba med pa yin na /
ci'i phyir 'di 'ba' zhig la ci yang med pa zhes bya zhe na /
smras pa /
gzhan gang la yang bdag tu 'dzin pa dang /
bdag gir 'dzin pa nyams smad pa dang /
'bigs shing srab pa dang /
mthu stobs 'bri bar byed pa sa 'di lta bu'i nus pa med pa'i phyir ci yang med pa'i skye mched ces bya'o / /
gzhan yang sa 'di la de kho na rtag par gnas pa rnam par mi 'gyur ba'i chos med kyang rtag par lta ba nyams smad par byed pa sa gzhan dag las khyad par du 'phags pa'i phyir 'di 'ba' zhig la ci yang med pa'i skye mched ces bya'o / /
gzhan yang 'di la gzhol ba dang skyabs su 'gro ba'i khang khyim med kyang /
mgon skyabs med cing nga rgyal dang le lo dang bag med pa rnam par gnon pa sa gzhan dag las khyad par du 'phags pa'i phyir 'di 'ba' zhig la ci yang med pa'i skye mched ces bya'o / /
gzhan yang sa 'dir rnam pa'i mtshan nyid mtha' med pa med cing dang po kho nar de'i mtshan nyid spangs pa'i phyir /
'di 'ba' zhig la ci yang med pa'i skye mched ces bya'o / /
btsun pa dbyig gi bshes gnyen ni 'di skad du /
ting nge 'dzin 'di la yongs su 'dzin pa'i rnam pa'i mtshan nyid 'jug pa med pa'i phyir /
ji ltar bdag ma yin pa ni gnas dang dus gang du yang dngos po rjes su 'brel pa dang /
gnas dang dus gang du yang bdag dang rjes su 'brel pa med pa lta bu yin pa'i phyir 'di 'ba' zhig la ci yang med pa'i skye mched ces bya'o zhes zer te zhes 'byung ste /
zhib tu de nyid las bstan pa bzhin no / /
bstan bcos yang dag pa'i rigs pa dang rjes su mthun pa las ni /
mos pa'i dbang gis sbyor ba thams cad spangs pa las mngon par grub pa gang yin pa de ni ci yang med pa'i skye mched ces bya'o / /
'di ltar rnam pa tshad med pa dag la rags shing g.yo ba nyid du lta bas de la skyo zhing spang ba'i ched du sbyor ba 'di bskyed pas de'i phyir gnas 'di ni spangs pa khyad par can zhes bya ste /
'di yang rnam pa'i mtshan nyid mngon par 'du byed pa la mi mos pa dang /
sems kyi dmigs pa rnams spangs shing zhi ba la gnas pa'i phyir ro zhes 'byung ste /
bstan bcos gzhung rab tu bstan pa las kyang 'di dang mthun par bshad do / /
de la 'du shes med 'du shes med min skye mched ces bya ba ni /
bstan bcos bye brag tu bshad pa chen po las rnam grangs gcig gis ston te /
de'i phyir de nyid las 'di la ci'i phyir 'du shes med 'du shes med min gyi skye mched ces bya zhe na /
smras pa /
'di la gsal ba'i 'du shes med cing /
'du shes med pa'i mtshan ma yang med pa'i phyir /
'du shes med 'du shes med min skye mched ces bya'o / /
gsal ba'i 'du shes med pa ni sa bdun po dag ltar 'du shes dang bcas pa'i ting nge 'dzin ma yin pa'i phyir ro / /
'du shes med pa'i mtshan ma yang med pa ni 'du shes pa med pa dang 'gog pa'i snyoms par 'jug pa lta bu ma yin pa'i phyir ro / /
sa 'di'i 'du shes mi gsal zhing rtul ba dang /
zhen cing gsal ba med pa dang nges pa med pa'i phyir /
'du shes med 'du shes med min skye mched ces bya'o zhes 'byung ste /
mdzod kyi bstan bcos dang yang dag pa'i rigs pa dang rjes su mthun pa dang /
gzhung rab tu bstan pa las kyang 'di dang mthun par bshad do / /
gzhan yang bstan bcos yang dag pa'i rigs pa dang rjes su mthun pa las gzugs med pa bzhi po 'di dag skye mched ces bya ba ni srid pa rnams bskyed pa'i gnas su gyur pa'i phyir te /
skye mched bzhi po 'di dag tu yod pa dang med pa'i srid pa dag gis las dang nyon mongs pa rnam pa sna tshogs skyed cing 'phel bar byed pa'i phyir dang yang dag pa ma yin pas /
de la mya ngan las 'das pa nyid du 'dzin pa rnam par gzhig pa'i phyir dang /
bcom ldan 'das kyis srid pa skyed pa'i gnas zhes gsungs so zhes 'byung ngo / /
theg pa chen po'i gzhung dang sbyar na bstan bcos rnal 'byor spyod pa'i sa las /
gzhan yang rnam pa de thams cad du gzugs kyi 'du shes las yang dag par 'das te thogs pa'i 'du shes nub par gyur cing /
sna tshogs kyi 'du shes rnams yid la mi byed pas nam mkha' mtha' yas so snyam nas /
nam mkha' mtha' yas skye mched bsgrubs te gnas so zhes gsungs pa de la /
de rnam pa thams cad du gzugs kyi 'du shes rnams las yang dag par 'das te zhes bya ba ni nam mkhar mos par byed pa'i phyir kha dog sngon po dang /
ser po dang /
dmar po dang /
dkar po dang ldan pa'i 'du shes de dag mi snang ba'i phyir dang /
skyo zhing 'dod chags dang bral ba'i phyir yang dag par 'das pas na /
de'i phyir rnam pa thams cad du gzugs kyi 'du shes rnams las yang dag par 'das te zhes bya ba gsungs so / /
thogs pa'i 'du shes nub par gyur cing zhes bya ba ni de dag las yang dag par 'das shing mi snang bar gyur pa'i rgyus kha dog bsags pa'i rgyur gyur pa'i sgrib pa'i 'du shes rnam pa du ma sna tshogs mang po dag dang bral bas na de'i phyir thogs pa'i 'du shes nub par gyur cing zhes bya ba gsungs so / /
sna tshogs kyi 'du shes yid la mi byed pas zhes bya bas ni /
de dag dang bral ba thogs pa khyad par can rnam pa sna tshogs de dag nyid la 'di lta ste /
zas dang /
skom dang /
bzhon pa dang /
gos dang rgyan dang /
nags dang /
skyed mos tshal dang /
nags tshal dang /
dmag dang /
ri la sogs par nye bar 'dogs pa'i 'du shes 'jug pa gang yin pa'i 'du shes de dag de rnams la gtad kyang /
rnam pa thams cad kyi thams cad du de la 'byung bar mi 'gyur bas na /
de'i phyir sna tshogs kyi 'du shes rnams yid la mi byed pas zhes bya ba gsungs so / /
nam mkha' mtha' yas so snyam nas zhes bya ba ni des de ltar gzugs dang thogs pa dang sna tshogs kyi 'du shes dag rnam par bshig nas /
nam mkha' mtha' yas pa'i rnam pas mos par byed pas na /
de'i phyir nam mkha' mtha' yas so snyam nas zhes bya ba gsungs so / /
nam mkha' mtha' yas skye mched bsgrubs te gnas so zhes bya ba ni de nyer bsdogs las yang dag par 'das shing sbyor ba mthar thug pa yid la byed pas /
gong ma sbyor ba mthar thug pa'i 'bras bu'i dngos gzhi la snyoms par 'jug par byed pas na /
de'i phyir nam mkha' mtha' yas skye mched bsgrubs te gnas so zhes bya ba gsungs so / /
de srid du dngos gzhi la snyoms par mi 'jug pa'i bar du ni de nam mkha' kho na la dmigs par byed do / /
dngos gzhi la snyoms par zhugs nas ni nam mkha' de nyid dang de las gzhan pa rang gi sa pa'i phung po rnams la dmigs par byed do / /
nyer bsdogs kyi tshe na ni sa 'og ma'i phung po rnams la yang dmigs par byed do / /
gzhan yang de rnam pa thams cad du nam mkha' mtha' yas skye mched las yang dag par 'das te /
rnam shes mtha' yas so snyam nas rnam shes mtha' yas skye mched nye bar bsgrubs te gnas so zhes gsungs pa de la /
de rnam pa thams cad du nam mkha' mtha' yas skye mched las yang dag par 'das te /
rnam shes mtha' yas so snyam nas zhes bya ba ni de rnam par shes pa gang gis nam mkha' mtha' yas par mos par byed pa /
nam mkha' la mtha' yas pa'i rnam pas mos par byed pa'i rnam par shes pa de nyid kyis rnam shes mtha' yas la snyoms par 'jug 'dod pas nam mkha' mtha' yas skye mched kyi 'du shes las bzlog ste /
rnam par shes pa de nyid la mtha' yas pa'i rnam pas mos par byed cing /
nam mkha' mtha' yas skye mched kyi dngos gzhi nyer bsdogs dang bcas pa las yang dag par 'das pas na de'i phyir /
de rnam pa thams cad du nam mkha' mtha' yas skye mched las yang dag par 'das te /
rnam shes mtha' yas so snyam nas zhes bya ba gsungs so / /
rnam shes mtha' yas skye mched bsgrubs te gnas so zhes bya ba ni /
rnam shes mtha' yas skye mched kyi nyer bsdogs las yang dag par 'das shing /
sbyor ba mthar thug pa'i bar du yid la byas pas /
gong ma sbyor ba mthar thug pa'i 'bras bu'i dngos gzhi la snyoms par 'jug par byed na /
de'i phyir rnam shes mtha' yas skye mched bsgrubs te gnas so zhes gsungs te /
gzhan yang de rnam pa thams cad du rnam shes mtha' yas skye mched las yang dag par 'das te /
ci yang med do snyam nas ci yang med pa'i skye mched bsgrubs te gnas so zhes gsungs pa ni /
de rnam shes mtha' yas skye mched las bskyod cing rnam par shes pa las gzhan pa'i dmigs pa ci yang rung ba dang ldan pa gzugs can ni gzugs can ma yin pa yongs su tshol bar byed pa na ma rnyed de /
des dmigs pa de ma rnyed nas rnam shes mtha' yas skye mched kyi dngos gzhi nyer bsdogs dang bcas pa las yang dag par 'das te /
dmigs pa gzhan ci yang med do zhes mos par byed cing /
de ci yang med pa'i 'du shes kho na la mos par 'gyur te /
des 'du shes la mos pa de la lan mang du byas pa'i phyir /
ci yang med pa'i skye mched kyi nyer bsdogs las yang dag par 'das te /
sbyor ba mthar thug pa'i bar du yid la byas pas sbyor ba mthar thug pa'i 'bras bu'i dngos gzhi la snyoms par 'jug par byed pas na /
de'i phyir rnam pa thams cad du rnam shes mtha' yas skye mched las yang dag par 'das te /
ci yang med do snyam nas ci yang med pa'i skye mched bsgrubs te gnas so zhes bya ba gsungs so / /
gzhan yang rnam pa thams cad du ci yang med pa'i skye mched las yang dag par 'das nas /
'du shes med 'du shes med min skye mched bsgrubs te gnas so zhes gsungs pa de la /
rnam pa thams cad du ci yang med pa'i skye mched las yang dag par 'das nas zhes bya ba ni /
ci yang med pa'i skye mched las bskyod cing ci yang med pa'i skye mched kyi 'du shes la rags par 'du shes shing /
nyes dmigs su 'du shes pa'i phyir ci yang med pa'i skye mched las ldog par byed pas na de'i phyir de rnam pa thams cad du ci yang med pa'i skye mched las yang dag par 'das nas zhes bya ba gsungs so / /
'du shes med ces bya ba ni de sngon ci yang med pa'i skye mched la snyoms par 'jug pa'i tshe na ni /
ci yang gi 'du shes las yang dag par 'das la /
da ltar ci yang med pa'i 'du shes las yang dag par 'das pas na /
de'i phyir 'du shes med ces bya ba gsungs te /
'di lta ste /
ci yang gi 'du shes dang ci yang med pa'i 'du shes med pa la bya'o / /
'du shes med min zhes bya ba ni de'i 'du shes de 'di lta ste /
dper na 'du shes med pa 'am /
'gog pa'i snyoms 'jug pa dag gi ltar rnam pa thams cad kyi thams cad du 'gags pa ma yin te /
'du shes de phra zhing dmigs pa de la mtshan ma med par 'jug pa kho na yin pas na /
de'i phyir 'du shes med min zhes bya ba gsungs so / /
skye mched bsgrubs te gnas so zhes bya ba ni de de ltar skye mched de la mos par byed pa na /
ci yang med pa'i skye mched kyi dngos gzhi nyer bsdogs dang bcas pa las yang dag par 'das shing 'du shes med 'du shes med min gyi skye mched kyi nyer bsdogs dang bcas pa sbyor ba mthar thug pa'i bar du yid la byas pas sbyor ba mthar thug pa'i 'bras bu'i dngos gzhi la snyoms par 'jug par byed pas na /
de'i phyir rnam pa thams cad du ci yang med pa'i skye mched las yang dag par 'das nas 'du shes med 'du shes med min skye mched bsgrubs te gnas so zhes bya ba gsungs so zhes 'byung ste /
rgya cher rnam par 'byed pa ni bstan bcos rnam par bshad pa las bstan pa bzhin du rig par bya'o / /
de la ngo bo nyid bstan pa yang thams cad yod par smra ba'i gzhung gis ni /
bstan bcos yang dag pa'i rigs pa dang rjes su mthun pa las bstan pa bzhin du gzugs med pa bzhi'i ngo bo nyid ni mdor bsdu na dge ba'i ngo bo nyid kyis bsdus shing sems rtse gcig pa'i ngo bo nyid do / /
de yang grogs las ni gzugs kyi phung po ma gtogs te /
gzugs med pa la rjes su 'jug pa'i gzugs med pa'i phung po bzhi'i ngo bo nyid do zhes bshad do / /
bstan bcos bye brag tu bshad pa chen po las ni rnam pa gnyis yod do zhes bshad de /
'di lta ste /
ting nge 'dzin dang skyes nas thob pa'o / /
de la ting nge 'dzin ni 'di lta ste /
gzugs med pa'i snyoms par 'jug pa'o / /
skyes nas thob pa ni gzugs med pa'i khams su skyes pa'o zhes bshad de /
der skyes pa gang yin pa de ni ma bsgribs la lung du ma bstan pa'i tshor ba dang /
'du shes dang /
'du byed dang /
rnam par shes pa'o zhes 'byung ste /
tshig 'dis ni phung po bzhi po de dag gi rnam par smin pa'i ngo bo nyid do zhes bstan to / /
gzhan yang bstan bcos bye brag tu bshad pa chen po las /
gzugs med pa bzhi po dag gi ngo bo nyid ni rnam pa gnyis yod de /
bsgoms nas thob pa dang /
skyes nas thob pa'o / /
bsgoms nas thob pa ni sa de nyid kyis bsdus pa sems rtse gcig pa'i ngo bo nyid do / /
grogs dang bcas pa ni phung po bzhi'i ngo bo nyid do / /
skyes nas thob pa ni sa de nyid dang ldan pa gzhan phung po bzhi po dag gi ngo bo nyid do zhes 'byung ngo / /
theg pa chen po'i gzhung gis ngo bo nyid bstan pa ni thams cad yod par smra ba dag dang mthun te /
de la bye brag yod pa ni gzugs kyi phung po yang yod ting nge 'dzin gyi spyod yul gyi gzugs ni gzugs med par yang gtogs pa'i phyir ro zhes bshad do / /
yang rnam pa bzhi yod de 'di lta ste /
byams pa dang /
snying rje dang /
dga' ba dang /
btang snyoms tshad med pa bzhi po re re la yang /
zhi gnas rnam pa re re yod pa'i phyir ro zhes bya ba ni gsum pa zhi gnas rnam pa bzhi bstan pa ste /
tshad med pa bzhi dang mtshungs par ldan pa'i ting nge 'dzin gyi phyir ro / /
tshad med pa bzhi po de dag kyang mdor bsdu na sgo rnam pa gnyis kyis dbye bar bya ste /
nges pa'i tshig bstan pa dang /
ngo bo nyid bstan pa'o / /
nges pa'i tshig bstan pa yang rnam pa gnyis te /
spyi dang bye brag go / /
de la tshad med pa zhes bya ba ni spyi'i ming ste /
thams cad yod par smra ba'i gzhung gis ni bstan bcos bye brag tu bshad pa chen po las bstan pa bzhin du rnam grangs rnam pa bzhis ston te /
de'i phyir bstan bcos de nyid las /
de'i phyir tshad med pa zhes bya ba'i don ci yin zhe na /
smras pa /
sems can la khyab par dmigs shing /
spros pa'i nyon mongs pa tshad med pa'i gnyen por gyur pa'i phyir tshad med pa zhes bya'o / /
spros pa yang rnam pa gnyis te /
lta ba'i nyon mongs pa dang srid pa'i nyon mongs pa ste /
de'i phyir spros pa'i nyon mongs pa zhes bya'o / /
gzhan yang sems can la khyab par dmigs shing /
bag med pa'i nyon mongs pa tshad med pa'i gnyen por gyur pa'i phyir tshad med pa zhes bya'o / /
'dod pa'i khams kyi nyon mongs pa ni bag med pa'i nyon mongs pa zhes bya'o / /
gzhan yang rnam pa bzhi po 'di dag ni 'phags pa rnams kyis rgya cher bgrod pa'i gnas su gyur pa'i phyir tshad med pa zhes bya'o / /
gzhan yang rnam pa bzhi po 'di dag ni sems can tshad med pa la dmigs pa yul du gyur pa'i phyir dang /
bsod nams tshad med pa skyed pa'i phyir dang 'bras bu tshad med pa rab tu 'dren pa'i phyir tshad med pa'o zhes 'byung ste /
mdzod kyi bstan bcos dang yang dag pa'i rigs pa dang rjes su mthun pa las ni /
bye brag tu bshad pa chen po las bstan pa'i rnam grangs bzhi pa dang mthun par 'byung ngo / /
theg pa chen po'i gzhung gis ni bstan bcos rnam par bshad pa las bstan pa bzhin du /
don rnam pa gsum gyis tshad med pa zhes ston te /
yangs pa dang che ba dang tshad med pa'o / /
de la yangs pa ni mthong ba'i spyod yul yid la byed pa'i phyir ro / /
che ba ni thos pa'i spyod yul yid la byed pa'i phyir ro / /
tshad med pa ni bye brag phyed pa dang rnam par shes pa yid la byed pa'i phyir ro / /
'di ltar don rnam pa gsum po de dag gis phyogs gcig la khyab par dmigs pa nas /
de bzhin du phyogs bcu'i bar gyi snod kyi 'jig rten dang sems can gyi 'jig rten mtha' med pa dag la dmigs pa'i phyir tshad med pa zhes bya'o zhes ston to / /
de la bye brag gi ming ni byams pa dang /
snying rje dang /
dga' ba dang /
btang snyoms zhes bya ba nyid de /
thams cad yod par smra ba'i gzhung gis ni mdzod kyi bstan bcos las bstan pa bzhin du byams pa ni bde ba sbyin pa'o / /
snying rje ni sdug bsngal las 'dren pa'o / /
dga' ba ni mos shing mgu ba'o / /
btang snyoms ni mnyam pa nyid do zhes bshad do / /
bstan bcos bye brag tu bshad pa chen po las ni phan gdags pa gang yin pa de ni byams pa'i mtshan nyid do / /
gnod pa rab tu sel ba gang yin pa de ni snying rje'i mtshan nyid do / /
rab tu dga' zhing btang snyoms thob pa gang yin pa de ni dga' ba'i mtshan nyid do / /
brjed ngas pa 'jig cing mnyam pa nyid du gyur pa ni btang snyoms kyi mtshan nyid do zhes bshad do / /
theg pa chen po'i gzhung gis ni bstan bcos rnam par bshad pa las bstan pa bzhin du byams pa tshad med pa ni 'di lta ste /
byams pa'i sems dang bcas pa gang yin pa'o / /
byams pa'i sems dang bcas par gyur pa ni sems can sdug bsngal med pa dang /
bde ba med pa dag la bde ba'i yo byad sbyin par 'dod cing /
yid kyis mos pa'i sems dang mtshungs par ldan pa'i phyir ro / /
snying rje tshad med pa ni 'di lta ste /
snying rje dang bcas pa'i sems gang yin pa'o / /
snying rje dang bcas pa'i sems ni sems can sdug bsngal ba dag la sdug bsngal gyi rgyu las 'dron par 'dod cing yid kyis mos pa'i sems dang mtshungs par ldan pa'i phyir ro / /
dga' ba tshad med pa ni 'di lta ste / /
dga' ba dang bcas pa'i sems gang yin pa'o / /
dga' ba dang bcas pa'i sems ni 'di lta ste /
sems can gang dag bde ba dang ldan pa dag la de'i dga' ba'i rjes su yi rang zhing yid kyis mos pa'i sems dang mtshungs par ldan pa'i phyir ro / /
btang snyoms tshad med pa ni 'di lta ste /
btang snyoms dang bcas pa'i sems gang yin pa'o / /
btang snyoms dang bcas pa'i sems gang yin pa de ni /
chags pa med par 'dun cing yid kyis mos pa'i sems dang mtshungs par ldan pa'i phyir ro zhes bshad do / /
de la ngo bo nyid bstan pa yang thams cad yod par smra ba'i gzhung gis ni /
bstan bcos bye brag tu bshad pa chen po las bstan pa bzhin du byams pa dang snying rje tshad med pa la bshad pa rnam pa gnyis su bstan te /
de'i phyir bstan bcos de nyid las kha cig na re byams pa dang snying rje gnyi ga yang zhe sdang med pa'i dge ba'i rtsa ba'i ngo bo nyid de /
zhe sdang gi gnyen por gyur pa'i phyir ro / /
mtshungs par ldan pa'i rjes su 'jug pa nyid kyang bzung na ni /
'dod pa'i khams na ni phung po bzhi'o / /
gzugs kyi khams na ni phung po lnga'o / /
de la bye brag yod pa yang byams pa ni srog gcod pa'i zhe sdang gi gnyen po'o / /
snying rje ni rdeg pa la sogs pa'i zhe sdang gi gnyen po'o zhe'o / /
kha cig ni 'di skad du byams pa ni zhe sdang med pa'i dge ba'i rtsa ba'i ngo bo nyid do / /
snying rje ni rnam par mi 'tshe ba'i dge ba'i rtsa ba'i ngo bo nyid do / /
rnam par 'tshe ba'i gnyen por gyur pa'i phyir ro zhe'o / /
dga' ba tshad med pa'i ngo bo nyid la yang bshad pa ni rnam pa bzhi yod de /
kha cig na re dga' ba ni dga' ba'i dbang po'i ngo bo nyid de /
phung po bzhi dang /
phung po lnga zhes bya ba yang gong ma bzhin du rig par bya'o / /
gal te dga' ba tshad med pa dga' ba'i dbang po'i ngo bo nyid yin na /
bstan bcos rnam pa'i gnas bstan pa las bshad pa de ji ltar 'thad de /
ji skad du dga' ba tshad med pa gang zhe na /
'di lta ste dga' ba dang dga' ba dang mtshungs par ldan pa'i tshor ba dang /
'du shes dang /
'du byed dang /
rnam par shes pa dang /
des bslang ba'i lus dang ngag gi las gnyis dang /
des bslang ba'i sems dang mtshungs par ldan pa'i 'du byed rnams ni dga' ba zhes bya'o zhes bshad pa lta bu ste /
'di dga' ba'i tshor ba tshor ba dang mtshungs par ldan pa yang yod dam zhe na /
smras pa /
tshig 'di ni 'di skad du dga' ba dang dga' ba dang mtshungs par ldan pa'i 'du shes dang /
'du byed dang rnam par shes pa zhes brjod pa'i rigs kyi tshor ba zhes brjod pa'i mi rigs te /
de ni 'don pa dag gis nor to / /
gzhan yang bstan bcos de las spyir phung po lnga la dga' ba tshad med pa'i ngo bo nyid du bstan pas /
dga' ba'i tshor ba tshor ba dang mtshungs par mi ldan yang /
gzhan yang sems dang /
sems las byung ba'i chos rnams tshor ba dang mtshungs par ldan pa'i phyir de skad du bshad kyang 'gal ba med do zhe'o / /
slob dpon kha cig ni 'di skad du dga' ba tshad med pa 'di ni mos pa'i ngo bo nyid de /
mos pa'i tshor ba ma yin yang sems las byung ba gzhan zhig sems dang mtshungs par ldan no zhes zer te /
la la ni dga' ba'i dbang po dang mtshungs par bshad la /
la la ni dga' ba'i dbang po'i 'og tu skye'o zhes bshad pas de skad du bshad pa dag dang sbyar na /
dga' ba'i tshor ba dang mtshungs par ldan na yang 'gal ba med do / /
btang snyoms ni ma chags pa'i dge ba'i rtsa ba'i ngo bo nyid de /
phung po bzhi dang phung po lnga zhes bya ba yang gong ma bzhin du sbyar bar rig par bya'o zhes 'byung ngo / /
mdzod kyi bstan bcos las ni rnam pa bzhi las /
dang po gnyis kyis bdag nyid zhe sdang med pa yang /
yang dag pa'i don du ni snying rje ni rnam par mi 'tshe ba yin par brjod par bya'o / /
dga' ba ni tshor ba'o / /
btang snyoms ni ma chags pa'o / /
'khor ni phung po lnga'o zhes 'byung ngo / /
bstan bcos yang dag pa'i rigs pa dang rjes su mthun pa las kyang tshad med pa gsum ni /
mdzod kyi bstan bcos las bstan pa dag dang mthun par bshad do / /
dga' ba ni bye brag tu bshad pa chen po las bstan pa'i slob dpon kha cig gis bshad pa dang mthun par mos pa'i ngo bo nyid do / /
yang na ma chags pa'i ngo bo nyid do zhes bstan to / /
dris lan dag gis rnam par dbye ba ni bstan bcos bye brag tu bshad pa chen po las /
ji skad du bstan pa bzhin du rig par bya ste /
de'i phyir bstan bcos de nyid las don gang las dgongs pa'i phyir /
mdo dag las /
tshad med pa bzhi bsgoms pa yang byams pa'i mtha' ni dge rgyas kyi bar du'o / /
snying rje'i mtha' ni nam mkha' mtha' yas skye mched kyi bar du'o / /
dga' ba ni rnam shes mtha' yas skye mched kyi bar du'o / /
btang snyoms ni ci yang med pa'i skye mched kyi bar du'o zhes gsungs /
ji ltar na gzugs kyi khams kyi chos kyis gzugs med pa 'bras bu 'dren par byed /
gzhan yang bsam gtan bzhi po dag la snying rje med pa ni gang yang med na ci'i phyir byams pa bsgoms pa'i mtha' ni dge rgyas kho na yin zhe na /
gzhan kha cig ni mdo'i tshig 'di byams pa'i gtso bos mkhyen pa yin no snyam du bsams nas don 'di 'chad pa yang yod do / /
tshe dang ldan pa kA t+yA ya na'i bus sngon don 'di shar ma tar ta la dris pa dang /
btsun pa des kyang bsams bzhin du rab tu zhi ba'i ting nge 'dzin la zhugs te /
phyi de nyin par bshad par byas pa las de'i tshe kA t+yA ya na'i bu yang rab tu zhi ba'i ting nge 'dzin la snyoms par zhugs pas ma phrad par gnyi ga yang mya ngan las 'das pas na /
de'i phyir deng sang gi bar du gang gis kyang bshad par mi nus so zhes grag go zhe'o / /
bye brag tu smra ba dag ni 'di skad du mdo 'di ni 'dra ba tsam gyi dbang du mdzad nas gsungs pa yin par rig par bya ste /
'di ltar bde ba'i tshor ba'i chos ni byams pa dang 'dra ba yin te /
byams pa ni bde ba sbyin pa lta bu'i rnam par 'jug pa'i phyir dang /
bde ba ni dge rgyas kyi bar du phyin pa yin pas sa gong ma dag la med pa'i phyir /
byams pa bsgoms pa'i mtha' ni dge rgyas yin no zhes gsungs pa yin no / /
sdug bsngal gyi chos dang ma bral ba gang yin pa de ni snying rje dang 'dra ba yin te /
snying rje ni sdug bsngal las 'dren pa lta bu'i rnam par 'jug pa'i phyir dang /
gzugs can gyi lus ni sdug bsngal rags pa spyod pa'i rgyu byed pas /
lus dang bcas pa gang yin pa de dag la ni mgo gcad pa la sogs pa yod pa'i phyir dang /
nam mkha' mtha' yas skye mched kyi nyer bsdogs ni lus gzugs can dag la yongs su skyo ba yin pa'i phyir /
snying rje bsgoms pa'i mtha' ni nam mkha' mtha' yas skye mched kyi bar du'o zhes gsungs pa yin no / /
shin tu sbyangs pa'i bde ba'i chos ni dga' ba dang 'dra ba yin te /
dga' ba ni bde ba'i rnam pa 'byed pa lta bur 'jug pa'i phyir dang /
rnam shes mtha' yas skye mched kyi shin tu sbyangs pa'i bde ba 'phel ba gang yin pa de ni rang gi rnam par shes pa mtha' med pa la dmigs pa'i sgor gyur pa'i phyir dang /
mtha' med pa'i rnam par shes pa'i mtshan nyid shin tu 'phel ba dang bde bar gyur pa'i phyir dga' ba bsgoms pa'i mtha' ni rnam shes mtha' yas skye mched kyi bar du'o zhes gsungs pa yin no / /
yongs su spangs pa'i chos gang yin pa de ni btang snyoms dang 'dra ba yin te /
btang snyoms ni yongs su spangs pa lta bu'i rnam pa 'jug pa'i phyir dang /
ci yang med pa'i skye mched ni nyer bsdogs kyi dbang gis mtha' med pa spong ba'i rnam pa yongs su rdzogs pa'i phyir /
btang snyoms bsgoms pa'i mtha' ni ci yang med pa'i skye mched kyi bar du'o zhes gsungs pa yin no zhes bya ba nas /
rnam grangs rnam pa gsum gyis rgya cher bshad pa'i bar du 'byung ba yin no / /
mdo sde dag ni tshad med pa bzhi po dag ni thams cad kyang shes rab kyi ngo bo nyid do zhes rnam par 'jog ste /
de'i phyir bstan bcos de kho na nyid grub pa las /
ci gsum po 'di dag kyang byams pa yin nam /
smras pa /
byams pa'i sems kyi khyad par rnam pa gsum nyid yin te /
'di ltar sems mnyam pa nyid kyis mdza' bshes dang dgra bo'i sems spangs nas /
sems can thams cad la byams pa'i sems mnyam par 'jog go / /
snying rje dang dga' ba yang de bzhin te /
de'i phyir ngas sngar byams pa'i sems skyes pa'i bye brag gis snying rje dang dga' ba la sogs pa tshad med pa bzhi po dag ni shes rab kyi ngo bo nyid do zhes bstan pa yin no zhes 'byung ngo / /
'dir theg pa chen po'i bstan pa dang sbyar na /
so so nas bshad pa mi mthun te /
bstan bcos mngon pa sna tshogs kun las btus pa las ni /
tshad med pa rnam pa bzhi po de dag kun kyang ting nge 'dzin dang shes rab dang /
de dag dang mtshungs par ldan pa'i sems dang sems las byung ba'i chos kyi ngo bo nyid do zhes bshad do / /
bstan bcos rnam par bshad pa las /
byams pa ni zhe sdang med pa'i dge ba'i rtsa ba'i bdag nyid do / /
snying rje ni rnam par mi 'tshe ba'i dge ba'i rtsa ba'i bdag nyid do / /
dga' ba ni phrag dog med pa'i dge ba'i rtsa ba'i bdag nyid do / /
btang snyoms ni ma chags pa dang zhe sdang med pa'i dge ba'i rtsa ba'i bdag nyid de /
thams cad kyang sems can la snying brtse ba'i chos can yin pa'i phyir ro / /
rnam pa bzhi po de dag las byams pa ni zhe sdang med pa kho na'o / /
de'i 'og ma tshad med pa gnyis ni zhe sdang med pa'i phyogs gcig go / /
btang snyoms ni ma chags pa dang zhe sdang med pa'i phyogs gcig go /
gzhan yang de dag dang mtshungs par ldan pa'i ting nge 'dzin dang /
sems dang sems las byung ba'i chos rnams dang de dag gi 'khor dang bcas pa gang yin pa de dag kyang tshad med pa bzhi'i bdag nyid yin no zhes 'byung ngo /
rgya cher rnam par 'byed pa ni mtshan nyid bstan pa dag las 'byung ba bzhin du rig par bya'o / /
le'u 'di las sngar gong du ni zhi gnas sngar bstan la lhag mthong ni phyis bstan na ci'i phyir sgo gong ma 'di gnyis las sngar lhag mthong bstan la /
zhi gnas ni phyis bstan zhe na /
smras pa /
go rims la rnam pa gnyis yod pas /
dang po ni rnal 'byor bsgom pa'i go rims te /
sngar zhi gnas bstan la lhag mthong phyis bstan pa'o / /
gnyis pa ni tha snyad kyi go rims te /
don nges pa med pas de'i phyir 'dir ni tha snyad kyi dbang du mdzad nas bstan pa'o / /
rnam grangs gzhan du na rnal 'byor bsgom pa la don rnam pa gnyis yod pas /
dang po ni zhi gnas la brten nas lhag mthong skye'o / /
gnyis pa ni lhag mthong gi dbang gis zhi gnas rab tu 'dren pa ste /
de'i phyir bstan bcos rnal 'byor spyod pa'i sa las zhi gnas kyis rten byas pa'i phyir ni lhag mthong myur du rnam par dag par 'gyur la /
lhag mthong gis rten byas pa'i phyir ni zhi gnas 'phel zhing rgyas par 'gyur ro zhes 'byung bas /
don de'i phyir phan tshun 'gal ba med do // //
bam po sum cu dgu pa /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das kyis ji skad du chos la gnas pa'i zhi gnas dang lhag mthong zhes kyang gsungs /
gzhan yang chos la mi gnas pa'i zhi gnas dang lhag mthong zhes kyang gsungs na zhes bya ba 'di man chad ni /
dgu pa chos la brten pa dang mi brten pa'i zhi gnas dang lhag mthong bstan pa'i sgo zhes bya ba ston to / /
'di yang rnam pa gsum du dbye ste /
chos la gnas pa dang mi gnas pa bstan pa'i sgo dang 'dres pa dang ma 'dres pa'i chos la dmigs pa'i bstan pa'i sgo dang /
'dres pa'i chos la dmigs pa'i bye brag bstan pa'i sgo'o / /
'di ni dang po ste /
'di yang rnam pa gnyis su dbye bas zhu ba gsol ba dang lan du gsungs pa'o / /
zhu ba gsol ba yang rnam pa gnyis su dbye ste /
brten pa'i mtshan nyid smos pa dang bstan pa nyid la brten nas zhu ba gsol ba ste /
'di ni dang po'o / /
ji ltar na chos la gnas pa'i zhi gnas dang lhag mthong zhes bgyi lags /
ji ltar na chos la mi gnas pa'i zhi gnas dang lhag mthong zhes bgyi lags zhes bya ba ni gnyis pa bstan pa nyid la brten nas zhu ba gsol ba ste /
zhu ba gsol ba la dgongs pa rnam pa gnyis yod pa ni mdo nyid kyis brda phrad par zad do / /
bcom ldan 'das kyis byang chub sems dpa' byams pa la bka' stsal pa /
rigs kyi bu byang chub sems dpa' gang gis sngar yongs su bzung ba dang /
bsams pa'i chos kyi mtshan ma'i don dag la zhi gnas dang lhag mthong thob pa gang yin pa de ni chos la gnas pa'i zhi gnas dang lhag mthong zhes bya'o zhes bya ba 'di man chad ni gnyis pa de bzhin gshegs pas lan du yang dag par gsungs pa ston to / /
'di yang rnam pa gnyis su dbye ste /
zhus pa bzhin du yang dag par bshad pa dang /
chos la brten nas zhes bya ba man chad kyis dang /
dad pa la brtsams nas chos la gnas pa dang mi gnas pa bstan pa'o / /
dang po yang rnam pa gnyis te /
chos la gnas pa bstan pa dang /
chos la mi gnas pa bstan pa'o / /
'di ni chos la gnas pa bstan pa ste /
'di ltar byang chub sems dpa' rnams sngar thos pa'i shes rab kyis yongs su bzung ba dang /
bsams pa'i shes rab kyis bsams pa'i chos gsung rab yan lag bcu gnyis po dag gi don la zhi gnas dang lhag mthong thob pa gang yin pa de nyid la chos la gnas pa'i zhi gnas dang lhag mthong zhes bshad pa'o / /
byang chub sems dpa' gang gis yongs su bzung ba dang /
bsams pa'i chos kyi mtshan ma la mi ltos par gzhan gyi gdams ngag dang rjes su bstan pa la brten nas /
de dag gi don la zhi gnas dang lhag mthong thob pa gang yin pa'o zhes bya ba la sogs pas ni gnyis pa chos la mi gnas pa ston to / /
'di yang rnam pa gsum du dbye ste /
mdor bstan pa dang /
rgya cher rnam par bshad pa dang spyi'i mjug bsdu ba'o / /
'di ni dang po mdor bstan pa ste /
'di ltar byang chub sems dpa' rnams rang bzhin brtul ba'i phyir yongs su bzung ba dang bsams pa'i chos kyi don la mi ltos par /
gzhan gyis bstan pa'i dbang gis de dag gi don la zhi gnas dang lhag mthong thob pa gang yin pa'o / /
'di lta ste /
rnam par bsngos pa 'am /
rnam par rnags pa la sogs pa la so sor rtog pa 'am /
'du byed thams cad kyi mi rtag pa zhes bya ba 'am /
'du byed rnams sdug bsngal zhes bya ba 'am /
chos thams cad la bdag med pa zhes bya ba 'am /
mya ngan las 'das pa ni gtan du zhi ba zhes bya ba ni gnyis pa rgya cher bshad pa ste /
rjes su bstan pa'i mthus dmigs pa yongs su dag pa rnam pa lnga po dag las mi gtsang ba nyid du bsgom pa la so sor rtog pa 'di lta ste /
rnam par bsngos pa dang rnam par rnags pa la sogs pa'o / /
stsogs pa zhes bya bas ni byams pa bsgom pa'i yul nas de bzhin du bye brag gi mtshan nyid dran pa nye bar gzhag pa'i dmigs pa'i yul rnams bsdu ba'o / /
'du byed thams cad ni mi rtag pa zhes bya ba nas bdag med pa zhes bya ba'i bar gyis ni spyi'i mtshan nyid kyi dran pa nye bar gzhag pa bstan to / /
gong du bstan pa'i rnal 'byor de dag ni dran pa nye bar gzhag pa dmigs pa'i yul las mi rtag pa nas bdag med pa la sogs par so sor rtog pa gang yin pa de dag ni spyi'i mtshan nyid kyi dran pa nye bar gzhag pa yin te /
de bzhin du zag pa med pa'i rnal 'byor gyis sdug bsngal dang mi rtag pa zhes bya ba la sogs pa'i bar du 'am /
yang na mi slob pa'i gnas skabs kyi mya ngan las 'das pa la zhi ba'o zhes so sor rtog pa'o / /
yang na rnam par bsngos pa zhes bya ba la sogs pa ni mi gtsang ba nyid du bsgom pa'i rnal 'byor las /
'du shes rnam pa dgu'i rnal 'byor te /
'du shes rnam pa dgu'i rnal 'byor ni 'phags pa shes rab kyi pha rol tu phyin pa'i 'grel pa las rgya cher ston to / /
'du byed thams cad la mi rtag pa la sogs par bsgom pa gang yin pa de ni chos kyi phyag rgya yin te /
chos kyi mtshan nyid nges pa nyid du rtog cing rnam par 'gyur ba med pa'i don gyis chos kyi phyag rgya zhes bya ste /
de'i phyir bstan bcos mdo sde'i rgyan las /
chos kyi phyag rgya bzhi ni 'du byed thams cad mi rtag pa'i phyag rgya dang /
'du byed thams cad sdug bsngal ba'i phyag rgya dang /
chos thams cad bdag med pa'i phyag rgya dang /
mya ngan las 'das pa ni zhi ba zhes bya ba'i phyag rgya gang yin pa de ni chos kyi phyag rgya bzhi zhes bya'o zhes bstan pa yin no / /
byang chub sems dpa'i sde snod bsdus nas sbyin par byed pa zhes bya ba'i mdo las ni chos kyi mdo bzhi zhes 'byung ste /
de ni mdor bstan pa'i mtshan nyid de ji skad du mi rtag pa zhes bya ba ni 'dus byas kyi chos mdor bsdus pa'i mtshan nyid do / /
sdug bsngal zhes bya ba ni zag pa dang bcas pa'i chos mdor bstan pa'i mtshan nyid do / /
bdag med pa zhes bya ba ni chos thams cad mdor bstan pa'i mtshan nyid do / /
mya ngan las 'das pa ni zhi ba'o zhes bya ba ni 'dus ma byas mdor bstan pa'i mtshan nyid do zhes bstan pa lta bu'o / /
bstan bcos de kho na nyid grub pa dang /
'phags pa shes rab kyi pha rol tu phyin pa'i 'grel pa las ni /
chos kyi phyag rgya gsum zhes 'byung ste /
sdug bsngal gyi phyag rgya bstan pas so / /
chos kyi mdo bzhi'i don rgya cher rnam par 'byed pa ni byang chub sems dpa'i sde snod kyi mdo dang /
legs pa'i tshul khrims bstan pa'i mdo dang /
bstan bcos sa yongs su 'dzin pa dang rnal 'byor spyod pa'i sa las bstan pa bzhin du rig par bya'o / /
de lta bu dang mthun pa'i zhi gnas dang lhag mthong gang yin pa de ni chos la mi gnas pa'i zhi gnas dang lhag mthong zhes bya'o zhes bya ba ni gsum pa spyi'i mjug bsdu ba ste /
brda phrad par zad de /
chos la brten nas zhi gnas dang lhag mthong thob pa'i phyir /
ngas chos kyi rjes su 'brang ba'i byang chub sems dpa' ni dbang po rnon po nyid du 'dogs so zhes bya ba la sogs pa ni gnyis pa chos dang dad pa las brtsams nas chos la gnas pa dang mi gnas pa ston to / /
'di yang rnam pa gnyis te /
chos la brten pa rnam par bshad pa dang /
chos la mi brten pa rnam par bshad pa'o / /
'di ni dang po ste 'di ltar chos la brten nas zhi gnas dang lhag mthong thob pa gang yin pa de ni dbang po rno ba'i phyir de bzhin gshegs pas chos kyi rjes su 'brang ba zhes ston par mdzad pas so / /
chos la mi brten par zhi gnas dang lhag mthong thob pa'i phyir /
ngas dad pas rjes su 'brang ba'i byang chub sems dpa' ni dbang po rtul po nyid du 'dogs so zhes bya ba ni gnyis pa chos la mi brten pa rnam par bshad pa ste /
gzhan dag gi rjes su bstan pa la brten nas zhi gnas dang lhag mthong thob pa gang yin pa de ni dbang po rtul ba'i phyir de bzhin gshegs pas dad pas rjes su 'brang ba zhes ston par mdzad pas so / /
dad pa dang chos kyi rjes su 'brang ba de yang so so nas bshad pa mi mthun pas /
thams cad yod par smra ba'i gzhung gis ni 'di skad du mdo las /
gang zag ni rnam pa bdun yod do /
dad pas rjes su 'brang ba dang chos kyi rjes su 'brang ba dang dad pas mos pa dang /
mthong bas thob pa dang lus kyis mngon sum du byed pa dang /
shes rab kyis rnam par grol ba dang /
gnyi ga'i cha las rnam par grol ba'o zhes gsungs te /
mthong ba'i lam gyi gnas skabs la gnas pa dbang po rtul po gang yin pa de ni dad pas rjes su 'brang ba zhes bya'o / /
dbang po rnon po gang yin pa de ni chos kyi rjes su 'brang ba zhes bya'o / /
bsgom pa'i lam gyi gnas skabs la gnas pa dbang po rtul po gang yin pa de ni dad pas mos pa zhes bya'o / /
dbang po rnon po gang yin pa de ni mthong bas thob pa zhes bya'o / /
'gog pa'i snyoms par 'jug pa thob pa gang yin pa de ni lus kyis mngon sum du byed pa zhes bya'o / /
mi slob pa'i gnas skabs su 'gog pa'i snyoms par 'jug pa da dung ma mthong ba gang yin pa de ni shes rab kyis rnam par grol ba zhes bya'o / /
'gog pa'i snyoms par 'jug pa thob pa gang yin pa de ni gnyi ga'i cha las rnam par grol ba zhes bya'o zhes zer te /
zhib tu ni bstan bcos rnams las bstan pa bzhin du rig par bya'o / /
mdo sde pa'i gzhung gis ni dad pa dang chos kyi rjes su 'brang ba gnyis ni mthong ba'i lam gyi mdun rol pa'o / /
mthong ba'i lam la gnas pa gang yin pa de ni mtshan ma med par spyod pa can zhes zer te /
de'i phyir bstan bcos de kho na nyid grub pa las /
rgyun du zhugs pa'i rjes su 'brang ba'i gang zag ni rnam pa gsum yod de /
dad pas rjes su 'brang ba dang chos kyi rjes su 'brang ba dang mtshan ma med par spyod pa can no / /
de la dad pas rjes su 'brang ba ni gang zag gis stong pa dang /
bdag med pa'i shes pa ma thob pa gang yin pa ste /
sangs rgyas kyi gsung la mngon par yid ches pa'i phyir dang /
sangs rgyas kyi gsung gi rjes su 'brang ba'i phyir dad pas rjes su 'brang ba zhes bya'o / /
chos kyi rjes su 'brang ba ni gang zag de bdag med pa'i shes pa thob nas dge ba'i rtsa ba bzhi la gnas shing /
chos kyi rjes su 'brang ba gang yin pa de ni chos kyi rjes su 'brang ba zhes bya'o / /
rjes su 'brang ba'i gang zag 'di gnyis mthong ba'i lam la zhugs nas /
'gog pa'i bden pa mthong ba'i phyir mtshan ma med par spyod pa can zhes bya'o zhes 'byung ste /
bshad pa 'di dang sbyar na dad pa dang chos kyi rjes su 'brang ba gnyis ni mthong ba'i lam gyi mdun rol pa yin par mngon no / /
'dir theg pa chen po pa'i bstan pa dang sbyar na yang so so nas bshad pa mi mthun pas /
'phags pa shes rab kyi pha rol tu phyin pa'i 'grel pa las ni mthong ba'i lam gyi sems bco lnga po dbang po rnon po gang yin pa de ni chos kyi rjes su 'brang ba zhes bya'o / /
dbang po rtul po gang yin pa de ni dad pa'i rjes su 'brang ba zhes bya'o / /
gang zag gnyis po de nyid la mtshan ma med par spyod pa can zhes kyang bya'o zhes bshad do / /
bstan bcos mngon pa sna tshogs kun las btus pa las ni dad pa dang chos kyi rjes su 'brang ba gnyis ni tshogs kyi lam dang mthong ba'i lam la gnas pa /
sems bco lnga pa dbang po rtul po gang yin pa de ni dad pa'i rjes su 'brang ba zhes bya'o / /
dbang po rnon po gang yin pa de ni chos kyi rjes su 'brang ba zhes bya'o / /
sems bcu drug pa las gnas pa de nyid ni mthong bas thob pa zhes kyang bya'o zhes bshad de /
de'i phyir bstan bcos de nyid las /
dad pas rjes su 'brang ba ni 'di lta ste /
tshogs bsags pa dbang po rtul po pha rol gyis bstan pa'i rjes su 'brang ba nas /
bden pa mngon par rtogs par bya ba'i phyir sbyor ba'o / /
chos kyi rjes su 'brang ba ni 'di lta ste /
gang tshogs bsags pa dbang po rnon po bdag nyid kyis bden pa'i dbang du bya ba'i chos kyi rjes su 'brangs nas bden pa mngon par rdzogs par bya ba'i phyir sbyor ba'o / /
dad pas mos pa ni 'di lta ste /
dad pa'i rjes su 'brang ba gang zag gang 'bras bu'i gnas su phyin pa'i dus na'o / /
mthong bas thob pa ni 'di lta ste /
chos kyi rjes su 'brang ba'i gang zag 'bras bu'i gnas su phyin pa'i dus na'o zhes 'byung ste /
'bras bu'i gnas skabs la dad pas mos pa dang mthong bas thob pa zhes bya bas de'i phyir mthong ba'i lam la gnas pa sems kyi skad cig ma bco lnga pa'i gnas skabs gang yin pa de ni dad pa dang chos kyi rjes su 'brang ba yin par rig par bya'o / /
bstan bcos rnam par bshad pa dang rnal 'byor spyod pa'i sa las kyang de skad du bshad do / /
bstan bcos rnal 'byor spyod pa'i sa las mthong ba'i lam gyi mdun rol pa gang yin pa de ni dad pa dang chos kyi rjes su 'brang ba zhes bya'o / /
mthong ba'i lam la gnas pa gang yin pa de ni mtshan ma med par spyod pa can zhes bya'o zhes bstan pa yang 'gal ba med de /
de ci'i phyir zhe na /
mtshan ma med par spyod pa can gyi gang zag dang /
dad pa dang chos kyi rjes su 'brang ba'i gang zag gnyis kyang mthong ba'i lam gyi mdun rol pa zhes bstan na ni 'gal bar 'gyur ro / /
gal te de skad mi ston na ni dad pa dang chos kyi rjes su 'brang ba yang mthong ba'i lam du gtogs so / /
byang chub sems dpa' ni nges par bstan pa'i gsung rab med de /
don gyis sa'i mdun rol pa dang sa la gnas pa dag dang sbyar bar bshad na yang 'gal ba med de /
yang dad pas mos pa la sogs pa logs shig na rnam par gzhag pa'i phyir ro / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das kyis ji skad du ma 'dres pa'i chos la dmigs pa'i zhi gnas dang lhag mthong zhes kyang gsungs /
gzhan yang 'dres pa'i chos la dmigs pa'i zhi gnas dang lhag mthong zhes kyang gsungs na zhes bya ba 'di man chad ni gnyis pa 'dres pa dang ma 'dres pa'i chos la dmigs pa bstan pa'i sgo zhes bya ba ston to / /
'di yang rnam pa gnyis su dbye ste /
zhu ba gsol ba dang lan du gsungs pa'o / /
zhu ba gsol ba yang rnam pa gnyis te /
zhu ba gleng ba'i gnas bstan pa dang bstan pa bzhin du zhu ba gsol ba ste /
'di ni dang po'o / /
ji ltar na ma 'dres pa'i chos la dmigs pa'i zhi gnas dang lhag mthong zhes bgyi ba lags /
ji ltar na 'dres pa'i chos la dmigs pa'i zhi gnas dang lhag mthong zhes bgyi ba lags zhes bya ba ni gnyis pa bstan pa bzhin du zhu ba gsol ba ste /
zhu ba gsol ba la dgongs pa rnam pa gnyis yod pa ni mdo nyid kyis brda phrad par zad do / /
bcom ldan 'das kyis byang chub sems dpa' byams pa la bka' stsal pa /
rigs kyi bu byang chub sems dpa' gang gis mdo'i sde la sogs pa'i chos ji ltar gzung ba dang /
bsams pa'i chos la so sor dmigs shing /
zhi gnas dang lhag mthong sgom par byed pa gang yin pa de ni ma 'dres pa'i chos la dmigs pa'i zhi gnas dang lhag mthong zhes bya'o zhes bya ba la sogs pas ni /
gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
ma 'dres pa dmigs pa'i lan gsungs pa dang /
ma 'dres pa la dmigs pa bstan pa ste /
'di ni dang po'o / /
mdo'i tshig 'di yang rnam pa gnyis su dbye ste /
rnam par bshad pa dang mjug bsdu ba'o / /
mdo'i tshig 'di la yang bshad pa rnam pa gnyis yod de /
kha cig na re ma 'dres pa la dmigs pa ni gsung rab yan lag bcu gnyis kyis bstan pa dag so so nas tha dad pa'i phyir /
so sor ma 'dres pa zhes bya'i sde re re la so so nas rnam pa mang ba'i phyir ma 'dres pa zhes bya ba ni ma yin no / /
mdo'i sde la sogs pa'i chos zhes bya ba ni gsung rab yan lag bcu gnyis so so'i yul gyi bdag nyid ma 'dres pa bstan to zhes zer te /
bshad pa 'di dang sbyar na ma 'dres pa'am 'dres pas sde re re la dmigs pa gang yin pa de ni ma 'dres pa la dmigs pa zhes bya'o / /
bshad pa 'di dang sbyar na 'dres pa phyi ma gsum las dang po 'dres pa chung ngu yang 'di'i nang du bsdus par 'gyur ro / /
kha cig na re so sor ma 'dres pa la dmigs pa zhes bya ba ni sde re re la yang so so nas rnam pa mang po yod pa ste /
gsung rab yan lag bcu gnyis po dag so so nas tha dad pa'i don dang ldan pa'i phyir ma 'dres pa zhes bya'i /
yan lag bcu gnyis kyi ming tha dad pa la ma 'dres pa zhes bya ba ni ma yin no / /
mdo sde la sogs pa'i chos zhes bya bas ni gsung rab yan lag bcu gnyis so so'i ma 'dres pa'i yul bstan to zhes zer te /
bshad pa 'di dang sbyar na don rnam pa gnyis dang ldan na gdod ma 'dres pa la dmigs pa zhes bya ste /
sde tha dad pa dang /
rnam pa tha dad pa'o / /
bshad pa 'di dang sbyar na ma 'dres pa la dmigs pa 'dir ni 'dres pa chung ngu mi bsdu ste /
de ni 'di skad du /
mdo'i sde la sogs pa'i chos so sor ma 'dres pa la dmigs pas sngar bstan pa'i thos pa'i shes rab kyis yongs su bzung ba dang /
bsams pa'i shes rab kyis bsams pa'i tshig dang don gyi chos dag la zhi gnas dang lhag mthong sgom par byed pa gang yin pa de ni ma 'dres pa la dmigs pa'o zhes bstan par 'gyur ro / /
byang chub sems dpa' gang gis mdo sde la sogs pa'i chos thams cad la dmigs shing /
gcig tu bzlum pa dang /
gcig tu bsdu ba dang /
gcig tu brtul ba dang /
phung po gcig tu byas nas 'di snyam du yid la byed do zhes bya ba la sogs pas ni gnyis pa 'dres pa la dmigs pa ston to / /
'di yang rnam pa gnyis te rnam par bshad pa dang mjug bsdu ba'o / /
rnam par bshad pa yang rnam pa gsum du dbye ste /
ma 'dres pa 'dres par bsdu ba'i yid la byed pa bstan pa dang /
yid la byed pa'i mtshan nyid bstan pa dang /
zhi gnas dang lhag mthong bsgom pa'i mjug bsdu ba ste /
'di ni dang po'o /
mdo'i tshig 'di la yang bshad pa rnam pa gnyis yod de /
kha cig na re mdo'i sde la sogs pa'i chos thams cad la dmigs shing /
gcig tu bzlum pa zhes bya ba la sogs pas ni gsung rab yan lag bcu gnyis spyir gcig tu zlum par byed pas /
de'i phyir thams cad ces bya ba gsungs te /
rnam pa bcu gnyis dang ldan na gdod thams cad bya ba'i phyir ro zhe'o / /
kha cig na re thams cad ces bya ba ni don rnam pa gsum dang ldan te /
dang po ni gsung rab yan lag re re la yang rnam pa mang po yod pa'i phyir thams cad ces gsungs so / /
gnyis pa ni gsung rab yan lag bcu gnyis bsdus nas gcig tu bzlums pa'i phyir thams cad ces gsungs so / /
gsum pa ni gsung rab yan lag bcu gnyis kyis bstan pa med pa rnams bsdus pa'i phyir thams cad ces gsungs te /
de'i phyir 'og nas mdo las 'dres pa 'di nyid las rnam pa gsum du phye nas bstan pa 'di lta ste /
'dres pa chung ngu la sogs pa'o zhes zer te /
de ltar bshad pa rnam pa gnyis yod kyang bshad pa ni phyi ma yang dag pa yin te /
tshig dang don dang rjes su mthun pa'i phyir ro / /
de la bzlum pa dang bsdu ba dang brtul ba dang /
phung po zhes bya ba yang don ni gcig la ming tha dad par gyur pa'o / /
de ni 'di skad du mdo'i sde la sogs pa'i chos thams cad la dmigs shing /
gcig tu bzlum pa la yang dag pa'i shes pa nyid du bsams nas zhi gnas dang lhag mthong sgom par byed pa gang yin pa de ni 'dres pa'i chos la dmigs pa'i zhi gnas dang lhag mthong zhes bya'o zhes bstan par 'gyur te /
de'i phyir bstan bcos theg pa chen po bsdus pa las /
ci'i phyir yang rnam par rig pa tsam de la 'jug ce na /
'dres pa'i chos la dmigs pa'ang 'jig rten las 'das pa'i zhi gnas dang lhag mthong gis shes pa'i phyir ro zhes 'byung ste /
'di nyid kyi 'grel pa ngo bo nyid med kyis byas pa las /
'dres pa'i chos la dmigs pa zhes bya ba ni chos thams cad kyi 'dres pa'i mtshan nyid kyis rab tu phye ba'i de bzhin nyid yul du gyur pa la dmigs pa ste /
theg pa chen po'i bstan pa las bstan pa'i chos thams cad kyi de bzhin nyid byed pa'i phyir de bzhin nyid la dmigs pa'i tshe /
de nyid chos thams cad kyi ngo bo nyid khong du chud pa yin pas /
chos thams cad la dmigs pa nyid de bzhin nyid la dmigs pa yin no zhes 'byung ngo / /
chos 'di dag thams cad ni de bzhin nyid la gzhol ba de bzhin nyid la 'bab pa /
de bzhin nyid la bab pa zhes bya ba la sogs pas ni /
gnyis pa yid la byed pa'i mtshan nyid bstan to / /
'di yang rnam pa gnyis te /
bstan pa la nus pa khyad par can rnam pa gsum yod par yid la byed pa bstan pa dang 'phags pa'i bstan pas dge ba'i chos mngon par brjod par 'gyur ba'i yid la byed pa bstan pa'o / /
dang po yang rnam pa gnyis te /
de bzhin nyid kyi tshul las brtsams nas nus pa rnam pa gsum yid la byed par bstan pa dang /
byang chub la sogs pa las brtsams nas nus pa rnam pa gsum yid la byed pa bstan pa'o / /
'di ni dang po ste /
'di ltar byang chub sems dpa' rnams 'di snyam du yid la byed de /
gsung rab yan lag bcu gnyis po dag la nus pa rnam pa gsum yod de /
de bzhin nyid la gzhol ba dang /
de bzhin nyid la 'bab pa dang /
de bzhin nyid la bab pa'o snyam pa ste /
'phags pa'i bstan pa de dag yang dag pa'i rigs pa'i rjes su gzhol ba'i phyir dang /
yang dag pa'i rigs pa'i rjes su 'bab pa'i phyir dang /
yang dag pa'i rigs pa'i rjes su 'jug pa'i phyir ro / /
bshad pa'i rnam grangs gzhan du na 'phags pa'i gsung rab kyi dbang gis shes rab rnam pa gsum thob par 'gyur te /
thos pa'i shes rab kyis ni gzhol bar byed do / /
bsams pa'i shes rab kyis ni 'bab par byed do / /
bsgoms pa'i shes rab kyis ni bab par byed do / /
gzhan yang 'phags pa'i gsung rab kyi dbang gis sbyor ba rnam pa gsum thob par 'gyur te /
de la gzhol ba zhes bya ba ni de bzhin nyid la yun ring po nas sbyor ba'o / /
'bab pa zhes bya ba ni nye ba'i sbyor ba'o / /
bab pa zhes bya ba ni tha ma'i sbyor ba'o / /
tshig 'di gsum yang bstan bcos rnal 'byor spyod pa'i sa las ni dran pa nye bar gzhag pa'i sgo dang /
bsam gtan dang ting nge 'dzin las brtsams nas ston to / /
byang chub la gzhol ba mya ngan las 'das pa la gzhol ba gnas gyur pa gzhol ba /
de dag la 'bab pa de dag la bab pa dag ste zhes bya ba ni gnyis pa byang chub la sogs pa las brtsams nas nus pa rnam pa gsum yid la byed par bstan pa'o / /
mtshan nyid 'di gsum ni gnas gsum du 'jug ste /
byang chub dang /
mya ngan las 'das pa dang /
gnas gyur pa'o / /
gsung rab yan lag bcu gnyis po 'di dag la ltos na /
thams cad la yang gzhol ba dang 'bab pa dang bab pa'i nus pa khyad par can rnam pa gsum yod de /
gong ma bzhin du rig par bya'o / /
mya ngan las 'das pa dang gnas gyur pa la bye brag ci yod ce na /
smras pa /
mya ngan las 'das pa ni de bzhin nyid sgrib pa gnyis dang bral ba'i don la brten nas bstan pa yin la gnas gyur pa ni byang chub dang mya ngan las 'das pa gnyi ga yang bsdus pa yin te /
de'i phyir bstan bcos rnam par rig pa tsam du grub pa las /
gnas ngan len spangs pa'i phyir gnas gyur pa thob pa yin no zhes 'byung ste /
slob dpon chos skyong gis bshad pa las kyang byang chub dang mya ngan las 'das pa'i gnas gyur pa rnam pa gnyis thob par 'gyur ro zhes bshad do / /
gzhan yang byang chub ni 'dus byas pa'i 'bras bu'o / /
mya ngan las 'das pa ni 'dus ma byas pa'i 'bras bu'o / /
gnas gyur pa ni chos kyi sku'i 'bras bu'o / /
chos 'di dag thams cad ni dge ba'i chos dpag tu med pa grangs med pa dag mngon par brjod pa yin no snyam du zhes bya ba ni gnyis pa 'phags pa bstan pas dge ba'i chos mngon par brjod par 'gyur bar yid la byed pa bstan pa'o / /
yang dag pa'i don du ni 'phags pa'i bstan pa rnams ngo bo nyid yongs su rdzogs par ston pa yin mod kyi /
zhi gnas dang lhag mthong yid la byed cing bsgom pa yongs su bstan par bzhed pa'i phyir phyogs gcig tu dge ba zhes gsungs pa yin no / /
de ltar sems shing zhi gnas dang lhag mthong sgom par byed pa gang yin pa zhes bya ba ni gsum pa zhi gnas dang lhag mthong sgom pa'i mjug bsdu ba'o / /
de ni 'dres pa'i chos la dmigs pa'i zhi gnas dang lhag mthong zhes bya'o zhes bya ba ni gnyis pa 'dres pa'i chos la dmigs pa bshad pa mjug bsdu ba ste /
mdo nyid kyis brda phrad par zad do / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das kyis ji skad du 'dres pa chung ngu'i chos la dmigs pa'i zhi gnas dang lhag mthong zhes kyang gsungs /
'dres pa chen por gyur pa'i chos la dmigs pa'i zhi gnas dang lhag mthong zhes kyang gsungs /
'dres pa tshad med pa'i chos la dmigs pa'i zhi gnas dang lhag mthong zhes kyang gsungs na zhes bya ba 'di man chad ni gsum pa 'dres pa'i chos la dmigs pa'i bye brag bstan pa'i sgo zhes bya ba ston to / /
'di yang rnam pa gsum du dbye ste /
'dres pa chung ngu'i chos la dmigs pa la sogs pa'i bye brag bstan pa'i sgo dang 'dres pa'i chos la dmigs pa rkyen dang ldan par rab tu bstan pa'i sgo dang rtogs pa dang thob pa'i gnas skabs rnam par 'byed pa'i sgo ste 'di ni dang po'o / /
dang po yang rnam pa gnyis su dbye ste /
zhu ba gsol ba dang lan du gsungs pa'o / /
zhu ba gsol ba yang rnam pa gnyis te /
zhu ba gsol ba'i gnas gsung rab smos pa dang /
bstan pa la brten nas zhu ba gsol ba ste /
'di ni dang po'o / /
ji ltar na 'dres pa chung ngu'i chos la dmigs pa'i zhi gnas dang lhag mthong zhes bgyi lags /
ji ltar na 'dres pa chen por gyur pa'i chos la dmigs pa'i zhi gnas dang lhag mthong zhes bgyi lags /
ji ltar na 'dres pa tshad ma mchis pa'i chos la dmigs pa'i zhi gnas dang lhag mthong zhes bgyi lags zhes bya ba ni gnyis pa bstan pa la brten nas zhu ba gsol ba ste /
zhu ba gsol ba gsum yod pa ni mdo nyid kyis brda phrad par zad do / /
bcom ldan 'das kyis byang chub sems dpa' byams pa la bka' stsal pa /
rigs kyi bu gang gis mdo'i sde nas gtan la dbab par bstan pa'i sde'i bar dag gis so so la dmigs shing gcig tu bzlums nas yid la byed pa gang yin pa de ni /
'dres pa chung ngu'i chos la dmigs pa'i zhi gnas dang lhag mthong yin par rig par bya'o zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang 'dres pa'i dmigs pa rnam pa gsum pa bstan pa nyid kyis rnam pa gsum du dbye ste /
'di ni dang po chung ngu'i chos la dmigs pa rnam par bshad pa'o / /
'di ltar gsung rab yan lag bcu gnyis po dag la so sor tha dad par dmigs par byed pa 'di lta ste /
mdo'i sde mang po rnams gcig tu sdud pa nas gtan la phab par bstan pa'i sde mang po'i bar dag gcig tu sdud par byed pas de'i phyir 'dres pa chung ngu zhes bya'o / /
gang gis mdo sde la sogs pa'i chos ji snyed yongs su bzung ba dang /
bsams pa'i bar dag la dmigs shing gcig tu bzlums nas yid la byed kyi so so la dmigs par byed pa ma yin pa gang yin pa de ni 'dres pa chen por gyur pa'i chos la dmigs pa'i zhi gnas dang lhag mthong yin par rig par bya'o zhes bya ba ni gnyis pa 'dres pa chen por gyur pa'i chos la dmigs pa rnam par bshad pa'o / /
mdo'i tshig 'di yang rnam pa gsum du dbye ste /
rnam par bshad pa dang /
rab tu dbye ba dang /
mjug bsdu ba'o / /
rnam par bshad pa las gang gis zhes bya ba ni /
gsung rab yan lag bcu gnyis kyi bstan pa dag la yongs su tshang bar gang gis dmigs pa'o / /
yongs su bzung ba la sogs pas ni dmigs pa'i tshad bstan pa ste /
de ni 'di skad du 'dres pa chen por gyur pa la dmigs pa gang yin pa de ni gsung rab yan lag bcu gnyis po dag gi spyi la dmigs shing de dag gi tshad nas ji tsam du khong du chud par gyur pa yongs su bzung ba dang bsams pa'i gnas gsung rab yan lag bcu gnyis kyi bstan pa'i bar dag gcig tu bzlums nas yid la byed pa ni 'dres pa chen po zhes bstan par 'gyur ro / /
so so la dmigs par byed pa ma yin zhes bya ba ni 'dres pa chung ngu las rab tu dbye ba ste /
'dres pa chung ngu ltar te re re'i so so la dmigs pa ni ma yin no zhes bya ba'i tha tshig go / /
gang gis de bzhin gshegs pa'i chos bstan pa tshad med pa dang /
chos kyi tshig dang yi ge tshad med pa rnams dang /
gong nas gong du shes rab kyis brtags shing khong du chud pa la dmigs shing gcig tu bzlums nas yid la byed kyi yongs su bzung ba dang bsams pa'i bar dag la dmigs par byed pa ma yin pa gang yin pa de ni 'dres pa'i tshad med pa'i chos la dmigs pa'i zhi gnas dang lhag mthong yin par rig par bya'o zhes bya ba ni gsum pa 'dres pa tshad med pa la dmigs pa rnam par bshad pa'o / /
mdo'i tshig 'di yang rnam pa gsum du phye nas bshad par bya ste /
rnam par bshad pa dang /
rab tu dbye ba dang mjug bsdu ba'o / /
rnam par bshad pa las gang gis de bzhin gshegs pa'i chos bstan pa'i tshad med pa la sogs pa la dmigs zhes bya bas ni /
tshad med pa rnam pa gsum la dmigs par bstan te /
gcig tu bzlums nas yid la byed pa gang yin pa de ni 'dres pa tshad med pa'o zhes bya ba'i tha tshig go / /
de la tshad med pa rnam pa gsum yang dang po ni de bzhin gshegs pa'i chos bstan pa tshad med pa la dmigs pa ste /
'di la yang bshad pa rnam pa gsum yod de /
kha cig ni chos bstan pa tshad med pa zhes bya ba ni 'di ltar sgra skad tshad med pas chos tshad med pa ston par mdzad pa'i phyir chos bstan pa tshad med pa zhes bya'o / /
de bzhin gshegs pas zhes bya bas ni gsung ba po rab tu bstan pa yin no zhe'o / /
kha cig na re tshad med pas zhes bya bas ni gsung ba po phyogs bcu dus gsum gyi de bzhin gshegs pas mang po rab tu ston par byed pa'i phyir tshad med pa zhes bya'o / /
kha cig na re tshad med pa zhes bya ba ni rnam pa gnyis su gtogs pa yin te /
'di ltar sangs rgyas dang bstan pa'o zhe'o / /
gnyis pa ni chos kyi tshig la sogs pa tshad med pa zhes bya ba ni sgra la brten nas ming dang tshig dang yi ge 'byung ba gang yin pa'o / /
gsum pa gong nas gong du shes rab kyis brtags shing khong du chud pa zhes bya ba ni dmigs par byed pa'i shes pa smos pa yin te /
byang chub sems dpa' dmigs pa'i bstan pas rab tu phye ba'i shes pa ni gcig kho na ma yin pas de'i phyir gong nas gong du zhes bya bas gsungs pa yin te / /
de'i phyir dgongs pa zab mo rnam par dgrol ba'i mdo las gong ma gong ma zhes gsungs so / /
bstan bcos rnam par rig pa tsam du grub pa las ni gcig gis gcig rnam par bshad pa'i phyir gong nas gong du zhes bya ba gsungs so zhes bshad do / /
ci'i phyir tshad med pa rnam pa gsum po 'di gcig tu bzlums pa la sogs par gsungs she na /
'dis ni dmigs par bya ba'i yul chos bstan pa la don rnam pa gsum yod par bstan pa yin te /
dang pos ni ston par byed pa'i gang zag smos pas /
bstan pa las mngon par zhen par byed pa bstan to / /
gnyis pas ni ming dang tshig dang yi ge bstan pa'i bdag nyid yang dag pa bstan to / /
gsum pas ni dmigs par byed pa shes pa la brten nas dmigs par bya ba'i yul bstan pa la mngon par zhen pa bstan te /
des na rnam pa gsum du gsungs kyang tshad med pa rnam pa gsum po dag bstan pa'i ngo bo nyid ni ma yin no / /
rnam pa gsum po de dag la bye brag yod pa yang so so nas bshad pa mi mthun pas slob dpon yang dag bden pas 'phags pa gser 'od dam pa'i mdo'i brjed byang byas pa las chos bstan pa zhes bya ba ni tshig so so yang dag par rig pa'i yul lo / /
chos kyi tshig dang yi ge tshad med pa zhes bya ba ni chos so so yang dag par rig pa'i yul lo / /
shes pa tshad med pa zhes bya ba ni don dang spobs pa so so yang dag par rig pa gnyis kyi bdag nyid de don khong du chud nas thabs mkhas pa bshad pa'i phyir ro zhes 'byung ngo / /
bstan bcos rnam par rig pa tsam du grub pa las /
kun du rmongs pa rnam pa nyi shu las dang po'i so so yang dag par rig pa gsum po dag nyid yin te /
chos dang don tshad med pa bstan pa la thogs pa med pa ni don so so yang dag par rig pa'o / /
ming dang tshig dang yi ge tshad med pa ni chos so so yang dag par rig pa'o / /
gong nas gong du shes rab dang spobs pa zhes bya ba ni tshig so so yang dag par rig pa ste /
sgra skad kyis gcig gis gcig rnam par bshad pas so zhes bshad do / /
dgongs pa zab mo rnam par dgrol ba'i mdo las ni gong ma gong ma'i shes rab dang spobs pa tshad med pa zhes 'byung ste /
mdo de dang sbyar na ni tshad med pa gsum pa ni so so yang dag par rig pa gnyis dang ldan par 'gyur te / /
gong ma gong ma'i shes rab ces bya ba ni tshig so so yang dag par rig pa'o / /
spobs pa zhes bya ba ni spobs pa so so yang dag par rig pa yin pas so / /
mdo 'di ni slob dpon chos skyong gis bstan pa dang don mthun te /
don mdor bsdu na so so yang dag par rig pa bzhis dmigs par bya ba 'phags pa'i bstan pa rnams gcig tu bzlums nas yid la byed do zhes bstan par 'gyur ro / /
'dres pa rnam pa gsum la bye brag ci yod ce na /
smras pa /
'di la bshad pa rnam pa gnyis yod de / /
kha cig na re 'dres pa chung ngu ni gsung rab yan lag bcu gnyis las sde re re'i tshig mang po'i so so la dmigs par byed do / /
'dres pa chen po ni gsung rab yan lag bcu gnyis kyi rnam pa gcig kho na la dmigs par byed do / /
'dres pa tshad med pa ni gsung rab yan lag bcu gnyis kyi bstan pa'i spyi la dmigs par byed do zhe'o / /
kha cig ni 'dres pa chung ngu ni snga ma bzhin du bshad do / /
'dres pa chen pos ni sangs rgyas gcig kho na'i gsung rab yan lag bcu gnyis la dmigs so / /
'dres pa tshad med pas ni sangs rgyas thams cad kyi gsung rab yan lag bcu gnyis kyi bstan pa'i spyi la dmigs par byed do zhe'o / /
dmigs par byed pa gsum po 'di dag gis mtshan ma ji lta bu zhig yid la byed ce na /
smras pa /
'di la bshad pa rnam pa gsum yod de /
kha cig na re 'dres pa gsum po 'di dag gis ni bstan pa kho na yid la byed de /
sngar bstan pa bzhin du mdo'i sde la sogs pa la dmigs shing gcig tu bzlums nas yid la byed pas gzhol ba la sogs pa nus pa rnam pa gsum dang ldan pa dang /
dge ba'i chos thams cad mngon par brjod do zhe'o / /
kha cig na re 'dres pa gsum po 'di dag ni de bzhin nyid 'ba' zhig yid la byed de /
phyis 'og nas bstan pa'i rkyen rnam pa lnga las 'byung ba bzhin du de bzhin nyid kyi rnal 'byor las brtsams nas gnas ngan len la sogs pa thams cad 'jig par byed pa'i phyir ro zhe'o / /
kha cig na re don rnam pa gnyis dang ldan pas bstan pa la dmigs pa dang /
de bzhin nyid la dmigs par bshad kyang don du 'gal ba med do zhe'o // //
bam po bzhi bcu pa /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das ji tsam gyis na 'dres pa'i chos la dmigs pa'i zhi gnas dang lhag mthong thob par 'gyur lags zhes bya ba 'di man chad gnyis pa 'dres pa'i chos la dmigs pa rkyen dang ldan pa rab tu bstan pa'i sgo zhes bya ba ston te /
'dres pa'i chos la dmigs pa thob pa'i tshad bstan pa'i sgo zhes kyang bya'o / /
'di yang rnam pa gnyis te zhu ba gsol ba dang /
yang dag par bshad pa'o / /
'di ni dang po zhu ba gsol ba ste /
rkyen du zhig dang ldan na 'dres pa'i chos la dmigs pa'i zhi gnas dang lhag mthong zhes bgyi lags zhes bya ba'i tha tshig go / /
bcom ldan 'das kyis byang chub sems dpa' byams pa la bka' stsal pa /
rigs kyi bu rkyen rnam pa lngas thob par 'gyur bar rig par bya ste zhes bya ba la sogs pas ni gnyis pa bcom ldan 'das kyis yang dag par bshad pa ston to / /
'di yang rnam pa gnyis su dbye ste /
grangs smos nas lan mdor bstan pa dang /
rkyen rnam pa lngas rnam par phye ste bstan pa'o / /
'di ni dang po ste /
rkyen rnam pa lnga dang ldan pa'i phyir 'dres pa la dmigs pa thob pa zhes bya'o zhes bya ba'i tha tshig go / /
de la rkyen rnam pa lnga ni bstan bcos theg pa chen po bsdus pa las bsgom pa rnam pa lngas 'bras bu rnam pa lnga thob par 'gyur ro zhes bshad pa nyid de /
de las ni bsgom pa la ltos pa'i phyir 'bras bu zhes bstan la /
'dir ni zhi gnas dang lhag mthong la ltos nas rkyen gyi stobs zhes kyang bya ste /
bsgom pa rnam pa lnga po de yang bstan bcos theg pa chen po bsdus pa dang /
chos mngon pa sna tshogs kun las btus pa las bsgom pa rnam pa lnga po dag gi ming bkod par zad kyi /
rnam par bshad pa ni med pas 'dir ni slob dpon ngo bo nyid med kyis byas pa theg pa chen po bsdus pa'i 'grel pa dang theg pa chen po bsdus pa'i 'grel pa mi mthun pa rnam pa gcig dang sbyar na /
de la ming bkod nas rnam par bshad pa yang 'byung bas /
de'i phyir 'dir re zhig ngo bo nyid med kyis 'grel pa la sogs pa la brten nas bsgom pa lnga'i mtshan nyid bshad nas de'i 'og tu mdo 'di las gsungs pa'i 'bras bu lnga'i bye brag bstan par bya'o / /
de la bsgom pa rnam pa lnga ni /
bstan bcos theg pa chen po bsdus pa las /
'di lta ste byang chub sems dpa' rnams sa dang sa la zhi gnas dang lhag mthong bsgom pa na rnam pa lngas bsgom ste /
lnga gang zhe na 'di lta ste /
'dres par bsgom pa dang /
mtshan ma med par bsgom pa dang /
lhun gyis grub par bsgom pa dang /
'bar bar bsgom pa dang /
chog par mi 'dzin par bsgom pas so zhes 'byung ste /
'di nyid kyi 'grel pa las /
zhi gnas ni ting nge 'dzin te rnam par g.yeng ba'i gnyen po'o / /
lhag mthong ni phyin ci log gi gnyen po ste shes rab po / /
sa nas sar rnam pa de nyid bsgom pa yang mtshan nyid rnam pa lngas yang nas yang du sgom par byed de /
mtshan nyid rnam pa lnga ni 'dres par bsgom pa la sogs pa nyid do / /
de la 'dres par bsgom pa ni 'di lta ste /
'dres pa thams cad phung po gcig tu bsdus te /
dogs pa nyid bsal nas sgom par byed pas chos bstan pa'i don rnams kyis 'dres pa phung po gcig tu 'dus shing de bzhin nyid rab tu phye nas dgongs pa nyid sgom pa gang yin pa'o / /
gzhan keng rus la sogs pa'i dngos po'i spyod yul sgom pa na yang thams cad gcig tu bsdus te /
'dres par sgom par byed do snyam pa de bsal ba'i phyir /
mtshan ma med par sgom pa zhes bya ba smos te /
'dis ni gnyis pa mtshan ma med par bsgom pa bstan te /
bsgom pa phyi ma bzhi po dag ni 'dres par bsgom par don gyi bye brag tu gyur pa yod kyang mtshan ma thams cad dang bral ba de kho na nyid chos kyi dbyings dbyer med par bsgom pa'i phyir te /
'dis ni mtshan ma med pa dngos po yongs su bsal ba'i bye brag bstan to / /
mtshan ma med par bsgom pa yang don nyid mtshan ma med par byed kyang rtsol ba dang bcas pa yin no snyam na sgom pa de rtsol ba la mi ltos par rang gi ngang gis 'jug go zhes bstan pa'i phyir /
de'i 'og tu lhun gyis grub par sgom pa zhes bya ba smos te bsgrim mi dgos par rang gi ngang gis 'jug pa'i phyir ro / /
'dis ni lhun gyis grub par bsgom pa bstan to / /
bsgrim mi dgos par rang gi ngang gis 'jug par bsgom pa yin yang /
mchog dang mchog ma yin pa rnam pa gnyis su 'gyur ro snyam pa bsal ba'i phyir de'i 'og tu bzhi pa 'bar bar sgom pa zhes bya ba smos te /
'bar ba dang mchog ces bya ba ni don gcig go / /
'dis ni 'bar bar bsgom pa bstan to / /
la la 'bar bar bsgom pa thob nas 'di thams cad byas zin nas gzhan gyis ci zhig bya zhes chog par 'dzin pa bsal ba'i phyir /
tha mar chog par mi 'dzin par bsgom pas so zhes bya ba smos te /
mtshan ma med pa dang /
lhun gyis grub pa dang /
'bar bar bsgom pa kho nar zad pa ma yin gyi /
sangs rgyas kyi 'bras bu khyad par can thob par bya ba'i phyir bsgom pa la brtson par bya'o zhes bya ba'i tha tshig ste /
'dis ni chog par mi 'dzin par bsgom pa bstan to zhes 'byung ste /
bsgom pa rnam pa lnga po 'di dag ni ngo bo nyid kyi bye brag gsung rab tshad ma las yang dag par bstan pa med kyang spyi'i mtshan nyid rnam par phye ste bstan na thams cad kyang ting nge 'dzin dang /
shes rab dang /
de dag lhan cig 'jug pa'i chos kyi ngo bo nyid do / /
bstan bcos theg pa chen po bsdus pa'i 'grel pa mi mthun pa rnam pa gcig las ni go rims bzhin du shes rab dang /
mtshan ma dang /
yang dag pa'i lta ba dang /
brtson 'grus dang /
dad pa'i ngo bo nyid do zhes bshad de /
zhib tu ni de nyid las bstan pa bzhin du rig par bya'o / /
theg pa bsdus pa'i 'grel pa h+yan tsang gis bsgyur ba dang /
de'i 'gab lo la bsgyur ba las ni 'di lta bur rnam par phye ba med do / /
bstan bcos chos mngon pa sna tshogs kun las btus pa las ni bsgom pa rnam pa lnga po de dag gi ming bkod par zad kyi rnam par bshad pa ni med de /
de'i phyir bstan bcos de nyid las 'di ltar rnam pa lngar bsgoms pas 'bras bu lnga thob par 'gyur te lnga gang zhe na /
'di lta ste /
mtshan ma nye bar zhi ba'i sgom pa dang mthun pa'i sgom pa dang /
mtshan ma med par sgom pa dang /
rtsol ba med par sgom pa dang /
mtshan ma bzlog pa'i sgom pa'o zhes 'byung ste /
chos mngon pa sna tshogs kun las btus pa las /
mtshan ma nye bar zhi ba sgom pa zhes 'byung ba ni theg pa chen po bsdus pa las 'bar bar sgom pa zhes bstan pa nyid do / /
mthun pa'i sgom pa'o zhes 'byung ba ni 'dres par sgom pa zhes bstan pa nyid do / /
mtshan ma med par sgom pa dang /
rtsol ba med par sgom pa zhes 'byung ba ni mtshan ma med pa dang lhun gyis grub par sgom pa zhes bstan pa nyid do / /
mtshan ma bzlog pa'i sgom pa zhes 'byung ba ni chog par mi 'dzin par sgom pa zhes bstan pa nyid do / /
de ltar bstan bcos gnyis tha dad par gyur pa yang /
slob dpon rtogs pa'i seng ges rigs pa logs shig tu rnam par gzhag nas /
bsgom pa rnam pa lnga'i go rims de ltar rnam par gzhag pa yin te /
'di ltar rnal 'byor pas dang po kho nar rnal 'byor la 'jug pa na /
mtshan ma nye bar zhi bar byed cing 'bar bar byed pas /
de'i phyir 'bar bar byed pa dang por smos pa yin no / /
'bras bu lnga zhes bya ba yang mdo 'di nyid las gsungs pa nyid yin pas /
de'i phyir slob dpon thogs med kyis bstan bcos theg pa chen po bsdus pa mdzad pa las /
mdo'i tshig 'di rdzogs par smos kyi rnam par bshad pa ni ma mdzad do / /
slob dpon dbyig gnyen dang /
ngo bo nyid med kyis ni so so nas rnam par bshad pa mdzad nas /
don rnam pa lnga rnam par bshad pas de'i phyir bstan bcos gnyis la brten nas mdo'i tshig yang dag par bshad par bya'o / /
yid la byed pa'i tshe skad cig skad cig la gnas ngan len gyi rten thams cad 'jig par byed pa zhes bya ba la sogs pa ni gnyis pa rkyen rnam par phye ste bstan pa'o / /
'di yang rkyen rnam pa lnga bstan pa nyid kyis rnam pa lngar dbye ste /
'di ni dang po gnas ngan len 'jig par byed pa'i 'bras bu bstan pa'o / /
dgongs pa zab mo rnam par dgrol ba'i mdo las ni skad cig skad cig la nyon mongs pa'i lus kyi rten thams cad 'gog par byed pa zhes 'byung ste /
slob dpon thogs med ni mdo 'di nyid la brten nas bstan bcos mdzad do / /
slob dpon dbyig gnyen gyis mdzad pa'i 'grel pa las /
nyon mongs pa'i sgrib pa dang shes bya'i sgrib pa thog ma med pa'i dus nas yongs su bsgos pa'i sa bon gang yin pa de ni gnas ngan len zhes gsungs te /
sgrib pa'i phung po 'di gnyis kyang 'dres pa'i chos la dmigs pa'i zhi gnas dang lhag mthong gi shes pa'i stobs kyis skad cig re re la 'jig par byed de /
'dir don du sgrib pa'i phung po 'jig par byed pa bzung ba'i phyir yang 'jig par byed pa zhes bya'o / /
nyon mongs pa shin tu nyams smad par byed pa'i phyir yang 'jig par byed pa'o zhes 'byung ngo / /
slob dpon ngo bo nyid med kyis 'grel pa las /
kun gzhi rnam par shes pa ni gnas ngan len gyi rten zhes bya ste /
de'i tshe tshogs nyams shing 'jig par byed pa'i phyir 'jig par byed pa'o zhes bya'o zhes 'byung ste /
'dir bstan bcos gnyis kyi dgongs pa bye brag bstan na /
slob dpon dbyig gnyen ni sa bon la gnas ngan len zhes bstan te /
las su rung ba med pa'i phyir ro / /
gnas zhes kyang bstan te /
gnas su snang ba'i phyir ro / /
sa bon gtan du spang bas 'jig par byed pa zhes bya'o / /
mngon du snang ba'i sa bon rnam par gnon pas shin tu nyams smad par byed pa zhes bya'o zhes bstan to / /
slob dpon ngo bo nyid med ni snang ba'i rnam par shes pa la rten du bstan to / /
sa bon dang snang ba gcig tu bsdus pa la ni tshogs zhes bstan to / /
tshogs pa'i nang na sa bon kho na nyams par byed kyi snang ba ni ma yin pa'i phyir nyams shing 'jig par byed pa zhes bstan to / /
yang slob dpon ngo bo nyid med kyi dgongs pa yang /
slob dpon dbyig gnyen dang mthun par bshad na don du 'gal ba med do / /
bstan bcos theg pa chen po bsdus pa'i 'grel pa de'i 'gab lo la bsgyur ba las ni slob dpon dbyig gnyen gyis bshad pa dang mthun par 'byung ngo / /
theg pa chen po bsdus pa'i 'grel pa lang gi tshe bsgyur ba las nyon mongs pa'i sgrib pa dang /
shes bya'i sgrib pa ni gnas ngan len zhes bya ste /
rtsa ba'i rnam par shes pa la kun nas nyon mongs pa'i phyogs yongs su bsgos pa'i sa bon yod pa thams cad kyis ni 'di gnyis kyi rten gyi chos byed do / /
skad cig ma dang pos ni de ma thag pa'i lam byed la /
skad cig ma gnyis pas ni rnam par grol ba'i lam byed pas skad cig ma dang pos ni mngon du snang ba'i nyon mongs pa nye bar zhi bar byed la skad cig ma gnyis pas ni ma 'ongs pa'i nyon mongs pa mi skye bar byed do zhes 'byung bas /
des na sa thams cad la yang nyon mongs pa'i sgrib pa spong bar mngon no /
sna tshogs kyi 'du shes dang bral te /
chos kyi dga' ba'i dga' ba thob pa zhes bya ba ni gnyis pa chos kyi dga' ba thob pa'i 'bras bu bstan pa'o / /
dgongs pa zab mo rnam par dgrol ba'i mdo las ni 'du shes sna tshogs rnam par spangs te /
chos kyi dga' ba'i dga' ba thob pa zhes 'byung ngo / /
slob dpon thogs med kyis mdzad pa'i bstan bcos las kyang sna tshogs kyi 'du shes dang bral zhing chos kyi kun dga' la dga' ba thob pa zhes 'byung ngo / /
slob dpon dbyig gnyen gyis mdzad pa'i 'grel pa las ni /
rnam grangs gnyis kyis ston to / /
rnam grangs dang po las ni mdo'i sde la sogs pa'i chos kyi ngo bo nyid sna tshogs la gnas pas /
de ltar ngo bo nyid sna tshogs kyi 'du shes yongs su spangs pa gang yin pa de ni chos kyi kun dga'i dga' ba thob pa yin te /
de gnas su gyur pa'i phyir kun dga' zhes bya'o zhes 'byung ste /
'di nyid kyi 'grel pa las 'dis ni bstan pa spangs nas de bzhin nyid ro gcig pa thob pa'i dbang du mdzad nas chos kyi dga' ba zhes bstan to / /
de la mdo'i sde la sogs pa'i chos kyi ngo bo nyid sna tshogs la gnas pa zhes bya ba la gsung rab yan lag bcu gnyis ni /
mdo'i sde la sogs pa zhes bya'o / /
bcu gnyis mi mthun pa nyid ni sna tshogs la gnas pa zhes bya'o / /
yang na mdo'i sde la sogs pa'i chos ni rjod par byed pa'i bstan pa'o / /
ngo bo nyid sna tshogs la gnas pa ni brjod par bya ba'i don de /
chos dang don sna tshogs kyi ngo bo nyid kyi 'du shes spangs pas na chos kyi kun dga' ba'i dga' ba thob pa zhes bshad do / /
rnam grangs gnyis pa las ni don gzhan du na ji ltar na yongs su bzung ba rtog pa dang /
dpyod pa'i chos dag myong ba dang so sor rtog pa rags shing gsal ba ma bskyed par yang zhi gnas dang lhag mthong gis snang ba yid la byed pa'i dbang gis myong zhing /
so sor rtog pa shin tu phra mo 'byung ba gang yin pa'o zhes 'byung ste /
'di nyid kyi 'grel pa las 'di ni bstan pa'i don dag la phra ba nyid du so sor rtog pa'i dbang du mdzad nas /
chos kyi kun dga'i dga' ba zhes bstan to / /
'di ni logs shig nas rtog pa dang dpyod pa dang bcas pa la sogs pa ting nge 'dzin rnam pa gsum bstan pa las /
ting nge 'dzin gnyis pa nyid de 'di ltar myong ba dang /
so sor rtog pa rags shing gsal ba dang bral nas shin tu phra ba'i snang ba yid la byed pa de dang ldan pa'i myong ba dang so sor rtog pa gang yin pa de ni bstan pa'i chos la brten pa'i myong ba dang /
so sor rtog pa zhes kyang bya chos kyi kun dga'i dga' ba zhes kyang bya'o / /
gsum pa de ni chos rnams kyi mtshan ma yid la byed pa ci yang med pa'i myong ba dang so sor rtog pa yin pas de'i phyir chos kyi dga' ba'i dga' ba zhes mi bya'o zhes bshad do / /
ngo bo nyid med kyis 'grel pa las ni bdag dang chos dang sangs rgyas la sogs pa'i mtshan ma'i 'du shes dang bral ba'i phyir ro / /
kun dga' ni 'di lta ste /
'dir kun dga' bas kun dga' ste /
'di ltar chos kyi dbyings ni kun dga' yin pa'i phyir /
chos kyi kun dga' zhes bya ste /
'dir dga' zhing tshim pa yin pa de ni chos kyi kun dga'i dga' ba zhes bya'o / /
de nyid thob pa'i phyir chos kyi kun dga'i dga' ba thob pa ste /
dper na rgyal po'i pho brang gi phyi rol gyi kun dga' ra ba'am skyed mos tshal gya nom pa dag tu der rtse zhing dga' ba khyad par du 'phags pa myong ba ltar chos kyi dbyings su yang de bzhin no zhes 'byung ste /
'di nyid kyi 'grel pa las rnam par mi rtog pa'i ye shes kyis bgrod pa'i gnas /
chos kyi dbyings kyi kun dga' ra bar rnam par mi rtog pa'i ye shes dang mtshungs par ldan pa'i dga' ba thob pa zhes bshad de /
phal cher slob dpon dbyig gnyen gyis bshad pa'i rnam grangs dang po dang mthun no / /
de la bye brag yod pa yang slob dpon dbyig gnyen ni mdo'i sde la sogs pa'i 'du shes kho na las so / /
slob dpon ngo bo nyid med ni dkon mchog gsum gyi mtshan ma'i 'du shes tshang bar spang ba las so / /
de la bdag dang bral ba zhes bya ba ni 'di lta ste /
sangs rgyas dang dge 'dun gyi mtshan ma dang bral ba'o / /
chos dang bral ba zhes bya ba ni chos dkon mchog gi mtshan ma dang bral ba'o / /
bstan bcos theg pa chen po bsdus pa'i 'grel pa de'i 'gab lo la bsgyur ba las kyang /
phal cher h+yan tsang gis bsgyur ba las bstan pa dang mthun par bshad do / /
lang gi tshe bsgyur ba las ni bshad pa phyi ma mi 'byung ste /
gzhan ni h+yan tsang gis bsgyur ba las 'byung ba dang mthun par bshad do / /
phyogs bcu bye brag med pa'i mtshan nyid dang chos kyi snang ba tshad med pa yang dag par shes pa zhes bya ba ni gsum pa chos kyi snang ba yang dag par khong du chud pa'i 'bras bu bstan pa'o / /
dgongs pa zab mo rnam par dgrol ba'i mdo las ni yang dag pa ji lta ba bzhin du /
phyogs bcu'i mtha' tshad med pa shes pa dang /
chos kyi snang ba tshad med pa yang dag par shes pa 'byung ngo / /
slob dpon thogs med kyis mdzad pa'i bstan bcos las ni /
chos kyi snang ba chen po thams cad du tshad med cing rnam pa yongs su ma chad pa'i mtshan nyid yang dag par shes pa zhes 'byung ngo / /
slob dpon dbyig gnyen gyis mdzad pa'i 'grel pa las ni phyogs bcu mtha' med pa rnam pa yongs su ma chad pa'i mtshan nyid yang dag par shes pa dag ni /
dper na yi ge'i snang ba legs par kha ton du 'don pa lta bu yin pas /
chos kyi snang ba zhes bya'o zhes 'byung ngo / /
slob dpon ngo bo nyid med kyis 'grel pa las ni /
phyogs bcu 'di tsam zhes mtha' med cing /
rnam pa yongs su ma chad par gsal bar 'jug pa'i phyir chos kyi snang ba zhes bya ste /
dper na /
yi ge'i snang ba legs par kha ton du 'don pa lta bu'o zhes 'byung ngo /
'grel pa gnyis las chos kyi snang ba bstan pa de la yang bshad pa rnam pa gnyis yod de /
kha cig na re mdo'i sde kha ton du byed pas chos kyi snang ba 'di thos nas sems la snang ba yin no zhe'o / /
kha cig na re ming dang tshig dang yi ge'i tshogs mi brjed par dmigs par byed pa'i sems kyis gsal bar dran pa'i phyir chos kyi snang ba zhes bya'o zhe'o / /
gzhan yang bshad pa rnam pa gnyis yod de /
kha cig na re phyis thos pas shes par bya ba rgyu mtshan gyi rnam pa snang ba gang yin pa de ni chos kyi snang ba zhes bya'o zhe'o /
kha cig na re mtshan rtogs pa'i lta ba gang yin pa de ni chos kyi snang ba zhes bya'o zhe'o / /
theg pa chen po bsdus pa'i bstan bcos mi mthun pa rnam pa gnyis las ni /
gsal bar mthong ba'i shes pa gang yin pa de ni chos kyi snang ba zhes bya'o zhes bshad de /
dgongs pa yongs su grub pa dang mtshungs par ldan pa rnam par dag pa'i phyogs rnam par rtog pa med pa'i mtshan ma rgyun mi 'chad pa mngon sum du 'gyur ba zhes bya ba ni bzhi pa rgyu dang /
ye shes mngon du snang ba'i 'bras bu bstan pa'o / /
dgongs pa zab mo rnam par dgrol ba'i mdo las ni /
bya ba yongs su grub pa dang mtshungs par ldan pa rnam par dag pa'i phyogs rnam par rtog pa med pa'i mtshan ma mngon sum du gyur pa zhes 'byung ngo / /
slob dpon thogs med kyis mdzad pa'i bstan bcos las ni rnam par dag pa'i cha mthun pa rnam par ma brtags pa'i mtshan ma med pa kun du 'byung ba zhes 'byung ngo / /
slob dpon dbyig gnyen gyis mdzad pa'i 'grel pa las 'di lta ste /
dngos po yongs su grub pa dang mtshungs par ldan pa'i chos rnams ni /
rnam par dag pa'i cha dang mthun pa mtshan ma med pa kun du 'byung ba zhes bya ste /
'dir don du na bla na med pa'i byang chub kyi 'bras bu thob pa gang yin pa de la dngos po yongs su grub pa zhes bya bar bzung ngo zhes 'byung ste /
slob dpon dbyig gnyen ni slob dpon thogs med kyi dgongs pa yongs su bzung nas rgyu kho na smos kyi 'bras bu ni rnam par phye ba'i phyir mdo las gsungs pa'i dngos po yongs su grub pa zhes bya ba de 'grel pa'i tshig tu bstan nas bstan bcos de rnam par bshad pa yin no / /
slob dpon dbyig gnyen gyis mdzad pa'i 'grel pa las mdo'i tshig 'di bshad pa dang sbyar na /
dgongs pa yongs su grub pa nyid ni sangs rgyas su grub pa'i 'bras bu'o / /
mtshungs par ldan pa man chad ni rgyu'i ming bstan pa'o zhes bshad do / /
slob dpon ngo bo nyid med kyis 'grel pa las /
ma 'ongs pa na sangs rgyas nyid du 'gyur ba ni /
rnam par dag pa'i cha zhes bya'o / /
'dis de 'dren par byed pa'i phyir rnam par ma brtags pa'i mtshan ma med pa kun du 'byung ba dang mthun pa zhes 'byung ste /
ngo bo nyid med kyis slob dpon thogs med kyis bstan pa'i rnam par dag pa'i cha rnam par bshad pa gang yin pa de nyid ni mdo las gsungs pa'i dgongs pa yongs su grub pa nyid do / /
mthun pa dang rnam par ma brtags pa zhes bya ba la sogs pa ni rgyu'i ming bstan pa nyid do / /
slob dpon ngo bo nyid med kyis 'grel pa las /
mdo'i tshig 'di rnam par bshad pa dang sbyar na /
dgongs pa yongs su grub pa zhes bya ba ni 'bras bu'i ming ngo / /
mtshungs par ldan pa rnam par dag pa'i phyogs zhes bya ba la sogs pa ni rgyu'i ming ste /
rnam par dag pa'i phyogs zhes bstan pa ni dngos po yongs su grub pa nyid do / /
mdo las dgongs pa yongs su grub pa zhes logs shig tu smos pas /
de'i phyir mtshungs par ldan pa rnam par dag pa'i phyogs zhes bya ba ni rgyu'i ming zhes bstan to / /
de ltar 'grel pa rnam pa gnyis mi mthun pas /
'dir mdo'i tshig 'di slob dpon dbyig gnyen gyis mdzad pa'i 'grel pa dang sbyar nas bshad pa yin te brtags na khong du chud par 'gyur ro / /
chos kyi sku thob pa dang /
yongs su grub pa dang /
yongs su rdzogs par bya ba'i phyir /
gong ma bas ches gong ma khyad par du 'phags pa gya nom pa'i rgyu yongs su 'dzin par byed do zhes bya ba ni lnga pa gong ma bas ches gong ma'i rgyu'i 'bras bu bstan pa'o / /
dgongs pa zab mo rnam par dgrol ba'i mdo las ni chos kyi sku yongs su grub pa dang /
rgyu mchog tu gyur pa dang khyad par du gyur pa dang /
khyad par du 'phags pa thob par 'gyur ro zhes 'byung ngo /
slob dpon thogs med kyis mdzad pa'i bstan bcos las ni /
chos kyi sku yongs su rdzogs par bya ba dang /
yongs su grub par bya ba'i phyir /
gong ma bas ches gong ma'i rgyu yongs su 'dzin par byed do zhes 'byung ngo / /
slob dpon dbyig gnyen gyis mdzad pa'i 'grel pa las /
'di lta ste sa bcu pa'i chos kyi sku gang yin pa de ni yongs su rdzogs pa zhes bya'o / /
bcu gcig pa sangs rgyas kyi sa'i chos kyi sku gang yin pa de ni yongs su grub pa zhes bya'o / /
rgyu thams cad las gang gis sangs rgyas kyis skyed pa gang yin pa de ni mchog dang khyad par du 'phags pa yin pas de'i phyir gong ma bas ches gong ma khyad par du 'phags pa'i rgyu yang yang dag par yongs su 'dzin par byed do zhes bya ba bstan to zhes 'byung ngo / /
ngo bo nyid med kyis 'grel pa las kyang 'di lta ste /
sa bcu pa gang yin pa de ni yongs su rdzogs pa zhes bya'o / /
sangs rgyas kyi sa la mnga' ba gang yin pa de ni yongs su grub pa zhes bya ste /
'di thob par byed pa'i rgyu gang yin pa de ni mchog dang khyad par du 'phags pa yin pas /
khyad par du 'phags pa'i rgyu zhes bshad de /
rgyu snga ma snga ma las byung ba'i phyir /
gong ma bas ches gong ma zhes bya ba gsungs so / /
kha cig na re sa bcu pa ni yongs su grub pa zhes bya la /
sangs rgyas kyi sa la ni yongs su rdzogs pa zhes bya na ni bstan bcos rnams dang 'gal bar 'gyur ro zhes zer ro zhes 'byung ste /
chos kyi sku thob pa dang /
yongs su grub pa dang /
yongs su rdzogs par bya ba'i phyir ro zhes gsungs pa ni bstan bcos theg pa chen po bsdus pa'i 'grel pa de'i 'gab lo dang /
lang gi tshe bsgyur ba las 'bras bu bzhi rnam par rtog par 'byung bas /
mdo 'di dang 'gal bar 'gyur la /
gzhan ni h+yan tsang gis bsgyur ba'i dpe dang mthun par 'byung ngo / /
mdo'i tshig 'di bshad zin to / /
bstan bcos rnams las tha dad pa'i bye brag kyang rnam pa bzhi yod pas /
dang po ni ming rnam par bzhag nas 'bras bu dang ma sbyar ba ste /
'bras bu'i ming logs shig tu rnam par bzhag nas bsgom pa rnam pa lngas logs shig tu 'bras bu rnam pa lnga dang ma sbyar ba yin te /
bstan bcos mdo sde'i rgyan las ji skad du 'byung ba phyis 'og nas bstan pa lta bu'o / /
gnyis pa ni 'bras bu dang sbyar nas ming rnam par gzhag pa ste /
bsgom pa rnam pa lngas logs shig tu 'bras bu'i ming rnam par gzhag pa gang yin pa ste /
slob dpon ngo bo nyid med kyis 'grel pa las bshad pa lta bu'o / /
de'i phyir de nyid las de ltar bsgom pa rnam pa lnga po de yang grangs kyi go rims bzhin du 'bras bu rnam pa lnga thob par 'gyur ro zhes 'byung ba yin no / /
gsungs pa /
ming yang rnam par gzhag la 'bras bu dang yang sbyar ba ste /
'bras bu'i ming yang logs shig tu rnam par gzhag la 'bras bu rnam pa lnga dang sbyar ba ste /
bstan bcos theg pa chen po bsdus pa'i 'grel pa lang gi tshe bsgyur ba las ji skad du bstan pa lta bu'o / /
de'i phyir de nyid las nyon mongs pa nye bar zhi nas mi skye ba'i 'bras bu gang yin pa de ni 'dres par bsgoms pas thob pa'o / /
sangs rgyas kyi chos yongs su grub pa'i 'bras bu gang yin pa de ni mtshan ma med par bsgoms pas thob pa'o / /
ye shes gnyis kyi 'bras bu gang yin pa de ni lhun gyis grub par bsgoms pas thob pa'o / /
nges par 'byung ba'i 'bras bu gang yin pa de ni 'bar bar bsgoms pas thob pa'o / /
yongs su rdzogs pa'i 'bras bu gang yin pa de ni chog par mi 'dzin par bsgoms pas thob pa'o zhes 'byung ba yin no / /
bzhi pa ni ming yang rnam par ma bzhag la 'bras bu dang yang ma sbyar ba ste /
bstan bcos theg pa chen po bsdus pa'i 'grel pa slob dpon dbyig gnyen dang /
ngo bo nyid med kyis mdzad pa dang /
de'i 'gab lo la bsgyur ba las bstan pa lta bu'o / /
bstan bcos mdo sde'i rgyan las ni rnam pa gnyis su bsngags pa brjod nas 'bras bu rnam pa lnga dang sbyar ba bshad de /
de'i phyir bstan bcos de nyid las yon tan lnga gang zhe na /
tshig le'ur byas pa las /
skad cig re re bag chags kun sbyong dang / /
lus dang sems kyang shin tu sbyangs pa dang / /
shin tu gsal dang mtshan ma mthong ba ste / /
yongs rdzogs rnam par dag pa chos kyi sku / /
zhes 'byung ste /
'di nyid kyi 'grel pa las yon tan rnam pa lnga ni bag chags kun sbyong ba dang /
lus shin tu sbyangs pa dang sems shin tu sbyangs pa dang shin tu gsal ba dang mtshan ma mthong ba'o / /
de la bag chags kun sbyong ba ni skad cig re re la bag chags kyi phung po thams cad rnam par 'jig par byed pa'i phyir ro / /
lus shin tu sbyangs pa ni shin tu sbyangs pa bsgoms pas lus kun tu khyab pa'i phyir ro / /
sems shin tu sbyangs pa yang de bzhin no / /
shin tu gsal ba ni stong pa nyid kyi rnam pa thams cad la shin tu mkhas shing chad dang grangs dang bral ba'i phyir ro / /
mtshan ma mthong ba ni rnam par rtog pa med pa'i mtshan ma mthong ba ste /
rnam par dag pa'i phyi ma'i rgyu byed pa'i phyir ro / /
yongs rdzogs rnam par dag pa chos kyi sku / /
zhes bya ba ni rnam pa thams cad kyi sku yongs su rdzogs pa dang /
rnam par dag par bya ba'i phyir rtag par rgyu lnga po 'di dag mngon par 'du byed pa'i phyir ro / /
dus gang gi tshe yongs su rdzogs shing dus gang gi tshe rnam par dag par 'gyur zhe na /
smras pa /
sa bcu'i tshe ni yongs su rdzogs par 'gyur la /
sangs rgyas kyi sa'i tshe ni rnam par dag par 'gyur ro / /
'dir yon tan rnam pa lnga po de dag las snga ma gsum ni zhi gnas kyi phyogs yin la phyi ma gnyis ni lhag mthong gi phyogs yin par rig par bya'o zhes 'byung ngo / /
bstan bcos theg pa chen po bsdus pa las ni sa bcu'i gnas skabs dang sbyar nas 'bras bu rnam pa lnga bstan na /
ci'i phyir mdo sde'i rgyan las sa'i mdun rol pa dang sbyar te bstan zhe na /
smras pa /
bstan bcos mdo sde'i rgyan ni las dang po pa'i dbang du mdzad nas sa'i mdun rol pa dang sbyar te bstan to / /
theg pa chen po bsdus pa ni zag pa med pa'i dbang du mdzad pa'i phyir sa bcu dang sbyar te bstan to / /
bstan bcos mngon pa sna tshogs kun las btus pa las ni rnam pa gsum du bsngags pa brjod nas 'bras bu lnga sdud par ston to / /
de'i phyir bstan bcos de nyid las /
gzhan yang shin tu rgyas pa'i phyogs la ting nge 'dzin du mkhas pa'i byang chub sems dpa'i mtshan nyid ji ltar khong du chud par bya zhe na /
'di ltar rgyu rnam pa lnga'i phyir te / /
skad cig re re la gnas ngan len gyi rten thams cad 'jig par byed pa dang /
sna tshogs kyi 'du shes dang bral te chos kyi kun dga' la dga' ba thob pa dang /
rnam par mi rtog pa'i mtshan ma tshad med pa yang dag par shes pa dang /
rnam par dag pa dang cha mthun pa rnam par rtog pa med pa'i mtshan ma kun du 'byung ba dang /
gong ma bas kyang ches gong ma sangs rgyas kyi chos kyi sku yongs su rdzogs pa dang /
yongs su 'grub par bya ba'i rgyu yongs su 'dzin par byed pa'o zhes 'byung ngo / /
bstan bcos chos mngon pa sna tshogs kun las btus pa dang /
theg pa chen po bsdus pa yang dgongs pa mi mthun pas de'i phyir de la mdo sde khongs su bzhag nas bstan pa las 'di ltar rnam pa lnga po de dag kyang byang chub sems dpa' rnams kyi bsngags pa brjod pa'i yon tan rnam pa gsum las brtsams nas bstan pa yin te /
'di lta ste /
zhi gnas kyi bsngags pa brjod pa'i yon tan dang /
lhag mthong gi bsngags pa brjod pa'i yon tan dang /
de gnyi ga'i phyogs kyi bsngags pa brjod pa'i yon tan no / /
zhi gnas kyi bsngags pa brjod pa'i yon tan yang rnam pa gnyis te /
skad cig re re la gong nas gong du shin tu sbyangs pa nyid du gyur pas rgyun chad pa med par gnas kun du khyab pa'i phyir skad cig skad cig la gnas ngan len gyi rten thams cad 'jig par byed pa dang /
bstan pa'i chos thams cad la bye brag med pa'i mtshan nyid du mos pas yang dag pa nyid du so sor rtog pas ro gcig tu gyur pa'i phyir phung po dang /
khams dang skye mched la sogs pa sna tshogs kyi don rnams kyi mtshan ma'i 'du shes dang bral te /
mdo'i sde la sogs pa'i dga' ba chos kyi dga' ba thob pa'o / /
lhag mthong gi bsngags pa brjod pa'i yon tan yang rnam pa gnyis te /
chos rnam par 'byed pa la rgyun chad med pa'i phyir dran pa'i sgo nas rnam par rtog pa med pa'i mtshan ma tshad med pa dang mdo'i sde la sogs pa'i chos shes rab kyis gsal bar khong du chud pa dang /
gnas gyur pa'i mdun rol du gzugs kyi dngos po ji snyed pa de dag la rnam par rtog pa med cing 'bad pa med pa'i mtshan ma mngon sum du gyur pa'o / /
lnga pa gcig tu ni de gnyi ga'i phyogs kyi bsngags pa brjod pa'i yon tan te /
chos kyi sku ni shes bya'i sgrib pa gtan du spangs pa'i gnas su gyur pas bsdus pas de yang sa bcu pa la ni yongs su rdzogs pa zhes bya'o / /
de bzhin gshegs pa'i sa la ni yongs su grub pa bya ste /
chos kyi sku myur du yongs su rdzogs pa dang /
yongs su grub par byed pa'i phyir mdo las gsungs pa'i gong ma bas kyang ches gong ma zhes bya ba khungs su bstan pa yin no / /
rgyu mthun pa'i bag chags yin pas de'i phyir de'i rgyu yongs su 'dzin par byed pa zhes bya'o / /
de ltar rnam pa lnga po de dag gis ni bsgom pa rnam pa lngas 'bras bu rnam pa lnga thob par bstan te /
lnga gang zhe na 'di lta ste /
mtshan ma nye bar zhi bar bsgom pa dang /
mthun pa'i bsgom pa dang /
mtshan ma med par bsgom pa dang /
rtsol ba med par bsgom pa dang /
mtshan ma bzlog pa'i bsgom pa'o zhes bstan pa yin no / /
bstan bcos mdo sde'i rgyan las ni rnam pa gnyis su bsngags pa brjod na /
ci'i phyir chos mngon pa sna tshogs kun las btus pa las /
rnam pa gsum du bsngags pa brjod ce na /
smras pa /
khungs su bstan pa'i mdo nyid las 'phags pa byams pa dang /
slob dpon thogs med kyis rnam par phye ba med kyi /
slob dpon dbyig gnyen dang /
rtogs pa'i seng ges so so nas logs shig tu rigs pa re re bskyed nas /
mdo las gsungs pa'i 'bras bu lnga bshad pa yin pas /
de'i phyir phan tshun 'gal ba med do / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das 'dres pa'i chos la dmigs pa'i zhi gnas dang lhag mthong gang las rtogs shing gang las thob par 'tshal bar bgyi lags zhes bya ba 'di man chad ni gsum pa rtogs pa dang /
thob pa'i sa'i gnas skabs rnam par 'byed pa'i sgo zhes bya ba ston to / /
'di yang rnam pa gnyis te /
zhu ba gsol pa dang lan du gsungs pa'o / /
'di ni dang po zhu ba gsol pa ste /
mdo nyid kyis brda phrad par zad do / /
bcom ldan 'das kyis byang chub sems dpa' byams pa la bka' stsal pa /
rigs kyi bu sa dang po rab tu dga' ba las ni rtogs pa zhes bya'o / /
sa gsum pa 'od byed pa las ni thob pa zhes bya'o zhes bya ba la sogs pas ni gnyis pa de bzhin gshegs pas yang dag par lan du gsungs pa bstan to / /
'di yang rnam pa gnyis te /
zhu ba snga ma'i lan yang dag par gsungs pa dang /
las dang po pa la bslab par bskul ba'o / /
'di ni dang po zhu ba snga ma'i lan yang dag par gsungs pa ste /
'di ltar sa dang po nyid kyis de bzhin nyid mngon par rtogs pa zhes bya ba yang da dung yongs su ma byang bas thob pa zhes mi bya'o / /
yang na sa dang po yan chad kyi sa rnams ni thams cad kyang rtogs pa zhes bya'o / /
sa gsum pas ni ting nge 'dzin gyi sa thob pa'i phyir ting nge 'dzin la [(]brtan [,]brten [)]nas lhag mthong bskyed pa dang /
yongs su byang ba yang thob pas /
de'i phyir sa gong ma rnams la thob pa zhes bya'o / /
yang dag pa'i don du yang nas rnams kun la yang don rnam pa gnyis tshang bar yod kyang /
mtshan nyid rab tu gsal ba'i dbang du mdzad pa'i phyir de skad du gsungs pa yin no / /
dgongs pa zab mo rnam par dgrol ba'i mdo las kyang sa dang po ni rtogs pa zhes bya'o / /
sa gsum pa ni thob pa zhes bya'o zhes 'byung ngo / /
rigs kyi bu byang chub sems dpa' las dang po pas kyang de la rjes su bslab cing yid la bya ste /
da dung bsngags par bya ba ma yin mod kyi /
'on kyang le los gtang bar mi bya'o zhes bya ba ni gnyis pa las dang po la bslab par bskul ba ste /
sa'i mdun rol gyi byang chub sems dpa' dag ni rtogs par yang ma gyur thob pa yang ma yin pas da dung bsngags par bya ba ma yin mod kyi /
'on kyang de la rjes su bslab cing yid la byed pas nan tan gyis sgrub dgos pas le los gtang bar mi bya'o zhes bya ba'i tha tshig go / //
bam po bzhi bcu gcig pa /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das zhi gnas dang lhag mthong de dag las ji ltar na rtog pa dang bcas shing dpyod pa dang bcas pa'i ting nge 'dzin ces ji ltar bgyi bar 'gyur lags /
ji ltar na rtog pa ma mchis shing dpyod pa tsam gyi ting nge 'dzin ces bgyi bar 'gyur lags /
ji ltar na rtog pa ma mchis pa dang dpyod pa ma mchis pa'i ting nge 'dzin ces bgyi bar 'gyur lags zhes bya ba 'di man chad ni bcu po rtog pa dang dpyod pa la sogs pa rab tu dbye ba'i sgo zhes bya ba ston to / /
'di yang rnam pa gnyis te /
zhu ba gsol ba dang lan du gsungs pa'o / /
'di ni dang po zhu ba gsol pa ste /
de la zhu ba gsol ba'i dgongs pa ni gong du bstan pa'i zhi gnas dang lhag mthong rnam pa gnyis po de dag kyang rtog pa la sogs pa rnam pa gsum gyi bye brag gang gi mtshan nyid dang ldan pa lags na /
ji ltar na rtog pa dang bcas shing dpyod pa dang bcas pa'i ting nge 'dzin zhes bgyi lags /
de bzhin du ji ltar na rtog pa ma mchis pa dang /
dpyod pa ma mchis pa'i ting nge 'dzin ces bgyi lags zhes bstan par 'gyur ro / /
rnam pa gsum char la yang ting nge 'dzin zhes gsungs pa ni /
rnam par g.yeng ba'i gnas skabs las rab tu dbye ba'i phyir de skad du gsungs pa yin no / /
de dag bye brag yod pa yang thams cad yod par smra ba'i gzhung gis ni so so bdag nyid tha dad par yod de phan tshun mtshungs par ldan pa yin no zhes bshad do / /
mdo sde pa'i gzhung gis ni bdag nyid kyi rnam pa mtshungs kyang cig car 'byung ba ni ma yin no zhes bshad de /
de'i phyir bstan bcos de kho na nyid grub pa'i nang nas rtog pa dang dpyod pa'i le'u las /
kha cig rtog pa dang dpyod pa ni sems gcig la yod do zhes zer yang /
dngos po de ni de lta ma yin te zhes 'byung bas de dang sbyar na bstan bcos de kho na nyid grub pa las bstan pa'i dgongs pa ni dus gcig tu 'byung ba yang ma yin la /
sems las gud na ngo bo nyid tha dad par yod pa yang ma yin par ston to / /
'dir theg pa chen po'i bstan pa dang sbyar na gnyi ga yang sems pa dang shes rab kyi ngo bo nyid do / /
phan tshun mtshungs par ldan pa yang ma yin te /
rtsing ba dang zhib pa tha dad pa'i phyir ro zhes bshad de /
bstan bcos rnal 'byor spyod pa'i sa'i 'grel pa las ji skad du rtog pa ni 'di lta ste kun du tshol ba'o / /
dpyod pa ni 'di lta ste so sor rtog pa'o / /
yang na sems dpa' 'am shes rab kyi yul kun du tshol ba rtsing ba'i gnas skabs gang yin pa de ni rtog pa zhes bya'o / /
rnam pa de gnyis kyis yul so sor rtog pa zhib pa'i gnas skabs gang yin pa de ni dpyod pa zhes bya'o / /
skad cig ma gcig la chos gnyis mtshungs par ldan pa yang ma yin te /
rnam pa gcig la rtsing ba dang zhib pa snga phyi tha dad pa'i phyir ro zhes bshad pa lta bu'o / /
bcom ldan 'das kyis byang chub sems dpa' byams pa la bka' stsal pa /
rigs kyi bu ji ltar bzung zhing rtog pa dang dpyod pa'i chos kyi mtshan ma dag la rags shing gsal bar myong ba dang /
so sor rtog pa dang bcas pa'i zhi gnas dang lhag mthong gang yin pa de ni rtog pa dang bcas shing dpyod pa dang bcas pa'i ting nge 'dzin zhes bya'o zhes bya ba la sogs pas ni gnyis pa de bzhin gshegs pas yang dag par lan du gsungs pa bstan to / /
'di yang rnam grangs rnam pa gnyis kyis ston pas rnam pa gnyis su dbye ste /
sa'i mdun rol kho na'i dbang du mdzad nas bye brag gi mtshan nyid bstan pa dang /
sa la gnas pa'i spyi'i dbang du mdzad nas bye brag gi mtshan nyid bstan pa'o / /
dang po yang tha dad pa rnam pa gsum yod pas de nyid las rnam pa gsum du dbye ste /
'di ni dang po'o / /
'di ltar bcom ldan 'das kyis byang chub sems dpa' byams pa la bka' stsal pa /
ji ltar thos pa dang bsams pa'i shes rab rnam pa gnyis kyis yongs su bzung ba'i tshig 'bru dang /
chos kyi don gyi mtshan ma de dag la rtog pa dang dpyod par byed pas rags shing gsal bar myong ba so sor rtog pa'i zhi gnas dang lhag mthong gang yin pa de ni rtog pa dang bcas shing dpyod pa dang bcas pa'i ting nge 'dzin zhes bya'o zhes bstan pa'o / /
gang la de dag nyid kyi mtshan ma rags shing gsal bar myong ba dang /
so sor rtog pa med mod kyi /
'on kyang de'i snang ba'i dran pa phra ma tsam gyi myong ba dang so sor rtog pa dang bcas pa'i zhi gnas dang lhag mthong gang yin pa de ni rtog pa med cing dpyod pa tsam gyi ting nge 'dzin zhes bya'o zhes bya ba ni gnyis pa rtog pa med cing dpyod pa tsam gyi mtshan nyid bstan pa ste /
sngar gong du bstan pa'i 'dres pa dang /
'dres pa ma yin pa'i chos kyi mtshan ma de dag la rags shing gsal ba'i so sor rtog pa med kyang sngar bstan pa'i 'dres pa dang /
'dres pa ma yin pa'i gsung rab kyi chos kyi snang ba dran pa phra mo tsam gyi rjes su dran pa'i myong ba dang /
so sor rtog pa dang bcas pa'i zhi gnas dang /
lhag mthong gang yin pa de ni rtog pa med cing dpyod pa tsam gyi ting nge 'dzin ces bya ste /
de'i phyir slob dpon thogs med kyis mdzad pa'i 'grel pa las /
rjes su dran pas bzung ba rtog pa dang dpyod pa'i chos dag la rags shing gsal ba'i myong ba dang /
so sor rtog pa ma bskyed par yang zhi gnas dang lhag mthong gis snang ba dran pa'i dbang gis myong ba dang /
so sor rtog pa 'byung bar byed pa'o zhes bshad pa yin no / /
snang ba'i dran pa de yang rnam pa mang bas thos pa'i shes rab la brten nas snang ba bstan pa yang yod de /
bstan bcos rnal 'byor spyod pa'i sa las ji skad du /
de la ji ltar thos pa bzhin du kun chub par byas pa dang /
khong du chud pa rnams la brjed ngas pa med pa ni chos rnams kyi snang ba zhes bya'o / /
de dang 'grogs pa dang /
de dang mtshungs par ldan pa'i 'du shes gang yin pa de ni snang ba'i 'du shes yin par rig par bya'o zhes bstan pa lta bu'o / /
shes rab rnam pa gsum la brten nas chos kyi snang ba bstan pa yang yod de /
de'i phyir bstan bcos rnal 'byor spyod pa'i sa las /
de la chos kyi snang ba ni 'di lta ste /
ji ltar 'di na kha cig ji ltar gzung ba dang /
ji ltar bsams pa dang /
ji ltar reg pa'i chos rnams la so sor rtog pa'am /
sangs rgyas la sogs pa rjes su dran pa bsgom pa'o zhes 'byung ba yin no / /
kha cig las rnam pa bzhir bstan pa yang yod de /
bstan bcos rnal 'byor spyod pa'i sa las ji skad du /
de la don gyi skabs 'dir snang ba'i 'du shes ni chos sems shing rnal 'byor yid la byed pa'i bar du gcod pa spangs pa'i phyir / /
chos kyi snang ba dang /
don gyi snang ba dang /
zhi gnas kyi snang ba dang /
lhag mthong gi snang ba dang /
snang ba de dag gi dbang du byas pa ni snang ba'i 'du shes yin par rig par bya'o zhes bstan pa lta bu ste /
snang ba de dag la yang bshad pa rnam pa gnyis yod de /
kha cig na re de'i snang ba zhes bya ba ni des yongs su bzung ba'i chos dang cha mtshungs pa'i gzugs brnyan dran zhing gsal bar snang ba ni de'i dran pa zhes bya'o zhes zer te /
de ni dmigs par byed pa'i dran pa'o / /
bshad pa 'di dang sbyar na snang ba'i dran pa nyid ni snang ba'i dran pa zhes bya ste /
bdag po'i dbang du byas pa'i rnam par bshad pa'o / /
kha cig na re dmigs par byed pa'i dran pas gsal bar khong du chud pa gang yin pa de ni de'i snang ba zhes bya'o zhes zer te /
bshad pa 'di dang sbyar na /
'di ni las yongs su 'dzin pa'i rnam par bshad pa yin te /
dran pa nyid snang ba yin pa'i phyir ro / /
chos de dag thams cad kyi mtshan ma yid la byed pa ci yang med pa'i myong ba dang /
so sor rtog pa'i zhi gnas dang lhag mthong gang yin pa de ni rtog pa med pa dang /
dpyod pa med pa'i ting nge 'dzin zhes bya'o zhes bya ba ni gsum pa rtog pa dang /
dpyod pa med pa'i mtshan nyid bstan pa'o / /
snga ma'i zhi gnas dang lhag mthong de dag gi gnas skabs kyi dmigs pa'i chos rnams la rang gi ngang nyid du yongs su byang bar gyur nas yid la byed pa ci yang med pa'i myong ba dang /
so sor rtog pa gang yin pa de ni rtog pa med pa dang dpyod pa med pa'i ting nge 'dzin ces bya ba'i tha tshig go / /
bshad pa'i rnam grangs gzhan du na yid la byed pa ci yang med pa zhes bya ba ni 'di lta ste /
sa'i mdun rol du de bzhin du bsgom pa'i rnal 'byor bslabs pas rnam par rtog pa rnams nye bar zhi bar gyur pa gang yin pa de ni yid la byed pa med pa zhes bya'o / /
gzhan yang rigs kyi bu yongs su tshol ba dang bcas pa'i zhi gnas dang lhag mthong gang yin pa de ni rtog pa dang bcas shing dpyod pa dang bcas pa'i ting nge 'dzin zhes bya'o zhes bya ba 'di man chad ni gnyis pa sa la gnas pa'i spyi'i dbang du mdzad nas bye brag gi mtshan nyid bstan pa ston to / /
'di yang rnam gsum bstan pa nyid kyis rnam pa gsum du dbye ste /
'di ni dang po'o / /
'di ni sa'i mdun rol pa'i yongs su tshol ba rnam pa bzhi'i dbang du mdzad nas gsungs pa ste /
'di ltar sbyor ba'i gnas skabs na /
dro bar gyur pa dang rtse mo'i dge ba'i rtsa ba la gnas pa dag gis ming dang don gyi bye brag gi rang gi ngo bo nyid yongs su tshol ba gang yin pa de ni yongs su tshol ba zhes bya bas na /
de'i phyir rtog pa dang bcas shing dpyod pa dang bcas pa'i ting nge 'dzin zhes bya'o / /
so sor rtog pa dang bcas pa'i zhi gnas dang lhag mthong gang yin pa de ni rtog pa med cing dpyod pa tsam gyi ting nge 'dzin zhes bya'o zhes bya ba ni gnyis pa rtog pa med cing dpyod pa tsam gyi mtshan nyid bstan pa'o / /
'di ltar bzod pa dang /
'jig rten pa'i chos kyi mchog rnam pa gnyis kyi dge ba'i rtsa ba la gnas pa dag gis yang dag pa ji lta ba bzhin du ming la sogs pa'i yul bzhi po dag khong du chud pa gang yin pa de ni so sor rtog pa zhes bya ste /
de nyid ni rtog pa med cing dpyod pa tsam gyi ting nge 'dzin zhes bya'o / /
'di ltar so sor rtog pa dang /
yang dag pa ji lta ba bzhin du khong du chud pa rgya cher rnam par 'byed pa ni /
bstan bcos rnam par rig pa tsam du grub pa dang /
theg pa chen po bsdus pa dang /
rnal 'byor spyod pa'i sa'i nang nas byang chub sems dpa'i sa las bstan pa bzhin du rig par bya'o / /
'dres pa'i chos la dmigs pa'i zhi gnas dang lhag mthong gang yin pa de ni rtog pa med pa dang dpyod pa med pa'i ting nge 'dzin zhes bya'o zhes bya ba ni gsum pa rtog pa med pa dang /
dpyod pa med pa'i mtshan nyid bstan pa ste /
'di ltar sa la gnas pa dag gis 'dres pa'i chos rnams la dmigs shing de bzhin nyid du bsgoms pas rtog pa dang dpyod pa rnams dang bral ba gang yin pa de ni rtog pa dang dpyod pa med pa zhes bya ste /
de'i phyir bstan bcos theg pa chen po bsdus pa las /
don gang gi phyir rnam par rig pa tsam gyi ngo bo nyid la 'jug ce na /
'dres pa'i chos la dmigs pa 'jig rten las 'das pa'i zhi gnas dang lhag mthong gis shes pa'i phyir ro zhes bshad de /
rtog pa dang dpyod pa dang bcas pa'i ting nge 'dzin 'di'i bye brag gi mtshan nyid kyi don zhib tu mtshan nyid bstan pa dag las 'byung ba bzhin du rig par bya'o / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das zhi gnas kyi rgyu mtshan ni gang lags /
rab tu 'dzin pa'i rgyu mtshan ni gang lags /
btang snyoms kyi rgyu mtshan ni gang lags zhes bya ba 'di man chad bcu gcig pa zhi gnas dang rab tu 'dzin pa dang /
btang snyoms kyi rgyu mtshan rab tu dbye ba'i sgo zhes bya ba ston to / /
'di yang rnam pa gnyis te /
zhu ba gsol ba dang lan du gsungs pa'o / /
'di ni dang po zhu ba gsol ba ste /
de la dang po zhu ba gsol ba'i dgongs pa ni 'di skad du bcom ldan 'das kyis de dang de dag tu zhi gnas dang rab tu 'dzin pa dang /
btang snyoms rnam pa gsum po dag gi bye brag gi mtshan nyid gsungs te /
de la zhi gnas ni sems bsrungs nas yul la gnas shing rnam par g.yeng ba dang bral ba'i phyir zhi gnas zhes bya'o / /
lhag mthong ni chos rnams kun du tshol zhing rab tu rnam par 'byed pas lhag mthong zhes kyang bya /
rab tu 'dzin pa zhes kyang bya ste /
bying ba dang bral ba'i phyir ro / /
btang snyoms ni bying ba dang bral ba'i phyir ro zhes gsungs na /
'dir ni re zhig lhag mthong mi gleng ste /
rnam pa gsum po de dag gi mtshan nyid ji lta bu lags zhes bya ba'i tha tshig go / /
bcom ldan 'das kyis byang chub sems dpa' byams pa la bka' stsal pa /
rigs kyi bu gal te sems rgod pa'am rgod du dogs pa na /
kun du skyo bar 'gyur ba mthun par chos rnams yid la byed pa dang /
bar chad med pa'i sems de yid la byed pa gang yin pa de ni zhi gnas kyi rgyu mtshan zhes bya'o zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
zhu ba snga ma rnam pa gsum gyi lan gsungs pa nyid kyis rnam pa gsum du dbye ste /
'di ni dang po zhi gnas kyi rgyu mtshan zhus pa'i lan du gsungs pa nyid do / /
'di ltar byang chub sems dpa' rnal 'byor sgom pa na gal te sems rgod par gyur tam /
rgod par 'gyur du dogs pa'i tshe yid la byed pa rnam pa gnyis yod de /
yongs su skyo bar 'gyur ba'i chos la dmigs pa dang /
bar chad med pa'i sems la dmigs pa'o / /
'di ltar yid la byed pa rnam pa gnyis po de'i dbang gis sems zhi zhing dben par gyur pa gang yin pa de ni zhi gnas kyi rgyu mtshan zhes bya'o / /
bar chad med pa'i sems ni sngar bstan pa'i zhi gnas kyi dmigs par bya ba'i spyod yul gang yin pa'o / /
gal te sems bying ba'am bying du dogs pa ni mngon par spro bar 'gyur ba'i chos rnams yid la byed pa dang /
sems kyi mtshan ma de yid la byed pa gang yin pa de ni rab tu 'dzin pa'i rgyu mtshan zhes bya'o zhes bya ba ni gnyis pa rab tu 'dzin pa'i mtshan nyid bstan pa ste /
'di ltar byang chub sems dpa' rnal 'byor sgom pa na /
sems bying bar gyur tam bying bar gyur du dogs pa'i tshe /
yid la byed pa rnam pa gnyis yod de /
mngon par spro bar gyur pa'i chos la dmigs pa dang /
sems kyi mtshan ma de la dmigs pa'o / /
'di ltar yid la byed pa rnam pa gnyis po de'i dbang gis sems spro zhing rtsol bar 'gyur ba gang yin pa de ni rab tu 'dzin pa'i rgyu mtshan zhes bya'o / /
de la sems kyi mtshan ma zhes bya ba ni sngar bstan pa'i lhag mthong gis dmigs par bya ba'i spyod yul gang yin pa'o / /
zhi gnas kyi lam la gcig tu nges pa'am /
lhag mthong gi lam la gcig tu nges pa'am /
zung du 'brel ba'i lam yang rung ste /
nye ba'i nyon mongs pa gnyis kyis nye bar nyon mongs par gyur pa na /
'bad pa med pa'i yid la byed pa dang /
sems rang gi ngang gis 'jug pa'i yid la byed pa gang yin pa de ni btang snyoms kyi rgyu mtshan zhes bya'o zhes bya ba ni gsum pa btang snyoms kyi mtshan nyid bstan pa ste /
'di ltar zhi gnas la gcig tu nges pa'am /
lhag mthong la gcig tu nges pa'am /
zung du 'jug pa'i lam la yang rung ste /
bying ba dang rgod pa'i nye ba'i nyon mongs pa gnyis kyis kun du nyon mongs par gyur pa na /
rtsol ba med pa'i yid la byed pa dang /
rang gi ngang gis 'jug pa'i yid la byed pa ji snyed pa de dag ni btang snyoms kyi rgyu mtshan zhes bya ste /
zhi gnas dang lhag mthong gcig tu nges shing so so nas bying ba dang /
rgod pa'i rjes su mthun pa dang /
mi mthun pa'i sgrib pa gnyis dang bral bar gyur pa'i phyir yang btang snyoms zhes bya'o / /
'bad pa med pa dang rang gi ngang gis 'jug pa la bye brag ci yod ce na /
smras pa /
rnam pa'i mtshan nyid 'dra yang rtsol ba med pa dang por mngon par grub pa gang yin pa de ni 'bad pa med pa zhes bya'o / /
phyis yongs su goms par gyur pa na rang gi ngang gis 'jug pa'i phyir ni rang gi ngang gis 'jug pa zhes bya ste /
bstan bcos rnam par rig pa tsam du grub pa las btang snyoms kyi mtshan nyid bstan pa'i skabs nas ji skad du mnyam pa nyid dang /
rnal du 'dug pa dang /
lhun gyis grub pa ni dang po dang bar ma dang tha ma gsum gyi bye brag gi rnam pa'i mtshan nyid do zhes bstan pa lta bu ste /
'di yang de bzhin no / /
chos gsum po 'di dag gi bdag nyid ji lta bu zhe na /
smras pa /
zhi gnas ni ting nge 'dzin gyi bdag nyid do / /
rab tu 'dzin pa ni lhag mthong gi bdag nyid do / /
btang snyoms ni sngon gyi brgyud pa dag las bshad pa rnam pa gnyis yod de /
kha cig na re zhi gnas dang lhag mthong gcig tu bsdus pa'i bdag nyid do zhes zer te bying ba dang rgod pa dang bral ba'i phyir ro / /
kha cig na re bcu gcig pa de dag las btang snyoms kyi ngo bo nyid de /
de'i phyir bstan bcos rnam par rig pa tsam du grub pa las /
btang snyoms ni brtson 'grus kyi dbang po gsum gyi sems mnyam pa nyid dang /
rnal du 'dug pa dang /
lhun gyis grub pa nyid du gnas pa'i bdag nyid de /
bying ba dang rgod pa'i gnyen por gyur pa rab tu zhi bar gnas pa'i las can no zhes 'byung ste /
des na btang snyoms kyi bdag nyid yin par mngon no zhe'o / /
de ltar rnam pa gnyis su bshad pa yod kyang bshad pa ni phyi ma bzang ngo / /
'dir ni zhi gnas dang lhag mthong dang /
btang snyoms la yid la byed pa zhes gsungs pa ni nye bar gyur pa'i rnam par bshad pa yin te /
dper na dran pa nye bar gzhag pa bzhi la dran pa zhes gsungs kyang /
ngo bo nyid ni shes rab yin pa lta bu'o / /
lhag mthong rab tu 'dzin pa yin na /
ci'i phyir bstan bcos rnal 'byor spyod pa'i sa las /
rnam pa bzhi po 'di lta ste /
zhi gnas dang /
lhag mthong dang /
rab tu 'dzin pa dang /
btang snyoms zhes rnam par phye ste bstan zhe na /
smras pa /
rab tu 'dzin pa gang yin pa de ni gdon mi za bar lhag mthong yin la /
lhag mthong gi sgo kha cig ni rab tu 'dzin pa ma yin pa yang yod de /
'di lta ste /
bying ba la sogs pa'i gnyen por ma gyur pa'i dus na'o / /
'di dag gi bye brag gi mtshan nyid ni /
bstan bcos rnal 'byor spyod pa'i sa las zhi gnas dang /
lhag mthong dang /
rab tu 'dzin pa dang /
btang snyoms rnams re re la mtshan nyid rnam pa gsum la mtshan nyid rnam pa gsum yod par bstan pa 'di lta ste /
zhi gnas dang /
zhi gnas kyi mtshan ma dang /
zhi gnas kyi dus zhes bya ba la sogs pa bstan pa lta bu'o / /
byang chub sems dpa' byams pas yang bcom ldan 'das la 'di skad ces gsol to /
bcom ldan 'das zhi gnas dang lhag mthong sgom pa'i byang chub sems dpa' rnams ni chos so so yang dag par rig pa lags na /
ji ltar chos so so yang dag par rig pa lags /
ji ltar na don so so yang dag par rig pa lags zhes bya ba 'di man chad ni bcu gnyis pa chos dang don so so yang dag par rig pa rab tu dbye ba'i sgo zhes bya ba ston to / /
'di yang rnam pa gnyis su dbye ste /
chos dang don so so yang dag par rig pa bstan pa dang /
byang chub sems dpa' byams pas yang zhes bya ba nas yid la bgyid pa gang gis mtshan ma gang ji ltar rnam par sel bar bgyi lags zhes bya ba man chad kyis mtshan ma rnams rab tu sel ba bstan pa'o / /
dang po yang rnam pa gnyis te /
yongs su shes par bya ba las brtsams nas /
chos dang don so so yang dag par rig pa bstan pa dang /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das thos pa las byung ba'i shes rab kyis don so so yang dag par rig pa gang lags pa zhes bya ba man chad kyis yongs su shes par bya ba las brtsams nas /
don so so yang dag par rig pa bstan te /
bstan bcos theg pa chen po bsdus pa'i 'grel pa slob dpon ngo bo nyid med kyis byas pa las /
theg pa chen po'i chos dang don ni thos pa la sogs pa'i shes rab rnam pa gsum gyis dmigs par bya ba yin no zhes bshad do / /
bshad pa'i rnam grangs gzhan du na /
dang po ni chos so so yang dag par rig pa dang /
don so so yang dag par rig pa rnam par bshad pa'o / /
gnyis pa ni byang chub sems dpa' byams pas yang bcom ldan 'das la 'di skad ces gsol to zhes bya ba nas shes pa ni gang lags /
mthong ba ni gang lags zhes bya ba man chad kyis shes rab dang mthong ba'i bye brag bstan pa'o / /
de ltar rnam pa gnyis su bshad pa yod kyang /
'dir ni re zhig bshad pa snga ma dang sbyar nas bstan par bya'o / /
dang po chos dang don yang dag par rig pa bstan pa de yang rnam pa gnyis su dbye ste /
zhu ba gsol pa dang lan du gsungs pa'o / /
'di ni dang po zhu ba gsol ba'o / /
mdo'i tshig 'di yang rnam pa gnyis te /
zhu ba gsol ba'i gnas gsung rab bstan pa dang /
ji ltar na zhes bya ba man chad kyis zhu ba nyid kyi tshig yang dag par bstan pa'o / /
bcom ldan 'das kyis byang chub sems dpa' byams pa la bka' stsal pa /
rigs kyi bu byang chub sems dpa' de dag gi mtshan nyid rnam pa lngas chos so so yang dag par rig par 'gyur te zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
chos so so yang dag par rig pa rnam par bshad pa dang /
don so so yang dag par rig pa rnam par bshad pa'o / /
chos so so yang dag par rig pa la yang rnam pa bzhir dbye ste /
grangs smos nas mdor bstan pa dang /
grangs bzhin du ming bkod pa dang /
go rims bzhin du rnam par phye ste bstan pa dang /
rnam par bshad nas spyi'i mjug bsdu ba ste /
'di ni dang po'o / /
ming shes pa dang /
tshig shes pa dang /
yi ge shes pa dang /
so so ba shes pa dang /
'dres pa shes pas so zhes bya ba ni gnyis pa grangs bzhin du ming bkod pa'o / /
rnam pa lnga las snga ma gsum ni bstan pa'i ngo bo nyid yang dag par rig pa yin te /
mdo'i tshig 'di dang sbyar na /
de bzhin gshegs pa'i bstan pa ni ming dang /
tshig dang yi ge'i ngo bo nyid yin par mngon no / /
phyi ma gnyis ni 'dres pa dang /
ma 'dres pa'i don shes pa yin no / /
'dres pa dang /
ma 'dres pa'i don shes pa de la yang dag par bshad pa rnam pa lnga yod de /
kha cig na re ming shes pa'i phyir ni so so ba shes pa zhes bya'o / /
ma 'dres pa'i tshig 'di shes pa gang yin pa de ni 'dres pa shes pa zhes bya'o zhe'o / /
kha cig na re ming la ming mang po yod pas so so ma 'dres par shes pa gang yin pa de ni ma 'dres pa'i shes pa zhes bya'o / /
so so ba dang 'dres pa gnyi ga gcig tu 'dres par shes pa gang yin pa de ni 'dres par shes pa zhes bya ste /
tshig gi tshogs dang yi ge'i tshogs kyi 'dres pa dang /
ma 'dres pa yang de bzhin no zhe'o / /
kha cig na re ming dang /
tshig dang yi ge'i tshogs dang /
so so ma 'dres par shes pa gang yin pa de ni so so ba shes pa zhes bya'o / /
ming dang tshig dang /
yi ge gcig tu 'dres par shes pa gang yin pa de ni 'dres pa shes pa zhes bya'o zhe'o / /
kha cig na re mdo sde la sogs pa mang po so so ma 'dres par shes pa gang yin pa de ni so so ba shes pa zhes bya'o / /
gcig tu 'dres par shes pa gang yin pa de ni 'dres pa shes pa zhes bya'o zhes zer te /
rgya cher snga ma bzhin du rig par bya'o / /
kha cig na re 'dres pa dang so so ba zhes bya ba ni 'di lta ste /
'dres pa dang ma 'dres pa la dmigs pa'i sems shes pa gang yin pa de ni 'dres pa dang /
so so ba shes pa zhes bya ba'i ming la sogs pa shes pa ni ma yin no zhe'o / /
gal te sems shes pa la bya na /
ji ltar chos so so yang dag par rig pa zhes bya bar 'gyur zhe na /
smras pa /
bstan bcos rnam par bshad pa las ji skad du 'chad pa po dang /
gang gi ched du bshad par bya ba de yang yi ge shes pa zhes bya'o zhes bshad pa lta bu ste /
de'i phyir so so yang dag par rig pa la dmigs pa'i sems la yang chos so so yang dag par rig pa zhes bya'o / /
ming gang zhe na zhes bya ba la sogs pas ni gsum pa go rims bzhin du rnam par phye ste bshad pa bstan to / /
'di yang rnam pa lngar dbye ste /
re re la zhu ba gsol pa dang /
lan du gsungs pa yod par sbyar te 'di ming ni zhus pa nyid do / /
'di lta ste /
kun nas nyon mongs pa dang /
rnam par byang ba'i chos thams cad la yang rang gi ngo bo nyid rnam par bzhag nas /
'du shes kyi brdar btags pa gang yin pa'o zhes bya ba ni gnyis pa yang dag par bshad pa'o / /
'di ltar chos thams cad ni kun nas nyon mongs pa dang /
rnam par byang ba las gud na med pas kun nas nyon mongs pa dang /
rnam par byang ba'i chos rnams kyi rang gi ngo bo nyid rjod par byed pa 'du shes kyi brdar btags pa gang yin pa de ni ming zhes bya ste /
de ni don du na 'di skad du chos thams cad ni don rnam pa gnyis dang ldan pas /
dang po ni rang gi ngo bo nyid de /
lha dang mi dang /
mig dang /
rna ba zhes bya ba la sogs pa rang gi ngo bo nyid rjod pa lta bu ste /
de'i ming zhes bya'o / /
ming de yang 'du shes las byung ba'i phyir 'du shes zhes gsungs so / /
yang dag pa'i don du na /
chos rnams ni tha snyad dang bral ba yin yang btags pa tsam du brjod pa yin pa'i phyir brdar btags pa zhes bya'o / /
tshig gang zhe na zhes bya ba la sogs pas ni gnyis pa tshig rnam par bshad pa ston to / /
'di yang zhu ba gsol ba dang lan du gsungs pa ste /
'di ni zhu ba gsol ba'o / /
'di lta ste /
ming de dag nyid kyi tshogs pa la kun nas nyon mongs pa dang /
rnam par byang ba'i don rjes su tha snyad gdags pa'i gnas dang /
'dzin par byed pa rnam par gzhag pa gang yin pa'o zhes bya ba ni gnyis pa yang dag par lan du gsungs pa ste /
'di ltar ming de dag nyid kyi tshogs pa las logs shig tu btags pa'i chos kun nas nyon mongs pa dang /
rnam par byang ba'i bye brag gi don rjod par byed pa ste /
tshig gi chos 'dis brjod par bya ba'i gnas byed pa'i phyir gnas zhes bya'o / /
brjod par bya ba sdud cing mi stor ba nyid du byed pa'i phyir 'dzin par byed pa zhes bya'o / /
yang na gnas zhes bya ba ni 'di lta ste /
tshig don la brten nas de rab tu ston pa'i phyir gnas zhes bya'o / /
yi ge gang zhe na zhes bya ba la sogs pas ni gsum pa yi ge'i rnam par bshad pa ston to / /
'di yang zhu ba gsol ba dang lan du gsungs pa ste /
'di ni zhu ba gsol pa'o / /
'di lta ste /
de gnyi ga'i gnas kyi yig 'bru gang yin pa'o zhes bya ba ni gnyis pa yang dag par lan du gsungs pa ste /
'di ltar yi ge de rjod par byed mi nus kyang de dag gi gnas byed do /
gal te yi ge dang bral na gnyi ga mngon par mi 'grub pa'i phyir ro / /
rnam pa gsum po de dag la bye brag yod pa yang /
rgya gar skad du nA ma zhes bsgyur na ming zhes zer bar rjes su phyogs pa'i don yin te /
brjod par bya ba'i rjes su 'gro ba'i phyir ro / /
ming de yang bstan bcos rnams las so so nas bshad pa mi mthun pas /
bstan bcos bye brag tu bshad pa chen po las ni don rnam pa gsum gyi phyir te /
'di lta ste /
rjes su 'brang ba dang /
'bod pa dang /
'byor pa'o zhes bshad de /
de'i phyir bstan bcos de nyid las ci'i phyir ming zhes bya zhe na /
smras pa /
ming zhes bya ba ni rjes su 'brang ba zhes kyang bya'o / /
'bod pa zhes kyang bya'o / /
'byor pa zhes kyang bya'o / /
de la rjes su 'brang ba ni ji ltar byas pa bzhin du 'gro zhing mthun par gyur pa'o / /
'bod pa ni don de rnam par bzhag nas ji ltar 'dod pa bzhin du lan 'debs pa'o / /
'byor pa ni tshig le'ur byas pa dang /
rnam par bshad pa byas pa'i rjes su don 'byor par 'gyur ba'o zhes bshad de / /
bstan bcos phung po lnga pa'i rab tu byed pa las ni 'du byed rnams kyi ngo bo nyid kyi tshig bla dgas so zhes 'byung ste /
chos mngon pa sna tshogs kun las btus pa las kyang de skad du ston to / /
chos mngon pa sna tshogs kun las btus pa las /
ngo bo nyid kyi tshig bla dgas zhes bya ba ni 'di lta ste /
lha dang mi dang /
mig dang /
rna ba zhes bya ba la sogs par brjod pa'i dngos po gang yin pa'o zhes bshad de /
bstan bcos rnam par bshad pa las kyang phal cher 'di dang mthun par bshad pa la bstan bcos rnal 'byor spyod pa'i sa las kyang /
ming zhes bya ba'i don gang zhe na sna tshogs su thun mong du legs par shes par byed pa'i phyir ming zhes bya'o / /
yang dag gis ming du 'bod pa'i phyir yang ming zhes bya'o zhes 'byung ste /
bstan bcos rnam par bshad pa las kyang 'di dang mthun par bshad do / /
rgya gar skad du pa da zhes bsgyur na rjes la bya ste dper na glang po che'i rjes mthong ba las glang po che yin par shes pa ltar /
de bzhin du tshig bzhi yod pa las tshigs su bcad par 'gyur bar bstan pa'o / /
don gyi rjes su bsgyur na ni tshig ces bya'o / /
tshig ces bya ba ni rnam par bshad pa yang bstan bcos rnams las mi mthun pas /
bstan bcos bye brag tu bshad pa chen po las ni /
don yongs su rdzogs par ston pas na tshig ces bya'o zhes bshad do / /
bstan bcos phung po lnga po'i rab tu byed pa las ni tshig gi tshogs gang zhe na 'di lta ste /
chos rnams kyi khyad par gyi tshig bla dgas kyi ngo bo nyid do zhes 'byung ste /
bstan bcos chos mngon pa sna tshogs kun las btus pa las kyang de skad du bstan to / /
chos mngon pa sna tshogs kun las btus pa las /
khyad par gyi tshig bla dgas zhes bya ba ni 'di lta ste /
'du byed rnams mi rtag go zhes bya ba dang sems can thams cad mthar 'chi bar 'gyur ro zhes bya ba la sogs par bstan pa'i don gang yin pa'o zhes 'byung ste /
bstan bcos rnam par bshad pa dang /
rnal 'byor spyod pa'i sa las kyang phal cher 'di dang mthun par bshad do / /
gzhan yang rnal 'byor spyod pa'i sa las ming rnams kyi mtha' blangs nas mngon du mi gsal ba'i don gsal bar ston pa'i phyir ming zhes bya'o zhes 'byung ste /
bstan bcos rnam par bshad pa las kyang de skad du bstan to / /
rgya gar skad du byany+dza na zhes bya ba bsgyur na yig 'bru zhes zer te /
'di ni gtsug lag gi tshig go / /
rgya gar skad du ak+Sha ra zhes bya ba bsgyur na yi ge zhes zer te /
'di ni phal che ba'i tshig go / /
yig 'bru dang yi ge zhes bya ba gcig pa nyid du mi shes su dogs pa'i phyir /
kha cig las yig 'bru ni yi ge nyid yin no zhes bshad pa yin no / /
bstan bcos chos mngon pa sna tshogs kun las btus pa las yi ge'i tshogs ni 'di lta ste /
de gnyi ga'i gnas yi ge rnams la yi ge'i tshogs zhes gdags te zhes 'byung ste /
'di nyid kyi bshad pa las de gnyi ga'i gnas yi ge rnams zhes bya ba ni 'di lta ste /
ngo bo nyid kyi khyad par tshig bla dgas kyi gnas su gyur pa'i yi ge rnams te /
dper na a i u zhes bya ba la sogs pa lta bu'o / /
yig 'bru ni sgrib par byed pa'i don te /
de gnyi ga'i sgrib pa'i phyir ro / /
yig 'bru ni gsal bar byed pa zhes kyang bya ste /
don gsal bar byed pa'i phyir ro / /
'di ni yi ge zhes kyang bya ste tha dad par 'jug pa med pa'i phyir ro / /
de ci'i phyir zhe na /
dper na mig la mig ces bya ba ni ming de las gud na gzhan gsal bar byed pa dang /
khrid byed ces bya ba la sogs pa'i ming gi rnam grangs su 'gyur zhing 'jug pa yod pas de dag gi dbang gis mtshungs par de'i mtshan nyid rab tu ston pa'i phyir /
a i la sogs pa'i yi ge ni de lta ma yin te /
a i la sogs pa'i khyad par las logs shig na khyad par gzhan gyis yi ge 'di dag rab tu ston par byed pa'i phyir /
tha dad pa med par 'jug pa la yi ge zhes bshad do / /
de la tha dad pa med par 'jug pa ni 'di lta ste /
gzhan du mi 'gyur ba'o zhes 'byung ste /
bstan bcos phung po lnga'i rab tu byed pa dang /
rnam par bshad pa dang /
rnal 'byor spyod pa'i sa las kyang de skad du bshad do / /
gzhan yang bstan bcos rnal 'byor spyod pa'i sa las /
ming dang tshig gi rjes su gsal bar byed pa'i phyir yi ge zhes bya'o zhes 'byung ste /
bstan bcos rnam par bshad pa las kyang 'di dang mthun par bshad do / /
de'i ngo bo nyid bstan pa yang /
thams cad yod par smra ba'i gzhung gis sgra las logs shig na ngo bo nyid du gyur pa yod do / /
de yang mtshungs par ldan pa ma yin pa'i 'du byed kyi phung pos bsdus pa yin no zhes bshad de /
rgya cher rnam par 'byed pa ni bstan bcos yang dag pa'i rigs pa dang rjes su mthun pa las bstan pa bzhin du rig par bya'o / /
mdo sde pa dag ni sgra la brten nas btags pa tsam du ming la sogs pa zhes zer bas de la yang bshad pa rnam pa gsum yod de /
kha cig na re sgra'i skye mched kyis bsdus pa yin te /
sgra las logs shig na ming dang tshig la sogs pa med pa'i phyir ro zhe'o / /
kha cig na re chos kyi skye mched kyis bsdus pa yin te yid kyi rnam par shes pa tsam kho na yin pa'i phyir ro zhe'o / /
kha cig na re sgra'i skye mched dang chos kyi skye mched gnyis kyis bsdus pa'i phyir ro zhe'o / /
'dir theg pa chen po'i bstan pa dang sbyar na /
mtshungs par ldan pa ma yin pa'i 'du byed kyi phung pos bsdus pas btags pa yin gyi /
rdzas su yod pa ma yin no zhes bshad de /
zhib tu ni bstan bcos rnal 'byor spyod pa'i sa las bstan pa bzhin no /
rgya cher rnam par 'byed pa ni mtshan nyid bstan pa dag las 'byung ba bzhin du rig par bya'o / /
de dag so so las yang dag par rig pa gang zhe na zhes bya ba la sogs pas ni bzhi pa ma 'dres par rnam par bshad pa [(]bston [,]bstan [)]to / /
'di yang zhu ba gsol ba dang lan du gsungs pas bstan te 'di ni zhu ba gsol pa'o / /
ma 'dres pa la dmigs pa'i yid la byed pa gang yin pa'o zhes bya ba gnyis pa yang dag par lan du gsungs pa ste /
'di ltar ming la sogs pa ma 'dres pa'i mtshan nyid kyi brjod pa dang /
nus pa so so tha dad par shes pa gang yin pa de ni so so ba las so so yang dag par rig pa zhes bya bas so / /
de dag bsdus pa las so so yang dag par rig pa gang zhe na zhes bya ba la sogs pas ni lnga pa 'dres pa rnam par bshad pa bstan to / /
'di yang zhu ba gsol ba dang lan du gsungs pas bstan te /
'di ni zhu ba gsol pa'o / /
'di lta ste /
'dres pa la dmigs pa'i yid la byed pa gang yin pa'o zhes bya ba ni /
gnyis pa yang dag par lan du gsungs pa ste /
'di ltar ming la sogs pa rnam pa gsum 'dres pa gcig tu bsdus nas brjod par bya ba'i don khong du chud par bya ba'i phyir 'dres pa yang dag par rig pa zhes bya'o / /
'dres pa dang ma 'dres pa de dag rnam par bshad pa la yang rnam pa lnga yod pa ni gong du bstan pa bzhin du rig par bya'o / /
de dag thams cad gcig tu bsdus nas chos so so yang dag par rig pa zhes bya'o zhes bya ba ni bzhi pa mjug bsdu ba yin pa rig par bya'o / /
rigs kyi bu byang chub sems dpa' de dag ni mtshan nyid rnam pa bcus don so so yang dag par rig par 'gyur te zhes bya ba 'di man chad ni gnyis pa don so so yang dag par rig pa rnam par bshad pa ston to / /
'di yang rnam pa gnyis su dbye ste /
zhi gnas dang lhag mthong gi don rig par 'gyur bar bstan pa dang /
shes rab rnam pa gsum gyi don rig par 'gyur bar bstan pa'o / /
bshad pa'i rnam grangs gzhan du na shes rab rnam pa gsum ni don so so yang dag par rig pa'i nang du ma gtogs pas /
don so so yang dag par rig pa de nyid kyang rnam pa bzhir dbye ste /
don rnam pa bcu las brtsams nas /
don so so yang dag par rig pa rnam par bshad pa dang don rnam pa lnga las brtsams nas don so so yang dag par rig pa rnam par bshad pa dang don rnam pa bzhi las brtsams nas /
don so so yang dag par rig pa rnam par bshad pa dang don rnam pa gsum pa las brtsams nas don so so yang dag par rig pa rnam par bshad pa'o / /
don rnam pa bcu las brtsams pa de yang rnam pa bzhir dbye ste /
sgo bstan nas grangs smos pa dang /
grangs smos pa bzhin du ming bkod pa dang /
go rims bzhin du rnam par phye ste bshad pa dang spyi'i mjug bsdu ba ste /
'di ni dang po sgo bstan nas grangs smos pa'o / /
ji snyed yod pa nyid shes pa dang /
ji lta ba bzhin du yod pa nyid shes pa dang /
'dzin pa'i don shes pa dang /
gzung ba'i don shes pa dang /
rnam par gzhag pa'i don shes pa dang /
longs spyod kyi don shes pa dang /
phyin ci log gi don shes pa dang /
phyin ci ma log pa'i don shes pa dang /
kun nas nyon mongs pa'i don shes pa dang /
rnam par byang ba'i don shes pas so zhes bya ba ni gnyis pa grangs smos pa bzhin du ming bkod pa'o / /
rigs kyi bu ji snyed yod pa nyid ni 'di lta ste /
kun nas nyon mongs pa dang /
rnam par byang ba'i chos rnams la rnam pa rab tu dbye ba thams cad kyi mthar thug pa gang yin pa de ni 'dir ji snyed yod pa nyid ces bya ste zhes bya ba 'di man chad ni gsum pa go rims bzhin du rnam par phye nas bshad pa ste /
don rnam pa bcu rnam par phye ste /
bshad pa nyid las rnam pa bcur dbye'o / /
dang po yang rnam pa gnyis su dbye ste /
yang dag par rnam par bshad pa dang /
dngos po bstan nas zlas rnam par bshad pa'o / /
'di ni dang po ste /
mdo'i tshig 'di yang rnam pa gsum gyis bstan te /
mdor bstan pa dang /
rnam par bshad pa dang /
mjug bsdu ba'o / /
'di ltar yongs su shes par bya ba'i chos ni kun nas nyon mongs pa dang /
rnam par byang ba'i chos las gud na med pas kun nas nyon mongs pa dang /
rnam par byang ba'i chos la rnam par rab tu dbye ba ji snyed yod pa de dag thams cad kyis chos rnams ma lus par bsdus pa gang yin pa de ni ji snyed yod pa nyid ces bya'o zhes bya ba'i tha tshig go / /
ji ltar phung po rnams kyi grangs lngas so / /
nang gi skye mched rnams kyi ni grangs drug gis so / /
phyi rol gyi skye mched rnams kyi yang grangs drug go zhes bya ba la sogs pa thams cad do zhes bya ba ni gnyis pa dngos po bstan nas /
zlas rnam par bshad pa'o / /
ji ltar phung po rnams kyi ni grangs lngas so zhes bya ba la sogs pa'i tshig nyid ni dngos po bstan pa yin te /
'di ltar chos thams cad ces bya ba ni rnam pa gnyis yod pas /
dang po ni 'dus byas thams cad de /
dper na phung po'i grangs ni lnga'o zhes bya bas 'dus byas mtha' dag bsdus pa'i phyir ji snyed yod pa nyid ces gsungs so / /
gnyis pa ni 'dus byas dang 'dus ma byas thams cad ni nang gi skye mched drug dang /
phyi rol gyi skye mched drug ste /
bcu gnyis po de dag gis 'dus byas dang 'dus ma byas thams cad bsdus pa'i phyir yang ji snyed yod pa nyid ces gsungs so zhes bya ba la sogs pa thams cad do zhes bya bas ni zlas rnam par bshad pa nyid bstan te /
phung po dang skye mched la ji lta ba de bzhin du khams bco brgyad la sogs pa yang de bzhin no zhes bya ba'i tha tshig go / /
ji lta ba bzhin du yod pa ni 'di lta ste /
kun nas nyon mongs pa dang rnam par byang ba'i chos thams cad kyi de bzhin nyid gang yin pa de ni 'dir ji lta ba bzhin du yod pa nyid ces bya'o zhes bya ba la sogs pa ni gnyis pa ji lta ba bzhin du yod pa nyid rnam par bshad pa'o / /
'di yang rnam pa gnyis te /
mdor bsdus nas bstan pa dang /
rgya cher bshad pa'o / /
dang po mdor bsdus nas bstan pa 'di yang rnam pa gsum du phye nas bstan te /
mdor bstan pa dang /
rnam par bshad pa dang /
mjug bsdu ba'o / /
'di lta ste /
kun nas nyon mongs pa dang /
rnam par byang ba'i chos rnams la ro gcig pa'i de bzhin nyid dang /
mnyam pa'i chos nyid yod pa gang yin pa de ni ji lta ba bzhin du yod pa nyid ces bya'o / /
ngo bo nyid 'di gnyis kyang dang po mdo 'di nyid las gsungs pa yin pas /
bstan bcos mdzad pa'i slob dpon rnams kyis 'di ltar so so nas don gyis mdo'i tshig bzung nas mi mthun pa rnam pa sna tshogs su bshad de /
bstan bcos rnam par bshad pa dang /
dgongs pa zab mo rnam par dgrol ba'i mdo las ni /
mdo 'di nyid dang mthun par bshad do / /
bstan bcos chos mngon pa kun las btus pa dang /
chos mngon pa sna tshogs kun las btus pa las ni phung po dang khams dang skye mched gsum po dag ni ji snyed yod pa nyid ces bya'o / /
bden pa bzhi dang /
rnam pa bcu drug dang /
de bzhin nyid dang /
chos kyi phyag rgya bzhi dang /
rnam par thar pa gsum la sogs pa ni ji lta ba bzhin du yod pa nyid ces bya'o zhes bshad de /
de'i phyir bstan bcos chos mngon pa kun las btus pa las /
ji snyed yod pa nyid ni 'di lta ste /
phung po dang khams dang skye mched rnams so / /
ji lta ba bzhin du yod pa ni 'di lta ste /
'phags pa'i bden pa bzhi dang /
rnam pa bcu drug dang /
de bzhin nyid dang /
'du byed thams cad mi rtag pa dang /
'du byed thams cad sdug bsngal ba dang /
chos thams cad bdag med pa dang /
mya ngan las 'das pa ni zhi ba dang /
stong pa dang smon pa med pa dang mtshan ma med pa'o zhes 'byung ste /
bstan bcos chos mngon pa sna tshogs kun las btus pa'i nang nas 'di nyid kyi bshad pa las ni /
phyogs kyi tshad dang mtha' ni 'di dag tu zad do zhes de'i phung po dang khams dang skye mched gsum po dag rnam par gzhag pa gang yin pa de ni ji snyed yod pa nyid ces bya'o / /
don de lta bu la sogs pa'i khyad par gyi sgo nas yongs su shes par bya ba'i yul khong du chud par 'gyur ba'i phyir ji lta ba bzhin du yod pa nyid ces bya'o zhes bshad de /
zhib tu de nyid las bstan pa bzhin no / /
gong du bstan pa'i bstan bcos rnam pa gnyis las mdo'i dgongs pa bshad pa dang sbyar na chos kyi rnam grangs gsum gyis chos rnams ma lus par bsdus pas na /
ji snyed yod pa nyid ces bya'o / /
'di ltar 'phags pa'i bden pa bzhi'i rigs pa bstan pa nas smon pa med pa la sogs pa'i bar du bstan pa gang yin pa de dag gis yongs su shes par bya ba'i yul khong du chud par 'gyur bas /
ji lta ba bzhin du yod pa nyid ces bya'o / /
de bzhin nyid la ji lta ba bzhin du yod pa nyid ces bya ba ni ma yin zhes bstan to / /
bstan bcos rnam par bshad pa las ni ming bkod par zad kyi /
rnam par bshad pa ni med do / /
bstan bcos rnal 'byor spyod pa'i sa las bstan pa dang sbyar na ni sngar bshad pa dag dang mi mthun te /
de'i phyir bstan bcos de nyid las /
de la ji snyed yod pa nyid gang yin zhe na /
'di lta ste /
phan chad gzugs kyi phung po dang /
tshor ba'i phung po dang /
'du shes kyi phung po dang /
'du byed kyi phung po dang /
rnam par shes pa'i phung po med do zhes chos lngas 'dus byas kyis dngos po thams cad bsdus pa dang /
khams dang skye mched rnams kyis chos thams cad bsdus pa dang /
'phags pa'i bden pa bzhi po dag gis shes bya'i dngos po thams cad bsdus pa gang yin pa de ni ji snyed yod pa nyid ces bya'o / /
de la ji lta ba bzhin du yod pa nyid gang zhe na /
'di lta ste /
dmigs pa'i yang dag pa nyid gang yin pa dang /
de bzhin nyid gang yin pa de ni dmigs pa rnam pa bzhi po 'di lta ste /
ltos pa'i rigs pa dang /
bya ba byed pa'i rigs pa dang /
'thad pa sgrub pa'i rigs pa dang /
chos nyid kyi rigs pa dang ldan pa ste zhes 'byung ba yin te /
de la mi mthun pa zhes bya ba yang bstan bcos chos mngon pa dang /
chos mngon pa sna tshogs kun las btus pa las ni /
'phags pa'i bden pa bzhi la ji lta ba bzhin du yod pa nyid ces bshad de gong du bstan pa bzhin no / /
bstan bcos rnal 'byor spyod pa'i sa las ni /
don gyis 'phags pa'i bden pa bzhi la ji snyed yod pa nyid ces bshad pas so / /
de ltar bshad pa yang 'phags pa'i bden pa bzhi po dag gis kun nas nyon mongs pa dang /
rnam par byang ba'i chos rnams bsdus pas don de las brtsams pa'i phyir ji snyed yod pa nyid ces bstan te /
so so nas don re re smos pa'i phyir phan tshun 'gal ba med do / /
gzhan yang bstan bcos chos mngon pa kun las btus pa la sogs pa gcig las rigs pa rnam pa bzhi la ji lta ba bzhin du yod pa nyid ces ma bstan pa dang /
bstan bcos rnal 'byor spyod pa'i sa las /
chos kyi phyag rgya rnam pa bzhi la sogs pa la ji lta ba bzhin du yod pa nyid ces ma bstan pa'i phan tshun gcig gis gcig rab tu bstan pas na 'gal ba med do / /
de bzhin nyid dang khams dang skye mched kyis ma bsdus sam zhe na /
ci'i phyir ji snyed yod pa nyid ces ma bstan zhe na /
smras pa /
yang dag pa'i don du na ngo bo nyid gnyis pa dag gi ngo bo nyid la yangs dog med kyang /
khams dang skye mched kyis chos thams cad bsdus pa'i phyir dang /
rags pa rnam pa bzhi po dag gis chos rnams ma lus par bsdus pa'i phyir /
phan tshun gcig gis gcig bstan pa'i dbang du mdzad nas phung po la sogs pa'i chos gsum po dag la ni ji snyed yod pa zhes bstan la /
de bzhin nyid bdun la sogs pa la ji lta ba bzhin du yod pa zhes bstan to / /
yang na mtshan nyid kyi rjes su rnam par dbye na mu rnam pa bzhir 'gyur te /
ji snyed pa yin la ji lta ba bzhin ma yin pa yang yod de /
phung po dang skye mched la sogs pa lta bu'o / /
ji lta ba bzhin yin la ji snyed pa ma yin pa yang yod de /
de bzhin nyid bdun la sogs pa lta bu'o / /
ji snyed pa yang ma yin la ji lta ba bzhin yod pa yang yod de /
'phags pa'i bden pa bzhi po lta bu'o / /
ji snyed pa yang ma yin la ji lta ba bzhin ma yin pa yang yod de /
nam mkha'i me tog la sogs pa lta bu'o // //
bam po bzhi bcu gnyis pa /
de yang rnam pa bdun te zhes bya ba 'di man chad kyis gnyis pa de bzhin nyid rnam pa bdun rgya cher rnam par bshad pa'o / /
'di yang rnam pa gsum du dbye ste /
grangs mdor smos pa dang /
go rims bzhin du rnam par phye ste bshad pa dang /
mnyam pa nyid rnam pa bzhi las brtsams nas de bzhin nyid bdun bsdu ba ste /
'di ni dang po'o / /
'jug pa'i de bzhin nyid ni 'di lta ste /
'du byed thams cad kyi thog ma dang tha ma med pa gang yin pa'o zhes bya ba la sogs pas ni gnyis pa go rims bzhin du rnam par phye ste bshad pa ston to / /
de bzhin nyid bdun po 'di nyid ni dang po'i mdo sde de nyid las gsungs pa yin pas /
bstan bcos mdzad pa'i slob dpon rnams kyis kyang mdo 'di nyid kyi tshig 'di la brten nas /
so so nas mi mthun par bstan te /
'phags pa sangs rgyas kyi sa'i 'grel pa dang /
bstan bcos ngo bo nyid med pa gsum bstan pa dang /
stong pa nyid bco brgyad bstan pa las ni de bzhin nyid kho na las brtsams nas rnam pa bdun du 'byed de /
bshad pa 'di dang sbyar na de kho na nyid kyi mtshan nyid kyi de bzhin nyid gcig pu ni las yongs su 'dzin pa kho na'i rnam par bshad pa yin te /
de kho na nyid ni de bzhin nyid yin pa'i phyir ro / /
rnam par dag pa'i de bzhin nyid la ni don rnam pa gnyis yod de /
dang po ni btags pa dang rdzas su yod pa so sor phye ste /
brjod na bdag po'i dbang du byas pa'i rnam par bshad pa kho na yin par 'gyur bas /
'gog pa'i bden pa ni btags pa'i yod pa yin la /
de bzhin nyid ni rdzas su yod pa yin te /
'gog pa'i de bzhin nyid yin pa'i phyir ro / /
gnyis pa ni btags pa rdzas su yod pa'i rjes su bsdu na /
las yongs su 'dzin pa'i rnam par bshad pa yin te /
'gog pa nyid de bzhin nyid yin pa'i phyir /
gzhan lnga po dag ni bdag po dbang du byas pa'i rnam par bshad pa kho na yin te /
'di lta ste /
'jug pa'i de bzhin nyid ces bya ba nas yang dag par sgrub pa'i de bzhin nyid ces bya ba'i bar gyi de bzhin nyid yin pa'i phyir ro / /
bstan bcos mdo sde'i rgyan dang /
dbus dang mtha' rnam par 'byed pa las ni mtshan nyid kho na'i dbang du mdzad nas ston te /
'jug pa la sogs pa de dag so so nas rang gi bdag nyid ji lta ba bzhin du rang gi ngo bo nyid mi ston pas de bzhin nyid ces bya'i ro gcig pa'i de bzhin nyid la de bzhin nyid ces bya ba na ma yin no / /
de la de kho na nyid kyi mtshan nyid gcig pu ni yang dag pa'i de kho na nyid kyi de bzhin nyid do / /
rnam par dag pa don gnyis dang ldan pa ni snga ma bzhin du rig par bya'o / /
gzhan lnga po dag ni yang dag pa'i de bzhin nyid ma yin no zhes bshad de bshad pa 'di dang sbyar na /
de bzhin nyid bdun char yang las yongs su 'dzin pa'i rnam par bshad pa yin no / /
bstan bcos rnam par rig pa tsam du grub pa las ni don rnam pa gnyis kyis ston te /
dang po de bzhin nyid las brtsams pa ni sangs rgyas kyi sa'i 'grel pa las bstan pa dang mthun no / /
gnyis pa mtshan nyid kyi dbang du byas pa ni mdo sde'i rgyan la sogs pa las bstan pa dag dang mthun te /
de'i phyir bstan bcos de nyid las /
de kho na nyid bdun po 'di dag ni yongs su grub pas bsdus te /
rtsa ba dang rjes las thob pa'i ye shes gnyis kyi yul yin pa'i phyir ro / /
mtshan nyid kyi rjes su bsdu na 'jug pa dang /
sdug bsngal dang /
kun 'byung gsum gyi ngo bo nyid snga ma gnyis kyis bsdus te /
yang dag pa ma yin pas kun nas nyon mongs par mngon par zhen pa'i phyir ro / /
gzhan bzhi po dag ni yongs su grub pas bsdus so zhes 'byung ba yin no / /
bstan bcos rnam par bshad pa las ni de bzhin nyid bdun po thams cad kyang dag pa'i de bzhin nyid yin no zhes bshad de /
de las de bzhin nyid bdun po dag la kun du khyab pa zhes ston pa'i phyir ro / /
yang na mtshan nyid kyi rjes su rab tu dbye na snga ma gsum ni yang dag pa'i de bzhin nyid yin no / /
phyi ma bzhi ni bden pa bzhi yin no zhes bshad do / /
dgongs pa zab mo rnam par dgrol ba'i mdo las kyang phal cher mdo 'di las gsungs pa dang mthun par 'byung bas /
de'i phyir logs shig tu rnam par phye ste ma bstan to / /
rgya cher rnam par dbye ba ni bstan bcos ngo bo nyid med pa gsum bstan pa dang stong pa nyid bco brgyad bstan pa la sogs pa las 'byung ba bzhin du rig par bya'o / /
'dir de bzhin nyid rnam pa bdun ston par mdzad pas de nyid las rnam pa bdun du dbye ste /
'di ni dang po 'jug pa'i de bzhin nyid rnam par bshad pa'o / /
'di lta ste /
'du byed thams cad kyi thog ma dang tha ma med pa nyid ces bya ba gang yin pa zhes bya ba 'di la yang bshad pa rnam pa gsum yod de /
kha cig na re 'du byed thams cad kyi de bzhin nyid de kho na'i ngo bo nyid la thog ma dang tha ma'i mtha' med pa'i phyir thog ma dang tha ma med pa nyid ces bya'o zhe'o / /
kha cig na re 'jug pa nyid la de bzhin nyid ces bshad de /
'di ltar 'du byed thams cad ni skad cig re re la skye 'gag dang bcas pas sngon med pa las yod par gyur pa gang yin pa de ni skye ba zhes bya bas de'i phyir thog ma med pa nyid ces bya'o / /
yod par gyur nas yang med par gyur pa gang yin pa de ni 'gag pa zhes bya bas na tha ma med pa nyid ces bya'o zhe'o / /
kha cig na re 'du byed rnams 'jug pa la thog ma dang tha ma med pa'i phyir thog ma dang tha ma med pa nyid ces bya'o zhe'o / /
bstan bcos ngo bo nyid med pa gsum bstan pa dang stong pa nyid bco brgyad bstan pa dang sbyar na /
re re la yang bshad pa rnam pa gsum gsum yod pa ni mangs kyis dogs nas 'dir ma brjod do / /
mtshan nyid kyi de bzhin nyid ni 'di lta ste /
chos thams cad kyi gang zag bdag med pa dang chos bdag med pa nyid gang yin pa'o zhes bya ba ni gnyis pa mtshan nyid kyi de bzhin nyid rnam par bshad pa ste /
chos thams cad la bdag med pa'i de bzhin nyid gang yin pa'o / /
bstan bcos rnam par rig pa tsam du grub pa las ni bdag med pa gnyis kyis yongs su bzung ba'i de kho na nyid gang yin pa'o zhes bshad do / /
ci'i phyir mdo sde dang /
bstan bcos las de ltar tha dad par gyur zhe na /
yang dag pa'i don du na bdag med pa nyid ni chos med pa nyid kyis rab tu phye ba'i de kho na nyid de bzhin nyid kyi bdag nyid yin na /
mdo 'di las ni gang la mngon par zhen pa de las rab tu gsal bar byed pa'i ming bstan pa yin no / /
bstan bcos rnam par rig pa tsam du grub pa la sogs pa las ni /
de kho na nyid kyi dbang du mdzad nas bstan pa'i phyir /
rab tu gsal bar bya ba bstan pa yin te /
de'i phyir bstan bcos rnal 'byor spyod pa'i sa las /
'dus byas dang 'dus ma byas gang yin pa de ni yod pa zhes bya'o / /
bdag dang bdag gi med pa gang yin pa de ni med pa zhes bya'o zhes bstan pa yin pa'o / /
rnam par rig pa'i de bzhin nyid ni 'di lta ste /
'du byed thams cad rnam par rig pa tsam nyid gang yin pa'o zhes bya ba ni gsum pa rnam par rig pa tsam gyi de bzhin nyid rnam par bshad pa'o / /
de bzhin nyid la yang bshad pa rnam pa gnyis yod de /
sangs rgyas kyi sa'i 'grel pa la sogs pa las bstan pa dang sbyar na rnam par rig pa tsam gyi ngo bo nyid gang yin pa de ni rnam par rig pa tsam nyid ces bya'o zhes bshad do / /
bstan bcos rnam par rig pa tsam du grub pa las bstan pa dang sbyar na ni don rnam pa gnyis yod de /
gcig ni sangs rgyas kyi sa'i 'grel pa las bstan pa dang mthun no / /
yang bshad pa gcig yod pa las ni 'du byed thams cad rnam par rig pa tsam du bsgom pa'i shes pa'o zhes bshad de /
de'i phyir bstan bcos rnam par rig pa tsam du grub pa las /
mtshan nyid kyi rjes su byas te brjod na yongs su grub pas gsungs so zhes bshad de /
de ltar mtshan nyid kyi rjes su bya na yongs su grub pa yin par bshad pa dang sbyar na zag pa med pa rnam par rig pa tsam du sgom pa'i shes pa yin par rig par bya ste /
de'i phyir bstan bcos mdo sde'i rgyan las rnam par rig pa tsam gyi de bzhin nyid ni 'di lta ste /
rnam par mi rtog pa'i ye shes gang yin pa'o zhes bshad do / /
dgongs pa zab mo rnam par dgrol ba'i mdo las rnam par rig pa tsam gyi de bzhin nyid ni 'dus byas dang 'du byed rnams sems tsam du shes pa gang yin pa'o zhes 'byung ste /
bstan bcos rnam par bshad pa las kyang de skad du bstan to / /
gnas pa'i de bzhin nyid ni 'di lta ste /
ngas sdug bsngal 'phags pa'i bden pa rnams bstan pa gang yin pa'o zhes bya ba ni bzhi pa sdug bsngal gyi bden pa'i de bzhin nyid rnam par bshad pa'o / /
de bzhin nyid 'di yang don rnam pa gnyis dang ldan te /
'di ltar sdug bsngal gyi bden pa'i de kho na nyid dam /
yang na sdug bsngal gyi bden pa ni kun 'byung ba'i bden pa'i rgyu las mngon par grub pa'i phyir gnas pa zhes bya'o / /
yang na bden pa bzhi po kun kyang rnam par gzhag pa zhes bya ste /
sdug bsngal gyi bden pa dang por smos pas gnas pa'i ming thob pa yin no / /
bstan bcos rnam par bshad pa dang /
rnal 'byor spyod pa'i sa las ni don gyis gnas pa ston to / /
dgongs pa zab mo rnam par dgrol ba'i mdo las ni mngon par zhen pa zhes 'byung ste /
bdag dang bdag gir 'dzin pa'i gnas su gyur pa'i phyir ro / /
bstan bcos stong pa nyid bco brgyad bstan pa las ni gnas zhes 'byung ste /
sems can gyi rten gyi gnas su gyur pa'i phyir ro / /
log par sgrub pa'i de bzhin nyid ni 'di lta ste /
ngas kun 'byung ba 'phags pa'i bden pa rnams bstan pa gang yin pa'o zhes bya ba ni lnga pa kun 'byung ba'i bden pa'i de bzhin nyid rnam par bshad pa ste /
'di la yang bshad pa rnam pa gnyis yod pa ni gong du sdug bsngal gyi bden pa'i de bzhin nyid bstan pa las 'byung ba bzhin du rig par bya'o /
rnam par dag pa'i de bzhin nyid ni 'di lta ste /
ngas 'gog pa 'phags pa'i bden pa rnams bstan pa gang yin pa'o zhes bya ba ni drug pa 'gog pa 'phags pa'i bden pa'i de bzhin nyid rnam par bshad pa ste /
'di la yang bshad pa rnam pa gnyis yod pa ni gong ma bzhin du rig par bya'o / /
yang dag par sgrub pa'i de bzhin nyid ni 'di lta ste /
ngas lam 'phags pa'i bden pa rnams bstan pa gang yin pa'o zhes bya ba ni bdun pa lam 'phags pa'i bden pa'i de bzhin nyid rnam par bshad pa ste /
'di la yang bshad pa rnam pa gnyis yod pa ni brda phrad par zad do / /
de la 'jug pa'i de bzhin nyid dang gnas pa'i de bzhin nyid dang log par sgrub pa'i de bzhin nyid kyi phyir ni sems can thams cad mtshungs shing mnyam mo zhes bya ba 'di man chad ni gsum pa mnyam pa nyid rnam pa bzhi las brtsams nas /
de bzhin nyid dang bdun bsdu ba ston to / /
'di yang rnam pa bzhir dbye ba las 'di ni dang po ste /
'di ltar de bzhin nyid rnam pa gsum gyi phyir /
sems can rnams mtshungs shing mnyam par gyur pa yin te /
de ci'i phyir zhe na /
de la 'jug pa ni rten cing 'brel par 'byung ba bcu gnyis po dag yin la /
gnas pa dang log par sgrub pa ni sdug bsngal dang kun 'byung ba yin te /
'di dag gi dbang gis sems can rnams mngon par grub cing gnas pa'i phyir ro / /
mtshan nyid kyi de bzhin nyid dang rnam par rig pa'i de bzhin nyid kyi phyir ni chos thams cad mtshungs shing mnyam mo zhes bya ba ni gnyis pa de bzhin nyid kyi rnam pa gnyis kyi phyir chos thams cad mnyam par gyur pa nyid du bstan pa ste /
chos rnams thams cad ni de bzhin nyid rnam par rig pa tsam gyi rigs pas rang gi ngo bo nyid byed pa'i phyir ro / /
rnam par dag pa'i de bzhin nyid kyi phyir ni nyan thos kyi byang chub gang yin pa dang /
rang sangs rgyas kyi byang chub gang yin pa dang bla na med pa yang dag par rdzogs pa'i byang chub gang yin pa'i byang chub thams cad mtshungs shing mnyam mo zhes bya ba ni gsum pa rnam par dag pa'i de bzhin nyid kyi phyir /
theg pa gsum gyi byang chub mtshungs shing mnyam pa nyid du bstan pa ste /
thams cad nyon mongs pa'i sgrib pa spangs pa dang /
so sor brtags pa'i 'gog pa'i mya ngan las 'das pa brnyes par bye brag med pa'i phyir ro / /
mdo sde rnams las theg pa gsum gyi 'phags pa rnams ni rnam par grol ba'i gdan la bzhugs par mtshungs so zhes gsungs pa'i dgongs pa yang thob par bya ba'i 'gog pa dang /
thob par byed pa'i shes pa la mnyam pa'i don yod pa nyid smos pa yin no / /
yang dag par sgrub pa'i de bzhin nyid kyi phyir ni yang dag pa'i chos thos pa 'dres pa'i chos la dmigs pa'i zhi gnas dang /
lhag mthong khyad par du 'phags pas bsdus pa'i shes rab mtshungs shing mnyam mo zhes bya ba ni bzhi pa de bzhin nyid gcig gi phyir zhi gnas dang lhag mthong gis bsdus pa'i shes rab mnyam pa nyid du bstan pa ste /
de bzhin nyid bdun po 'di dag rgya cher rnam par 'byed pa'i mtshan nyid bstan pa dag las 'byung ba bzhin du rig par bya'o / /
'dzin pa'i don ni 'di lta ste /
nang gi skye mched gzugs can lnga dang /
sems dang yid dang rnam par shes pa dang /
sems las byung ba'i chos rnams so zhes bya ba ni gsum pa 'dzin pa'i don rnam par bshad pa ste /
'di ltar 'dzin pa'i don ni dbang po gzugs can lnga po dag nyid de /
yul lnga po dag yongs su 'dzin pa'i phyir ro / /
sems dang yid dang rnam par shes pa zhes bya ba ni rnam par shes pa brgyad po dag go / /
de yang don rnam pa gnyis te spyi dang bye brag ste /
zhib tu ni gong du bstan pa bzhin no / /
de dag dang mtshungs par ldan pa'i sems las byung ba'i chos rnams kyang 'dzin pa zhes bya ste /
yul mtshungs par gyur pa'i phyir ro / /
rgya cher ni bstan bcos mngon pa kun las btus pa dang /
chos mngon pa sna tshogs kun las btus pa las bstan pa bzhin du rig par bya'o / /
gzung ba'i don ni 'di lta ste /
phyi rol gyi skye mched drug po dag yin no / /
yang 'dzin pa'i don gang yin pa na gzung ba'i don kyang yin no zhes bya ba ni bzhi po gzung ba'i don rnam par bshad pa ste /
'di ltar skye mched bcu gnyis po dag las phyi rol gyi skye mched drug po dag dang /
sems las byung ba rnams ma gtogs pa gang yin pa de ni gzung ba kho na yin gyi 'dzin pa ni ma yin pa'i phyir ro / /
yang sngar bstan pa'i 'dzin pa gang yin pa de ni gzung ba yang yin te /
sems dang sems las byung ba dag gis yul 'dzin par byed pa'i phyir ro / /
rgya cher rnam par 'byed pa ni bstan bcos chos mngon pa kun las btus pa dang /
chos mngon pa sna tshogs kun las btus pa las bstan pa bzhin du rig par bya'o / /
rnam par gzhag pa'i don ni 'di lta ste /
snod kyi 'jig rten gyi khams gang yin pa der / /
sems can thams cad kyi khams rnam par gzhag pa snang ba zhes bya ba 'di man chad ni lnga pa rnam par gzhag pa'i don rnam par bshad pa'o / /
'di yang rnam pa gnyis su dbye ste /
spyi dang bye brag bstan pa'o / /
'di ni dang po spyi bstan pa ste /
'di ltar snod kyi 'jig rten gang yin pa de nyid ni sems can rnam par gzhag pa'i gnas yin te /
sems can yongs su 'dzin par byed pa'i phyir rnam par gzhag pa zhes bya'o / /
'di lta ste /
grong tshigs gcig dang grong tshigs brgya dang /
grong tshigs stong dang grong tshigs brgya stong zhes bya ba la sogs pas ni gnyis pa rnam par gzhag pa'i phyir bye brag bstan pa'o / /
'di la yang bshad pa rnam pa gsum yod de / /
kha cig na re 'di ni go rims bzhin du rnam pa bcur dbye ste /
grong tshigs kyi tshad dang /
sa chen po'i tshad dang /
'dzam bu gling gi tshad dang /
gling bzhi pa'i tshad dang stong chung ngu'i 'jig rten gyi khams kyi tshad dang stong par ma'i 'jig rten gyi khams kyi tshad dang /
stong chen po'i 'jig rten gyi khams kyi tshad dang /
'jig rten gyi khams bye ba'i tshad dang /
'jig rten gyi khams grangs med pa'i tshad dang /
rdul phra rab snyed kyi 'jig rten gyi khams kyi tshad bstan pa'o zhe'o / /
kha cig na re 'di ni rnam pa bdun du dbye ste /
sngar bstan pa'i bdun po dag go / /
stong chen po'i 'jig rten gyi khams bstan pa nyid la bye brag rnam pa bzhi yod de /
brgya stong gi tshad dang /
bye ba'i tshad dang /
grangs med pa'i tshad dang /
rdul phra rab kyi tshad do zhe'o / /
kha cig na re 'di la yang rnam pa lnga yod de grong tshigs kyi tshad dang /
sa chen po'i tshad dang /
gling bzhi pa'i tshad dang /
stong gsum gyi stong chen po'i 'jig rten gyi khams kyi tshad dang /
phyogs bcu'i 'jig rten gyi khams kyi tshad do zhe'o / /
de ltar rnam pa gsum du bshad pa yod kyang 'dir ni re zhig gsum dang sbyar nas bshad par bya ste /
'di ni dang po'o / /
sa chen po gcig nas rgya mtsho'i mtha' la thug pa dang /
de brgya dang /
de stong dang /
de brgya stong zhes bya ba ni gnyis pa sa chen po'i tshad rnam par 'byed pa ste /
mdo 'di nyid kyis brda phrad par zad do / /
'dzam bu'i gling gcig dang /
de brgya dang /
de stong dang /
de brgya stong dang /
gling bzhi pa gcig dang /
de brgya dang /
de stong dang /
de brgya stong zhes bya ba ni gsum pa gling bzhi pa'i tshad rnam par 'byed pa'o / /
de la gling bzhi pa zhes bya ba la dang po ni lho'i 'dzam bu gling ste /
shing las ming du btags pa'o / /
byang ni zheng che la lho ni zheng chung ngo / /
de'i dbyibs shing rta 'dra ste lho'i ngos ni dpag tshad phyed dang bzhi'o / /
gzhan ngos gsum po dag ni kun kyang dpag tshad nyis stong nyis stong yod do / /
gnyis pa ni shar gyi lus 'phags gling ste /
shar gyi ngos ni zheng chung la nub kyi ngos ni zheng che ste /
dbyibs ni zla ba kham pa 'dra'o / /
ngos gsum gyi tshad ni mnyam mo / /
shar gyi ngos la ni dpag tshad sum brgya lnga bcu'o / /
ngos gzhan gsum po dag ni dpag tshad nyis stong nyis stong ngo / /
gsum pa ni nub kyi ba lang spyod kyi gling ste /
dbyibs zla ba nya ba 'dra'o / /
de'i tshad ni dpag tshad bdun stong lnga brgya'o / /
bzhi pa ni byang gi sgra mi snyan gyi gling ste /
gnas khyad par du 'phags pa zhes kyang bya khyad par du skyes pa zhes kyang bya ste dbyibs ni gru bzhi'o / /
ngos bzhi char tshad mnyam ste /
dpag tshad nyis stong nyis stong ngo / /
gling gi rjes su mi'i gdong yang de dang 'dra'o / /
rgya cher rnam par 'byed pa ni mdzod kyi bstan bcos dang /
rnal 'byor spyod pa'i sa la sogs pa las bstan pa bzhin du rig par bya'o / /
stong chung ngu'i 'jig rten gyi khams gcig dang /
de brgya dang /
de stong dang /
de brgya stong dang /
stong bar ma'i 'jig rten gyi khams gcig dang /
de brgya dang /
de stong dang /
de brgya stong dang /
stong gsum gyi stong chen po'i 'jig rten gyi khams gcig dang /
de brgya dang /
de stong dang /
de brgya stong zhes bya ba 'di man chad ni bzhi pa stong gsum gyi stong chen po'i 'jig rten gyi khams kyi tshad rnam par 'byed pa'o / /
'di yang rnam pa gsum du dbye ste /
brgya stong gi tshad bstan pa dang /
bye ba'i tshad bstan pa dang /
grangs med pa'i tshad bstan pa ste /
'di ni dang po'o / /
mdo'i tshig 'di yang rnam pa gsum gyis bstan pa ste /
stong chung ngu bstan pa dang /
stong bar ma bstan pa dang /
stong chen po bstan pa'o / /
stong chung ngu dang /
stong bar ma dang /
chen po 'di dag re re la yang tshig bzhi bzhi yod de /
'di lta ste /
'jig rten gyi khams gcig dang /
'jig rten gyi khams brgya dang /
'jig rten gyi khams stong dang /
'jig rten gyi khams brgya stong ngo / /
'jig rten gyi khams kyi tshad de yang so so nas bshad pa mi mthun pas slob dpon yang dag bden pa'i sde pa rnams kyi brjed byang las ni /
'di ltar gling bzhi pa la rnam grangs gcig tu byas te grangs gcig nas bcu /
bcu nas brgya /
brgya nas stong gang yin pa de ni stong chung ngu'i 'jig rten gyi khams so / /
stong chung ngu'i sum 'gyur gang yin pa de ni stong gsum zhes bya bas /
'di lta ste /
lan gcig bskyed pa stong chung ngu bcu la thug pa dang lan gnyis bskyed pa brgya stong la thug pa dang /
lan gsum bskyed pa 'bum phrag bcu la thug pa gang yin pa de ni stong gsum gyi 'jig rten gyi khams so / /
stong gsum 'gyur gang yin pa de ni stong chen po zhes bya bas /
'di lta ste /
lan gcig bskyed la stong gsum pa phrag bcu la thug pa dang /
lan gnyis bskyed pa stong gsum pa phrag brgya la thug pa dang /
lan gsum bskyed pa stong gsum pa phrag stong la thug pa gang yin pa de ni stong chen po'i 'jig rten gyi khams so zhes bshad do / /
slob dpon yang dag bden pa'i 'phags pa shes rab kyi pha rol tu phyin pa rdo rje gcod pa'i brjed byang las /
stong gsum zhes bya ba ni stong bar ma smos pa'o / /
stong chen po zhes bya ba ni stong chen po'i phyi ma smos pa yin te /
stong chung ngu lan gsum du bskyed pa ni stong gsum zhes bya bas so zhes bshad do / /
lung ring po las ni nyi ma dang zla ba stong dang /
ri rab stong dang /
gling bzhi pa stong dang /
'dod pa'i khams kyi lha ris stong dang /
tshangs pa stong gang yin pa de ni stong chung ngu'i 'jig rten gyi khams zhes bya'o / /
stong chung ngu'i 'jig rten gyi khams stong gang yin pa de ni stong bar ma'i 'jig rten gyi khams zhes bya'o / /
stong bar ma'i 'jig rten gyi khams stong gang yin pa de ni stong gsum gyi stong chen po'i 'jig rten gyi khams zhes bya'o zhes gsungs te /
lung sna tshogs las ni de skad du 'byung ngo / /
mdzod kyi bstan bcos dang sbyar na ni de las don rnam pa gnyis ston te /
gnas kyi tshad bstan pa dang /
stong gsum gyi stong chen po nyid yang dag par bstan pa'o / /
de la gnas kyi tshad bstan pa ni bstan bcos de las 'thab bral la sogs pa'i lha de dag gi gzhal med khang gnas kyi tshad ji tsam zhe na /
slob dpon kha cig ni 'di yan chad kyi lha bzhi po dag gi gnas kyi tshad ni /
ri rab kyi rtse mo'i tshad tsam mo zhes zer ro / /
gzhan dag na re nyis 'gyur ro zhes zer ro / /
gzhan kha cig na re bsam gtan dang po'i sa pa'i gzhal med khang gi tshad ni gling bzhi pa gcig dang mnyam mo / /
bsam gtan gnyis pa'i ni stong chung ngu'i 'jig rten gyi khams dang mnyam mo / /
bsam gtan gsum pa'i ni stong bar ma'i 'jig rten gyi khams tsam mo / /
bsam gtan bzhi pa'i ni stong chen po'i 'jig rten gyi khams kyi tshad tsam mo zhes zer ro / /
gzhan kha cig na re bsam gtan 'og ma dag gi tshad kyi go rims bzhin du stong chung ngu dang /
bar ma dang chen po'i tshad tsam mo / /
bsam gtan bzhi pa'i ni mtha' med do zhes zer ro zhes 'byung ngo / /
de la stong gsum pa zhes bya ba ni bstan bcos de las ji tsam gyis na /
stong chung ngu dang /
stong bar ma dang /
stong chen po zhes bya zhe na /
tshig le'ur byas pa las /
gling bzhi pa dang nyi zla dang / /
ri rab dang ni 'dod lha dang / /
tshangs pa'i 'jig rten stong la ni / /
stong ni chung ngu zhes bya'o / /
chung ngu de nyid stong la ni / /
stong ni bar ma gcig ces bya / /
de stong la ni stong gsum mo / /
mnyam du 'jig cing mnyam du 'byung / /
zhes bstan pa yin te /
bstan bcos yang dag pa'i rigs pa dang rjes su mthun pa las kyang phal cher mdzod kyi bstan bcos las 'byung ba dang mthun par bshad do / /
de dag bye brag yod pa yang bstan bcos de las 'dir stong chung ngu zhes bya bas ni tshangs pa'i 'jig rten man chad kho na yin pas /
de'i phyir 'od chung la sogs pa ni stong chung ngu'i 'jig rten gyi khams kyis bsdus pa ma yin no / /
stong chung ngu la sogs pa las brtsegs pa gang yin pa de ni stong bar ma dang chen po zhes bya bas de'i phyir stong bar ma dang chen pos kyang de dag ma bsdus so / /
gzhan yang chung ngu zhes bya ba ni dman pa'i don yin te gong ma ma gtogs pa'i phyir ro / /
dper na rtsa bcad pa'i glang bzhin du chung ngu brtsegs pa las gzhan mngon par grub pa yin yang de dag bsdus pa ma yin no zhes 'byung ngo / /
bstan bcos yang dag pa'i rigs pa dang rjes su mthun pa las bstan pa dang sbyar na /
stong gsum gyi stong chen po zhes bya ba ni tshangs pa'i 'jig rten man chad kho na dang sbyar te /
'phags pa'i gsung rab las tshangs pa'i 'jig rten man chad la thug pa kho nar gsungs pa'i phyir dang /
khams chung ngu brtsegs pa las bar ma dang chen po mngon par grub pa'i phyir ro / /
'dir theg pa chen po'i bstan pa rnams dang sbyar na yang /
so so nas bshad pa mi mthun pas bstan bcos mngon pa sna tshogs kun las btus pa las /
sangs rgyas kyi sa'i 'grel pa dang /
rnal 'byor spyod pa'i sa dang /
'phags pa shes rab kyi pha rol tu phyin pa'i 'grel pa las /
sngar gong du lung ring po la sogs pa khungs su bstan pa las 'byung ba dag dang mthun par bshad de /
de las tha dad pa'i rnam par bshad pa med do / /
bstan bcos rnam par bshad pa las kyang phal cher gong du bstan pa dag dang mthun par 'byung ste /
de la bye brag yod pa yang bstan bcos de las rgyu dang rkyen gang gang gi phyir stong chung ngu'i 'jig rten gyi khams la dman zhing chung ba zhes bya zhe na /
smras pa /
dper na glang rtsa gnyis bcad pa nyams shing ma tshang ba'i phyir dman zhing chung ba zhes brjod pa ltar de bzhin du tshangs pa'i 'jig rten man chad na yod pa'i stong gi 'jig rten gyi khams rnams sa 'og ma dag dang mi mtshungs pa'i phyir dman zhing chung ba zhes bya'o /
'di ltar stong gsum gyi 'jig rten gyi khams de yang 'jig pa gsum gyis 'jig par 'gyur te /
'di lta ste me dang rlung dang chu dag gis 'jig pa'o zhes 'byung bas bshad pa 'di dang sbyar na /
stong chung ngu ni sa gong ma dag tu mi thug la bar ma dang chen pos ni sa gong ma dag tu thug par rig par bya'o / /
gzhan yang stong gsum gyi 'jig rten gyi khams ni 'jig pa gsum gyis 'jig par 'gyur ro zhes 'byung bas /
de'i phyir bsam gtan dang po ni stong chung ngu'o / /
bsam gtan gnyis pa ni stong bar ma'o / /
bsam gtan gsum pa ni stong chen po yin par rig par bya'o / /
gzhan yang bstan bcos rnam par shes pa bam po bco brgyad pa las ni gong du bstan pa las cung zad tha dad de /
de'i phyir bstan bcos de las rgyu dang rkyen gang gi phyir stong gsum gyi stong chen po'i 'jig rten gyi khams 'dir 'jig rten gyi khams mang po yod par gyur la /
'og min gyi bar la 'jig rten gyi khams gcig tu bshad cing /
de yang tshangs pa'i 'jig rten man chad do zhes bstan zhe na /
rgyu rnam pa gnyis kyi phyir te /
chags pa dang 'jig pa mtshungs pa'i phyir dang /
'khor 'dus pa rnam par gzhag pa'i phyir ro zhes 'byung ste /
bshad pa 'di dang sbyar na stong chen po'i 'jig rten gyi khams ni bsam gtan bzhi pa man chad du thug par rig par bya'o / /
lung ring po la sogs pa las tshangs pa'i 'jig rten man chad ces gsungs pa ni rgyu rnam pa gnyis kyis so / /
dang po chags pa dang 'jig pa mtshungs pa ni 'di lta ste /
'jig pa gsum gyis chags pa dang 'jig pa dang ldan pa'i phyir ro / /
gnyis pa 'khor 'dus pa rnam par gzhag pa ni /
'di lta ste /
bsam gtan dang po man chad rgyal po'i 'khor gyi bye brag gi 'khor 'dus pa'i phyir ro / /
stong gsum gyi 'jig rten gyi khams su gal te 'og min yang gtogs pa yin na /
ci'i phyir 'jig pa gsum gyis 'jig pa las stong gsum gyi 'jig rten gyi khams rnam par gzhag pa yin zhes bstan zhe na /
smras pa /
re zhig 'jig pa gsum gyi dbang du mdzad nas stong gsum rnam par gzhag pa yin par bshad kyang yang dag pa'i don du na bsam gtan bzhi pa yang stong chen por gtogs pa yin te /
de'i phyir 'phags pa sa bcu'i mdo las /
sa brgyad pa'i byang chub sems dpa' ni /
phal cher stong gi 'jig rten gyi khams kyi bdag po tshangs pa chen por 'gyur ro / /
sa dgu pa'i byang chub sems dpa' ni phal cher stong gnyis pa'i 'jig rten gyi khams kyi bdag por 'gyur ro / /
sa bcu pa'i byang chub sems dpa' ni lha'i rgyal po dbang phyug chen po stong gsum gyi 'jig rten gyi khams kyi bdag por 'gyur ro zhes gsungs so / /
dgongs pa zab mo rnam par dgrol ba'i mdo las ni gong du bstan pa dang cung zad mi mthun te /
de'i phyir mdo de nyid las de brgya dang /
de stong dang /
de brgya stong dang /
'dzam bu'i gling dang /
de brgya dang /
de stong dang /
de brgya stong gang yin pa de ni stong gi 'jig rten gyi khams zhes bya'o / /
stong gi 'jig rten gyi khams de brgya 'gyur dang /
stong 'gyur dang /
de brgya stong 'gyur du gyur pa gang yin pa de ni stong gnyis pa bar ma'i 'jig rten gyi khams zhes bya'o / /
stong gnyis pa bar ma'i 'jig rten gyi khams de brgya 'gyur dang /
stong 'gyur dang /
brgya stong 'gyur gang yin pa de ni stong chen po'i 'jig rten gyi khams zhes bya'o zhes gsungs pa ni lo tsA ba dag gi bsam pa tha dad pa'i phyir ro / /
'phags pa gser 'od dam pa'i mdo las ni stong gsum gyi 'jig rten gyi khams su ni /
gzugs med pa'i khams kyang gtogs so zhes bshad de /
de'i phyir mdo de las mi'i rgyal po de lag pas pog phor bteg ste mdo sde la mchod pa byed pa'i tshe /
de thang cig yud tsam cig la stong gsum gyi stong chen po 'jig rten gyi khams nyi zla 'bum phrag brgya nas /
'du shes med 'du shes med min 'bum phrag brgya'i bar du kun du khyab par 'gyur ro zhes gsungs pa yin te /
'di dang sbyar na theg pa chen po'i bstan pa las stong gsum gyi stong chen po'i 'jig rten gyi khams su ni 'du shes med 'du shes med min yang gtogs par bstan to / /
gal te de lta na /
bstan bcos rnal 'byor spyod pa'i sa la sogs pa de dag ji ltar go zhing rnam par bshad par bya zhe na /
smras pa /
'phags pa'i bstan pa ni rnam pa gnyis yod pas dang po ni thun mong gi bstan pa ste /
lung ring po la sogs pa'o / /
gnyis pa ni thun mong ma yin pa'i bstan pa ste /
'phags pa gser 'od dam pa'i mdo la sogs pa'o / /
thun mong gi bstan pa de la yang bshad pa rnam pa gnyis yod de /
bstan bcos yang dag pa'i rigs pa dang rjes su mthun pa la sogs pa dang sbyar na ni /
bsam gtan dang po man chad kho na la stong gsum gyi 'jig rten gyi khams zhes ston to /
bstan bcos rnam par bshad pa dang sbyar na ni /
yang dag pa'i don du na bsam gtan bzhi pa man chad la bya bar bshad do / /
rgyu rnam pa gnyis kyi phyir lung ring po la sogs pa las bsam gtan dang po man chad kho na la bya bar bshad pa ni sngar gong du bstan pa bzhin no / /
stong gsum gyi stong chen po'i 'jig rten gyi khams kyi bdag po de su yin zhe na /
smras pa /
don 'di'i bshad pa ni bstan bcos rnams las so so nas mi mthun pas /
'phags pa le'u chen po'i mdo la sogs pa las ni /
'khor los sgyur ba'i rgyal po la sogs pas bdag po byed do zhes bshad de /
de'i phyir mdo de nyid las 'khor los sgyur ba'i rgyal por sprul nas /
stong gsum gyi stong chen po'i 'jig rten gyi khams la dbang byed do zhes gsungs so / /
'dus pa chen po'i mdo las ni bdud kyi rgyal pos dbang byed do zhes bshad do / /
de'i phyir mdo de las bdud kyi rgyal po ni stong gsum gyi stong chen po'i 'jig rten gyi khams la dbang byed pa yin no / /
'phags pa dam pa'i chos pad+ma dkar po'i mdo las ni /
bsam gtan dang po la ni tshangs pa'i rgyal pos bdag po byed do zhes bshad /
de'i phyir mdo de las mi mjed kyi 'jig rten gyi khams kyi bdag po ni tshangs pa chen po yin no zhes gsungs so / /
gzhan yang 'phags pa shes rab kyi pha rol tu phyin pa'i 'grel pa las /
stong gsum gyi stong chen po'i 'jig rten gyi khams kyi bdag po ni lha'i rgyal po tshangs pa ral pa can yin no zhes bstan to / /
gzhan yang lung ring po la sogs pa las kyang stong gsum gyi 'jig rten gyi khams ni bsam gtan dang po yan chad do zhes bstan pa'i phyir ro / /
'phags pa sa bcu'i mdo las ni byang chub sems dpa' sa bcu pas bdag po byed do zhes bshad do /
de'i phyir mdo de nyid las byang chub sems dpa' sa bcu pa ni phal cher lha'i rgyal po dbang phyug chen po stong gsum gyi stong chen po'i 'jig rten gyi khams kyi bdag por 'gyur ro zhes gsungs pa yin no / /
gzhan yang bstan bcos rnam par bshad pa las /
stong gsum gyi 'jig rten gyi khams su ni 'og min yang gtogs par bstan pa'i phyir ro / /
'phags pa mi'i rgyal pos zhus pa'i mdo las ni /
bcom ldan 'das bdag po mdzad par bshad de de'i phyir mdo de nyid las /
yongs rdzogs ye shes mtshan ma med pa khams gsum bdag /
ces gsungs pa'o / /
'phags pa gser 'od dam pa'i mdo las kyang stong gsum gyi stong chen po'i 'jig rten gyi khams su ni gzugs med pa yang gtogs par gsungs pa'i phyir ro / /
de bye ba dang /
de bye ba phrag brgya dang /
de bye ba phrag stong dang /
de bye ba phrag brgya stong ngo zhes bya ba ni gnyis pa bye ba'i tshad bstan pa'o / /
tshig zlos bur bya ba zhes gsungs pa ni ther 'bum la bya'o / /
dgongs pa zab mo rnam par dgrol ba'i mdo las kyang ther 'bum zhes 'byung ngo / /
'phags pa shes rab kyi pha rol tu phyin pa'i 'grel pa las kyang ther 'bum zhes bshad de /
de'i phyir de nyid las nyi zla 'bum phrag brgya nas tshangs pa chen po 'bum phrag brgya'i bar gang yin pa de ni stong gsum gyi stong chen po'i 'jig rten gyi khams zhes bya'o zhes 'byung ngo / /
bstan bcos rnal 'byor spyod pa'i sa las kyang nyi ma dang /
zla ba bye ba phrag brgya dang /
tshangs pa'i 'jig rten gyi bar du bye ba phrag brgya gang yin pa de ni stong gsum gyi stong chen po'i 'jig rten gyi khams zhes bya'o zhes 'byung bas bye ba zhes bya ba ni ther 'bum la bya bar mngon no / /
bstan bcos bye brag tu bshad pa chen po las ni /
gcig las brtsegs pa stong phrag brgya gang yin pa de ni 'bum zhes bya'o / /
'bum phrag brgya stong gang yin pa de ni bye ba zhes bya'o / /
bye ba phrag brgya stong gang yin pa de ni sa ya zhes bya'o zhes 'byung ngo / /
mdzod kyi bstan bcos las ni gcig phrag bcu la bcu'o / /
bcu phrag bcu la brgya'o / /
brgya phrag bcu la stong ngo / /
stong phrag bcu la khri'o / /
khri phrag bcu la 'bum mo / /
'bum phrag bcu la ther 'bum mo / /
ther 'bum bcu la bye ba'o / /
bye ba phrag bcu la ma ta'o / /
ma ta phrag bcu la u snu ta zhes 'byung ngo / /
'phags pa shes rab kyi pha rol tu phyin pa'i 'grel pa las ni /
gcig gcig gang yin pa de ni gnyis zhes bya'o / /
gnyis gnyis gang yin pa de ni bzhi zhes bya'o / /
gsum gsum gang yin pa de ni dgu zhes bya'o / /
bcu bcu gang yin pa de ni brgya zhes bya'o / /
brgya phrag bcu gang yin pa de ni stong zhes bya'o / /
stong phrag bcu gang yin pa de ni khri zhes bya'o / /
khri phrag bcu gang yin pa de ni 'bum zhes bya'o / /
'bum phrag bcu gang yin pa de ni sa ya zhes bya'o zhes 'byung ngo / /
bye ba de yang brgyud de bshad pa rnam pa gsum yod de /
dang po ni khri phrag bcu'i 'o / /
gnyis pa ni khri phrag brgya'i 'o / /
gsum pa ni khri phrag stong gi'o zhes bshad do / /
'di lta ste /
bye ba gcig gi stong gsum gyi stong chen po'i 'jig rten gyi khams sam /
grangs brgya la thug pa'am /
grangs stong la thug pa'i'am /
grangs brgya stong la thug pa'i zhes bya ba'i tha tshig go / /
de grangs med pa dang /
de grangs med pa phrag brgya dang /
de grangs med pa phrag stong dang /
de grangs med pa phrag brgya stong zhes bya ba ni gsum pa grangs med pa'i tshad bstan pa'o / /
bstan bcos bye brag tu bshad pa chen po dang /
mdzod kyi bstan bcos las grangs kyi ming drug cu yod pa las /
lnga bcu gnyis pa gang yin pa de ni grangs med pa zhes bshad do / /
'phags pa shes rab kyi pha rol tu phyin pa'i 'grel pa las /
mi shes par mi nus pa 'am /
bgrang ba'i mthar thug pa'i grangs yin pas /
yang shes par mi nus pa gang yin pa de ni grangs med pa zhes bya'o zhes bshad de /
zhib tu de nyid las bstan pa bzhin no / /
'phags pa sangs rgyas phal po che'i mdo'i nang nas grangs bstan pa'i le'u las grangs brgya nyi shu bstan pa las brgya rtsa gsum pa gang yin pa de ni grangs med pa zhes bya'o zhes 'byung ngo / /
'di lta ste /
grangs med pa gcig gi stong gsum gyi stong chen po'i 'jig rten gyi khams sam /
grangs brgya la thug pa'i 'am /
grangs stong la thug pa'i 'am /
grangs brgya stong la thug pa'i zhes bya ba'i tha tshig go / /
stong gsum gyi stong chen po'i 'jig rten gyi khams grangs med pa phrag brgya stong gi rdul phra rab kyi tshad snyed kyi phyogs bcu'i ngos dpag tu med /
grangs med pa'i snod kyi 'jig rten gyi khams rnams so zhes bya ba ni lnga pa phyogs bcu'i 'jig rten gyi khams kyi tshad bstan pa'o / /
'di yang dang po ni stong gsum gyi 'jig rten gyi khams so / /
gnyis pa ni grangs med pa phrag brgya stong gi stong gsum gyi 'jig rten gyi khams so / /
gsum pa rdul phra rab snyed kyi phyogs bcu'i tshad med pa'i stong gsum gyi 'jig rten gyi khams te /
de'i phyir bstan bcos rnam par bshad pa las /
stong gsum gyi stong chen po'i 'jig rten gyi khams dang /
grangs med pa phrag brgya stong gi 'jig rten gyi khams dang /
rdul phra rab kyi tshad snyed kyi phyogs bcu dpag tu med pa'i grangs med pa'i 'jig rten gyi khams zhes 'byung ba yin no / /
bshad pa'i rnam grangs gzhan du na phyogs gcig gi grangs med pa phrag brgya stong dang /
rdul phra rab kyi tshad snyed kyi stong gsum gyi stong chen po'i 'jig rten gyi khams gang yin pa dang /
phyogs bcu dpag tu med grangs med pa'i stong gsum gyi stong chen po'i 'jig rten gyi khams gang yin pa dang /
phyogs bcu dpag tu med grangs med pa'i stong gsum gyi stong chen po'i 'jig rten gyi khams gang yin pa de dag kyang rnam par gzhag pa'i don zhes bya'o zhes bstan pa'o / /
longs spyod pa'i don ni /
'di lta ste /
ngas sems can rnams longs spyad par bya ba'i phyir yongs su bzung ba dang /
yo byad bstan pa gang yin pa dag go zhes bya ba ni drug pa longs spyod pa'i don rnam par bshad pa'o / /
'di ltar sems can rnams longs spyad par bya ba'i phyir yongs su bzung ba'i yo byad bcu po dag phun sum tshogs par bstan pa gang yin pa ste /
bstan bcos rnal 'byor spyod pa'i sa las yo byad bcu gang zhe na /
zas dang skom dang bzhon pa dang gos dang rgyan dang bzhad gad dang glu bro dang rol mo'i sgra dang spos dang me tog phreng ba dang byug pa dang snod spyad dang snang ba dang skyes pa dang bud med dga' mgur spyod pa rnams so zhes bstan pa dag yin no / /
bshad pa'i rnam grangs gzhan du na yongs su bzung ba zhes bya ba ni yongs su bzung ba'i dngos po rnam pa bdun no / /
yo byad ces bya ba ni yo byad bcu po dag nyid do / /
de la yongs su bzung ba'i dngos po rnam pa bdun ni bstan bcos rnal 'byor spyod pa'i sa las ji skad du yongs su bzung ba'i dngos po bdun gang zhe na /
bdag dang pha ma'i dngos po dang bu dang chung ma'i dngos po dang /
bran dang bran mo dang /
las byed pa dang zho shas 'tsho ba'i dngos po dang /
mdza' bshes dang blon po dang nye du dang snag gi gnyen mtshams kyi dngos po dang /
zhing dang /
khang khyim dang /
zong dgram pa'i dngos po dang /
bsod nyams bya ba dang las kyi mtha' la sbyor ba'i dngos po dang /
nor la sogs pa'i dngos po zhes bstan pa'o / /
yo byad rnam pa bcu ni gong du bstan pa bzhin du rig par bya'o / /
phyin ci log gi don ni 'di lta ste /
'dzin pa la sogs pa'i don de dag nyid la mi rtag par 'dzin pas /
'du shes phyin ci log dang /
sems phyin ci log dang /
lta ba phyin ci log tu gyur pa dang /
sdug bsngal la bde bar 'dzin pa dang /
mi gtsang ba la gtsang bar 'dzin pa dang /
bdag med pa la bdag tu 'dzin pas /
'du shes phyin ci log dang /
sems phyin ci log dang /
lta ba phyin ci log tu gyur pa gang yin pa'o zhes bya ba ni bdun pa phyin ci log gi don rnam par bshad pa'o / /
'di lta ste /
gong du bstan pa'i 'dzin pa la sogs pa'i don de dag la phyin ci log bdun du gyur pa gang yin pa de dag ni phyin ci log gi don zhes bya ste /
phyin ci log bdun po dag ni bstan bcos bcu bdun bstan pa las /
ji skad du bstan pa nyid de /
de'i phyir bstan bcos de nyid las phyin ci log gis yongs su bzung ba ni 'di lta ste /
phyin ci log bdun po /
'du shes phyin ci log dang /
lta ba phyin ci log dang /
sems phyin ci log dang /
mi rtag pa la rtag go snyam pa phyin ci log dang /
sdug bsngal la bde ba'o snyam pa phyin ci log dang /
mi gtsang ba la gtsang ngo snyam pa'i phyin ci log dang /
bdag med pa la bdag go snyam pa'i phyin ci log go / /
'du shes phyin ci log ni 'di lta ste /
mi rtag pa la rtag go snyam pa dang /
sdug bsngal ba la bde'o snyam pa dang /
mi gtsang ba la gtsang ngo snyam pa dang /
bdag med pa la bdag go snyam pa'i 'du shes kyi rtog pa gang yin pa'o / /
lta ba phyin ci log ni 'di lta ste /
'du shes kyi yongs su rtog pa de nyid la de bzhin du bzod pa dang /
'dod pa dang rnam par 'jog pa dang /
mngon par zhen pa gang yin pa'o / /
sems phyin ci log ni 'di lta ste /
mngon par zhen pa de nyid la de bzhin du 'dod chags la sogs pas kun nas nyon mongs pa gang yin pa'o / /
de la nyon mongs pa rnams ni mdor bsdu na rnam pa gsum du rig par bya ste /
nyon mongs pa las phyin ci log gi rtsa ba yang yod do / /
nyon mongs pa las phyin ci log gi bdag nyid yin pa yang yod do / /
nyon mongs pa las phyin ci log gi rgyu mthun pa yin pa yang yod do / /
de la phyin ci log gi rtsa ba ni 'di lta ste /
ma rig pa'o / /
phyin ci log gi bdag nyid ni 'di lta ste /
'jig tshogs la lta ba dang /
mthar 'dzin par lta ba'i phyogs gcig dang /
lta ba mchog tu 'dzin pa dang /
tshul khrims dang /
brtul zhugs mchog tu 'dzin pa dang /
'dod chags so / /
phyin ci log gi rgyu mthun pa ni 'di lta ste /
log par lta ba dang /
mthar 'dzin par lta ba'i phyogs gcig dang /
khong khro ba dang nga rgyal dang /
the tshom mo / /
de la 'jig tshogs la lta ba ni bdag med pa la bdag go snyam du phyin ci log pa'o / /
mthar 'dzin par lta ba'i phyogs gcig ni mi rtag pa la rtag go snyam pa'i phyin ci log pa'o / /
lta ba mchog tu 'dzin pa ni mi gtsang ba la gtsang ngo snyam du phyin ci log pa'o / /
tshul khrims dang brtul zhugs mchog tu 'dzin pa ni sdug bsngal la bde ba'o snyam du phyin ci log pa'o / /
'dod chags ni mi gtsang ba la gtsang ngo snyam du phyin ci log pa dang /
sdug bsngal la bde ba'o snyam du phyin ci log pa gnyis ka yang yin no zhes bstan pa yin te rgya cher rnam par 'byed pa ni /
mdzod kyi bstan bcos dang yang dag pa'i rigs pa dang rjes su mthun pa dang /
bye brag tu bshad pa chen po dang /
phyin ci log bzhi bstan pa dag las bstan pa bzhin du rig par bya'o / /
phyin ci ma log pa'i don ni gong ma las bzlog pa ste /
de'i gnyen por gyur pa las de'i mtshan nyid du rig par bya'o zhes bya ba ni brgyad pa phyin ci ma log pa'i don rnam par bshad pa ste gong ma bzhin du rig par bya'o / /
kun nas nyon mongs pa'i don ni 'di lta ste /
khams gsum pa'i nyon mongs pa rnam pa gsum po /
nyon mongs pa'i kun nas nyon mongs pa dang /
las kyi kun nas nyon mongs pa dang /
skye ba'i kun nas nyon mongs pa gang yin pa'o zhes bya ba ni dgu pa kun nas nyon mongs pa'i don rnam par bshad pa'o / /
mdo'i tshig 'di yang rnam pa gsum du dbye ste /
bstan pa'i sgo bstan pa dang /
grangs bstan pa dang /
ming bkod pa'o / /
bstan bcos theg pa chen po bsdus pa'i 'grel pa slob dpon ngo bo nyid med kyis byas pa las /
de la kun nas nyon mongs pa zhes bya ba ni 'dres pa dang /
rnyog pa dang yongs su ma dag pa'i don to / /
kun nas nyon mongs pa yang rnam pa gsum ste /
nyon mongs pas byas pa dang /
las kyis byas pa dang /
skye bas byas pa'o zhes bshad do / /
nyon mongs pa'i sems mi dben zhing 'khrul bar byed pas 'dres pa zhes bya'o / /
las ngo bo nyid kyis byas pas sems dang mi 'gyur bas rnyog pa zhes brjod do / /
'khor bar bar chad dang bcas pas yongs su ma dag pa zhes bya'o / /
gzhan yang bstan bcos rnam par bshad pa las /
nyon mongs pa'i kun nas nyon mongs pa zhes bya ba ni 'di lta ste /
nyon mongs pa dang nye ba'i nyon mongs pa thams cad gcig tu bsdus pa la ni nyon mongs pa'i kun nas nyon mongs pa zhes bya'o / /
las kyi kun nas nyon mongs pa ni 'di lta ste /
nyon mongs pa'i rgyus bskyed pa'am /
nyon mongs pa'i rgyus dge ba'i chos kyi grogs kyi rkyen byas nas bskyed pa gang yin pa ste /
ci rigs par khams gsum pas bsdus pa'i lus dang ngag dang yid kyi las rnams so / /
skye ba'i kun nas nyon mongs pa ni 'di lta ste /
nyon mongs pa dang las kyi rgyu'i phyir skyes par gyur pa dang /
skyes pa'i phyir sdug bsngal bar gyur pa gang yin pa'o zhes 'byung ste /
zhib tu de nyid las bstan pa bzhin no / /
rgya cher rnam par 'byed pa ni bstan bcos rnal 'byor spyod pa'i sa las bstan pa bzhin du rig par bya'o / /
rnam par byang ba'i don ni 'di lta ste /
kun nas nyon mongs pa rnam pa gsum po de dag nyid dang bral bar bya ba byang chub kyi phyogs kyi chos ji snyed yod pa rnams te zhes bya ba ni /
bcu pa rnam par byang ba'i don rnam par bshad pa'o / /
bral bar bya ba byang chub kyi chos ji snyed pa zhes bya ba la yang bshad pa rnam pa gnyis yod de /
kha cig na re bral bar bya ba dang byang chub kyi phyogs kyi chos ji snyed yod pa gang yin pa de ni rnam par byang ba'i don zhes bya'o zhes zer te /
'di ni mi mthun pa'i rnam par bshad pa'o / /
kha cig na re bral bar bya ba byang chub kyi phyogs kyi chos ji snyed pa zhes bya ba ni 'bras bu smos nas rgyu rab tu bstan pa gang yin pa de ni rnam par byang ba'i don zhes bya'o zhes zer te /
'di ni bdag po'i dbang po byas pa'i rnam par bshad pa'o / /
'di ltar rnam pa gnyis su bshad pa yod kyang bshad pa ni phyi ma bzang ste /
de'i phyir bstan bcos rnam par bshad pa las /
rnam par byang ba'i don ni 'di lta ste /
kun nas nyon mongs pa rnam pa gsum po dag las bral ba thob par bya ba'i phyir byang chub kyi phyogs kyi chos thams cad bsgom pa gang yin pa'o zhes bstan pa yin no / /
gzhan yang bstan bcos theg pa chen po bsdus pa'i 'grel pa las /
rnam par byang ba'i don zhes bya ba ni /
shin tu gsal ba dang /
gtsang ba dang /
rab tu gsal ba'i don yin no / /
rnam par byang ba yang rnam pa gnyis te /
'jig rten pa'i rnam par byang ba ni zag pa dang bcas pa'i lam gyis re zhig tsam du kun nas dkris pa'i nyon mongs pa nyams smod cing rnam par gnon pa'i phyir ro / /
'jig rten las 'das pa'i cha rnam par byang ba ni zag pa med pa'i lam gyis bag la nyal gtan du spong ba'i phyir ro zhes bshad de /
nyon mongs pa dang bral bas na shin tu gsal ba zhes brjod do / /
las dang bral bas na shin tu gtsang ba zhes bya'o / /
skye shi'i don dang bral bas na rab tu gsal ba zhes brjod do / /
rigs kyi bu de ltar rnam pa bcu po de dag gis don thams cad bsdus par rig par bya'o zhes bya ba ni bzhi pa spyi'i mjug bsdu ba ste /
don rnam pa bcu po dag gis don rnams sdud par byed pas so / /
don rnam pa bcu po de dag kyang bstan bcos rnam par bshad pa las mdo las gsungs pa dang mthun par 'byung ste /
de la bye brag yod pa yang bstan bcos de las de bzhin nyid rnam pa bdun po de dag ming bkod pa kho nar zad kyi rnam par bshad pa ni med pas so // //
bam po bzhi bcu gsum pa /
gzhan yang rigs kyi bu byang chub sems dpa' rnams ni rnam pa lngas don so so yang dag par rig pa'i phyir don so so yang dag par rig pa zhes bya'o zhes bya ba 'di man chad ni gnyis pa don rnam pa lnga las brtsams nas /
don so so yang dag par rig pa'i rnam par bshad pa'o / /
'di yang rnam pa bzhir dbye ste /
mdor bstan nas grangs smos pa dang /
zhus pa'i lan dag gis grangs kyi ming bkod pa dang /
go rims bzhin du rnam par phye ste bshad pa dang /
don rnam pa lnga bshad pa spyi'i mjug bsdu ba ste /
'di ni dang po'o / /
don lnga gang zhe na /
yongs su shes par bya ba'i dngos po dang /
yongs su shes par bya ba'i don dang /
yongs su shes pa dang /
yongs su shes pa'i 'bras bu thob pa dang /
de rab tu rig par byed pa'o zhes bya ba ni gnyis pa zhus pa dang /
lan dag gis grangs kyi ming bkod pa'o / /
rnam pa lnga po de dag kyang mdor bsdu na rnam pa gsum du dbye ste /
dang po gnyis ni yongs su shes par bya ba'i yul lo /
gsum pa ni yongs su shes par byed pa'i shes pa ste /
rgyu'i spyod pa'o / /
phyi ma gnyis ni spyod pas thob pa'i 'bras bu'o / /
rigs kyi bu de la yongs su shes par bya ba'i dngos po ni shes bya thams cad yin par rig par bya ste /
'di lta ste /
phung po rnams zhes bya ba'am /
nang gi skye mched rnams zhes bya ba'am /
phyi rol gyi skye mched rnams zhes bya ba'am de lta bu la sogs pa thams cad do zhes bya ba 'di man chad ni gsum pa go rims bzhin du rnam par phye ste bshad pa'o / /
'di yang rnam pa lnga bstan pa nyid kyi sa rnam pa lngar dbye ste /
'di ni dang po'o / /
mdo'i tshig 'di la yang rnam pa gsum ste /
mdor bstan pa dang /
rnam par bshad pa dang /
zlas dngos po'i bdag nyid bstan pa'o / /
'di ltar chos thams cad yongs su shes par bya ba'i yul ni phung po lnga dang /
skye mched bcu gnyis po de yang nang gi skye mched drug dang phyi rol gyi skye mched drug po dag go / /
de lta bu la sogs pa thams cad ces bya ba ni zlas khams rnams kyang yongs su shes par bya ba yin par bstan pa ste /
bstan bcos rnam par bshad pa las /
phung po dang skye mched dang khams la sogs pa'o zhes bstan pas so / /
bstan bcos rnal 'byor spyod pa'i sa las /
yongs su shes par bya ba'i dngos po ni 'di lta ste /
phung po dang khams dang skye mched dang /
rten cing 'brel par 'byung ba dang /
dran pa nye bar gzhag pa dang /
yang dag par spong ba la sogs pa'o zhes bshad de /
bstan bcos rnam par bshad pa las kyang de skad du bstan to / /
yongs su shes par bya ba'i don ni rnam pa'i bye brag ji snyed yod pa dag gis shes bya shes par bya ba gang yin pa ste zhes bya ba la sogs pas ni gnyis pa yongs su shes par bya ba'i don rnam par bshad pa'o / /
'di yang rnam pa gsum du dbye ste /
mdor bstan pa dang /
rnam par phye ste bshad pa dang /
zlas bstan pa'o / /
'di ni dang po ste /
snga ma'i yongs su shes par bya ba'i dngos po dang bye brag yod pa yang snga ma ni shes par bya ba'i yul gyi bdag nyid bstan kyang /
don rnam pa sna tshogs kyi sgo'i bye brag ma bstan pas de'i phyir sgo 'dis don gyi bye brag bstan pa yin no / /
'di lta ste /
kun rdzob kyi phyir dang don dam pa'i phyir zhes bya ba 'di man chad ni gnyis pa rnam par phye ste bshad pa bstan pa'o / /
rnam par phye na bshad pa 'di yang sgo rnam pa bcu gcig gis bstan te /
'di ni dang po kun rdzob dang don dam pa'i sgo'o / /
bstan bcos chos mngon pa kun las btus pa dang /
chos mngon pa sna tshogs kun las btus pa las ji skad du /
ji ltar na kun rdzob tu yod pa yin /
kun rdzob yod pa rnams ni du zhig /
ci'i phyir kun rdzob tu yod par brtag ce na /
thams cad kyang kun rdzob tu yod pa'o / /
de la thams cad ces bya ba ni phung po lnga dang /
skye mched bcu gnyis dang /
khams bco brgyad de /
chos sum cu rtsa lnga dang ldan pa'i phyir thams cad ces bya ba bstan to /
bdag la kun nas nyon mongs pa'i mtshan nyid du mngon par zhen pa spang ba'i phyir kun rdzob tu brtag go / /
ji ltar na don dam par yod don dam par yod pa rnams ni du zhig /
ci'i phyir don dam par yod par brtag ce na /
'di lta ste /
rnam par dag par 'gyur ba'i dmigs pa ni don dam par yod pa'o / /
thams cad kyang don dam par yod pa'o / /
bdag la rnam par dag pa'i mtshan nyid du mngon par zhen pa spang ba'i phyir don dam par yod par brtag pa yin no zhes 'byung ba lta bu ste /
chos mngon pa sna tshogs kun las btus pa las /
thams cad kyang don dam par yod pa'o zhes bya ba ni /
'di ltar chos thams cad de bzhin nyid las gud na med pa'i phyir bshad de /
rgya cher rnam par 'byed pa ni bden pa gnyis bstan pa las 'byung ba bzhin du rig par bya'o / /
yon tan gyi phyir dang skyon gyi phyir zhes bya ba ni gnyis pa yon tan dang skyon gyi sgo bstan pa'o / /
'di lta ste /
tshad med pa bzhi la sogs pa dang /
sangs rgyas kyi chos ma 'dres pa brgya bzhi bcu po dag ni yon tan zhes bya'o / /
mtshams med pa lnga dang /
mi dge ba bcu dang /
lci ba bzhi dang nyon mongs pa la sogs pa ni skyon zhes bya ste /
de'i phyir 'og nas mdo las skyon ni kun nas nyon mongs pa'i chos rnams so / /
yon tan ni rnam par byang ba'i chos rnams so zhes bstan to / /
bstan bcos dbus dang mtha' rnam par 'byed pa las kyang mya ngan las 'das pa ni yon tan zhes bya'o / /
'khor ba ni nyes dmigs zhes bya'o zhes bstan to / /
rkyen gyi phyir dang dus kyi phyir dang zhes bya ba ni gsum pa rkyen bzhi rab tu dbye ba'i sgo dang /
bzhi pa dus gsum rab tu dbye ba'i sgo'o / /
de la rkyen bzhi zhes bya ba ni bstan bcos rnal 'byor spyod pa'i sa las ji skad du /
rkyen bzhi ste /
rgyu'i rkyen ni 'di lta ste /
sa bon gang yin pa'o / /
mtshungs pa de ma thag pa'i rkyen ni 'di lta ste /
rnam par shes pa gang gi mjug thogs su rnam par shes pa gang dag 'byung bar nges pa gang yin pa de ni de dag gi mtshungs pa de ma thag pa'i rkyen to / /
dmigs pa'i rkyen ni 'di lta ste /
sems las byung ba'i chos gang dag gi dmigs pa gang yin pa'o / /
bdag po'i rkyen ni 'di lta ste /
sa bon ma gtogs pa gnas gzhan gang yin pa ste /
ji ltar mig dang de'i grogs su gtogs pa'i chos mig gi rnam par shes pa la ltos pa bzhin du rnam par shes pa lhag ma rnams kyang de dang 'dra'o / /
gzhan yang dge ba dang mi dge ba'i ngo bo nyid gang gis 'dod pa dang /
mi 'dod pa'i 'bras bu yongs su 'dzin par byed pa gang yin pa dang /
de lta bu dang mthun pa rnams ni bdag po'i rkyen to zhes bstan pa lta bu ste /
rgya cher ni mtshan nyid bstan pa dag las 'byung ba bzhin du rig par bya'o / /
de la dus gsum ni bstan bcos rnal 'byor spyod pa'i sa las ji skad du /
de la dus gsum rnam par gzhag pa ji lta bu yin zhe na /
sa bon rnams kyi chos de las tha mi dad pa'i phyir chos bzhin du rnam par gzhag go / /
gzhan yang 'bras bu byin ma byin pa'i dbang gi phyir /
chos rnams kyi 'bras bu 'gags pa'i mtshan nyid gang yin pa de ni 'das pa'o / /
rgyu yod la ma byung ba'i mtshan nyid gang yin pa de ni ma 'ongs pa'o / /
byung la ma 'gags pa'i mtshan nyid gang yin pa de ni da ltar byung ba'o zhes bstan pa lta bu'o / /
gzhan yang bstan bcos rnal 'byor spyod pa'i sa las sa bon gyi rgyun 'bras bu bskyed zin pa ni khams 'das pa zhes bya'o / /
sa bon gyi rgyun 'byung ba 'bras bu ma bskyed pa ni khams ma 'ongs pa zhes bya'o / /
de ltar gyi sa bon gyi rgyun 'bras bu ma bskyed pa nyid ni khams da ltar byung ba zhes bya ste /
'di la dgongs pa ni de yin par rig par bya'o zhes 'byung ngo / /
gzhan yang de nyid las 'das pa'i 'du byed rnams ni 'bras bu bskyed zin pa'i phyir yod la /
'du byed ma 'ongs pa rnams ni rgyu yongs su 'dzin pa'i phyir yod do / /
ci'i phyir zhe na /
da ltar gyi 'du byed rnams ni mtshan nyid rnam pa gsum gyis rab tu phye ba yin te /
dang po ni 'das pa'i 'bras bu'i ngo bo nyid yin pa'i phyir dang /
gnyis pa ni ma 'ongs pa'i rgyu'i ngo bo nyid yin pa'i phyir dang /
gsum pa ni rang gi mtshan nyid kyi rgyun mi 'chad pa'i phyir ro zhes 'byung ste /
bstan bcos dbus dang mtha' rnam par 'byed pa dang /
chos mngon pa kun las btus pa dang /
chos mngon pa sna tshogs kun las btus pa dang /
rnam par bshad pa las kyang phal cher rnal 'byor spyod pa'i sa las bstan pa dang mthun par bshad do / /
gzhan yang bstan bcos rnam par rig pa tsam du grub pa las /
theg pa chen po'i rten cing 'brel par 'byung ba'i yang dag pa'i rigs pa las yid chos par bya ste /
'di ltar yang dag pa'i rigs pa 'di ni shin tu zab cing gya nom pa'i tshig dang bral bas rgyu dang 'bras bu la sogs pa zhes bya ba ni btags pa tsam yin te /
da ltar gyi chos la brtags na phyi ma 'dres pa'i nus pa dang ldan pas ma 'ongs pa'i 'bras bu zhes gdags te /
de ltar gyi rgyu la ltos nas bstan pa'o / /
da ltar gyi chos la brtags na snga ma'i mtshan nyid dang mthun pa yod pas sngon gyi rgyu zhes gdags te /
da ltar gyi 'bras bu la ltos nas bstan pa'o / /
de la btags pa ni 'di lta ste /
snang ba'i rnam par shes pa gang yin pa'o / /
nga 'di ltar de'i mtshan nyid las rgyu dang 'bras bu de dag snang ba ni rigs pa nyid kyis de ltar rab tu phye ba yin pas mtha' gnyis yongs su spangs pa dbu ma'i lam khong du chud par 'gyur zhes 'byung ste /
rgya cher rnam par 'byed pa ni mtshan nyid bstan pa dag las 'byung ba bzhin du rig par bya'o / /
skye ba dang /
gnas pa dang /
'jig pa'i mtshan nyid kyi phyir zhes bya ba ni lnga pa skye ba la sogs pa'i mtshan nyid gsum bstan pa ste /
bstan bcos rnal 'byor spyod pa'i sa las /
ji skad du rkyen gyi dbang gis rgyu sngon ma byung ba las dang po chos gang du byung ba de ni 'dus byas kyi mtshan nyid skye ba zhes bya'o / /
de nyid gzhan du 'gyur ba ni rga ba'o / /
de yang rnam pa gnyis te /
gzhan nyid gzhan du 'gyur ba dang / /
tha dad par gzhan du 'gyur ba'o / /
de la 'dra bar 'byung ba ni gzhan nyid du 'gyur ba'o / /
mi 'dra bar 'byung ba ni tha dad par gzhan du 'gyur ba'o / /
skyes ma thag pa'i skye ba tsam gyi rjes su 'jug pa ni gnas pa'o / /
skye ba'i skad cig phan chad skad cig mi gnas pa ni mi rtag pa nyid de /
de dag kyang chos de nyid kyi dus kyi bye brag las mtshan nyid bzhir 'gyur ro zhes bstan pa lta bu ste /
rgya cher ni mtshan nyid bstan pa dag las 'byung ba bzhin du rig par bya'o / /
nad lta bu la sogs pa'i phyir zhes bya ba ni drug pa nad lta bu la sogs par rnam par 'byed pa'i sgo ste /
de'i phyir bstan bcos rnal 'byor spyod pa'i sa las mi mthun pa'i 'du shes ni rnam pa bzhi po 'di lta ste /
'du byed rnams la nad dang /
'bras dang /
zug rngu dang /
sdig pa yin par yid la byed pa'o / /
de la nad lta bu ni 'di lta ste /
dper na la la zhig khams ma snyoms pa'i rgyu las byung ba'i nad kyis sdug bsngal la mi mthun par 'du shes bsgom pa'o / /
'bras bu ni 'di lta ste /
sngon gyi las kyi rgyu las byung ba'i 'bras bu sdug bsngal la mi mthun par 'du shes bsgom pa'o / /
zug rngu lta bu ni 'di lta ste /
dper na la la zhig dgra gzhan gyis bsnun pa'i zug rngu'i rgyu las byung ba'i sdug bsngal la mi mthun par 'du shes bsgom pa'o / /
sdig pa lta bu ni 'di lta ste /
gnyen po dang longs spyod la sogs pa las gyur pa'i phongs pa rnams la rang gi log par rtog pa'i sdig pa'i rgyu las byung ba'i sdug bsngal la mi mthun pa'i 'du shes bsgom pa gang yin pa ste /
'di ni rnal 'byor pas 'du byed rnams la mi mthun par bsgom pa'o zhes bstan pa yin no / /
gzhan yang 'phags pa shes rab kyi pha rol tu phyin pa'i 'grel pa las /
'khor lnga po dag la 'khrug pa rnams skye bar rtogs pa'i phyir nad lta bu zhes gsungs so / /
kha cig 'khor lo lnga po nad lta bu yin par thos nas de ni ngas ya nga ba yin no snyam du sems pas na /
de'i phyir 'bras lta bur 'byang dka' ba zhes gsungs so / /
'on kyang de ni gsor rung ngo snyam du sems pas na de'i phyir zug rngu ltar lus la reg ma thag tu de dbyung du mi rung ba zhes bya ba gsungs so / /
kha cig na re dper na zug rngu lus la yod pa bzhin du dbyung bar dka' mod kyi dpyad mkhas pa dang /
sgyu rtsal rab dag gis ni phyin par 'gyur ro snyam du sems pas na /
de'i phyir rtag par na zhing 'khrug par 'gyur ba zhes bya ba gsungs so zhes 'byung ste /
rgya cher de nyid las bstan pa bzhin no / /
sdug bsngal dang kun 'byung ba la sogs pa'i phyir zhes bya ba ni bdun pa bden pa bzhi rnam par 'byed pa'i sgo'o / /
sogs pa zhes bya bas ni 'gog pa dang /
lam gyi bden pa gnyis kyang bzung ba'o / /
bden pa bzhi po dag gi don ni mtshan nyid bstan pa dag las 'byung ba bzhin du rig par bya'o / /
de bzhin nyid dang /
yang dag pa'i mtha' dang /
chos kyi dbyings la sogs pa'i phyir zhes bya ba ni brgyad pa de bzhin nyid kyi ming gi rnam grangs mang po bstan pa'i sgo'o / /
de la de bzhin nyid ces bya ba ni /
bstan bcos rnam par rig pa tsam du grub pa las ji skad du de bzhin nyid ces bya ba ni de kho na nyid de /
yang dag pa ma yin par bstan pa'o / /
nyid ces bya ba ni rtag pa nyid de rnam par 'gyur ba med par bstan pa ste /
'di ltar de kho na nyid 'di gnas skabs thams cad du rtag par ngo bo nyid ji lta ba bzhin pa nyid kyis na /
de'i phyir de bzhin nyid ces bya ste /
'di ni rnam par mi 'gyur ba brdzun pa ma yin pa'i don to zhes bstan pa lta bu'o / /
gzhan yang de nyid las don nyid brdzun pa dang /
phyin ci log ma yin pa'i phyir de bzhin nyid ces bya'o zhes 'byung ngo / /
slob dpon nye ba'i 'od kyis 'grel pa las /
yang dag pa ma yin pa dang /
phyin ci log gi ming btags pa thams cad dang bral bas na de bzhin nyid ces bya'o zhes bshad do / /
yang dag pa'i mtha' zhes bya ba ni slob dpon ngo bo nyid med kyis 'grel pa las /
de bzhin nyid kyi phyir yang dag pa'i mtha' zhes bya'o / /
mthar thug pas na mtha' zhes bya ste /
mtha' zhes bya ba'i sgra ni mu'i mtha' la zhes bya bas na /
de'i phyir de bzhin nyid la mtha' zhes bya'o zhes bshad do / /
slob dpon nye ba'i 'od kyis 'grel pa las /
chos rnams so sor bsres te /
brtags na 'di las gong du bzlar med de /
'di kho na bden pas btags pa tsam du yang dag pa'i mtha' zhes rnam par gzhag pa yin no zhes bshad do / /
chos kyi dbyings zhes bya ba ni slob dpon ngo bo nyid med kyis 'grel pa las /
chos kyi dbyings ni 'di lta ste /
chos rnam par byang ba'i thams cad kyi rgyu'o zhes bshad do / /
slob dpon nye ba'i 'od kyis 'grel pa las /
dge ba'i chos thams cad kyi gnas byed pas btags pa tsam du chos kyi dbyings zhes bya'o zhes bstan to / /
de la sogs pa zhes bya ba ni stong pa dang /
bdag med pa la sogs pa bsdu ba'o / /
ming gi rnam grangs mang po de yang bstan pa rnams las so so nas bshad pa mi mthun pas /
bstan bcos dbus dang mtha' rnam par 'byed pa las ni mdor bsdus nas bdag med pa la sogs pa'i ming drug gis bstan pa yin te /
de'i phyir de nyid kyi tshig le'ur byas pa las /
stong pa nyid kyi mdor bsdu na / /
de bzhin nyid dang yang dag mtha' / /
mtshan ma med dang don dam dang / /
chos kyi dbyings ni rnam grangs so / /
zhes 'byung ste /
rgya cher de nyid las bstan pa bzhin no / /
bstan bcos chos mngon pa sna tshogs kun las btus pa las ni mdor bsdus nas ming bdun gyis bstan te /
'di lta ste /
de bzhin nyid dang /
bdag med pa nyid dang /
stong pa nyid dang /
mtshan ma med pa dang /
yang dag pa'i mtha' dang /
don dam pa dang /
chos kyi dbyings te rgya cher ni de nyid las bstan pa bzhin no / /
bstan bcos theg pa chen po bsdus pa dang /
sangs rgyas kyi sa'i 'grel pa las kyang /
ming gi rnam grangs mang po ston te /
de yang yongs su rdzogs pa ma yin no / /
'phags pa shes rab kyi pha rol tu phyin pa'i mdo las ni ming bcu gcig ston par mdzad de /
'di lta ste /
chos kyi dbyings dang /
chos nyid dang /
yang dag pa nyid dang /
mi 'gyur ba nyid dang /
mnyam pa nyid dang /
skyon med pa nyid dang /
chos nges pa nyid dang /
chos gnas pa nyid dang /
yang dag pa'i mtha' dang /
nam mkha'i khams dang /
bsam gyis mi khyab pa'i khams so zhes gsungs so / /
rgyas pa dang bsdus pa'i phyir zhes bya ba ni dgu pa rgyas pa dang bsdus pa rnam par 'byed pa'i sgo'o / /
bstan bcos rnam par bshad pa las /
bsdus pa dang /
rgyas pa zhes bya ba ni 'di lta ste /
sngar ni chos tshig gcig bstan nas /
phyi ma phyi ma'i tshig tshad med pa dag gis rnam par 'byed cing rab tu phye bas khong du chud pa mthar thug pa gang yin pa'o zhes 'byung ste /
mdo 'di nyid las kyang 'og nas bsdus pa dang /
rgyas pa zhes 'byung bas bstan bcos rnam par bshad pa dang mthun no / /
gzhan yang bstan bcos rnal 'byor spyod pa'i sa las /
de la bsdus pa'i don ni 'di lta ste /
rigs pa dang 'brel pa'i chos bstan pa las so / /
de la rgyas pa'i don ni 'di lta ste /
so so dang 'brel pa'i chos bstan pa las so / /
gzhan yang bsdus pa'i don ni rnam pa gnyis te /
ming bsdus pa dang don bsdus pa las so / /
bsdus pa'i don ji lta ba bzhin du rgyas pa'i don yang rnam pa gnyis te /
ming rgyas pa dang /
don rgyas pa las te /
mdo las bcom ldan 'das kyis ji skad du /
shA ri'i bu nga ni mdor bsdus te chos ston par yang byed rgyas par yang byed mod kyi shes par yang byed pa shin tu dkon no zhes gsungs pa lta bu'o / /
de la yang bcom ldan 'das kyis mdo'i sde la ni tshig 'bru rgyas pa yin la don bsdus pa yin pa dang /
tshigs su bcad pa'i sde la ni don rgyas pa yin la tshig 'bru bsdus pa yin par yongs su bstan pa yin par rig par bya'o zhes bstan to / /
gzhan yang 'phags pa shes rab kyi pha rol tu phyin pa'i 'grel pa las /
sangs rgyas rnams chos ston pa yang rnam pa gnyis /
res 'ga' ni sngar ni bsdus te ston par mdzad la /
phyis ni rgyas pa ston par mdzad de don rnam par bshad par mdzad pa'i phyir ro / /
res 'ga' ni sngar rgyas pa ston par mdzad la /
phyis ni bsdus pa ston par mdzad de /
gzung sla ba'i phyir ro zhes 'byung ngo / /
bstan bcos gnas pa bcu'i bshad pas bsdus te bstan pa ni tshig nyung ngus don mang po bsdus pas gang zag dbang po rnon pos thos na go bar 'gyur ba gang yin pa'o / /
rgyas par bstan pa ni dngos po gcig dang /
don gcig la rgyu dang rkyen mang pos dbang po rtul bo rnam par dbye ba la mos pa rnams kyi ched du bstan pa gang yin pa'o / /
bsdus pa dang rgyas par ston pa ni 'di ltar tshig gcig gis don rgyas pa sdud pa dang /
gzhan yang rnam pa sna tshogs kyis don gcig ston pa gang yin pa'o zhes 'byung ngo / /
mgo gcig tu lung bstan pa'i phyir dang /
rnam par phye nas lung bstan pa'i phyir dang /
dris nas lung bstan pa'i phyir dang /
gzhag pas lung bstan pa'i phyir zhes bya ba ni bcu pa lung bstan pa rnam pa bzhi rab tu dbye ba'i sgo ste /
'phags pa sangs rgyas kyi sa'i 'grel pa las /
ji skad du lung bstan pa rnam pa bzhi ni mgo gcig tu lung bstan pa dang /
rnam par phye nas lung bstan pa dang /
dris nas lung bstan pa dang /
mi smra bar gzhag pas lung bstan pa'o / /
de snga ma mgo gcig tu lung bstan pa ni dper na kha cig skye ba thams cad gdon mi za bar 'gag par 'gyur ram /
sangs rgyas dang /
chos dang /
dge 'dun dkon mchog bsod nams kyi zhing gshin pa yin nam zhes bya ba la sogs pa de skad du 'dri na /
don de dag ni nges par de yin no zhes mgo gcig tu lung bstan pa lta bu'o / /
rnam par phye nas lung bstan pa ni /
dper na kha cig 'gag par 'gyur ba thams cad nges par yang skye ba yin nam /
sangs rgyas dang /
chos dang /
dge 'dun dkon mchog khyad par du 'phags pa zhig yin nam /
'on te dman pa zhig yin zhes bya ba la sogs pa de skad du 'dri ba la /
slar de nyid las khyod gang la ltos te 'dri zhes slar dris nas lung bstan pa lta bu'o / /
mi smra bar gzhag pas lung bstan pa ni /
dper na kha cig bdag yang dag par yod pa de dge ba zhig gam /
'on te mi dge ba zhig ces zer ba dang /
mo gsham gyi bu de nag po zhig gam 'on te dkar po zhig ces de skad du 'dri na /
cang mi smra bar gzhag pas lan gdab par bya ste /
lung bstan par mi rigs pa'i phyir dang /
spros pa skyed par byed pa'i phyir ro zhes 'byung ste /
rgya cher rnam par 'byed pa ni mdzod kyi bstan bcos dang yang dag pa'i rigs pa dang rjes su mthun pa dang /
bye brag tu bshad pa chen po dang /
'phags pa shes rab kyi pha rol tu phyin pa'i 'grel pa dang /
'phags pa mya ngan las 'das pa chen po'i mdo dang /
rnal 'byor spyod pa'i sa las bstan pa bzhin du rig par bya'o / /
gsang ba'i phyir dang /
bsgrags pa'i phyir zhes bya ba ni bcu gcig pa gsang ba dang bsgrags pa rab tu dbye ba'i sgo ste /
bstan bcos rnam par bshad pa las ji skad du gsang ba'i bstan pa ni 'di lta ste /
phal cher nyan thos kyi sde snod kyi bstan pa gang yin pa'o / /
bsgrags pa'i bstan pa ni 'di lta ste /
phal cher theg pa chen po'i sde snod kyi bstan pa gang yin pa'o zhes bstan pa lta bu'o / /
bstan bcos rnal 'byor spyod pa'i sa las kyang de skad du ston to / /
'phags pa shes rab kyi pha rol tu phyin pa'i 'grel pa las /
sangs rgyas rnams kyi mdzad pa ni rnam pa gnyis te gsang ba dang rab tu bstan pa'o / /
chos kyi 'khor lo dang po bskor ba gang yin pas ni nyan thos kyi 'bras bu thob par 'gyur ro / /
rab tu phye ba'i bstan pa la brten nas ni byang chub sems dpa'i mi skye ba'i bzod pa la sogs pa thob par 'gyur zhes 'byung ste /
rgya cher de nyid las bstan pa bzhin no / /
yang na ngo bo nyid rnam pa gsum ston pa'i bstan pa gang yin pa de ni bsgrags pa zhes bya'o / /
ngo bo nyid med pa gsum gyi bstan pa gang yin pa de ni gsang ba zhes bya'o / /
de lta bu la sogs pa thams cad ni yongs su shes par bya ba'i don yin par rig par bya'o zhes bya ba ni gsum pa zlas bstan pa ste /
mdo nyid kyis brda phrad par zad do / /
de la yongs su shes pa ni snga ma gnyis yongs su 'dzin par byed pa byang chub kyi phyogs kyi chos gang yin pa 'di lta ste /
dran pa nye bar gzhag pa dang /
yang dag par spong ba la sogs pa yin par rig par bya'o zhes bya ba ni gsum pa yongs su shes pa rnam par bstan pa ste /
'di ltar snga ma gnyis kyi yul yongs su 'dzin par byed pa dran pa nye bar gzhag pa bzhi la sogs pa byang chub kyi phyogs kyi chos sum cu rtsa bdun po gang yin pa dag go / /
yongs su shes pa'i 'bras bu thob pa ni zhes bya ba la sogs pa ni bzhi pa yongs su shes pa'i 'bras bu thob pa rnam par bshad pa'o / /
'di la yang mdor bstan pa dang rnam par bshad pas bstan te 'di ni mdor bstan pa nyid do / /
'di lta ste /
'dod chags dang /
zhe sdang dang /
gti mug gtan du 'dul ba dang /
'dod chags dang /
zhe sdang dang /
gti mug gtan du spangs pa dge sbyong gi 'bras bu rnams zhes bya ba la sogs pa ni gnyis pa yang dag par bshad pa'o / /
'di yang rnam par dbye ba ste /
'dus ma byas kyi 'bras bu bstan pa dang /
'dus byas kyi 'bras bu bstan pa ste /
'di ni dang po'o / /
de la 'dul ba zhes bya ba ni 'gog par byed pa ste /
'di ni 'dod chags dang /
zhe sdang dang /
gti mug de dag 'dul zhing 'gog par byed pa nyid do / /
gtan du spangs pa zhes bya ba ni yang dag par 'gog pa nyid kyi nus pa bstan pa ste /
yang dag par 'gog pa de nyid ni dge sbyong gi 'bras bu zhes bya ste /
de'i phyir bstan bcos rnam par bshad pa las /
'di lta ste /
'dod chags dang /
zhe sdang dang /
gti mug gtan du 'gog pa dang /
'dod chags dang /
zhe sdang dang /
gti mug ma lus par spangs pa dge sbyong gi 'bras bu bzhi zhes bstan pa yin no / /
ngas nyan thos dang /
de bzhin gshegs pa'i thun mong dang thun mong ma yin pa /
'jig rten dang /
'jig rten las 'das pa'i yon tan ji snyed pa de dag mngon du bya bar bstan pa gang yin pa'o zhes bya ba ni gnyis pa 'dus byas kyi 'bras bu bstan pa'o / /
'di lta ste /
nyan thos dang de bzhin gshegs pa rnams kyi rnam par thar pa brgyad la sogs pa thun mong du gyur pa'i yon tan rnams dang /
stobs dang mi 'jigs pa la sogs pa ma 'dres pa'i yon tan brgya bzhi bcu po de dag mngon sum du bya bar bstan pa gang yin pa rnams so / /
ci'i phyir rang sangs rgyas kyi yon tan ma bstan zhe na /
smras pa /
yang dag pa'i don du na /
rang sangs rgyas kyi yon tan dang yang ldan te /
de'i phyir bstan bcos rnam par bshad pa las /
theg pa gsum char gyi yon tan spyir bstan pa yin no / /
mdo las ni zlas khong du chud par 'gyur ba'i phyir mdor bsdus nas ma bstan to / /
yang na nyan thos kyi sde snod kyi nang du bsdus pa'i phyir ro / /
de rab tu rig par byed pa ni 'di lta ste /
mngon sum du byas pa'i chos de dag nyid las rnam par grol ba'i shes pa rnams kyis gzhan dag la rgya cher ston par mdzad pa dang /
rnam par phye nas ston pa gang yin pa'o zhes bya ba ni lnga pa rab tu rig par byed pa'i don rnam par bshad pa'o / /
'di ltar phyis thob pa'i shes pas 'dus byas dang /
'dus ma byas mngon sum du byas pa yon tan ji snyed yod pa shes shing mngon du byed pa rnam par grol ba'i shes pa rnams kyis gzhan dag la rgya cher ston pa dang /
rnam par phye nas ston pa gang yin pa ste /
de'i phyir dgongs pa zab mo rnam par dgrol ba'i mdo las /
rnam par grol ba shes pa dang /
rnam par grol ba myong bas gzhan dag la rgya cher ston pa zhes gsungs pa yin no / /
yang na rnam par grol ba'i shes pa rnams zhes bya ba ni ye shes kyi bdag nyid sgrib pa dang bral ba la rnam par grol ba'i shes pa zhes bya'o / /
bstan bcos rnam par bshad pa las ni /
yongs su shes pa'i 'bras bu la longs spyod pa zhes 'byung ngo / /
rigs kyi bu de ltar na don lnga po de dag gis don thams cad bsdus par rig par bya'o zhes bya ba ni lnga pa spyi'i mjug bsdu ba ste /
mdo nyid kyis brda phrad par zad do / /
bstan bcos rnam par bshad pa las bstan pa'i don rnam pa lnga yang mdo las gsungs pa dang mthun pas de las gzhan du bshad pa med do / /
bstan bcos chos mngon pa sna tshogs kun las btus pa las ni tshig rnam pa gnyis 'byung bas /
tshig snga ma dang sbyar na don rnam pa drug tu phye nas tshig gi don bshad pa yang cung zad mi mthun te /
de'i phyir bstan bcos de nyid las yongs su shes par bya ba'i dngos po ni 'di lta ste /
phung po la sogs pa'o / /
yongs su shes par bya ba'i don ni 'di lta ste /
mi rtag pa la sogs pa'o / /
yongs su shes par bya ba'i rgyu dang rkyen ni 'di lta ste /
tshul khrims yongs su dag cing dbang po'i sgo bsdams pa la sogs pa'o / /
yongs su shes par bya ba'i rang gi ngo bo nyid ni 'di lta ste /
byang chub kyi phyogs kyi chos so / /
yongs su shes par bya ba'i 'bras bu ni 'di lta ste /
rnam par grol ba'o / /
de rab tu shes pa ni 'di lta ste / /
rnam par grol ba'i ye shes mthong ba'o zhes bstan pa yin no / /
chos mngon pa kun las btus pa las ni drug po dag gi ming bkod par zad kyi rnam par bshad pa ni med do / /
bstan bcos chos mngon pa sna tshogs kun las btus pa las bstan pa'i tshig phyi ma dang sbyar na /
de la ro myang ba zhes bya ba'i mdo zhes bya ba khungs su bzhag nas mdo 'di las gsungs pa'i don lnga po de dag ston pas ming ni mdo las gsungs pa dang mthun yang tshig gi don bshad pa ni tha dad pas de'i phyir de nyid las yongs su shes par bya ba'i dngos po ni 'di lta ste /
gzugs la sogs pa'o / /
yongs su shes par bya ba'i don ni 'di lta ste /
ro myang ba la sogs pa ste /
don gyi bye brag des gzugs la sogs pa'i dngos po de yongs su shes pa'i phyir ro / /
yongs su shes pa ni 'di lta ste /
nye bar len pa'i phung po de dag la de ltar gsum du bsgyur bas yang dag pa ji lta ba bzhin du yongs su shes pa'o / /
de la gsum du bsgyur ba ni snga ma'i yongs su shes par bya ba'i dngos po dang /
yongs su shes par bya ba'i don dang /
yongs su shes par byed pa 'di nyid la gsum du bsgyur ba zhes bya ste /
'di ltar phung po lnga po dag la lan gsum du so sor rtog pa'i phyir ro / /
bshad pa gzhan du na phung po lnga po dag la lan gsum du so sor rtog pa'i phyir gsum du bsgyur ba zhes bya ste /
dang po ni ro myang ba nyid du kun 'byung ba'i bden pa la so sor rtog pa'o / /
gnyis pa ni nyes dmigs su sdug bsngal gyi bden pa la so sor rtog pa'o / /
gsum pa ni nges par 'byung ba nyid du lam dang 'gog pa'i bden pa la so sor rtog pa'o / /
yang na mtshan nyid bstan pa dang /
bsgrub par bskul ba dang /
rtog pa'i bskor ba la gsum du bsgyur ba zhes bya'o / /
yongs su shes pa'i 'bras bu 'di lta ste /
lha dang bcas pa'i 'jig rten 'di las zhes bya ba nas /
lha dang mi dang bcas pa'i bar las rnam par grol ba nas rnam par thar pa rab tu grol ba zhes bya ba'i bar du'o / /
de rab tu shes pa ni 'di lta ste /
bdag nyid kyis bdag ni bla na med pa yang dag par rdzogs pa'i byang chub mngon par sangs rgyas so zhes shes pa gang yin pa'o zhes bstan pa yin no / /
gzhan yang rigs kyi bu byang chub sems dpa' de dag ni don rnam pa bzhi so so yang dag par rig pa'i phyir /
don so so yang dag par rig pa zhes bya ste zhes bya ba 'di man chad ni gsum pa don rnam pa bzhi las brtsams nas don so so yang dag par rig pa rnam par bshad pa ston to / /
'di yang rnam pa gsum du dbye ste /
mdor bstan pa dang /
rnam par phye ste bshad pa dang /
mjug bsdu ba ste 'di ni dang po'o / /
don rnam pa bzhi gang zhe na zhes bya ba la sogs pas ni gnyis pa rnam par phye ste bshad pa ston to / /
'di yang brtag pa dang lan du gsungs pas bstan te 'di ni dang po'o / /
sems kyi len pa'i don dang /
myong ba'i don dang /
rnam par rig pa'i don dang /
kun nas nyon mongs pa dang /
rnam par byang ba'i don gyis te zhes bya ba ni gnyis pa lan du yang dag par gsungs pa'o / /
don rnam pa bzhi po 'di la bshad pa rnam pa gnyis yod de /
kha cig na re sems kyi len pa'i don zhes bya ba ni 'di lta ste /
bdag nyid kyis sems yul len par shes pa gang yin pa'o / /
myong ba'i don zhes bya ba ni 'di lta ste /
tshor ba rnam pa gsum gyis myong ba'i don shes pa gang yin pa'o / /
rnam par rig pa'i don ni 'di lta ste /
rnam par shes pa rnams kyi yul so sor rig pa'i don shes pa gang yin pa'o / /
kun nas nyon mongs pa dang rnam par byang ba'i don zhes bya ba 'di lta ste /
chos thams cad kyi kun nas nyon mongs pa dang /
rnam par byang ba'i shes pa gang yin pa'o zhe'o / /
kha cig na re bzhi po 'di dag ni go rims bzhin du dran pa nye bar gzhag pa bzhi po dag gis dmigs par bya ba'i yul bzhi po 'di lta ste /
lus dang tshor ba dang /
sems dang /
chos shes pa gang yin pa'o / /
de la sems kyi len pa zhes gsungs pa ni len par byed pa smos shing blang bar bya ba'i lus bstan pa yin no zhe'o / /
rigs kyi bu don rnam pa bzhi po de dag gis kyang don thams cad bsdus par rig par bya'o zhes bya ba ni gsum pa mjug bsdu ba yin par rig par bya'o / /
gzhan yang rigs kyi bu byang chub sems dpa' de dag ni don rnam pa gsum so so yang dag par rig pa'i phyir don so so yang dag par rig pa zhes bya ste zhes bya ba 'di man chad ni bzhi pa don rnam pa gsum las brtsams nas /
don so so yang dag par rig pa rnam par bshad pa ston to / /
'di yang rnam pa gsum du dbye ste /
mdor bstan pa dang /
ming bkod pa dang /
rnam par phye nas bshad pa ste 'di ni dang po'o / /
don rnam pa gsum gang zhe na /
tshig 'bru'i don dang khams kyi don gyis so zhes bya ba ni gnyis pa zhus pa dang lan dag gis ming bkod pa'o / /
rigs kyi bu de la tshig 'bru'i don ni 'di lta ste /
ming gi tshogs la sogs pa'o / /
zhes bya ba la sogs pa ni gsum pa phye ste bshad pa ston to / /
'di yang don rnam pa gsum bstan pa nyid kyis rnam pa gsum du dbye ste 'di ni dang po'o / /
de la tshig 'bru'i don ni 'di lta ste /
ming gi tshogs dang /
tshig gi tshogs dang /
yi ge'i tshogs gang yin pa ste ming la sogs pa gsum po 'di dag kun kyang gsal ba'i don dang ldan pas tshogs zhes bya'o / /
yang na tshogs zhes bya ba ni ngo bo nyid kyi don te /
'di ltar ming la sogs pa gsum po dag kun kyang ngo bo nyid dang ldan pa'i phyir tshogs zhes bya'o / /
gsum po 'di dag gis don ston pa gang yin pa de ni tshig 'bru zhes bya'o / /
tshig 'bru 'di nyid ni brjod par bya ba'i don yin pas de'i phyir tshig 'bru'i don zhes bya'o / /
don gyi don ni rnam pa bcu yod par rig par bya ste zhes bya ba la sogs pa ni gnyis pa don gyi don rnam par bshad pa'o / /
'di yang rnam pa gnyis te /
mdor bstan pa dang grangs bzhin du ming bkod pa'o / /
'di ni dang po ste /
sngar bstan pa'i tshig 'bru'i don gyi don nyid do / /
de kho na'i mtshan nyid ces bya ba 'di man chad ni gnyis pa grangs bzhin du ming bkod pa'o / /
'di ni mtshan nyid dang po ste /
'di ltar chos thams cad kyi de kho na'i mtshan nyid de /
de'i phyir 'og nas mdo las /
bden pa ni 'di lta ste /
chos rnams kyi de bzhin nyid gang yin pa'o zhes gsungs te /
bden pa nyid ni de kho na'i mtshan nyid yin pas so / /
yongs su shes pa'i mtshan nyid dang / /
gtan du spangs pa'i mtshan nyid dang / /
mngon du byas pa'i mtshan nyid dang /
bsgoms pa'i mtshan nyid dang zhes bya ba rnam pa bzhi po 'di dag ni go rims bzhin du /
sdug bsngal dang /
kun 'byung ba dang /
'gog pa dang /
lam gyi bden pa bzhi po dag gi mtshan nyid bstan pa yin no / /
de kho na'i mtshan nyid la sogs pa de dag nyid kyi rnam pa rab tu dbye ba'i mtshan nyid ces bya ba 'di man chad ni mtshan nyid ni drug pa ste /
'di ni sngar bstan pa'i mtshan nyid lnga po de dag re re la yang don gyi rnam grangs kyi rnam pa'i bye brag mang po yod pas so / /
gnas dang gnas rab tu 'brel ba'i mtshan nyid ces bya ba ni mtshan nyid bden pa ste /
bstan bcos rnam par bshad pa las /
gnas dang gnas par rab tu 'brel ba'i mtshan nyid ni 'di lta ste /
'byung ba chen po ni gnas yin la /
rgyur byas pa'i gzugs rnams ni gnas pa yin no / /
yang na mig la sogs pa ni gnas yin la mig la sogs pa'i rnam par shes pa ni gnas pa yin no / /
yang na brjod par bya ba ni gnas yin la /
rjod par byed pa ni gnas pa yin te /
phan tshun 'brel pa gang yin pa de ni rab tu 'brel ba'i mtshan nyid ces bya'o zhes bshad do / /
yongs su shes pa la sogs pa'i bar du gcod pa'i chos kyi mtshan nyid ces bya ba ni mtshan nyid brgyad pa ste /
bden pa bzhi po dag gis spang bar bya ba'i nyon mongs pa gang yin pa de ni bar du gcod pa'i chos kyi mtshan nyid ces bya'o / /
mdo'i tshig 'og nas bstan pa dang sbyar na ni 'di ltar byang chub kyi phyogs kyi chos bsgom pa'i bar du gcod pa'i kun nas nyon mongs pa'i chos gang yin pa de ni de'i bar du gcod pa'i chos kyi mtshan nyid ces bya'o / /
de dag gi rjes su mthun pa'i chos kyi mtshan nyid ces bya ba ni mtshan nyid dgu pa ste /
bden pa bzhi po dag gis nyon mongs pa spong bar byed pa'i shes pa gang yin pa de ni rjes su mthun pa'i chos kyi mtshan nyid ces bya'o / /
mdo'i tshig 'og nas bstan pa dang sbyar na ni /
de dag la bya ba mang du byed pa'i chos yod pa gang yin pa de ni rjes su mthun pa'i chos kyi mtshan nyid ces bya'o / /
yongs su mi shes pa la sogs pa dang /
nyes dmigs dang /
yon tan gyi mtshan nyid do zhes bya ba ni mtshan nyid bcu pa ste /
'di ltar yongs su mi shes pa la sogs pa la nyes dmigs dang /
yongs su shes pa la sogs pa'i shes pa la yon tan nyid du rab tu dbye ba ste /
de'i phyir 'og nas mdo las /
de dag gi nyes dmigs kyi mtshan nyid ni bar du gcod pa'i chos de dag gi nyes dmigs ji snyed yod pa nyid yin par rig par bya'o / /
de dag gi phan yon gyi mtshan nyid ni rjes su mthun pa'i chos de dag yon tan ji snyed yod pa nyid yin par rig par bya'o zhes gsungs pa yin no / /
bshad pa'i rnam grangs gzhan du na bden pa bzhi bstan pa gang yin pa de ni de kho na'i mtshan nyid ces bya ste /
de'i phyir bstan bcos rnal 'byor spyod pa'i sa las dang po ni bden pa'i mtshan nyid do zhes 'byung ste /
mtshan nyid gzhan dgu po dag gi ming ni mdo 'di las gsungs pa dang mthun par 'byung ngo / /
sdug bsngal gyi bden pa ni yongs su shes pa'i mtshan nyid ces bya'o / /
kun 'byung ba'i bden pa ni gtan du spang bar bya ba'i mtshan nyid ces bya'o / /
'gog pa'i bden pa ni mngon du bya ba'i mtshan nyid ces bya'o / /
lam gyi bden pa ni bsgom pa'i mtshan nyid ces bya'o / /
bden pa rnam pa bcu drug tu dbye ba ni de kho na'i mtshan nyid la sogs pa de dag nyid kyi rnam pa rab tu dbye ba'i mtshan nyid ces bya'o / /
rgyu kun 'byung ba dang /
'bras bu sdug bsngal ba dang /
rgyu lam dang /
'bras bu 'gog pa phan tshun mthun par gyur pa'i don gang yin pa de ni gnas dang gnas par 'brel pa'i mtshan nyid ces bya'o / /
de la rgyu ni gnas zhes bya'o / /
'bras bu ni gnas pa zhes bya'o / /
bden pa bzhi'i gnas kyi chos bstan pa gang yin pa de ni yongs su shes pa la sogs pa'i bar du gcod pa'i chos kyi mtshan nyid ces bya'o / /
rab tu rnam par 'byed pa'i phyogs la sogs pa ni de dag gi rjes su mthun pa'i chos kyi mtshan nyid ces bya'o / /
nyon mongs pa'i nyes dmigs dang /
yongs su shes pa'i yon tan gang yin pa de ni yongs su shes pa la sogs pa dang /
yongs su shes pa la sogs pa'i nyes dmigs dang /
yon tan gyi mtshan nyid ces bya'o / /
bstan bcos chos mngon pa sna tshogs kun las btus pa las ni /
ro myang ba'i mdo khungs su bzhag nas mtshan nyid rnam pa bcu po dag zhib tu ston te /
de'i phyir bstan bcos de nyid las de la de kho na'i mtshan nyid ni 'di lta ste /
nye bar len pa'i phung po lngas bsdus pa sdug bsngal gyi bden pa gang yin pa'o / /
yongs su shes pa'i mtshan nyid ni 'di lta ste /
ro myang ba la sogs pas de dag nyid yang dag pa ji lta ba bzhin du shes pa'o / /
gtan du spong ba'i mtshan nyid dang /
mngon sum du byed pa'i mtshan nyid ni 'di lta ste /
'jig rten thams cad las rnam par grol ba ste /
sgrib pa gtan du spong ba dang gnas gyur pa mngon du byed pa'i phyir ro / /
bsgom pa'i mtshan nyid ni 'di lta ste /
phyin ci log dang bral ba'i sems kyis lan mang du gnas pa'o / /
rnam pa rab tu dbye ba'i mtshan nyid ni de kho na'i mtshan nyid rnam pa lngar dbye ba ste /
gzugs nas rnam par shes pa'i bar du'o / /
yongs su shes pa'i mtshan nyid ni rnam pa gsum du dbye ste /
ro myang ba'i phyir dang /
nges par 'byung ba'i bar la nges par 'byung bar yang dag pa ji lta ba bzhin du shes pa'o / /
gtan du spong ba'i mtshan nyid dang /
mngon sum du bya ba'i mtshan nyid ni re re la yang gnyis gnyis su dbye ste /
nyon mongs pa las rnam par grol ba dang /
sdug bsngal las rnam par grol ba'o / /
de la lha dang bcas pa'i 'jig rten zhes bya ba nas lha dang mir bcas pa'i skye dgu'i bar las rnam par grol ba ni nyon mongs pa las rnam par grol ba zhes bya ste /
de bas na bye brag tu bya ba'i don rab tu bstan pa'i phyir nges par 'byung ba zhes bya ba gsungs te /
de ci'i phyir zhe na /
'di ltar mdo gzhan dag las nges par 'byung ba gang yin /
'dun pa dang /
'dod chags 'dul ba dang /
'dun pa dang 'dod chags spong ba dang /
'dun pa dang 'dod chags las yang dag par 'das pa'o zhes gsungs pa'i phyir ro / /
de ltar ma 'ongs pa'i sdug bsngal mngon par grub par byed pa'i nyon mongs pa dang bral na sdug bsngal las kyang rnam par grol bar 'gyur ro zhes bya ba'i don rab tu bstan pa'i phyir 'ching ba dang bral ba dang /
rab tu rnam par grol ba zhes bya ba gsungs so / /
bsgom pa'i mtshan nyid ni rnam pa gnyis su dbye ste /
mthong ba'i lam dang /
bsgom pa'i lam mo / /
de la phyin ci log dang bral ba'i sems zhes bya bas ni mthong ba'i lam bstan to / /
lam mang du gnas pa zhes bya bas ni bsgom pa'i lam bstan to / /
gnas dang gnas par rab tu 'brel pa'i mtshan nyid ni 'di lta ste /
de kho na'i mtshan nyid la sogs pa gong ma gong ma'i gnas yin par ston pa'i phyir ro / /
yongs su shes pa la sogs pa'i bar du gcod pa'i mtshan nyid ni 'di lta ste /
de ltar rnam pa gsum du bsgyur ba yang dag pa ji lta ba bzhin du rnam par mi shes pa'o / /
yongs su shes pa la sogs pa'i rjes su mthun pa'i mtshan nyid ni 'di lta ste /
gzugs la sogs pa 'di dag ji ltar gnas pa'i chos la ro myang ba la sogs pa'i mtshan nyid du so sor rtog pa'o / /
yongs su mi shes pa la sogs pa'i nyes dmigs kyi mtshan nyid ni 'di lta ste /
rnam par mi grol ba nas bla na med pa yang dag par rdzogs pa'i byang chub mngon par rdzogs par 'tshang mi rgya ba'i bar du'o / /
de las bzlog pa ni yongs su shes pa la sogs pa'i yon tan zhes bya'o zhes 'byung ngo / /
de la khams kyi don ni khams rnam pa lnga po 'di lta ste zhes bya ba la sogs pas ni gsum pa khams kyi don rnam par bshad pa ston to / /
'di yang rnam pa gsum du dbye ste /
mdor bstan cing grangs smos pa dang /
grangs bzhin du ming bkod pa dang /
don rnam pa gsum bstan pa'i mjug bsdu ba ste 'di ni dang po'o / /
snod kyi 'jig rten gyi khams dang /
sems kyi khams dang /
chos kyi khams dang /
'dul ba'i khams dang /
'dul ba'i thabs kyi khams te zhes bya ba ni gnyis pa grangs bzhin du ming bkod pa'o / /
bstan bcos mdo sde'i rgyan las ni dpag tu med pa lnga zhes 'byung ste /
de'i phyir bstan bcos de nyid las dpag tu med pa'i dngos po lnga yang dang po ni 'dul ba'i dngos po dpag tu med pa ste /
sems can gyi khams thams cad sdud pa'i phyir ro / /
gnyis pa ni yongs su sbyang bar bya ba'i dngos po dpag tu med pa ste /
snod kyi 'jig rten gyi khams thams cad bsdus pa'i phyir ro / /
gsum pa ni thob par bya ba'i dngos po dpag tu med pa ste /
chos kyi khams thams cad sdud pa'i phyir ro / /
bzhi pa ni yongs su smin par bya ba'i dngos po dpag tu med pa ste /
gdul bar bya ba'i sems can thams cad sdud pa'i phyir ro / /
lnga pa bstan pa'i dngos po dpag tu med pa ni gsung rab yan lag bcu gnyis sdud par byed pa ste /
gdul ba'i thabs yin pa'i phyir ro zhes bstan pa yin no / /
bstan bcos rnam par bshad pa las kyang /
dpag tu med pa lnga zhes 'byung ste /
de'i phyir bstan bcos de nyid las /
sems can dpag tu med pa ni byang chub sems dpas 'jig rten gyi khams dpag tu med pa dag na sems can thams cad kyi bye brag gi mtshan nyid ni /
rkang gnyis sam /
rkang bzhi pa'am /
rkang mangs sam /
gzugs can nam /
gzugs med pa'am /
'gro ba lnga'am skye ba rnam pa bzhi la sogs pa'o snyam du sems pa gang yin pa'o / /
'jig rten gyi khams dpag tu med pa ni byang chub sems dpas phyogs bcu dpag tu med pa'i snod kyi 'jig rten gyi mtshan nyid dag la 'jig rten gyi khams 'di ni yongs su ma dag pa'o / /
'di ni chags pa'o 'jig pa'o zhes rnam pa sna tshogs kyi dbyibs kyi bye brag rnam par gzhag pa sems pa gang yin pa'o / /
chos kyi khams dpag tu med pa ni byang chub sems dpa' phyogs bcu dpag tu med pa'i 'jig rten gyi khams kyi chos thams cad kyi rang gi mtshan nyid dang /
spyi'i mtshan nyid dag la 'di ni gzugs can bstan du yod pa'o / /
bstan du med pa'o zhes bya ba la sogs pa'o snyam du sems pa gang yin pa'o / /
gdul ba dpag tu med pa ni byang chub sems dpa' phyogs bcu dpag tu med pa'i 'jig rten gyi khams dag gi sems can gyi spyod pa sna tshogs dang /
rigs sna tshogs nyan thos kyi rigs can dang /
rang sangs rgyas kyi rigs can dang /
de bzhin gshegs pa'i rigs can dbang po tha ma dang /
'bring dang /
rab dag las khyad par 'phags pa dang /
dman pa'i bye brag la sogs pa'o snyam du sems pa gang yin pa'o / /
gdul ba'i thabs dpag tu med pa ni byang chub sems dpas phyogs bcu dpag tu med pa'i 'jig rten gyi khams dag na sems can gdul ba'i thabs dag la 'di ni gsang ba'i chos bstan pa'i rgyus 'dul bar 'gyur ro / /
'di ni yongs su bzung ba'i rgyus 'dul bar 'gyur ro / /
'di ni sma phab pa'i thabs kyi rgyus 'dul bar 'gyur ro snyam du sems pa gang yin pa'o zhes 'byung ste /
zhib tu de nyid las bstan pa bzhin no / /
rgya cher rnam par 'byed pa ni 'og nas mdo las bstan du rig par bya'o / /
rigs kyi bu don rnam pa gsum po de dag gis kyang don thams cad bsdus par rig par bya'o zhes bya ba ni gsum pa don rnam pa gsum bshad pa'i mjug bsdu ba ste brda phrad par zad do // //
bam po bzhi bcu bzhi pa /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das thos pa las byung ba'i shes rab kyis don so so yang dag par rig pa gang lags pa dang /
bsam pa las byung ba'i shes rab kyis don so so yang dag par rig pa gang lags pa dang /
zhi gnas dang lhag mthong bsgom pa las byung ba'i shes rab kyis don so so yang dag par rig pa gang lags pa de dag la bye brag tu bgyi ba ci mchis lags zhes bya ba 'di man chad ni gnyis pa shes rab rnam pa gsum gyis don so so yang dag par rig pa ston to / /
bshad pa'i rnam grangs gzhan du na sngar gong du chos dang don so so yang dag par rig pa la rnam pa gnyis su phye ste /
yongs su shes par bya ba las brtsams nas chos dang don so so yang dag par rig pa bstan pa dang /
yongs su shes pa las brtsams nas chos dang don so so yang dag par rig pa bstan pa las /
de yan chad du yongs su shes par bya ba las brtsams nas chos dang don so so yang dag par rig pa bstan pa nas /
'di man chad ni yongs su shes pa la sogs pa las brtsams nas chos dang don so so yang dag par rig pa ston par mdzad do / /
'di yang rnam pa gnyis su dbye ste /
shes rab rnam pa gsum gyis don so so yang dag par rig pa'i bye brag bstan pa dang /
shes pa dang /
mthong ba rnam pa gnyis kyis bye brag bstan pa'o / /
dang po yang rnam pa gnyis te zhu ba gsol pa dang lan du gsungs pa ste /
'di ni dang po'o / /
mdo'i tshig 'di yang rnam pa gnyis kyis bstan to / /
zhu ba gsol pa ni gnas bstan pa dang zhu ba gsol ba nyid kyi tshig yang dag par bstan pa ste /
mdo 'di nyid kyis brda phrad par zad do / /
bcom ldan 'das kyis byang chub sems dpa' byams pa la bka' stsal pa /
rigs kyi bu thos pa las byung ba'i shes rab ni tshig 'bru la gnas pa sgra ji bzhin pa /
da dung dgongs pa la mi mkhas pa /
mngon sum du ma gyur pa rnam par thar pa'i rjes su mthun pa /
da dung rnam par thar pa mngon par grub pa'i don so so yang dag par rig par mi nus pa'o zhes bya ba 'di man chad ni gnyis pa de bzhin gshegs pas lan du yang dag par gsungs pa'o / /
'di yang rnam pa gnyis te /
rnam par bshad pa dang /
mjug bsdu ba'o / /
rnam par bshad pa la yang shes rab rnam pa gsum bstan pa nyid las rnam pa gsum du dbye ste /
'di ni dang po thos pa'i shes rab bstan pa'o / /
spyir don rnam pa drug las brtsams nas shes rab rnam pa gsum gyi bye brag gi mtshan nyid bstan pa las 'di ni thos pa'i shes rab kyi don rnam pa drug gi bye brag bstan pa'o / /
dang po tshig 'bru la gnas pa ni 'di ltar thos pa'i shes rab ni tshig 'bru'i dbang gis 'byung ba'i phyir ro / /
gnyis pa sgra ji bzhin pa ni 'di ltar tshig 'bru ji lta ba bzhin du don 'dzin par byed kyi /
shes rab gnyis po dag ltar don gyis tshig 'bru 'dzin pa ma yin pa'i phyir ro / /
gsum pa da dung dgongs pa la mi mkhas pa ni 'di ltar da dung 'phags pa'i gsung rab kyi dgongs pa legs par khong du ma chud pa'i phyir ro / /
bzhi pa mngon sum du ma gyur pa ni 'di ltar yul la dmigs pa'i tshe /
cha mthun pa'i gzugs brnyan da dung mngon sum du ma gyur pa dang /
ting nge 'dzin da dung ma thob pa'i phyir ro / /
lnga pa rnam par thar pa'i rjes su mthun pa ni 'di ltar yun ring por mya ngan las 'das pa'i rnam par grol ba dang /
rjes su mthun pa'am /
yang na 'dus byas dang /
'dus ma byas kyi rnam par grol ba rnam pa gnyis ka yang sdud pa'i phyir ro / /
drug pa da dung rnam par thar pa mngon par ma grub pa'i don so so yang dag par rig par ma nus pa ni 'di ltar 'gog pa ma thob pas rnam par g.yeng ba'i sems la gnas shing kun du sbyor ba ma spangs pa'i phyir ro / /
bsam pa las byung ba'i shes rab kyang tshig 'bru la gnas pa kho na yin la /
sgra ji bzhin ma yin pa'o / /
dgongs pa la mkhas pa mngon sum du ma gyur pa rnam par thar pa'i rjes su ches mthun pa da dung rnam par thar pa mngon sum par grub pa'i don so so yang dag par rig par mi nus pa'o zhes bya ba ni gnyis pa bsams pa'i shes rab rnam par bshad pa ste /
bsams pa'i shes rab kyi don rnam pa drug las /
dang po tshig 'bru la gnas pa ni 'di ltar thos pa'i shes rab kyi skabs su bstan pa dang mthun no / /
gnyis pa sgra ji bzhin ma yin pa ni nges pa dang nges pa ma yin pa'i bstan pa'i bye brag gi phyir ro / /
gsum pa dgongs pa la mkhas pa ni 'di ltar 'phags pa'i gsung rab kyi dgongs pa legs par khong du chud pa'i phyir ro / /
bzhi pa mngon sum du ma gyur pa yang thos pa'i shes rab kyi skabs su bstan pa dang mthun no / /
lnga pa rnam par thar pa'i rjes su ches mthun pa zhes bya ba ni khyad par du 'phags pa ste /
thos pa'i shes rab las khyad par du 'phags pa'i phyir ro / /
drug pa da dung rnam par thar pa mngon par grub pa'i don so so yang dag par rig par mi nus pa'o zhes bya ba yang thos pa'i shes rab kyi skabs su bstan pa dang mthun te /
'di ltar bsams pa'i shes rab 'di snga ma'i thos pa'i shes rab la ltos na don rnam pa gsum gyis mtshungs te /
'di lta ste /
dang po dang /
bzhi pa dang /
drug pa'o / /
don rnam pa gsum ni mi mtshungs te /
'di lta ste /
gnyis pa dang /
gsum pa dang /
lnga pa'o / /
byang chub sems dpa' rnams kyi bsgom pa las byung ba'i shes rab kyis ni tshig 'bru la gnas pa dang /
tshig 'bru la gnas pa ma yin pa dang /
sgra ji bzhin pa dang /
sgra ji bzhin ma yin pa dang /
dgongs pa la mkhas pa dang /
shes bya'i dngos po dang cha mthun pa'i ting nge 'dzin gyi spyod yul gyi gzugs brnyan mngon sum du gyur pa rnam par thar pa'i rjes su ches shin tu mthun pa /
rnam par thar pa'i mngon par grub pa'i don kyang so so yang dag par rig pa yin te zhes bya ba ni gsum pa bsgoms pa'i shes rab rnam par bshad pa ste /
don rnam pa drug las dang po tshig 'bru la gnas pa ma yin pa ni 'di lta ste /
bsgoms pa'i shes rab 'di 'dres pa dang /
'dres pa ma yin pa'i chos la dmigs pa nas don len pa'i phyir ni tshig 'bru la gnas pa'o / /
res 'ga' bstan pa spangs nas don len pa'i phyir ni tshig 'bru la gnas pa ma yin pa'o / /
gnyis pa sgra ji bzhin pa dang /
sgra ji bzhin ma yin pa'i don ni bsams pa'i shes rab kyi skabs su bstan pa dang 'dra'o / /
gsum pa dgongs pa la mkhas pa yang bsams pa'i shes rab kyi skabs su bstan pa dang 'dra ste /
'di ni ldem por dgongs pa bzhi dang /
dgongs pa bzhi la sogs pa'o / /
bzhi pa shes bya'i dngos po dang mthun pa'i ting nge 'dzin gyi spyod yul gyi gzugs brnyan mngon sum du gyur pa ni ting nge 'dzin thob pa'i phyir ro / /
lnga pa rnam par thar pa'i rjes su ches shin tu mthun pa ni rnam par grol ba'i 'bras bu dang shin tu rjes su mthun par gyur pa'i phyir ro / /
drug pa rnam par thar pa mngon par grub pa'i don yang so so yang dag par rig pa ni 'di ltar bsgoms pa'i shes rab de ting nge 'dzin kho na la gnas nas mngon par shes pa dang /
zag pa med pa skyed pa'i phyir nyon mongs pa spangs nas 'gog pa mngon du byed pas don rnam pa drug dang ldan pa ma yin no / /
'di lta ste /
bsgoms pa'i shes rab 'di ni snga ma'i thos pa'i shes rab la ltos na don rnam pa drug car yang mi mtshungs so / /
snga ma'i bsgoms pa'i shes rab la ltos na don rnam pa gnyis ni mtshungs te /
'di lta ste /
gnyis pa dang /
gsum pa'o / /
don rnam pa bzhi ni mi mtshungs te /
'di lta ste /
dang po dang /
bzhi pa dang /
lnga pa dang /
drug pa'o / /
mdo 'di las ni 'di ltar don rnam pa drug gi shes rab rnam pa gsum gyis mtshungs pa dang mi mtshungs pa'i bye brag bstan to / /
bstan bcos rnal 'byor spyod pa'i sa las ni rgyu rnam pa lngas mtshungs pa dang /
mi mtshungs pa bstan te /
de'i phyir bstan bcos de nyid las gzhan yang rgyu rnam pa lnga yod de /
'di lta ste /
bdag gis ma thos pa mnyan par bya'o zhes pa dang /
bdag gis thos pa rnams byang bar bya'o zhes bya ba dang /
bdag gis som nyi spang bar bya'o zhes bya ba dang /
bdag gis lta ba rnams la rgyab kyis phyogs par bya'o zhes bya ba dang /
bdag gis shes rab kyis don dang tshig zab mo thams cad rtogs par bya'o zhes bya ba ste /
sangs rgyas bcom ldan 'das rnams kyis rgyu rnam pa lnga po de dag gis thos pa dang /
bsams pa dang /
bsgoms pa las byung ba'i shes rab rnam pa gsum gyi rnam par byang ba'i thabs yongs su bstan pa yin te /
'di lta ste /
dang po'i rnam pa gnyis kyis ni thos pa las byung ba'i shes rab yongs su bstan to / /
bar ma'i rnam pa gnyis kyis ni bsams pa las byung ba'i shes rab yongs su bstan to / /
tha ma'i rnam pa gcig gis ni bsgoms pa las byung ba'i shes rab yongs su bstan to zhes 'byung ba yin te /
bstan bcos rnam par bshad pa las kyang 'di dang mthun par bshad do / /
shes rab rnam pa gsum po 'di yang bstan pa rnams las so so nas bshad pa mi mthun te /
thams cad yod par smra ba'i gzhung gis thos pa'i shes rab ni ming la dmigs pa'o / /
bsams pa'i shes rab ni ming dang don la dmigs pa'o / /
bsgoms pa'i shes rab ni don la dmigs pa'o zhes bstan te /
de'i phyir mdzod kyi bstan bcos kyi tshig le'ur byas pa las /
thos bsams bsgoms las byung ba ni / /
ming dang gnyi ga don gyi yul / /
zhes 'byung ste /
'di nyid kyi 'grel pa las shes rab gsum po 'di dag gi mtshan nyid kyi bye brag ji lta bu zhe na /
bye brag tu smra ba dag na re 'di lta ste /
shes rab gsum po'i mtshan nyid kyang go rims bzhin du ming dang gnyi ga dang don la dmigs pa'i bye brag yod de /
thos pa las byung ba'i shes rab ni ming gi yul kho na la dmigs par byed de /
yi ge ma spangs par don la so sor rtog pa'i phyir ro / /
bsams pa las byung ba'i shes rab ni ming dang don gyi yul la dmigs par byed de /
res 'ga' ni yi ges don 'dren par byed la res 'ga' ni don gyis yi ge 'dren par byed de /
yi ge tshang bar ma spangs par yang don la so sor rtog pa'i phyir ro / /
bsgoms pa las byung ba'i shes rab kyi don gyi yul la dmigs pa kho na ste /
'di ltar yi ge spangs nas don tsam la so sor rtog pa'i phyir ro / /
dper na 'ga' zhig 'bab chu zab cing rgyun drag po la rkyal bar 'dod pa gang sngon ma bslabs pa gang yin pa de ni rten spong bar mi byed do / /
gang bslabs nas da dung ma byang ba gang yin pa de ni res 'ga' ni spong bar byed la /
res 'ga' ni 'dzin par byed do / /
gang bslabs nas legs par byang ba gang yin pa de ni rten la mi ltos par yang rang gi mthus pha rol tu phyin par nus pa bzhin du shes rab rnam pa gsum po dag kyang de bzhin no zhes zer ro / /
kha cig na re gal te de lta na bsams pa'i shes rab mngon par 'grub par mi 'gyur te /
'di ltar de gal te ming la dmigs pa dang /
don la dmigs pa gnyi gar gtogs pa yang yin na ni go rims bzhin du thos pa dang bsgoms pa las byung ba yin par 'gyur ro zhes 'byung ste /
'di ni slob dpon dbyig gnyen gyis slob dpon gzhan dag gi tshig bzlas nas thams cad yod par smra ba dag sun 'byin pa yin no / /
'di ltar gsum po dag gi mtshan nyid dpyad na so so tha dad par bstan pa las gong na med de 'di ltar rnal 'byor pa dag yang dag pa'i bstan pa thos pa la brten te /
'byung ba khyad par du 'phags pa'i shes rab gang yin pa de ni thos pa las byung ba zhes bya'o / /
bsam pa'i rigs pa la brten te byung ba khyad par du 'phags pa'i shes rab gang yin pa de ni bsams pa las byung ba zhes bya'o / /
ting nge 'dzin bsgoms pa la brten te byung ba khyad par du 'phags pa'i shes rab gang yin pa de ni bsgoms pa las byung ba zhes bya'o / /
de la de dag las byung ba zhes gsungs pa ni khyad par du 'phags pa'i shes rab rnam pa gsum po de dag thos pa dang bsams pa la sogs pa'i rgyu gsum po dag las mngon par grub pa yin par bstan pa yin te /
dper na 'jig rten srog dang ba lang la sogs pa la go rims bzhin du zas dang rtswa las mngon par grub pa zhes bstan pa la slob dpon dbyig gnyen gyis sde pa rnams kyi don bstan pa las ni dper na zas kyis ni srog mngon par grub pa dang /
rtswa las ni mdzod mngon par grub pa zhes brjod pa yin no zhes bshad do / /
rgya cher rnam par 'byed pa ni bstan bcos sems sna tshogs bstan pa dang /
yang dag pa'i rigs pa dang rjes su mthun pa dang /
bye brag tu bshad pa chen po las 'byung ste mangs kyis dogs nas 'dir ma brjod do / /
mdo sde pa dag gi gzhung ni bstan bcos de kho na nyid grub pa las ji skad du tshig las rtogs pa gang yin pa de ni thos pa'i shes rab bo / /
don gyi dgongs pa las rtogs pa gang yin pa de ni bsams pa'i shes rab bo / /
shes rab gnyis po de dag las sems kyi dga' ba skye ba nas sems bsdus pa las yang dag pa ji lta ba bzhin gyi shes pa skye ba'i bar gang yin pa de ni bsgoms pa'i shes rab bo zhes 'byung ba lta bu'o / /
gzhan yang bstan bcos de nyid kyi nang nas shes rab rnam pa gsum bstan pa'i le'u las /
gsung rab yan lag bcu gnyis las skyes pa gang yin pa de ni thos pa'i shes rab ces bya'o / /
gsung rab yan lag bcu gnyis kyi don sems pa gang yin pa de ni bsams pa'i shes rab ces bya'o / /
bsams pa'i 'og tu ni ji skad bstan pa bzhin du bsgrubs par shes pa dang /
mthong ba mngon sum du gyur pa gang yin pa de ni bsgoms pa'i shes rab ces bya'o / /
ji skad bstan pa bzhin du bsgrubs pas zhes bya ba ni sems de las phung po lnga dag skye ba dang /
'jig pa nyid du mthong ba'o zhes 'byung ste /
zhib tu de nyid las bstan pa bzhin no / /
'dir theg pa chen po'i bstan pa dang sbyar na yang phal cher slob dpon dbyig gnyen gyis bstan pa dag dang mthun te /
de'i phyir dge bsnyen gyi sdom pa bstan pa'i mdo las /
shes rab ni rnam pa gsum ste /
thos pa las byung ba dang /
bsams pa las byung ba dang /
bsgoms pa las byung ba'o / /
yi ge las don thob pa gang yin pa de ni thos pa las byung ba zhes bya'o / /
bsams pa las don thob pa gang yin pa de ni bsams pa las byung ba zhes bya'o / /
bsgoms pa las don thob pa gang yin pa de ni bsgoms pa las byung ba zhes bya'o zhes gsungs pa yin no / /
gzhan yang bstan bcos rnal 'byor spyod pa'i sa'i 'grel pa las /
thos pa las byung ba'i shes rab ces bya ba la thos pa ni mnyan pas thos pa'o / /
de ni rna ba'i dbang pos rna ba'i rnam par shes pa skyed pa ste /
tshig gis bstan pa thos pa'i phyir ro / /
thos pa las byung ba'i tshig 'bru dang don shes pa'i shes rab dang shes rab mtshungs par ldan pa'i sems dang sems las byung ba'i ngo bo nyid do / /
bsams pa ni sems par byed pa ste /
bstan pa sems shing shes rab bskyed nas chos sems pa dang /
rab tu rnam par 'byed pa'i phyir ro / /
bsams pa las byung ba'i chos shes pa'i shes rab dang shes rab mtshungs par ldan pa'i sems dang sems las byung ba'i ngo bo nyid do / /
bsgoms pa ni yongs su goms par byed pa ste /
de ni ting nge 'dzin gyi khyad par du 'phags pas shes rab bskyed nas gnyen po sgom par byed pa'i phyir ro / /
bsgoms pa las byung ba'i don dang dngos po shes pa'i shes rab dang shes rab mtshungs par ldan pa'i sems dang sems las byung ba'i ngo bo nyid do zhes 'byung ngo / /
bstan bcos rnal 'byor spyod pa'i sa'i 'grel pa las ni thos pa'i shes rab ni tshig 'bru dang don shes pa'o / /
bsams pa'i shes rab ni chos kyi mtshan nyid shes pa'o / /
bsgoms pa'i shes rab ni don dang dngos po shes pa'o zhes bstan na ci'i phyir bstan bcos rnal 'byor spyod pa'i sa las /
thos pa'i shes rab ni chos la dmigs pa'o / /
bsams pa dang bsgoms pa'i shes rab gnyis ni don la dmigs pa'o zhes bstan /
gzhan yang bstan bcos rnal 'byor spyod pa'i sa las /
rnam pa gsum gyis na 'phags pa'i bden pa yongs su 'dzin par byed de /
gsum gang zhe na /
thos pa'i shes rab kyis ni tshig 'bru yongs su 'dzin par byed do / /
bsams pa'i shes rab kyis ni mtshan nyid yongs su 'dzin par byed do / /
bsgoms pa'i shes rab kyis ni mngon sum du byed pa yongs su 'dzin par byed do zhes zhib tu de nyid las bstan pa bzhin te /
ci'i phyir 'di ltar mi mthun par gyur /
de ci ltar brda phrad par bya zhe na /
smras pa /
theg pa chen po'i gzhung gi bstan pa dang sbyar na yang dag pa'i don du na thos pa la sogs pa'i shes rab gsum char don dang tshig 'bru shes pa yin te /
bstan bcos rnal 'byor spyod pa'i sa las thos pa'i shes rab ni chos la dmigs pa'o / /
bsams pa'i shes rab ni don yongs su 'dzin pa'o zhes bya ba la sogs pa bstan pa ni mtshan nyid kyi dbang du mdzad nas rab tu bstan pa yin no / /
khams dang sa'i bye brag tha dad pa yang thams cad yod par smra ba'i gzhung gis 'dod pa'i khams na ni thos pa dang bsams pa'i shes rab gnyis kho na dang ldan pa'o / /
gzugs kyi khams na ni thos pa dang bsgoms pa'i shes rab gnyis kho na dang ldan no / /
gzugs med pa'i khams na ni bsgoms pa'i shes rab kho na'o zhes zer te /
bstan bcos bye brag tu bshad pa chen po la sogs pa las bstan pa bzhin no / /
mdo sde pa'i gzhung gis 'dod pa dang gzugs kyi khams na ni bsgoms pa kho na'o zhes zer te /
de'i phyir bstan bcos de kho na nyid grub pa'i nang nas shes rab rnam pa gsum bstan pa'i le'u las /
shes rab gsum po de dag las du ni 'dod pa'i khams kyi yin /
du ni gzugs dang gzugs med pa'i khams kyi yin zhe na /
smras pa /
'dod pa dang /
gzugs kyi khams ni thams cad do / /
gzugs med pa'i khams ni bsgoms pa'i shes rab kho na'o zhes 'byung ba yin te /
zhib tu de nyid las bstan pa bzhin no / /
'dir theg pa chen po'i bstan pa dang sbyar na yang phal cher thams cad yod par smra ba dag gis bstan pa dang mthun no / /
le'u chen po'i mdo las ni 'dod pa'i khams na yang ting nge 'dzin yod do zhes gsungs so / /
kha cig na re theg pa chen po'i bstan pa las shes rab rnam pa gsum ni khams gsum po kun du gtogs pa yin no zhes zer te /
de ni gtugs par bya'o / /
rgya cher rnam par 'byed pa ni mtshan nyid bstan pa dag las 'byung ba bzhin du rig par bya'o / /
rigs kyi bu 'di ni so so yang dag par rig pa rnam pa gsum gyi bye brag ces bya'o zhes bya ba ni gnyis pa spyi'i mjug bsdu bar rig par bya'o / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das zhi gnas dang lhag mthong bsgom pa'i byang chub sems dpa' rnams kyi chos so so yang dag par rig pa dang don so so yang dag par rig pa'i shes pa ni gang lags /
mthong ba ni gang lags zhes bya ba 'di man chad ni gnyis pa shes pa dang mthong ba'i bye brag bstan pa'o / /
'di yang rnam pa gnyis te /
zhu ba gsol ba dang /
lan du gsungs pa ste /
'di ni zhu ba gsol ba'o / /
bcom ldan 'das kyis byang chub sems dpa' byams pa la bka' stsal pa /
rigs kyi bu ngas rnam grangs du mar shes pa dang mthong ba'i bye brag bstan mod kyi /
'on kyang 'dir khyod la mdor bsdus te de'i mtshan nyid bshad par bya'o zhes bya ba la sogs pa ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
bshad par bkas gnang ba dang /
yang dag par bshad pa ste /
'di ni dang po'o / /
'dres pa'i chos la dmigs pa'i zhi gnas dang lhag mthong bsgoms pa'i shes rab khyad par can gang yin pa de ni shes pa zhes bya'o zhes bya ba la sogs pa ni gnyis pa de bzhin gshegs pas yang dag par bshad pa ston to / /
'di yang rnam pa gnyis te /
shes pa bstan pa dang /
mthong ba bstan pa ste /
'di ni shes pa bstan pa'o / /
ma 'dres pa'i chos la dmigs pa'i zhi gnas dang lhag mthong bsgoms pa'i shes rab khyad par can gang yin pa de ni mthong ba zhes bya'o zhes bya ba ni gnyis pa mthong ba rnam par phye ste bshad pa'o / /
yang dag pa'i don du na chos rnam pa gnyi ga yang shes pa dang mthong bar gtogs pa yin te /
yongs su tshol ba dang /
yongs su gcod pa ni don dang ldan pa'i phyir ro / /
'dir ni rnam pa gnyis kyis khyad par du 'phags pa dang dman pa dag rab tu bstan pa'i phyir 'dres pa ma yin pa la dmigs pa'i mthong ba zhes bstan la 'dres pa la dmigs pa ni shes pa zhes bstan to / /
dgongs pa zab mo rnam par dgrol ba'i mdo las gsungs pa dang 'di mi mthun par gyur pa ni lo tsA ba dag gi bsam pa tha dad pa'i phyir ro / /
shes pa dang mthong ba de yang bstan pa rnams las so so nas bshad pa mi mthun to /
mdzod kyi bstan bcos las bzod pa ni shes pa'i ngo bo nyid ma yin te /
rang gi the tshom gcad par bya ba dang ma chad pa'i phyir lta ba'i ngo bo nyid kyis bsdus te rtog pa'i bdag nyid kyi phyir ro / /
zad pa dang skye ba'i ye shes gnyis kyang lta ba'i ngo bo nyid ma yin te /
yongs su tshol ba'i sems nye bar zhi ba dang yang rtog pa mi byed pa'i phyir ro / /
de las gzhan pa rnams ni ye shes dang lta ba gnyi ga'i ngo bo nyid du gtogs te /
rang gi the tshom chad pa dang rtog pa'i bdag nyid yin pa'i phyir ro / /
zag pa dang bcas pa'i shes pa rnams ni chos shes pa'i ngo bo nyid kyis bsdus te /
de las rnam pa drug ni lta ba'i ngo bo nyid kho na yin te /
'di lta ste /
kun nas nyon mongs pa dang rnam par byang ba'i lta ba lnga dang /
'jig rten pa'i yang dag pa'i lta ba drug ste /
ji skad du bstan pa'i 'phags pa'i gang zag dang bcas pa'i shes rab ni chos rab tu rnam par 'byed pa'i phyir shes rab kyi bdag nyid kyis bsdus pa yin no zhes 'byung ngo / /
bstan bcos bye brag tu bshad pa chen po las kyang mthong ba gang zhe na /
smras pa /
mig la sogs pa'i lta ba lnga dang /
'jig rten pa'i yang dag pa'i lta ba dang /
slob pa dang mi slob pa'i mthong ba'o / /
shes pa gang zhe na /
smras pa /
rnam par shes pa lnga dang /
mtshungs par ldan pa'i shes rab dang /
zag pa med pa'i bzod pa ma gtogs pa gzhan yid kyi rnam par shes pa dang mtshungs par ldan pa'i bzod pa rnams so zhes 'byung ste /
rgya cher de nyid las bstan pa bzhin no / /
gzhan yang de nyid las ci mthong ba rnams shes pa yin zhe na /
smras pa /
de yang mu bzhir dbye ste /
dang po ni mthong ba yin la shes pa ma yin pa'ang yod de / /
'di lta ste /
mig gi dbang po dang zag pa med pa'i bzod pa dag go / /
gnyis pa ni shes pa yin la mthong ba ma yin pa yang yod de /
'di lta ste /
rnam par shes pa'i tshogs lnga dang mtshungs par ldan pa'i shes rab dang zad pa dang mi skye ba'i ye shes dang lta ba lnga dang /
'jig rten pa'i yang dag pa'i lta ba ma gtogs pa gzhan yid kyi rnam par shes pa dang mtshungs par ldan pa zag pa dang bcas pa'i shes rab bo / /
gsum pa ni mthong ba yang yin la /
shes pa yang ma yin pa yang yod de /
'di lta ste /
lta ba lnga dang /
'jig rten pa'i yang dag pa'i lta ba dang /
zag pa med pa'i bzod pa dang /
zad pa dang mi skye ba'i ye shes ma gtogs pa gzhan zag pa med pa'i shes rab slob pa'i shes pa brgyad dang /
mi slob pa'i yang dag pa'i lta ba dag go / /
de'i zag pa med pa'i shes rab dang /
snga ma'i lta ba lnga dang /
'jig rten pa'i yang dag pa'i lta ba ni shes pa dang /
mthong ba gnyis kyi mtshan nyid yin pa'i phyir mu gsum pas bsdus so / /
bzhi pa ni mthong ba yang ma yin shes pa yang ma yin pa yang yod de /
'di lta ste /
snga ma'i mtshan nyid dang /
mtshan nyid kyi gzhi'i ming ma gtogs pa chos gang mu gsum pas bstan par bya ba'i chos gang yin pa de ni mtshan nyid ces bya'o / /
de las gzhan pa'i chos rnams ni mu bzhi pa yin pas mu bzhi pas bstan par bya ba yin no / /
de yang ji lta bu zhig ce na /
'di lta ste /
gzugs kyi phung po las mig ma gtogs pa gzugs gzhan rnams dang 'du byed kyi phung po las shes rab ma gtogs pa 'du byed gzhan rnams phung po gzhan gsum po ril dang 'dus ma byas kyi chos ni mu bzhi pa zhes 'byung ste /
rgya cher de nyid las bstan pa bzhin no / /
mdo sde pa dag ni shes pa dang mthong ba ni tha mi dad do zhes 'chad de /
de'i phyir bstan bcos de kho na nyid grub pa'i nang nas shes pa dang mthong ba bstan pa'i le'u las /
mthong ba dang shes pa la bye brag ci yod ce na /
smras pa /
bdag nyid gcig pa yin pas bye brag tu gyur pa med do zhes bya ba nas mthong ba dang shes pa ni chos rtogs shing mngon du byed pa thob pa yin pas don gcig go / /
mdo dag las shes pa dang mthong ba dag gis zag pa zad pa thob par 'gyur ro zhes gsungs na de la bye brag ci yod ce na /
smras pa /
dang po kho nar 'jig par shes pa gang yin pa de ni shes pa zhes bya'o / /
gnas skabs su zhugs pa gang yin pa de ni mthong ba zhes bya'o / /
thog mar so sor rtog pa gang yin pa de ni shes pa zhes bya'o / /
rtogs shing khong du chud pa gang yin pa de ni mthong ba zhes bya ste /
de'i zab pa dang zab pa ma yin pa'i bye brag yod do zhes bya ba'i bar du bstan pa yin te /
rgya cher de nyid las bstan pa bzhin no / /
'dir theg pa chen po bstan pa dang sbyar na /
yang so so nas bshad pa mi mthun pas slob dpon dbyig gnyen gyis 'phags pa shes rab kyi pha rol tu phyin pa rdo rje gcod pa'i 'grel pa mdzad pa las ni /
shes pa dang mthong ba gcig tu bstan pa la dgongs pa rnam pa gnyis yod de /
rjes su dpag pa'i shes pa las rab tu dbye ba dang /
sha'i dang lha'i mig las rab tu dbye ba yin no zhes bshad de /
de'i phyir 'grel pa de nyid las mkhyen to zhes bya bas mchog gam /
ci na ci'i phyir yang de bzhin gshegs pas gzigs so zhes bya ba gsungs she na /
gal te gzigs so zhes bya ba ma gsungs na kha cig 'di ltar de bzhin gshegs pa'i rjes su 'phags pa'i mkhyen pas mkhyen pa yin no snyam du sems par gyur pas so / /
gal te de lta na gzigs zhes bya bas chog mod /
ci'i phyir yang de bzhin gshegs pas mkhyen to zhes bya ba gsungs she na /
gal te mkhyen to zhes bya ba ma gsungs na /
kha cig 'di ltar de bzhin gshegs pa ni sha'i spyan la sogs pas gzigs pa yin no snyam du sems par gyur pas so zhes 'byung ste /
slob dpon yon tan byin gyis 'grel pa las kyang don phal cher 'di dang mthun par bshad do / /
'phags pa shes rab kyi pha rol tu phyin pa'i 'grel pa las ni dper na gzhan dag las klog pa dang kha ton slob pa dang rnam par 'byed cing dpyod pa lta bu gang yin pa de ni shes pa zhes bya'o / /
rang gi lus kyi mngon du byas pa thob pa lta bu gang yin pa de ni mthong ba zhes bya'o / /
dper na rna bas dngos po dag thos na da dung the tshom dang bcas pa lta bu gang yin pa de ni shes pa zhes bya'o / /
rang gi mig gis gsal bar mthong nas the tshom med pa lta bu gang yin pa de ni mthong ba zhes bya'o zhes 'byung ngo / /
gzhan yang de nyid las dang por shes pa gang yin pa de ni shes pa zhes bya'o /
phyis shin tu zhugs pa gang yin pa de ni mthong ba zhes bya'o / /
shes pa ni mthar ma phyin pa zhes bya'o / /
mthong ba ni mthar phyin pa zhes bya'o / /
shes pa dang mthong ba la yang mu bzhi yod de /
dang po ni shes pa yin la mthong ba ma yin pa yang yod de /
'di lta ste /
ji snyed pa shes pa gang yin pa dang /
'jig rten pa'i yang dag pa'i lta ba dang /
lta ba lnga po ma gtogs pa de las gzhan pa'i shes rab kyi chos gang yin pa de ni shes pa zhes bya'o / /
gnyis pa ni mthong ba ma yin la shes pa ma yin pa yang yod de /
'di lta ste /
lta ba lnga dang 'jig rten pa'i yang dag pa'i lta ba dang /
bzod pa brgyad po dag go / /
de las gzhan zag pa med pa'i shes rab gang yin pa de ni shes pa zhes kyang bya'o / /
mthong ba zhes kyang bya'o / /
mthong ba dang shes pa de las ma gtogs pa'i chos gzhan gang yin pa de ni mthong ba yang ma yin la shes pa yang ma yin no zhes 'byung ngo / /
gzhan yang de nyid las ji ltar ting nge 'dzin bsgoms pas shes pa dang mthong ba thob par 'gyur zhe na /
de la mig med par yang gzugs kyi yul rnams la lta ba dang /
rtog pa gang yin pa de ni mthong ba zhes bshad do / /
lha rnams kyi ming ni 'di lta bu'o / /
rigs dang rnam pa ni 'di lta bu'o zhes shes pa gang yin pa de ni shes pa zhes bya'o zhes bshad do / /
gzhan yang bstan bcos rnal 'byor spyod pa'i sa las shes pa dang mthong ba gnyis la khyad par ci yod ce na /
'das pa dang /
ma 'ongs pa lkog tu gyur pa'i yul can gyi shes rab gang yin pa de ni shes pa zhes bya'o / /
da ltar gyi yul can gyi shes rab gang yin pa de ni mthong ba zhes bya'o / /
gzhan yang gzung bas dmigs par byas pa'i shes rab gang yin pa de ni shes pa zhes bya'o / /
'dzin pas dmigs par byas pa'i shes rab gang yin pa de ni mthong ba zhes bya'o / /
gzhan yang thos pa dang bsams pa las byung ba'i shes rab gang yin pa de ni shes pa zhes bya'o / /
bsgoms pa las byung ba'i shes rab gang yin pa de ni mthong ba zhes bya'o / /
gzhan yang nyon mongs pa spong ba'i shes rab gang yin pa de ni shes pa zhes bya'o / /
nyon mongs pa spangs nas rnam par grol ba mngon sum du byed pa'i shes rab gang yin pa de ni mthong ba zhes bya'o / /
gzhan yang rang gi mtshan nyid kyi yul la dmigs pa'i shes rab gang yin pa de ni shes pa zhes bya'o / /
spyi'i mtshan nyid kyi yul la dmigs pa'i shes rab gang yin pa de ni mthong ba zhes bya'o / /
gzhan yang gdags pa la brten te /
nang dang phyi rol gyi 'du byed la 'di lta ste /
bdag ces bya ba'am /
lha dang /
klu dang /
gnod sbyin dang /
lha ma yin dang /
nam mkha' lding dang /
lto 'phye chen po zhes bya ba'am /
dmag dang /
nags tshal dang /
khang khyim dang /
ri zhes bya ba'am /
de lta bu la sogs pa'i rnam pa'i brda'i tshul gyis zhes bya ba de dang de dag la dmigs pa'i shes rab gang yin pa de ni shes pa zhes bya'o / /
rang gi mtshan nyid dang /
spyi'i mtshan nyid la mdzad pa'i shes rab gang yin pa de ni mthong ba zhes bya'o / /
gzhan yang chos rnams yongs su tshol ba'i shes rab gang yin pa de ni shes pa zhes bya'o / /
yongs su bsal ba la so sor rtog pa'i shes rab gang yin pa de ni mthong ba zhes bya'o / /
gzhan yang rnam par mi rtog pa'i gzugs brnyan yul du gyur pa la dmigs pa'i shes rab gang yin pa de ni shes pa zhes bya'o / /
rnam par rtog pa dang bcas pa'i gzugs brnyan yul du gyur pa la dmigs pa'i shes rab gang yin pa de ni mthong ba zhes bya'o / /
gzhan yang shes bya gzugs can gyi gzugs brnyan la dmigs pa'i shes rab gang yin pa de ni mthong ba zhes bya'o / /
shes bya gzugs can ma yin pa'i gzugs brnyan la dmigs pa'i shes rab gang yin pa de ni shes pa zhes bya'o zhes 'byung ngo / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das zhi gnas dang lhag mthong bsgom pa'i byang chub sems dpa' rnams yid la bgyid pa gang gis mtshan ma gang dag ji ltar rnam par sel bar bgyi lags zhes bya ba 'di man chad ni gnyis pa mtshan ma rnams rab tu sel ba ston to / /
'di yang rnam pa gsum du dbye ste /
zhus pa dang lan dag gis mtshan ma rnams rab tu sel ba rnam par 'byed pa dang bcom ldan 'das bcom ldan 'das kyis ji skad du zhes bya ba man chad zhus pa dang /
lan dag gis so sor brtag par nus pa dang mi nus pa rnam par 'byed pa dang /
bcom ldan 'das zhes bya ba man chad zhus pa dang lan dag gis mtshan ma bsal bar dka' ba rnams rnam par 'byed pa'o / /
de la dang po mtshan ma rnams rab tu sel ba yang rnam pa bzhir dbye ste zhu ba gsol ba dang /
lan du gsungs pa dang /
bstan pa dang /
rnam par bshad pa ste /
'di ni dang po zhu ba gsol pa'o / /
de la zhu ba gsol pa la yang dgongs pa rnam pa gsum yod de /
dang po yid la bgyid pa gang gis zhes bya ba ni sel bar zhus pa yid la byed pa zhus pa ste /
yid la byed pa rnams las yid la byed pa gang gis zhes bya ba'i tha tshig go / /
gang dag ces bya ba ni yongs su bsal bar bya ba'i mtshan ma zhus pa'o / /
ji ltar rnam par sel bar bgyid lags zhes bya ba ni mtshan ma bsal ba'i thabs zhus pa ste /
rnal 'byor ji lta bu zhig dang rnal 'byor gyi cho ga ji 'dra ba zhig gis zhes bya ba'i tha tshig go / /
dgongs pa zab mo rnam par dgrol ba'i mdo las sems gang gis chos kyi mtshan ma gang zhig la rtog par bgyid ces 'byung ba ni lo tsA ba dag gis nor ro / /
bcom ldan 'das kyis byang chub sems dpa' byams pa la bka' stsal pa /
rigs kyi bu de bzhin nyid yid la byed pas zhes bya ba la sogs pas ni gnyis pa de bzhin gshegs pas yang dag par lan du gsungs pa'o / /
lan du gsungs pa 'di la yang bshad pa rnam pa gnyis yod de /
kha cig na re mdo'i tshig 'di ni sa'i mdun rol pa'i rnal 'byor bsgom pa'i sgo yin pas gong du zhus pa dag gi lan du gsungs pa yin te /
gong du zhus pa rnam pa gsum gyi lan bstan pa nyid las gsum du dbye'o zhe'o / /
'di ni zhus pa dang po'i [(]len [,]lan [)]du gsungs pa ste /
'di ltar byang chub sems dpa' rnams yid la byed pa rnams kyi nang nas de bzhin nyid yid la byed pa'i dbang gis zhes bya ba'i tha tshig go / /
dgongs pa zab mo rnam par dgrol ba'i mdo las ni /
de bzhin nyid bsgom pa'i sems zhes 'byung ngo / /
de la yid la byed pa rnams zhes bya ba ni bstan bcos rnal 'byor spyod pa'i sa las bstan pa'i yid la byed pa bzhi bcu po dag ste /
de bzhin nyid yid la byed pa zhes bya ba 'di ni yid la byed pa bzhi bcu'i nang nas de kho na nyid yid la byed pa zhes bstan pa nyid do / /
chos kyi mtshan ma dang /
don gyi mtshan ma rnam par sel bar byed de zhes bya ba ni zhus pa gnyis pa'i lan du gsungs so / /
'di ltar yongs su bsal bar bya ba'i mtshan ma ni rnam pa gnyis las med de /
gong du bstan pa'i rjod par byed pa'i ming la sogs pa dang /
brjod par bya ba don bcu la sogs pa don rnams kyi gzugs brnyan gyi mtshan ma'am /
yang na chos dang don la mngon par zhen pa'i mtshan ma dag de bzhin nyid kyi rnal 'byor la zhugs pa'i tshe de dag mi mthong ba'i phyir ro / /
nam ming la ming gi ngo bo nyid mi dmigs pa na de'i gnas kyi mtshan ma yang dag par rjes su mi mthong bas rnam par sel to zhes bya ba 'di man chad ni zhus pa gsum pa'i lan du gsungs pa ste /
rnal 'byor bsgom pa'i cho ga bstan pa'o / /
'di yang rnam pa gnyis kyis bstan te /
ming las brtsams nas rnal 'byor rnam par 'byed pa dang /
zlas tshig la sogs pa bstan pa'o / /
'di ni dang po ste /
'di ltar byang chub sems dpa' rnams ming la so sor rtog pa'i tshe /
ming rnams dang /
ming gi ngo bo nyid de dag rang gi sems gyur pa btags pa tsam du yod pa nyid du mthong bas yang dag pa nyid du mngon par zhen pa dag mi dmigs te /
de ltar rtog pa'i tshe ming 'ba' zhig dmigs su med par mthong ba ma yin gyi /
ming la sogs pa de dag ni gnas mngon par shes pa'i ngo bo nyid rnam par shes pa la yang mi rtog go / /
bshad pa gzhan du na mngon par zhen pa'i ming dmigs su med pas mthong ba'i tshe kun du brtags pa'i ming la sogs pa de dag gi gnas gzhan gyi dbang dang ming la sogs pa la yang mi rtog ste de ni 'di skad du de bzhin nyid bsgom pa la zhugs nas mngon par zhen pa bsal ba na gzhan gyi dbang dang ming la sogs pa snang bar mi 'gyur ba'i phyir rnam par sel ba zhes bya ba'i stong pa dang /
rang gi ngo bo nyid ci yang med par brtags pa la rnam par sel bar zhes bya ba ni ma yin no zhes bstan par 'gyur te /
de'i phyir slob dpon ngo bo nyid med kyis theg pa chen po bsdus pa'i 'grel pa las /
rnam par mi rtog pa'i ye shes mngon sum du gyur pa na yul gyi don thams cad snang bar mi 'gyur ro zhes bstan pa yin no / /
gzhan yang bstan bcos rnam par bshad pa las de bzhin nyid kyi rnal 'byor gyis kun brtags pa yongs su bsal ba'i tshe /
gzhan gyi dbang snang bar mi 'gyur bas dmigs su med pa'o zhes bya'o zhes bshad de /
de'i phyir bstan bcos de nyid las snang bar mi 'gyur bas dmigs su med pa zhes bya ba ni chos rnams yongs su btsal ba na rang gi ngo bo nyid mi mthong ba la bya'i /
rnam pa thams cad du ci yang med pa la bya ba ni ma yin te /
'on kyang kun du brtags pa'i ngo bo nyid mi dmigs pa'i tshe gzhan gyi dbang gi rang gi mtshan nyid la so sor rtog par mi byed de /
so sor mi rtog pa'i phyir gzhan gyi dbang mi snang ngo zhes bstan to / /
ming la ji lta ba bzhin du tshig dang yi ge dang /
don thams cad la yang de bzhin du rig par bya'o zhes bya ba la sogs pa ni gnyis pa zlas tshig la sogs pa'o / /
'di yang rnam pa gnyis te /
zlas tshig dang /
yi ge dang /
don rnam pa bcu bstan pa dang /
zlas don rnam pa lnga la sogs pa bstan pa'o / /
khams kyi bar zhes bya ba man chad kyis ni zlas don rnam pa gsum bstan pa'o / /
'di ni dang po zlas don rnam pa gsum po tshig dang yi ge dang /
don rnam pa bcu bstan pa ste /
ji ltar ming la ming gi ngo bo nyid mi dmigs pa'i tshe /
de'i gnas kyi mtshan ma yang dag par mi mthong ba de bzhin du tshig dang yi ge dang don rnam pa bcu po re re la yang rang gi ngo bo nyid mi dmigs pa dang /
de dag gi gnas kyi mtshan ma yang dag par rjes su mi mthong ba yang snga ma bzhin du rig par bya'o zhes bya ba'i tha tshig go / /
khams kyi bar la yang khams kyi ngo bo nyid mi dmigs pa na de'i gnas kyi mtshan ma yang dag par rjes su mi mthong bas de ltar rnam par sel to zhes bya ba ni gnyis pa zlas don rnam pa lnga la sogs pa bstan pa'o / /
'di lta ste /
don rnam pa lnga dang /
don rnam pa bzhi dang /
don rnam pa gsum bstan pa las tshig 'bru'i don dang /
don gyi don zhes bya ba nas khams lnga po'i bar dag gam /
yang na tshig 'bru'i don dang don gyi don dang /
khams kyi don gyi bar dag gang yin pa de dag re re la yang don rnam pa gnyis gnyis yod de /
rang gi ngo bo nyid dmigs su med pa dang /
de dag gi gnas kyi mtshan ma yang dag par rjes su mi mthong ba yang gong ma bzhin du rig par bya'o zhes bya ba'i tha tshig go / /
rnal 'byor gyi sgo de dag kyang bstan bcos rnam par rig pa tsam du grub pa las ji skad du bstan pa bzhin te /
de'i phyir bstan bcos rnam par rig pa tsam du grub pa las bstan pa'i don brjod par bya'o / /
bstan bcos de las re zhig kun du tshol ba bzhi dang /
yang dag pa ji lta ba bzhin du shes pa bzhi las brtsams nas ming dang don de dag la so sor rtog par ston to / /
'di lta ste /
dro bar gyur pa dang /
rtse mo'i gnas skabs su ni yongs su tshol ba bzhi la brten nas gzung ba'i ming dang /
don gyi rang gi ngo bo nyid dang bye brag dmigs su med par so sor rtog go / /
yang dag pa ji lta ba bzhin du shes pa bzhi la brten nas ni /
'dzin pa'i ming dang /
don gyi rnam par shes pa dmigs su med par so sor rtog ste /
de'i phyir tshig le'ur byas pa las /
ci yang rung ste mdun gzhag nas / /
de ni rnam rig tsam snyam nas / /
dmigs pa dang ni bcas pa'i phyir / /
rnam rig tsam la gnas pa min / /
zhes 'byung ba yin te /
'di nyid kyi 'grel pa las mthong ba'i lam la 'jug pa'i phyir /
rnam par rig pa tsam gyi ngo bo nyid la gnas pas yang sbyor ba bsgoms nas 'dzin pa gnyis rnam par gnon cing sel bar byed de /
'di lta ste /
dro bar gyur pa dang /
rtse mo dang /
bzod pa dang /
'jig rten pa'i chos kyi mchog gi dge ba'i rtsa ba bzhi po de dag gis kun du tshol ba bzhi dang /
yang dag pa ji lta ba bzhin du shes pa bzhi la brten nas dang po dang tha ma'i gnas skabs rnam par gzhag pa yin no / /
de la kun du tshol ba bzhi ni ming dang don dang ngo bo nyid dang bye brag ste /
gzhan gyi dbang ni btags pa tsam du yod pa dang /
kun du brtags pa ni yang dag par med pa'i ngo bo nyid gang yin pa'o / /
yang dag pa ji lta ba bzhin du shes pa bzhi po dag ni rnam par shes pa las gud na yang med la rnam par shes pa nyid kyang ma yin pas yang dag pa ji lta ba bzhin du shes pa zhes bya'o / /
snang ba thob pa'i ting nge 'dzin la brten te kun du tshol ba tha ma bskyed nas gzung ba med pa nyid du mthong ba las ni bro bar gyur pa'i gnas skabs rnam par gzhag ste /
'di ltar gnas skabs 'dir thog ma kho nar gzung ba ming la sogs pa'i chos bzhi po de dag ni rang gi sems gyur pa btags pa tsam du yod kyi /
yang dag par na dmigs su med pa nyid du mthong bas so /
snang ba mched pa'i ting nge 'dzin la brten te kun du tshol ba mchog bskyed nas gzung ba med pa nyid du mthong ba las ni rtse mo'i gnas skabs rnam par gzhag ste /
'di ltar gnas skabs 'dir yang nas yang du gzung ba ming la sogs pa'i chos bzhi po dag ni rang gi sems gyur par btags pa tsam du yod kyi /
yang dag par ni dmigs su med pa nyid du mthong bas so / /
rjes su mthun pa'i ting nge 'dzin la brten te yang dag pa'i ji lta ba bzhin du shes pa tha ma bskyed nas gzung ba med pa nyid la yang nges pa nyid du 'dzin par byed la 'dzin pa med pa la yang gzhol ba dang /
'dod pa dang bzod par byed de /
yul yang yang dag par yod pa ma yin na 'dzin pa dang bral ba'i rnam par shes pa lta gzung ba'i yul las gud na yang dag pa'i rnam par shes pa ga la yod snyam ste /
gzung ba dang 'dzin pa dag ni phan tshun ltos pa las rnam par gzhag pa'i phyir ro / /
bar chad med pa'i ting nge 'dzin la brten te /
yang dag pa ji lta ba bzhin du shes pa mchog bskyed nas 'dzin pa gnyis stong pa nyid du mthong ba las 'jig rten pa'i chos kyi mchog rnam par gzhag ste /
'di ltar snga ma'i bzod pa chen pos ni gzung ba 'ba' zhig stong pa nyid du mthong ba la 'dir 'jig rten pa'i chos kyi mchog gis ni stong pa nyid gnyi ga mthong bas so / /
'dzin pa'i rnam par shes pa la brten nas ni gzung ba stong pa nyid so sor rtog ste /
bzod pa tha ma byung ba'i tshe stong pa nyid kyi mtshan ma 'jig par byed do / /
bzod pa 'bring 'jug pa'i gnas skabs su ni 'dzin pa'i rnam par shes pa la yang yul ji lta ba bzhin du stong pa yin par gzhol ba dang mos pa dang bzod par byed do / /
bzod pa chen po 'byung ba'i gnas skabs su ni 'dzin pa stong pa nyid kyang 'jig par byed do / /
'jig rten chos kyi mchog gi dus su ni stong pa dang mtshan ma med pa gnyi ga yang 'jig par byed de mtshan ma dang bcas pa'i phyir dang /
de kho na mngon sum du mi byed pa'i phyir byang chub sems dpa'i gnas bzhi po de dag tu ci yang rung ba zhig mdun du bzhag nas 'di ni rnam par rig pa tsam du don dam pa'i ngo bo nyid yin no snyam du sems na 'di ltar de dag stong pa dang /
yod pa'i mtshan ma gnyis ma spangs shing mtshan ma dang bcas pas sems la so sor rtog pas dmigs pa dang bcas pa'i phyir /
yang dag par rnam par rig pa tsam gyi don la gnas pa ma yin gyi de'i mtshan ma nye bar zhi bar gyur pa na gdod yang dag par gnas pa zhes bya'o zhes bstan pa yin te /
de'i phyir tshigs su bcad pa las /
byang chub sems dpa' mnyam gzhag pas / /
gzugs brnyan sems tsam mthong bas na / /
don gyi 'du shes ldog gyur nas / /
rang gi 'du shes nges par gzung / /
de ltar nang du sems gnas pas / /
gzung ba med par rtog par 'gyur / /
de yi 'og tu 'dzin med pas / /
de nas mi dmigs legs par 'gyur / /
zhes gsungs pa yin no zhes 'byung ngo / /
tshigs su bcad pa 'di nyid kyi bshad pa ni /
bstan bcos theg pa chen po bsdus pa'i 'grel pa dang /
chos mngon pa sna tshogs kun las btus pa las ji skad du bstan pa bzhin no / /
de la ming la sogs pa med pa ni dro bar gyur pa dang /
rtse mo'i gnas skabs gnyis su gzung ba stong pa nyid du mthong bas so / /
de'i phyir gnas skabs kyi mtshan ma yang dag par rjes su mi mthong ba ni bzod pa dang 'jig rten pa'i chos kyi mchog gi tshe 'dzin pa stong pa nyid du mthong bas so / /
kha cig na re mdo'i tshig 'di ni sa la gnas pa yan chad kyi rnal 'byor gyi sgo yin pas zhus pa snga ma'i lan du gsungs pa yin te /
'di ltar sa la gnas pa yan chad kyi byang chub sems dpa' rnams de bzhin nyid kyi rnal 'byor la zhugs pa na ming la sogs pa rang gi ngo bo nyid dang /
de dag gi gnas kyi mtshan ma rnams mi dmigs pas yul dang shes pa ro gcig pa'i mnyam pa nyid thob nas 'dzin pa'i mtshan ma yongs su spong ba'i phyir ro zhe'o // //
bam po bzhi bcu lnga pa /
bcom ldan 'das ci de bzhin nyid kyi don so so yang dag par rig pa'i mtshan ma gang lags pa des de bzhin nyid kyi mtshan ma yang rnam par sel bar bgyid lags sam zhes bya ba ni gsum pa brtag pa ste /
'di ltar sngar bstan pa'i de bzhin nyid yid la bgyid pas dmigs pa'i de bzhin nyid de yang rnam par sel bar bgyid lags sam zhes bya ba'i tha tshig go / /
rigs kyi bu de bzhin nyid kyi so so yang dag par rig pa la ni mtshan ma yang med la dmigs su yang med na ci zhig rnam par sel bar 'gyur zhes bya ba la sogs pa ni bzhi pa de bzhin gshegs pas rnam par bshad pa ston to / /
'di yang rnam pa gnyis te /
yang dag par rnam par bshad pa dang /
bzlas te rnam par bshad pa ste /
'di ni dang po'o / /
mdo'i tshig 'di la yang bshad pa rnam pa gnyis yod de /
kha cig na re mdo'i tshig 'di ni sa'i mdun rol pa'i rnal 'byor gyi dbang du mdzad nas gsungs pas phyi rol pas brgal ba'i lan du gsungs pa yin te /
'di ltar de bzhin nyid du bsgom pa'i tshe /
mtshan ma rnams ci yang med de mtshan ma med pa'i phyir dmigs su yang med pa ni ci zhig rnam par sel bar byed ce'o / /
kha cig na re mdo'i tshig 'di ni sa la gnas pa man chad kyi dbang du mdzad nas gsungs pas phyi rol las brgal ba'i lan du gsungs pa yin te /
'di ltar de bzhin nyid kyi rnal 'byor la zhugs pa na gzung ba dang 'dzin pa'i mtshan ma ci yang mi dmigs pas de'i phyir bstan bcos rnam par rig pa tsam du grub pa'i nang nas rab tu rtogs pa'i gnas skabs kyi tshigs su bcad pa las /
nam zhig dmigs pa dag la ni / /
shes pas mi dmigs de yi tshe / /
rnam par rig pa tsam la gnas / /
'dzin gnyis mtshan ma bral phyir ro / /
zhes bstan pa yin te /
'di nyid kyi 'grel pa las /
nam zhig byang chub sems dpa' dmigs par bya ba'i yul dag la rnam par mi rtog pa'i ye shes kyis cig car yang mi dmigs pa na spros pa'i mtshan ma rnam pa sna tshogs mi len pa'i phyir ro zhes 'byung ste /
rgya cher de nyid las bstan pa bzhin no / /
rigs kyi bu da ni de bzhin nyid kyi don so so yang dag par rig pa'i tshe /
chos dang don gyi mtshan ma thams cad zil gyis gnon par smra ste /
so so yang dag par rig pa de ma yin pa gzhan gyis gnon par mi nus pas so zhes bya ba ni /
gnyis pa bzlas te rnam par bshad pa'o / /
de bzhin nyid kyi mtshan ni gzhan gyis bsal bar nus pa ma yin te /
de ni 'di skad du mtshan ma gzhan thams cad ni mtshan ma dang bcas pa'i phyir de bzhin nyid kyis rnam par sel bar 'gyur la de bzhin nyid mngon du gyur pa'i tshe /
de bzhin nyid mngon du gyur pa de la mtshan ma ci yang med pas chos gzhan gyis de bzhin nyid 'di yongs su bsal bar byar rung ba ma yin no zhes bstan par 'gyur ro / /
'di ni don tshad med pa'i mdo las de kho na nyid kyi mtshan nyid ces gang bstan pa de ni mtshan ma med pa la mtshan mar mi byed pa mtshan ma med pa zhes gsungs pa nyid de /
de la mtshan ma med pa la mtshan mar mi byed pa zhes bya ba ni mtshan ma med pa rnam par mi sel ba'o / /
mtshan mar mi byed pa mtshan ma med pa zhes bya ba ni mtshan ma med pa nyid yongs su bsal bar mi byed pa'o / /
bcom ldan 'das kyis ji skad du chab rnyog ma can mchis pa'i snod kyi dpe dang /
me long yongs su ma dag pa'i dpe dang /
mtshe'u 'khrugs pa'i dpes gzhan gyi gzugs brnyan gyi mtshan ma brtag par mi nus la de las bzlog pas ni nus pa zhes bya ba 'di man chad ni gnyis pa zhus pa dang /
lan dag gis so sor brtag par nus pa dang /
mi nus pa rnam par 'byed pa zhes ston to / /
'di yang rnam pa gnyis te /
zhu ba gsol pa dang /
lan du gsungs pa'o / /
zhu ba gsol pa yang rnam pa gnyis te /
gnas kyi brtag pa smos pa dang /
bstan pa bzhin du zhu ba gsol pa nyid do / /
dang po yang rnam pa gnyis te /
dpes bstan pa dang /
dpe dang don du sbyar ba ste /
'di ni bstan pa'o / /
mdo'i tshig 'di yang rnam pa gnyis te /
so sor brtag par nus pa'i dpe dang so sor brtag par mi nus pa'i dpe'o / /
'di ltar bcom ldan 'das kyis chu rnyog ma'i snod kyi dpe dang /
me long yongs su ma dag pa'i dpe dang /
mtshe'u 'khrugs pa'i dpe rnam pa gsum po de dag gis rang gi bzhin gyi gzugs brnyan gyi mtshan ma so sor brtag par mi nus par gsungs pa'i phyir ro / /
dgongs pa zab mo rnam par dgrol ba'i mdo las ni /
snod yongs su ma dag pa dang /
me long yongs su ma dag pa dang /
chu la sogs pa rnyog pa dag gis bzhin gyi gzugs brnyan mi mthong zhes 'byung ngo / /
chu yongs su dang ba'i snod kyi dpe dang /
me long yongs su dag pa'i bzhin gyi dpe dang /
mtshe'u yongs su dang ba'i dpe rnam pa gsum po de dag ni go rims bzhin du shes rab rnam pa gsum gyi dper bstan pa yin te /
chu yongs su dang ba'i snod kyis kyang gzugs brnyan ston par nus mod kyi /
'on kyang me long tsam du mi phod pa'i phyir /
thos pa'i shes rab kyi dper bstan to / /
yongs su dag pa'i me long gsal ba yin mod kyi /
dang ba'i ngo bo nyid med pa'i phyir bsams pa'i shes rab kyi dper bstan to / /
chu'i rang bzhin ni dul zhing mnyen la yongs su dang ba dang /
yongs su dag pa'i ngo bo nyid dang ldan pa'i phyir bsgoms pa'i shes rab kyi dper bstan te /
yang na gsum char yang shes rab rnam pa gsum gyi dper bstan pa yin no / /
de bzhin du legs par ma bsgoms pa'i sems kyis yang dag pa ji lta ba bzhin du de bzhin nyid ji snyed yod pa so sor brtag par mi nus kyi /
legs par bsgoms pa gang yin pa des ni nus so zhes bka' stsal pa gang lags pa zhes bya ba ni gnyis pa dpe dang don du sbyar ba ste /
go rims bzhin du shes rab rnam pa gsum ma thob pa'i tshe /
legs par sems ma bsgoms na yang dag pa ji lta ba bzhin du de bzhin nyid kyi mtshan nyid so sor brtag par mi nus pas chu rnyog pa la sogs pa bzhin du rang gi bzhin mthong bar mi 'gyur la legs par sems bsgoms pa gang yin pa des ni so sor brtag par nus pas chu yongs su dang ba la sogs pas rang gi bzhin mthong bar 'gyur ba bzhin no / /
de la ji lta bu zhig la so sor brtag pa'i sems legs par gsungs shing de bzhin nyid ni gang las dgongs te de skad bka' stsal lags zhes bya ba ni gnyis pa bstan pa bzhin du zhu ba gsol pa nyid do / /
zhu ba gsol ba'i dgongs pa yang rnam pa gnyis te /
dang po ni so sor brtag pa'i sems zhus pa ste /
so sor brtag pa'i sems gang las dgongs te /
de skad du gsungs zhes bya ba'i tha tshig go / /
gnyis pa ni so sor brtag par bya ba'i yul zhus pa ste /
de bzhin nyid gang las dgongs te de skad du bka' stsal zhes bya ba'i tha tshig go / /
rigs kyi bu 'dir ni so sor brtag pa'i sems rnam pa gsum bstan pa yin te /
'di ltar thos pa las byung ba'i so sor brtag pa'i sems dang /
bsams pa las byung ba'i so sor brtag pa'i sems dang /
bsgoms pa las byung ba'i so sor brtag pa'i sems so / /
rnam par rig pa'i de bzhin nyid las dgongs te de skad bstan pa yin na ni zhes bya ba ni gnyis pa de bzhin gshegs pas yang dag par lan du gsungs pa'o / /
mdo'i tshig 'di yang rnam pa gnyis te /
dang po ni so sor brtag pa'i lan bstan te /
shes rab rnam pa gsum gyi sems nyid do / /
de'i phyir dgongs pa zab mo rnam par dgrol ba'i mdo las /
sems kyis so sor brtag pa rnam pa gsum zhes gsungs pa yin no /
gnyis pa so sor brtag par bya ba'i lam bstan pa yin te /
de bzhin nyid rnam pa bdun las rnam par rig pa'i de bzhin nyid do / /
de bzhin nyid de yang rnam pa gnyis te /
dang po ni 'du byed thams cad rnam par rig pa tsam gyi ngo bo nyid yin pa'i phyir de bzhin nyid ces bya ste /
'di ni kun rdzob tu rnam par rig pa tsam du bsgom pa'o / /
gnyis pa ni rnam par rig pa tsam gyi ngo bo nyid la rnam par rig pa'i ngo bo nyid ces bya ste /
'di ni don dam par rnam par rig pa tsam du bsgom pa'o / /
de yang sa'i mdun rol pa gang yin pa de dag ni rnam par rig pa tsam gyi mtshan ma la so sor rtog par byed do / /
sa dang po yan chad kyis ni rnam par rig pa tsam gyi ngo bo nyid la so sor rtog par byed de /
'di ni rnal 'byor pa gnyi ga spyir bstan pa yin no / /
bcom ldan 'das de ltar chos dang don so so yang dag par rig pa'i byang chub sems dpa' mtshan ma rnams rnam par sel ba la sbyor bar brtson pas mtshan ma du zhig rnam par bsal dka' lags la /
gang gis ni rnam par sel bar bgyid lags zhes bya ba 'di man chad ni gsum pa zhus pa dang /
lan dag gis mtshan ma bsal bar dka' ba rnams rnam par 'byed pa zhes bya ba ston to / /
'di yang rnam pa gsum du dbye ste /
zhus pa dang lan dag gis mtshan ma bsal bar dka' ba la sogs pa rnam par 'byed pa dang /
bcom ldan 'das mtshan ma rnam pa bcu rnam par sel bar bgyid pa na zhes bya ba man chad zhus pa dang lan dag gis mtshan ma yongs su bsal ba'i rnam par grol ba rnam par 'byed pa dang /
de nas byang chub sems dpa' byams pa zhes bya ba man chad zhus pa dang /
lan dag gis stong pa nyid kyi mtshan nyid bsdus pa rnam par 'byed pa'o / /
de la dang por mtshan ma bsal ba dka' ba rnam par 'byed pa yang zhu ba gsol ba dang lan du gsungs pas bstan te /
'di ni dang po mtshan ma yongs su bsal bar dka' ba'i grangs dang rnam par sel bar byed pa'i stong pa nyid zhus pa'o / /
rigs kyi bu mtshan ma ni rnam pa bcu yod de /
stong pa nyid kyi rnam par sel to zhes bya ba 'di man chad ni gnyis pa de bzhin gshegs pas yang dag par lan du gsungs pa'o / /
de yang rnam pa gsum du dbye ste /
grangs smos nas lan mdor gsungs pa dang /
brtag pa dang /
de bzhin gshegs pas rgya cher rnam par bshad pa ste 'di ni dang po'o / /
de la mtshan ma ni rnam pa bcu zhes bya ba ni zhus pa dang po'i lan gsungs pa ste /
'di ltar mtshan ma yongs su bsal bar dka' ba ni mdor bsdu na rnam pa bcu yod pas so / /
mtshan ma rnam pa bcu po de dag kyang stong pa nyid du bsgoms pas rnam par sel bar 'gyur gyi /
ji ltar dngos po dag la mi gtsang ba nyid du sgom pa la sogs pa lta bu ni ma yin no / /
stong pa nyid bsgoms pas yongs su gtsang ba la sogs pa rnam par sel ba ma yin mod kyi /
de las rab tu dbye ba'i phyir rnam par bsal dka' ba'o zhes bya ba gsungs so / /
'og nas mdo las gsungs pa dang sbyar na mtshan ma rnam pa bcu drug yod na /
ci'i phyir mtshan ma rnam pa bcu kho na gsungs she na /
smras pa /
yang dag pa'i don du na rab tu dbye ba'i mtshan ma rnam pa bcu drug yod kyang so sor yang dag par rig pa'i don rnam pa bcu yod pa'i phyir /
mdor bsdus nas mtshan ma rnam pa bcu bstan pa yin no / /
stong pa nyid kyis rnam par sel to zhes bya ba ni zhus pa gnyis pa'i lan du gsungs pa ste /
stong pa nyid rnam pa bcu bdun gyis rnam par sel to zhes bya ba'i tha tshig go / /
dgongs pa zab mo rnam par dgrol ba'i mdo las ni stong pa nyid bco brgyad 'byung ste mtshan ma brgyad pa la stong pa nyid lnga yod pa'i phyir ro / /
bcu gang zhe na zhes bya ba ni gnyis pa brtag pa'o / /
chos dang don so so yang dag par rig pa'i phyir tshig 'bru dang yi ge sna tshogs yod pa gang yin pa'o zhes bya ba la sogs pas ni gsum pa de bzhin gshegs pas rgya cher rnam par bshad pa ston to / /
'di yang mtshan ma rnam pa bcu po dag stong pa nyid kyis mtshan ma rnam pa bcu rnam par sel ba bstan pa nyid kyis rnam pa bcur dbye ste 'di ni dang po'o / /
dang po yang rnam pa gnyis te /
yongs su bsal bar bya ba'i mtshan ma smos pa dang /
yongs su sel bar byed pa'i stong pa nyid bstan pa ste 'di ni dang po'o / /
de la chos dang don zhes bya ba la /
chos ni bstan pa'i chos so / /
don ni yul gyi don to / /
chos nyid don yin pa'i phyir 'di ni las yongs su 'dzin pa'i rnam par bshad pa'o / /
tshig 'bru dang yi ge zhes bya ba ni ming dang yi ge'i tshogs kyang spyir tshig 'bru dang yi ge zhes bya ste /
de'i phyir bstan bcos rnal 'byor spyod pa'i sa las de la mdo sde'i lus ni mdor bsdu na rnam pa gnyis te tshig 'bru dang don to / /
de la tshig 'bru ni gnas yin la don ni de la gnas pa yin par rig par bya'o / /
de la tshig 'bru gang zhe na /
'di lta ste /
ming gi tshogs dang tshig gi tshogs dang /
yi ge'i tshogs so zhes 'byung bas de'i phyir tshig 'bru ni ming dang tshig dang yi ge la bya bar mngon no / /
de ni 'di skad du /
'di ltar byang chub sems dpa' rnams thog ma kho nar rnal 'byor bsgom pa'i tshe /
gsung rab yan lag bcu gnyis po dag yul gyi don du so sor yang dag par rig par bya ba'i phyir /
tshig 'bru dang yi ge'i mtshan ma sna tshogs snang bar gyur to zhes bstan par 'gyur ro / /
de ni chos thams cad stong pa nyid kyis yang dag par rnam par sel to zhes bya ba ni gnyis pa yongs su sel bar byed pa'i stong pa nyid bstan pa'o / /
stong pa nyid de dag kyang so so nas bshad pa mi mthun te /
'phags pa shes rab kyi pha rol tu phyin pa mdo dum bu dang po las ni stong pa nyid rnam pa nyi shu'i don ston par mdzad de /
de'i phyir mdo de nyid las /
gzhan yang rab 'byor byang chub sems dpa' sems dpa' chen po rnams kyi theg pa chen po'i mtshan nyid ni 'di lta ste /
nang stong pa nyid dang /
phyi stong pa nyid dang /
phyi nang stong pa nyid dang /
stong pa nyid stong pa nyid dang /
chen po stong pa nyid dang /
don dam pa stong pa nyid dang /
'dus byas stong pa nyid dang /
'dus ma byas stong pa nyid dang /
mtha' las 'das pa stong pa nyid dang /
thog ma dang tha ma med pa stong pa nyid dang /
dor ba med pa stong pa nyid dang /
rnam par 'gyur ba med pa stong pa nyid dang /
rang bzhin gyis stong pa nyid dang /
rang gi mtshan nyid dang spyi'i mtshan nyid stong pa nyid dang /
chos thams cad stong pa nyid dang /
mi dmigs pa stong pa nyid dang /
dngos po med pa stong pa nyid dang /
ngo bo nyid stong pa nyid dang /
dngos po med pa'i ngo bo nyid stong pa nyid gang yin pa de ni byang chub sems dpa' sems dpa' chen po rnams kyi theg pa chen po'i mtshan nyid ces bya'o / /
rab 'byor gyis bcom ldan 'das la 'di skad ces gsol to / /
bcom ldan 'das nang stong pa nyid gang lags /
bcom ldan 'das kyis bka' stsal pa /
rab 'byor nang ni nang gi chos nang gi skye mched drug po dag nyid de de la mig ni mig gis stong ngo / /
de ci'i phyir zhe na /
rtag pa yang ma yin 'jig pa yang ma yin te /
rang bzhin gyis de lta yin pa'i phyir ro / /
rna ba la sogs pa yang de bzhin no / /
phyi ni phyi rol gyi chos phyi rol gyi skye mched drug po rnams te gong ma bzhin du rig par bya'o / /
phyi nang zhes bya ba ni phyi nang gi chos skye mched bcu gnyis po dag ste /
de la nang gi skye mched drug ni phyi rol gyi skye mched drug gis stong ngo / /
de ci'i phyir zhe na /
rtag pa yang ma yin 'jig pa yang ma yin te rang bzhin gyis de lta yin pa'i phyir ro / /
stong pa nyid stong pa nyid gang zhe na /
'di lta ste /
chos thams cad stong pa nyid gang yin pa ste /
stong pa nyid 'di ni stong pa nyid kyis stong ngo / /
de ci'i phyir zhe na /
rtag pa yang ma yin 'jig pa yang ma yin te rang bzhin gyis de lta yin pa'i phyir ro / /
bcom ldan 'das kyis bka' stsal pa /
chen po stong pa nyid ni 'di lta ste /
phyogs bcu stong pa nyid gang yin pa'o / /
bcom ldan 'das kyis bka' stsal pa /
don dam pa stong pa nyid ni 'di lta ste /
mya ngan las 'das pa nyid de don dam pa 'di ni don dam pa stong pa nyid kyis stong ngo / /
bcom ldan 'das kyis bka' stsal pa /
rab 'byor 'dus byas stong pa nyid ni 'di lta ste /
khams gsum po dag gang yin pa'o / /
de la 'dod pa'i khams ni 'dod pa'i khams kyis stong ste /
gzugs dang gzugs med pa yang de bzhin no / /
bcom ldan 'das kyis bka' stsal pa /
'dus ma byas pa stong pa nyid ni 'di lta ste /
skye ba med pa dang /
gnas pa med pa dang /
'gyur ba med pa dang /
'gag pa med pa gang yin pa'o / /
'dus ma byas 'di ni 'dus ma byas kyis stong ngo / /
mtha' las 'das pa stong pa nyid ni 'di lta ste /
stong pa nyid rnams mthar dmigs su med pa gang yin pa'o / /
bcom ldan 'das kyis bka' stsal pa /
thog ma dang tha ma med pa stong pa nyid ni 'di lta ste /
thog ma dang tha ma mi dmigs shing 'gro ba dang 'ong ba'i mtha' mi dmigs pa gang yin pa'o / /
bcom ldan 'das kyis bka' stsal pa /
dor ba med pa stong pa nyid ni 'di lta ste /
dor zhing bsal ba dag dmigs pa gang yin pa'o / /
bcom ldan 'das kyis bka' stsal pa /
rnam par 'gyur ba med pa stong pa nyid ni 'di lta ste /
dor zhing bsal ba med pas yongs su spang bar bya ba med pa dag dmigs pa gang yin pa'o / /
bcom ldan 'das kyis bka' stsal pa /
rang bzhin gyis stong pa nyid ni 'di lta ste /
chos thams cad ni rang bzhin gyis 'dus byas kyi chos kyi ngo bo nyid dam 'dus ma byas kyi chos kyi ngo bo nyid gang yin pa de dag ni theg pa gsum po dag gis byas pa ma yin gzhan gyis kyang byas pa ma yin pa gang yin pa'o / /
bcom ldan 'das kyis bka' stsal pa /
rang gi mtshan nyid ni 'di lta ste /
chos thams cad kyi rang gi mtshan nyid rnam par 'gyur zhing thogs pa dang bcas pa ni gzugs kyi rang gi mtshan nyid do / /
myong ba ni tshor ba'i rang gi mtshan nyid do / /
mtshan mar 'dzin pa ni 'du shes kyi rang gi mtshan nyid do / /
mngon par 'du byed pa ni 'du byed kyi rang gi mtshan nyid do / /
rnam par rig pa ni rnam par shes pa'i rang gi mtshan nyid do zhes bya ba la sogs pa lta bu ste /
'dus byas kyi rang gi mtshan nyid dam /
'dus ma byas kyi rang gi mtshan nyid gang yin pa'o / /
bcom ldan 'das kyis bka' stsal pa /
spyi'i mtshan nyid ni 'di lta ste /
chos thams cad kyi spyi'i mtshan nyid de /
dper na sdug bsngal ni zag pa dang bcas pa'i chos kyi spyi'i mtshan nyid do / /
mi rtag pa ni zag pa dang bcas pa'i chos kyi spyi'i mtshan nyid do / /
bdag med pa ni chos thams cad kyi spyi'i mtshan nyid do zhes bya ba dang /
de lta bu la sogs pa spyi'i mtshan nyid dpag tu med pa gang yin pa'o / /
bcom ldan 'das kyis bka' stsal pa /
chos thams cad ni 'di lta ste /
phung po lnga dang /
skye mched bcu gnyis dang /
khams bco brgyad de gzugs can dang /
gzugs can ma yin pa dang /
bstan du yod pa dang /
bstan du med pa dang /
thogs pa dang bcas pa dang /
thogs pa med pa dang /
zag pa dang bcas pa dang /
zag pa med pa dang /
'dus byas dang /
'dus ma byas gang yin pa'o / /
bcom ldan 'das kyis bka' stsal pa /
mi dmigs pa ni 'di ltar chos thams cad mi dmigs pa /
'di lta ste /
dus gsum mi dmigs pas 'das pa la dus gnyis med pas mi dmigs pa dang /
ma 'ongs pa la dus gnyis med pas mi dmigs pa dang /
da ltar la dus gnyis med pas mi dmigs pa gang yin pa'o / /
bcom ldan 'das kyis bka' stsal pa /
dngos po med pa'i stong pa nyid ni 'di la dngos po cung zad tsam yang mi dmigs pa gang yin pa'o / /
bcom ldan 'das kyis bka' stsal pa /
ngo bo nyid stong pa nyid 'di lta ste /
chos rnams kyi 'dus pa'i ngo bo nyid mi dmigs pa gang yin pa'o / /
bcom ldan 'das kyis bka' stsal pa /
dngos po med pa'i ngo bo nyid ni 'di lta ste /
chos rnams la 'dus par byed pa'i ngo bo nyid dang /
'dus par bya ba'i ngo bo nyid dang bcas pa med pa gang yin pa'o zhes gsungs te /
de la dngos po med pa'i zhes bya ba ni dngos po rnams kyi bdag nyid med pa gang yin pa'o / /
ngo bo nyid ces bya ba ni gnyi ga bsdus te bstan pa'o / /
gzhan yang stong pa nyid ni rnam pa bzhi po 'di lta ste /
dngos po yod pa dang /
dngos po med pa dang /
rang gi ngo bo nyid dang /
gzhan gyi ngo bo nyid do / /
de la dngos po yod pa ni 'di lta ste /
'dus ma byas so / /
rang gi ngo bo nyid ni 'di lta ste /
chos thams cad rang gi ngo bo nyid kyis stong pa gang yin pa'o / /
stong pa nyid de yang shes pas byas pa ma yin /
mthong bas byas pa ma yin /
gzhan gyis byas pa ma yin no / /
gzhan zhes bya ba ni 'di lta ste /
de bzhin gshegs pa 'jig rten du byung yang rung ma byung yang rung ste /
chos thams cad ni chos gnas pa nyid ces bya ba nas yang dag pa'i mtha' zhes bya ba'i bar dag yin pas thams cad kyang gzhan gyi ngo bo nyid kyi phyir stong pa nyid gang yin pa'o zhes gsungs so / /
gzhan yang 'phags pa shes rab kyi pha rol tu phyin pa'i mdo dum bu gnyis pa las ni /
stong pa nyid bco brgyad ston par mdzad de /
sngar bstan pa'i stong pa nyid rnam pa nyi shu dang /
spros pa dang bsdus pa'i bye brag yod kyang don la ni yangs dog med do / /
rnam pa nyi shu las dor ba dang /
rnam par 'gyur ba med pa ni dor ba dang dor ba med pa stong pa nyid ces gcig tu bsdus pa dang /
rang gi mtshan nyid stong pa nyid ni rang dang spyi'i mtshan nyid ces gcig tu bsdus pas so / /
'phags pa shes rab kyis pha rol tu phyin pa'i mdo dum bu gsum pa las ni stong pa nyid bcu dgu'i ming bkod nas rnam par bshad pa ni med de /
de yang stong pa nyid dang po rnam pa bcu drug ni sngar bstan pa dang mthun no / /
stong pa nyid phyi ma gsum la ni bye brag yod de /
'di lta ste /
dmigs pa stong pa nyid dang /
bdag po stong pa nyid dang /
gcig la gcig med pa'i stong pa nyid do zhes 'byung ngo / /
dum bu gsum pa las stong pa nyid rnam pa bcu drug bstan pa yang stong pa nyid rnam pa nyi shu las rang gi mtshan nyid stong pa nyid dang /
spyi'i mtshan nyid stong pa nyid ces bya ba de mtshan nyid ces gcig tu bsdus pa dang /
dor ba med pa stong pa nyid dang /
mi dmigs pa stong pa nyid dang /
rang bzhin gyis stong pa nyid la tshang bas so / /
de la ming la bye brag yod pa yang rnam par 'gyur ba med pa stong pa nyid ces bya ba de dor ba med pa stong pa nyid ces bya bar 'gyur te /
mtshan nyid rnam par bshad pa ni stong pa nyid nyi shu bstan pa'i skabs su bshad pa dang mthun no / /
'phags pa shes rab kyi pha rol tu phyin pa dum bu gnyis pa bam po bzhi brgya gsum pa las ni /
stong pa nyid rnam pa bdun yod par bstan te /
phung po lnga dang /
skye mched bcu gnyis dang /
khams bco brgyad dang /
bden pa bzhi dang /
rten cing 'brel par 'byung ba'i yan lag bcu gnyis dang /
'dus byas dang 'dus ma byas la sogs pa'i chos thams cad rang bzhin gyi ngo bo nyid do zhes ming bkod par zad kyi rnam par bshad pa ni med do / /
le'u chen po'i mdo las ni /
stong pa nyid bco brgyad dang /
stong pa nyid bzhi zhes ston to / /
'phags pa shes rab kyi pha rol tu phyin pa'i 'grel pa las kyang /
stong pa nyid bco brgyad dang /
stong pa nyid bzhi zhes ston to / /
gzhan yang de bzhin nyid las stong pa nyid bco brgyad po nang stong pa nyid la sogs pa'i mjug tu thams cad las rtag pa yang ma yin 'jig pa yang ma yin pa'i phyir ro zhes gsungs pa'i don de ji lta bu zhe na /
smras pa /
gang gis stong pa nyid 'di ma bsgoms na gdon mi za bar mtha' gnyis po rtag pa'am chad pa nyid du ltung bar 'gyur ro / /
de ci'i phyir zhe na /
gal te chos rnams yang dag par yod pa zhig yin na ni 'gag pa'i don med par 'gyur bas rtag pa nyid du ltung bar 'gyur te /
dper na 'ga' zhig khang pa gcig nas byung ste /
khang pa gcig tu 'jug pa mig gis mi mthong ba yang med ces byar mi rung ba bzhin du chos rnams kyang de bzhin te /
ma 'ongs pa'i dus nas ni da ltar gyi dus su 'jug la /
da ltar gyi dus nas 'das pa'i dus su 'jug na ni da ltar 'gag pa ma yin pa nyid du 'gyur ba zhig na rnal 'byor pa dag ni yod pa la nyes dmigs su lta bas stong pa nyid kyis yod par 'dzin par byed do / /
sems kyang stong pa nyid la gya nom pa nyid du bltas nas stong pa nyid la mngon par zhen par byed na ni chad pa nyid du ltung bar 'gyur bas de'i phyir rnal 'byor pa dag stong pa nyid kyis yod pa 'jig par byed kyang stong pa nyid mngon par zhen par yang mi byed pas mtha' gnyis spangs nas dbu ma'i lam du 'jug ste /
stong pa nyid bco brgyad po dag kyang thugs rje chen pos sems can bzla ba'i ched du gsungs pa yin pas de'i phyir stong pa nyid bco brgyad po dag gi mjug tu rtag pa ma yin /
'jig pa ma yin zhes bya ba gsungs pa gang yin pa de ni theg pa chen po zhes bya'o / /
'di las bzlog pa gang yin pa de ni spros pa la dga' ba gang zag smyon pa zhes bya ste /
sangs rgyas kyi chos las ci yang thob pa med pa yin no / /
de ni dper na la la zhig rin po che'i phung po'i nang nas nor bu de zan len par byed pa'i mig gis bzang ba nyid du mthong yang rin thang ci yang med pa bzhin no / /
gal te stong pa nyid bco brgyad po dag gis stong pa nyid rnams bsdus pa yin na /
ci'i phyir na stong pa nyid bzhi gsungs she na /
smras pa /
stong pa nyid bco brgyad kyis stong pa nyid ma lus par bsdus pa yin mod kyi /
sangs rgyas rnams kyis ston par mdzad pa ni rnam pa gnyis yod de /
de ched 'ga' ni sngar bsdus nas phyis rgya chen po ston to / /
ched 'ga' ni sngar rgya cher bstan nas phyis bsdus te bstan to / /
don rnam par bshad pa'i phyir ni sngar rgya cher bstan nas phyis bsdus te bstan par mdzad do / /
gzung sla ba dang 'khor 'dus par phyis 'ongs pa'i sems can dag gi ched du ni mdor bsdus nas don gces pa nyid dam /
yang na tshigs su bcad pas ston par mdzad de /
de'i phyir 'dir bcom ldan 'das kyis sngar ni rgya cher stong pa nyid bco brgyad bstan la /
phyis ni bzhir bsdus te bstan pa yin no zhes 'byung ste /
rgya cher de nyid las bstan pa bzhin no / /
'phags pa mya ngan las 'das pa chen po'i mdo las ni /
stong pa nyid bcu gcig ces 'byung ngo / /
'phags pa 'dus pa chen po'i mdo las ni stong pa nyid bco brgyad du ston to / /
le'u chen po'i mdo las ni /
stong pa nyid bco brgyad dang stong pa nyid bzhi zhes ston to / /
bstan bcos rnam par bshad pa dang /
dbus dang mtha' rnam par 'byed pa las ni stong pa nyid bcu drug tu ston to / /
'phags pa lang kar gshegs pa'i mdo dang /
'phags pa shes rab kyi pha rol tu phyin pa'i 'grel pa las ni /
stong pa nyid ni rnam pa drug go zhes bshad do / /
bstan bcos rnal 'byor spyod pa'i sa las ni stong pa nyid ni bzhi zhes 'byung ste /
mdo dang bstan bcos las stong pa nyid bco brgyad dang /
stong pa nyid bcu drug dang /
stong pa nyid bcu bzhi dang /
stong pa nyid rnam pa gnyis zhes bstan pa yang zhib tu mtshan nyid bstan pa dag las 'byung ba bzhin du rig par bya'o / /
de yan chad du bstan pa rnams las bshad pa dag brjod nas /
da ni mdo'i tshig gi don bshad par bya'o / /
mdo 'di las ni stong pa nyid bcu bdun ston par mdzad de /
stong pa nyid nyi shu las dor ba dang /
rang bzhin gyis stong pa nyid rnam pa gnyis ma tshang ngo / /
nyi shu las rang gi mtshan nyid dang /
spyi'i mtshan nyid stong pa nyid rnam pa gnyis ni mtshan nyid stong pa nyid rnam pa gcig tu bsdus pa'i phyir bcu bdun du gyur pa yin no / /
stong pa nyid bco brgyad las ni rang bzhin gyis stong pa nyid ma tshang ngo / /
'di ni dang po chos thams cad stong pa nyid de /
'phags pa shes rab kyi pha rol tu phyin pa'i mdo las /
chos thams cad stong pa nyid ni 'di lta ste /
phung po lnga dang /
khams bco brgyad dang /
skye mched bcu gnyis te /
gzugs can dang /
gzugs med pa dang /
bstan du yod pa dang /
bstan du med pa dang /
thogs pa dang bcas pa dang /
thogs pa med pa dang /
zag pa dang bcas pa dang /
zag pa med pa dang /
'dus byas dang /
'dus ma byas pa'i chos thams cad gang yin pa'o zhes gsungs so / /
'phags pa shes rab kyi pha rol tu phyin pa'i 'grel pa las /
chos thams cad stong pa nyid ces bya ba la /
chos thams cad ni phung po lnga dang /
skye mched bcu gnyis dang /
khams bco brgyad la sogs pa'o zhes 'byung ste /
zhib tu de nyid las bstan pa bzhin no / /
bstan bcos las stong pa nyid bco brgyad bstan pa dang /
dbus dang mtha' rnam par 'byed pa las chos thams cad ces bya ba ni /
de bzhin gshegs pa'i stobs bcu dang /
mi 'jigs pa la sogs pa ste /
'dir chos thams cad ni sangs rgyas kyi chos yongs su dag pa thams cad do zhes bshad do / /
mdo las ni rjod par byed pa'i bstan pa thams cad sdud par byed pa'i phyir tshig 'bru dang yi ge la brten nas chos thams cad stong pa nyid rab tu bstan pa yin no / /
ci'i phyir mdo 'di las mtshan ma rnam pa bcu dang /
stong pa nyid bcu bdun bstan zhe na /
smras pa /
'phags pa shes rab kyi pha rol tu phyin pa'i 'grel pa las /
ji skad du bsdus na ni yongs su rdzogs par mi 'gyur la /
spros na ni bya ba dag mang por 'gyur ba'i phyir bco brgyad kho na'o zhes bstan pa lta bu ste /
'di yang de dang mtshungs so / /
gnas pa'i de bzhin nyid kyi don so so yang dag par rig pa'i phyir skye ba dang /
'jig pa dang /
gnas pa dang /
gzhan du gyur pa nyid kyi rgyun gyi rjes su 'jug pa'i mtshan ma yod pa gang yin pa zhes bya ba ni mtshan ma gnyis bstan pa'o / /
'di yang mtshan ma bstan pa dang stong pa nyid bstan pas bstan te 'di ni dang po'i mtshan ma bstan pa'o / /
'dir gnas pa'i de bzhin nyid ces gsungs pa ni 'phags pa'i bden pa bzhi las sdug bsngal gyi bden pa'o / /
de bzhin nyid rnam pa bdun las sngar bstan pa'i gnas pa'i de bzhin nyid ces bya'o / /
las dang nyon mongs pa la sogs pas rnam par gzhag pa'i phyir ro / /
yang na bden pa bzhi rnam par gnas pa las sdug bsngal gyi bden pa ni dang po yin pas gnas pa'i ming thob pa yin te /
ngo bo nyid srung zhing mi 'gyur bar byed pa'i phyir de bzhin nyid ces pa'o / /
des na sdug bsngal gyi bden pa la skye ba la sogs pa'i mtshan ma rgyun gyi rjes su 'jug pa yod pas de bzhin nyid ces bya'o / /
yang na 'di la mtshan ma rnam pa gnyis yod de /
dang po ni skye ba la sogs pa'i mtshan ma rnam pa bzhi'o / /
gnyis pa ni dus gsum gyi rgyun gyi rjes su 'jug pa'i mtshan ma ste /
des na stong pa nyid rnam pa gnyis kyis mtshan ma re re rnam par sel bar byed do / /
de ni mtshan nyid stong pa nyid dang /
thog ma dang tha ma med pa stong pa nyid kyis yang dag par rnam par sel to zhes bya ba ni gnyis pa gnyen por gyur pa'i stong pa nyid bstan pa'o / /
'di yang rnam pa gnyis te /
mtshan nyid stong pa nyid dang /
thog ma dang tha ma med pa stong pa nyid de /
'phags pa shes rab kyi pha rol tu phyin pa'i mdo las ni /
mtshan nyid stong pa nyid 'di la stong pa nyid rnam pa gnyis su phye nas bstan te /
rang gi mtshan nyid stong pa nyid dang /
spyi'i mtshan nyid stong pa nyid dang /
de'i phyir mdo sde de nyid las rang gi mtshan nyid stong pa nyid ni 'di lta ste /
chos thams cad kyi rang gi mtshan nyid de ji ltar rnam par 'gyur zhing thogs pa dang bcas pa ni gzugs kyi rang gi mtshan nyid do / /
myong ba ni tshor ba'i rang gi mtshan nyid do zhes bya ba la sogs pa lta bu'o /
de la spyi'i mtshan nyid ni 'di lta ste /
chos thams cad kyi spyi'i mtshan nyid de /
ji ltar sdug bsngal ba ni zag pa dang bcas pa'i chos kyi spyi'i mtshan nyid do zhes bya ba la sogs pa lta bu'o zhes gsungs pa yin no / /
thog ma dang tha ma med pa stong pa nyid 'di la ni mtha' las 'das pa stong pa nyid ces 'byung ste /
de'i phyir mdo de nyid las /
mtha' las 'das pa stong pa nyid ni mtha' gsum mi dmigs pa'o zhes bya ba la sogs pa gsungs pa yin no / /
'phags pa shes rab kyi pha rol tu phyin pa'i 'grel pa las /
mtshan nyid stong pa nyid bstan pa yang ming ni mdo 'di las gsungs pa dang mthun la /
don ni 'phags pa shes rab kyi pha rol tu phyin pa las gsungs pa dang mthun te /
rgya cher de nyid las bstan pa bzhin no / /
thog ma dang tha ma med pa stong pa nyid de las thog ma dang tha ma med pa stong pa nyid ces 'byung ste /
de'i phyir 'grel pa de nyid las /
thog ma dang tha ma med pa stong pa nyid ni 'jig rten dang sems can gyi chos gang la yang thog ma med pa'i phyir thog ma med pa stong pa nyid ces 'byung ste /
rgya cher de nyid las bstan pa bzhin no / /
mdo 'di nyid dang sbyar na de las bstan pa dang mi mthun te /
mtshan ma rnam pa bzhi rnam par sel ba'i phyir mtshan nyid stong pa nyid ces bya'o / /
'khor bar 'jug pa rnam par sel ba'i phyir /
thog ma dang tha ma med pa stong pa nyid ces bya'o zhes ston pas so / /
bstan bcos dbus dang mtha' rnam par 'byed pa las /
'khor ba ni yun ring bas thog ma dang tha ma'i mtha' med do zhes bshad do / /
bstan bcos stong pa nyid bco brgyad bstan pa las /
thog ma dang tha ma med pa stong pa nyid ces dang thog ma med pa stong pa nyid ces kyang bya'o zhes bshad de /
rgya cher de nyid las bstan pa bzhin no / /
'dzin pa'i don so so yang dag par rig pa'i phyir 'jig tshogs la lta ba'i mtshan ma dang /
nga'o snyam pa'i nga rgyal gyi mtshan ma yod pa gang yin pa zhes bya ba la sogs pas ni mtshan ma gsum pa ston to / /
'di yang mtshan ma bstan pa dang /
stong pa nyid bstan pas bstan te /
'di ni mtshan ma bstan pa'o / /
de yang rnam pa gnyis te /
'di lta ste /
'jig tshogs la lta ba'i mtshan ma dang nga'o snyam pa'i mtshan ma'o / /
gong du bstan pa'i 'dzin pa'i dbang po lnga dang /
sems dang sems las byung ba so sor yang dag par rig pa'i dbang gis mtshan ma rnam pa gnyis po 'byung bar 'gyur te /
'jig tshogs la lta ba'i mtshan ma 'di lta ste /
bdag tu lta ba'i rtsa ba la sogs pas chos rnams len par byed pa dang /
nga'o snyam pa'i nga rgyal gyi mtshan ma ni bdag go snyam pa'i sems la sogs pas gzhan las khyad par du 'phags so snyam pa'i phyir ro / /
de ni nang stong pa nyid dang /
mi dmigs pa stong pa nyid kyis yang dag par sel to zhes bya bas ni gnyis pa yongs su sel ba'i stong pa nyid ston to / /
de yang rnam pa gnyis te /
'di lta ste /
nang stong pa nyid dang /
mi dmigs pa stong pa nyid do / /
'phags pa shes rab kyi pha rol tu phyin pa'i mdo las /
de las nang stong pa nyid ni nang gi skye mched drug po dag stong pa nyid gang yin pa'o / /
mi dmigs pa stong pa nyid ni dus gsum mi dmigs pa'i phyir mi dmigs pa zhes bya'o zhes gsungs so / /
'phags pa shes rab kyi pha rol tu phyin pa'i 'grel pa las /
nang stong pa nyid ni 'di lta ste /
nang gi skye mched drug po dag la bdag dang bdag gi med pas mig la sogs pa med pa'i chos gang yin pa'o / /
mi dmigs pa'i chos ni thams cad dang /
rgyu dang rkyen rnams mthar mi dmigs pas na /
mi dmigs pa stong pa nyid ces bya'o zhes bshad do / /
'dir mdo nyid dang sbyar na dbang po drug po so sor yang dag par rig pa nyid kyis rang gi lus la chags shing mngon par zhen par gyur pas de ni nang stong pa nyid du bsgoms pas yang dag par rnam par sel par byed la /
bdag yod par 'dzin pa'i phyir ni nga'o snyam pa'i nga rgyal 'byung bar 'gyur te /
de ni mi dmigs pa stong pa nyid du bsgoms pas yang dag par rnam par sel bar byed de bdag kyang dmigs su med na nga rgyal ji ltar 'byung bar 'gyur zhes ston par 'gyur ro / /
yang na stong pa nyid rnam pa gnyis kyis mtshan ma rnam pa gnyis spyir rnam par sel bar 'gyur ba'o / /
gzung ba'i don so so yang dag par rig pa'i phyir longs spyod la lta ba'i mtshan ma yod pa gang yin pa zhes bya ba la sogs pas ni mtshan ma bzhi pa ston to / /
'di yang mtshan ma bstan pa dang stong pa nyid bstan pas bstan te /
'di ni mtshan ma bstan pa'o / /
gong du bstan pa'i skye mched drug la sogs pa gzung ba'i don la longs spyod du lta zhing chags pa'i mtshan ma gang yin pa'o / /
de ni phyi stong pa nyid kyis yang dag par rnam par sel to zhes bya ba ni gnyis pa yongs su sel bar byed pa'i stong pa nyid bstan pa'o / /
'phags pa shes rab kyi pha rol tu phyin pa'i mdo las /
phyi stong pa nyid ni 'di lta ste /
phyi rol gyi skye mched drug po gang yin pa'o zhes gsungs pa'o / /
'phags pa shes rab kyi pha rol tu phyin pa'i 'grel pa las phyi stong pa nyid ni 'di lta ste /
phyi rol gyi skye mched drug po dag la bdag dang bdag gi med pa gang yin pa dang /
chos drug po med pa gang yin pa'o zhes bshad do / /
mdo 'di yang de dang mthun par phyi stong pa nyid kyis rnam par sel bar bstan to / /
yongs su longs spyod pa'i don du skyes pa dang bud med kyi bsnyen bkur dang /
yo byad dang ldan pa so sor yang dag par rig pa'i phyir nang gi bden pa'i mtshan ma dang /
phyi rol gyi sdug pa'i mtshan ma yod pa gang yin pa zhes bya ba la sogs pas ni mtshan ma lnga pa ston to / /
'di yang mtshan ma bstan pa dang /
stong pa nyid bstan pas bstan te /
'di ni mtshan ma bstan pa'o / /
'di ltar yongs su longs spyod pa'i don du skyes pa dang /
bud med kyi bsnyen bkur dang /
yo byad dag nyams su len pa'i phyir skyes pa dang bud med sems can gyi grangs su gtogs pa las ni nang gi bde ba'i 'du shes 'byung la /
yo byad sems can ma yin pa las ni phyi rol gyi sdug pa'i 'du shes 'byung bas so / /
yang na ni nang gi skye mched drug go / /
phyi rol ni phyi rol gyi skye mched drug ste /
nang gi skye mched drug po dag la ni bde bar 'du shes skyed la /
phyi rol gyi skye mched drug po dag la ni sdug pa'i 'du shes skyed pa'o / /
de ni phyi nang stong pa nyid dang /
rang bzhin stong pa nyid kyis yang dag par rnam par sel to zhes bya ba ni gnyis pa yongs su sel bar byed pa'i stong pa nyid bstan pa'o / /
de yang rnam pa gnyis te /
phyi nang stong pa nyid dang /
rang bzhin gyis stong pa nyid do / /
'phags pa shes rab kyi pha rol tu phyin pa'i mdo las 'di lta ste /
phyi nang gi skye mched drug po dag ni phyi nang stong pa nyid ces bya'o / /
chos thams cad rang bzhin gyis 'dus byas kyi ngo bo nyid dam /
'dus ma byas kyi ngo bo nyid gang yin pa de dag ni theg pa gsum dang /
gzhan gang gis kyang byas pa ma yin pa gang yin pa de ni rang bzhin gyis stong pa nyid ces gsungs so / /
'phags pa shes rab kyi pha rol tu phyin pa'i 'grel pa las /
phyi nang stong pa nyid ces bya ba ni 'di lta ste /
phyi nang gi skye mched drug po la bdag dang bdag gi med pas phyi rol chos med pa gang yin pa'o / /
rang bzhin gyis stong pa nyid ces bya ba ni 'di lta ste /
chos rnams rtag par stong pa nyid gang yin pa ste /
btags pa tsam du rgyun mi 'chad pa'i phyir yod pa 'dra bas mi stong ngo / /
dper na chu'i rang bzhin ngo bo nyid kyis bsil ba yin yang /
me'i dbang gis tsha bar 'gyur ba na me zhi bar gyur te /
yun ring du lon na chu slar grang bar 'gyur ba ltar chos rnams kyi ngo bo nyid kyang de bzhin te /
ma skyes pa'i tshe ni stong zhing dmigs su med de /
ci ltar chu'i rang bzhin rtag par bsil ba bzhin no / /
chos rnams rkyen mang po tshogs pa'i phyir ni yod pa 'dra bar snang ste /
ji ltar chu me thob pas tsha ba nyid du mngon par 'grub pa bzhin no / /
rkyen mang po gal te 'gribs par gyur tam /
gal te med par gyur na yod par 'dra ba'i chos de yang ji ltar me zhi nas slar bsil ba nyid du gyur pa bzhin no zhes 'byung ngo / /
gzhan yang 'grel pa de nyid las /
dngos po stong pa nyid ni chos rnams kyi dngos po gzhig pa ste /
ji ltar chu de la tsha ba nyid med kyang chu'i mtshan nyid ni med pa ma yin pa bzhin no / /
mtha' las 'das pa stong pa nyid kyis ni mtshan nyid med pa nas /
rgyu dang rkyen gyis chos kyi mtshan nyid kyang med pa'i bar du rnam par gzhig pa bzhin no zhes bshad do /
'dir ni mdo 'di bshad pa yang so so nas mi mthun te /
kha cig na re nang stong pa nyid kyis ni nang gi bde ba'i mtshan ma rnam par sel to / /
phyi nang stong pa nyid kyis ni sdug pa'i mtshan ma rnam par sel to / /
rang bzhin gyis stong pa nyid kyis ni mtshan ma gnyi ga spyir rnam par sel to zhe'o / /
kha cig na re phyi nang stong pa nyid kyis ni sdug pa'i mtshan ma rnam par sel to / /
rang bzhin gyis stong pa nyid kyis ni mtshan ma gnyi ga rnam par sel to zhe'o / /
kha cig na re phyi nang stong pa nyid kyis ni nang gi bde ba'i mtshan ma rnam par sel to / /
sems can gyi grangs su gtogs pa'i phyir nang zhes bya'o / /
bdag nyid las phyi rol du gyur pa'i phyir phyi zhes bya'o / /
rang bzhin gyis stong pa nyid kyis ni sdug pa'i mtshan ma rnam par sel to zhe'o / /
kha cig na re phyi nang stong pa nyid kyis ni nang gi bde ba'i mtshan ma rnam par sel te 'di ltar skyes pa dang bud med la sogs pa skye mched bcu gnyis dang ldan pa'i phyir phyi nang stong pa nyid kyis rnam par sel bar byed do / /
rang bzhin gyis stong pa nyid kyis ni sdug pa'i mtshan ma rnam par sel bar byed do zhe'o / /
phyi rol gyi sdug pa'i mtshan ma ci'i phyir stong pa nyid kyis rnam par sel bar byed do zhes ma bstan zhe na /
smras pa /
yang dag pa'i don du phyi stong pa nyid kyis rnam par sel bar byed mod kyi /
sngar bshad zin pa'i phyir ma bstan to / /
gzhan gnas kyi don so so yang dag par rig pa'i phyir tshad med pa'i mtshan ma yod pa gang yin pa zhes bya ba la sogs pas ni mtshan ma drug pa ston to / /
'di yang mtshan ma bstan pa dang /
stong pa nyid bstan pas bstan te /
'di ni mtshan ma bstan pa'o / /
'di ltar sngar bstan pa'i snod kyi 'jig rten rnam par gzhag pa'i don gyi phyir stong gsum la sogs pa'i mtshan ma med pa yod par gyur pa gang yin pa'o / /
de ni chen po stong pa nyid kyis yang dag par rnam par sel to zhes bya ba ni gnyis pa gnyen por gyur pa'i stong pa nyid bstan pa'o / /
'phags pa mya ngan las 'das pa chen po'i mdo las /
shes rab kyi pha rol tu phyin pa ni chen po stong pa nyid ces bya'o zhes gsungs so / /
'phags pa shes rab kyi pha rol tu phyin pa'i mdo las /
chen po stong pa nyid ni 'di lta ste /
phyogs bcu stong pa nyid gang yin pa'o zhes gsungs so / /
'phags pa shes rab kyi pha rol tu phyin pa'i 'grel pa las kyang phal cher 'phags pa shes rab kyi pha rol tu phyin pa'i mdo las gsungs pa dang mthun par 'gyur ste /
de la bye brag yod pa ni don rnam pa drug gis chen po stong pa nyid kyi ming yongs su rdzogs par ston te /
de'i phyir 'grel pa de nyid las ci'i phyir phyogs bcu stong pa nyid gang yin pa de la chen po stong pa nyid ces bya zhe na /
smras pa /
shar phyogs la mtha' med pa'i phyir dang gnas thams cad du yod pa'i phyir dang /
gzugs thams cad la khyab pa'i phyir dang /
rtag tu yod pa'i phyir dang /
'jig rten la phan 'dogs pa'i phyir dang /
sems can rnam par rmongs par mi byed pa'i phyir chen po zhes bya'o / /
chen po de lta bus gdod 'jig par nus pa'i phyir chen po stong pa nyid ces bya'o zhes 'byung ste /
zhib tu de nyid las bstan pa bzhin no / /
mdo 'di las ni phal cher 'phags pa shes rab kyi pha rol tu phyin pa'i mdo las gsungs pa dang mthun par bstan to / /
gzugs med pa so sor yang dag par rig pa'i phyir nang gi zhi ba rnam par thar pa'i mtshan ma yod pa gang yin pa zhes bya ba la sogs pas ni mtshan ma bdun pa ston to / /
'di yang mtshan ma bstan pa dang /
stong pa nyid bstan pas bstan te /
'di ni mtshan ma bstan pa'o / /
'di ltar gong du 'dod pa dang gzugs khams kyi snod kyi 'jig rten gyi mtshan ma bstan pas /
gzugs med pa'i nang gi zhi ba ston to / /
rnal 'byor pa ting nge 'dzin sgom pa dag gzugs med pa'i ting nge 'dzin zhi ba rnam par thar pa'i mya ngan las 'das pa thob pa'i phyir rnam par thar pa'i mtshan ma zhes bya'o / /
de ni 'dus byas kyi stong pa nyid kyis yang dag par rnam par sel to zhes bya ba ni gnyis pa gnyen por gyur pa'i stong pa nyid bstan to / /
'phags pa shes rab kyi pha rol tu phyin pa'i mdo las /
'dus byas stong pa nyid ni 'di lta ste /
khams gsum pa stong pa nyid gang yin pa'o zhes gsungs so / /
'phags pa shes rab kyi pha rol tu phyin pa'i 'grel pa las /
'dus byas stong pa nyid ni 'di lta ste /
rgyu dang rkyen gyi tshogs pa las skyes pa'i phung po dang /
khams la sogs pa don rnam pa gnyis dang ldan pa'i phyir stong pa nyid ces bya ste /
dang po ni bdag dang bdag gi ba med pas mi dmigs pa'i phyir stong pa nyid do / /
gnyis pa ni 'dus byas kyi chos kyi mtshan nyid rnams stong zhing skye ba dang 'gag pa med pas mi dmigs pa'i phyir stong pa nyid do zhes bshad de rgya cher de nyid las bstan pa bzhin no / /
'dir mdo 'di nyid las kyang shes rab kyi pha rol tu phyin pa'i mdo las gsungs pa dang mthun par bstan to // //
bam po bzhi bcu drug pa /
mtshan nyid kyi de bzhin nyid kyi don so so yang dag par rig pa'i phyir gang zag bdag med pa'i mtshan ma dang /
chos bdag med pa'i mtshan ma dang /
rnam par rig pa tsam gyi mtshan ma dang /
don dam pa'i mtshan ma yod pa gang yin pa'o zhes bya ba la sogs pas ni mtshan ma brgyad pa ston te /
'di yang mtshan ma bstan pa dang /
stong pa nyid bstan pas bstan te /
'di ni mtshan ma bstan pa'o / /
'di ltar gong du mtshan nyid kyi de bzhin nyid gsungs pa'i phyir /
des mtshan ma rnam pa bzhi yod par gyur pa yin te /
'di lta ste /
gang zag bdag med pa'i mtshan ma dang /
chos bdag med pa'i mtshan ma dang /
rnam par rig pa tsam gyi mtshan ma dang /
don dam pa'i mtshan ma'i phyir ro / /
de ni mtha' las 'das pa stong pa nyid dang /
dngos po med pa stong pa nyid dang /
dngos po med pa'i ngo bo nyid stong pa nyid dang /
don dam pa stong pa nyid kyis yang dag par rnam par sel to zhes bya ba ni gnyis pa gnyen por gyur pa'i stong pa nyid bstan pa'o / /
'phags pa shes rab kyi pha rol tu phyin pa'i mdo las /
mtha' las 'das pa stong pa nyid ni 'di lta ste /
chos rnams mthar mi dmigs pa gang yin pa'o / /
dngos po med pa stong pa nyid ni 'di lta ste /
dngos po cung zad tsam yang dmigs su med pa gang yin pa'o / /
dngos po med pa'i ngo bo nyid stong pa nyid ni 'di lta ste /
chos rnams la tshogs par byed pa'i dngos po dang /
tshogs par bya ba'i rang gi ngo bo nyid gang yin pa'o / /
don dam pa stong pa nyid ni 'di lta ste /
mya ngan las 'das pa'o zhes gsungs so / /
'phags pa shes rab kyi pha rol tu phyin pa'i 'grel pa las mtha' las 'das pa stong pa nyid ces bya ba ni /
'dus byas stong pa nyid dang /
'dus ma byas stong pa nyid kyi chos rnams bshig nas yongs su btsal du med pa gang yin pa de ni mtha' las 'das pa stong pa nyid ces bya'o / /
dngos po med pa stong pa nyid ces bya ba ni chos gang yang 'gag par 'gyur ba med do / /
'gag pa med pa'i phyir dngos po med pa stong pa nyid ces bya'o / /
dngos po med pa'i ngo bo nyid stong pa nyid ces bya ba ni dngos po med pa dang dngos po yod pa'i mtshan ma blang zhing dmigs su med pas dngos po med pa'i ngo bo nyid stong pa nyid ces bya'o / /
gzhan yang kha cig na re 'das pa dang ma 'ongs pa'i chos stong pa gang yin pa de ni dngos po med pa stong pa nyid ces bya'o / /
da ltar dang 'dus ma byas pa'i chos stong pa gang yin pa de ni dngos po yod pa stong pa nyid ces bya'o / /
de gnyi ga yang stong pa'i phyir ni dngos po med pa'i ngo bo nyid stong pa nyid ces bya'o zhe'o / /
gzhan yang kha cig na re 'dus ma byas kyi chos la skye ba dang /
gnas pa dang /
'gag pa med pa gang yin pa de ni dngos po med pa stong pa nyid ces bya'o / /
'dus byas kyi chos skye ba dang /
gnas pa dang /
'gag pa dang bcas pa gang yin pa de ni dngos po yod pa stong pa nyid ces bya'o / /
de gnyi ga yang stong pa'i phyir ni dngos po med pa'i ngo bo nyid stong pa nyid ces bya'o zhe'o / /
don dam pa ni chos rnams kyi de kho na nyid kyi mtshan nyid ces bya ste /
'jig pa dang nyams par mi 'gyur ba'i phyir chos rnams kyi de kho na nyid kyi mtshan nyid kyang stong pa nyid do / /
de ci'i phyir zhe na /
len pa med pa dang mngon par zhen pa med pa'i phyir ro zhes 'byung ste /
rgya cher de nyid las bstan pa bzhin no / /
mdo 'di las stong pa nyid kyi mtshan ma rnam par sel bar gsungs pa la yang bshad pa rnam pa gsum yod de /
kha cig na re mtha' las 'das pa stong pa nyid kyis ni mtshan ma snga ma gnyis rnam par 'jig par byed do / /
dngos po med pa'i stong pa nyid kyis ni rnam par rig pa tsam gyi mtshan ma rnam par 'jig par byed do / /
don dam pa'i stong pa nyid kyis ni don dam pa'i mtshan ma rnam par 'jig par byed do zhe'o / /
kha cig na re mtha' las 'das pa stong pa nyid kyis ni mtshan ma snga ma gnyis rnam par 'jig par byed do / /
rnam par rig pa tsam gyi mtshan ma la mngon par zhen pa gang yin pa de ni dngos po med pa stong pa nyid kyis rnam par sel to / /
gzhan gyi dbang la don dam pa stong pa nyid du mngon par zhen pa'i mtshan ma gang yin pa de ni dngos po med pa'i ngo bo nyid stong pa nyid kyis rnam par sel to / /
yongs su grub pa nyid du mngon par zhen pa gang yin pa de ni don dam pa stong pa nyid kyis rnam par sel to zhe'o / /
kha cig na re go rims bzhin du snga ma'i mtshan ma rnam pa bzhi rnam par sel bar byed de /
des na bdag tu 'dzin pa'i mtshan ma gang yin pa de ni kun kyang mtha' las 'das pa stong pa nyid kyis rnam par sel to / /
chos su 'dzin pa'i mtshan ma gang yin pa de ni dngos po med pa'i stong pa nyid kyis rnam par sel to zhes bstan pa yin te /
yang dag pa'i don du na chos stong pa nyid kyang stong pa nyid rnams kyis yongs su bsal dgos pas gong du bstan pa'i stong pa nyid rnams kyang chos stong pa nyid kyis yongs su bsal ba yin te /
de'i phyir 'dir re zhig dngos po med pa smos nas chos stong pa nyid rnam par sel bar bstan pa yang chos rnam par rig pa tsam las gud na med par rab tu bstan pa'i phyir 'di ltar dngos po med pa'i ngo bo nyid stong pa nyid kyis ni rnam par rig pa tsam gyi mtshan ma rnam par sel to / /
don dam stong pa nyid kyis ni don dam pa'i mtshan ma rnam par sel to zhes bstan te /
ming dang don du 'tsham pa'i phyir don gyis rab tu bstan pa yin pas brda phrad par zad do / /
dgongs pa zab mo rnam par dgrol ba'i mdo las ni mtshan ma rnam pa bzhi po de dag stong pa nyid rnam pa lngas rnam par sel bar byed do zhes ston te /
'di lta ste /
rang bzhin stong pa nyid dang /
dngos po med pa stong pa nyid dang /
rang gi mtshan nyid stong pa nyid dang /
dngos po med pa'i ngo bo nyid stong pa nyid dang /
don dam pa stong pa nyid do zhes 'byung ste /
mdo de dang sbyar na de las stong pa nyid bco brgyad tshang bar ston te /
de'i phyir mdo de nyid las byams pa bsgom par dka' ba'i mtshan ma ni rnam pa bcu yod de /
stong pa nyid bco brgyad le brten nas bsgom par dka' ba'i mtshan ma de dag blta bar bya'o zhes gsungs pa yin no / /
rnam par dag pa'i de bzhin nyid kyi don so so yang dag par rig pa'i phyir 'dus ma byas kyi mtshan ma dang 'gyur ba med pa'i mtshan ma yod pa gang yin pa zhes bya ba la sogs pas ni mtshan ma dgu pa ston to / /
'di yang mtshan ma bstan pa dang /
stong pa nyid bstan pas bstan te /
'di ni mtshan ma bstan pa'o / /
'di ltar sngar gong du bstan pa'i rnam par dag pa'i de bzhin nyid 'gog pa'i bden pa so sor yang dag par rig pa'i phyir /
de so so yang dag par rig par gyur pa na mtshan ma rnam pa gnyis 'byung ste /
'dus ma byas pa'i mtshan ma dang 'gyur ba med pa'i mtshan ma'o / /
de ni 'dus ma byas stong pa nyid dang 'gyur ba med pa stong pa nyid kyis yang dag par rnam par sel to zhes bya ba /
gnyis pa gnyen por gyur pa'i stong pa nyid ston pa'o / /
'phags pa shes rab kyi pha rol tu phyin pa'i mdo las /
'dus ma byas stong pa nyid ni 'di lta ste /
skye ba med pa dang /
gnas pa med pa dang /
'gyur ba med pa dang /
'jig pa med pa gang yin pa de ni 'dus ma byas stong pa nyid ces bya'o / /
'gyur ba med pa ni 'di lta ste /
gtong ba med pa dang /
dor ba med pa dang /
spangs pa med cing dmigs su med pa gang yin pa de ni 'gyur ba med pa'o zhes bya'o zhes gsungs so / /
'phags pa shes rab kyi pha rol tu phyin pa'i 'grel pa las /
'dus ma byas zhes bya ba ni rgyu dang rkyen med pa zhes bya ste /
rtag par mi skye ba dang /
mi 'gag pa dang /
nam mkha' lta bu'o zhes bshad de /
'gyur ba med pa stong pa nyid ni 'grel pa de las rnam par bshad pa med do / /
mdo 'di las kyang phal cher 'phags pa shes rab kyi pha rol tu phyin pa'i mdo las gsungs pa dang mthun par ston te /
'di ltar stong pa nyid mngon du gyur pa'i tshe /
mtshan ma gnyis med pa'i phyir stong pa nyid rnam pa gnyis kyis rab tu spong ngo / /
mtshan ma de'i gnyen por stong pa nyid de nyid yid la byed pa'i phyir stong pa nyid kyi mtshan ma yod pa gang yin pa zhes bya ba la sogs pas ni mtshan ma bcu pa ston to / /
'di yang mtshan ma bstan pa dang /
stong pa nyid bstan pas bstan te /
'di ni mtshan ma bstan pa'o / /
mdo'i tshig 'di la yang bshad pa rnam pa gnyis yod de /
kha cig na re mtshan ma de'i zhes bya ba ni sngar bshad ma thag pa'i 'dus ma byas kyi mtshan ma dang /
'gyur ba med pa'i mtshan nyid do / /
gnyen po stong pa nyid ces bya ba ni 'di lta ste /
sngar bshad ma thag pa'i 'dus ma byas stong pa nyid dang /
'gyur ba med pa nyid de /
dgongs pa zab mo rnam par dgrol ba'i mdo las ji skad du bstan pa bzhin no / /
de ni 'di skad du /
byang chub sems dpa' mtshan ma gnyis kyi gnyen por stong pa gnyis yid la byed pa'i phyir stong pa nyid kyi mtshan ma snang bar gyur to zhes bstan par 'gyur ro zhe'o / /
kha cig na re mtshan ma de'i zhes bya ba ni 'di lta ste /
mtshan ma snga ma dgu po dag go / /
gnyen po stong pa nyid ces bya ba ni stong pa nyid snga ma bcu drug po dag ste /
snga ma'i stong pa nyid bcu drug po dag yid la byed pa'i phyir stong pa nyid bcu drug gi mtshan ma snang bar gyur pa'o zhe'o / /
da ni stong pa nyid kyis yang dag par rnam par sel to zhes bya ba ni gnyis pa gnyen por gyur pa'i stong pa nyid bstan pa'o / /
'phags pa shes rab kyi pha rol tu phyin pa'i mdo las de la stong pa nyid stong pa nyid ni 'di lta ste /
chos thams cad stong pa nyid ni stong pa nyid 'dis stong pas na stong pa nyid stong pa nyid ces bya'o zhes gsungs so / /
'phags pa shes rab kyi pha rol tu phyin pa'i 'grel pa las kyang don de skad du ston te /
de'i phyir 'grel pa de nyid las /
stong pa nyid stong pa nyid ces bya ba ni 'di ltar stong pa nyid 'dis snga ma'i nang stong pa nyid dang /
phyi stong pa nyid dang /
phyi nang stong pa nyid rnam pa gsum 'jig par byed pa'i phyir stong pa nyid stong pa nyid ces bya'o zhes 'byung ste /
rgya cher de nyid las bstan pa bzhin no / /
bstan bcos dbus dang mtha' rnam par 'byed pa las /
stong pa nyid kyi shes pa yang stong pas stong pa nyid stong pa nyid ces bya'o zhes bshad de /
de'i phyir bstan bcos de nyid las /
nang gi skye mched la sogs pa de yang gang gis stong par mthong zhe na /
stong pa nyid shes pa ste /
de'i stong pa nyid ni stong pa nyid do zhes bshad pas don gyis bstan bcos dbus dang mtha' rnam par 'byed pa las gsungs pa dang mthun par snga ma'i nang stong pa nyid dang /
phyi stong pa nyid dang /
phyi nang stong pa nyid dang /
chen po stong pa nyid rnam par 'jig pa yin no / /
'phags pa mya ngan las 'das pa chen po'i mdo las ni yod pa dang /
med pa cig car rnam par sel ba'i phyir stong pa nyid ces bstan te /
de'i phyir mdo de nyid las yod pa gang yin pa dang /
med pa gang yin pa de stong pa nyid stong pa nyid ni yin pa yang ma yin ma yin pa yang ma yin pa'i phyir stong pa nyid stong pa nyid ces bya'o zhes gsungs te /
khen phab shin re rten cing 'brel par 'byung ba'i chos ni yod pa dang med par mtshungs te /
bdag nyid mtshungs pa'i phyir med pa'i chos ni yod par 'gyur la /
yod pa'i chos ni med par 'gyur te 'dus ma byas yod pa'i phyir yod pa yin yang /
yod pa nyid kyang ma yin la 'dus byas med pa'i phyir med pa yin yang /
med pa nyid kyang ma yin te /
yod pa yang ma yin med pa yang ma yin pa'i phyir stong pa nyid stong pa nyid ces bya'o zhes bshad do / /
mdo 'di las gsungs pa'i don ni sngar bstan pa dang mi mthun pas bshad pa rnam pa gnyis yod de /
kha cig na re 'di ltar stong pa nyid stong pa nyid kyis ni mtshan ma rnam pa dgu'i nang na stong pa nyid rnam pa gnyis po 'dus ma byas stong pa nyid dang /
'gyur ba med pa stong pa nyid kyi mtshan ma rnam par sel ba'i phyir stong pa nyid ces bya ste /
de'i phyir dgongs pa zab mo rnam par dgrol ba'i mdo las /
'dus ma byas dang /
'gyur ba med pa'i stong pa nyid kyi mtshan ma'i gnyen por gyur pa'i phyir stong pa nyid stong pa nyid ces bya'o zhes gsungs te /
zhib tu de nyid las bstan pa bzhin no zhe'o / /
kha cig na re 'di ltar stong pa nyid stong pa nyid kyis ni snga ma'i stong pa nyid bcu drug po dag gi mtshan ma rnam par sel bar byed pa'i phyir stong pa nyid stong pa nyid ces bya'o zhe'o / /
dgongs pa zab mo rnam par dgrol ba'i mdo las /
stong pa nyid rnam pa gnyis kyi mtshan ma rnam par sel bar bstan pa ni lo tsA ba dag gi bsam pa tha dad pa'i phyir ro / /
bcom ldan 'das de ltar mtshan ma rnam pa bcu rnam par sel bar bgyid pa na gang dag rnam par sel bar bgyid cing /
mtshan ma gang las yongs su grol bar 'gyur lags zhes bya ba 'di man chad ni gnyis pa mtshan ma yongs su bsal ba'i rnam par grol ba rnam par 'byed pa ston to / /
'di yang rnam pa gnyis su dbye ste /
zhus pa dang /
lan dag gis mtshan ma yongs su bsal ba rnam par grol ba rnam par 'byed pa dang /
rigs kyi bu gtso bo'i dbang du byas nas zhes bya ba man chad gzhan gyis brgal ba'i the tshom gcod pa'o / /
dang po yang rnam pa gnyis te /
zhu ba gsol ba dang /
lan du gsungs pa ste /
'di ni zhu ba gsol ba'o / /
zhu ba gsol ba la yang dgongs pa rnam pa gnyis yod de /
mtshan ma gang dag rnam par sel bar 'gyur ba zhu ba dang /
mtshan ma gang las yongs su grol bar 'gyur ba zhu ba'o / /
zhus pa dang po'i dgongs pa yang bshad pa mi mthun pa rnam pa gsum yod de /
kha cig na re gong du bstan pa'i yongs su 'dzin pa'i mtshan ma de dag rnam par sel ba na /
mtshan ma gang dag yongs su bsal bar 'gyur zhes bya ba'i tha tshig go zhe'o / /
kha cig na re gong du mtshan ma rnam pa bcu yongs su bsal bar bstan pa de yang ting nge 'dzin dang /
rnam par g.yeng ba'i mtshan ma'i nang nas mtshan ma gang las brtsams nas bstan zhes bya ba'i tha tshig go zhe'o / /
kha cig na re gong du yongs su 'dzin pa'i mtshan ma rnam par sel bar bstan pa de yang mtshan ma ji lta bu zhig ces bya ba'i tha tshig go zhe'o / /
zhus pa gsum pa 'di dag dang sbyar na lan yang rnam pa gsum du 'gyur te /
mdo'i tshig thad kar bab pa na bshad par bya'o / /
rigs kyi bu ting nge 'dzin gyi spyod yul gzugs brnyan gyi mtshan ma rnam par sel bar byed cing kun nas nyon mongs pa'i mtshan ma las yongs su grol bar 'gyur la de yang rnam par sel to zhes bya ba ni gnyis pa de bzhin gshegs pas yang dag par zhus pa rnam pa gnyis kyi lan du gsungs pa'o / /
lan du gsungs pa 'di yang snga ma'i zhus pa rnam pa gsum yod pa nyid kyis 'di la bshad pa rnam pa gsum yod de /
kha cig na re stong pa nyid bsgoms pas kun du brtags pa'i mtshan ma rnam pa bcu po dag rnam par sel ba na stong pa nyid du bsgoms pa'i sems la da dung gzhan gyi dbang stong pa 'dra ba'i gzugs brnyan stong pa nyid kyi sems kyi rjes su snang bas /
stong pa nyid kyi rnal 'byor de las mngon par rtogs pa'i shes pa la zhus nas yang stong pa 'dra ba'i gzugs brnyan gyi rgyu mtshan gyi rnam pa rnam par sel bar byed de /
rgyu mtshan gyi rnam pa yongs su bsal ba nyid kyis kun nas nyon mongs pa'i 'ching ba'i sa bon las yongs su grol bar 'gyur ro / /
yongs su grol ba'i sems kyang yongs su spong bar 'gyur ba'i phyir de yang rnam par sel to zhes bya ba gsungs so zhe'o / /
kha cig na re gong du bstan pa ltar mtshan ma rnam pa bcu rnam par sel ba na /
ting nge 'dzin gyi spyod yul gzhan gyi dbang gis gzugs brnyan gyi rgyu mtshan gyi rnam pa kho na rnam par sel bar byed de /
ting nge 'dzin gyi gzugs brnyan rnam par sel ba nyid kyi phyir zag pa dang bcas pa'i mtshan ma'i 'ching ba las yongs su grol bar 'gyur ro / /
mtshan ma'i 'ching ba las yongs su grol ba'i mthu'i phyir dmigs par byed pa /
lta ba'i rnam pa yang rnam par sel bar byed do / /
yang na mngon du spyod pa'i mtshan ma'i 'ching ba las yongs su grol ba'i mthu'i phyir mtshan ma'i 'ching ba'i sa bon las kyang yongs su grol bar 'gyur ba'o zhe'o / /
kha cig na re gong du bstan pa ltar mtshan ma rnam pa bcu rnam par sel ba de ni ting nge 'dzin la brten nas snang ba'i gzugs brnyan kun brtags pa'i mtshan ma'o / /
'di ltar ting nge 'dzin la gzugs brnyan dang bcas pa snang bas phyis rnam par g.yeng bar sems kyang /
gzugs brnyan de la brten nas yang dag pa ma yin pa'i sems kyi rjes su yongs su 'dzin pa'i mtshan ma yod par 'gyur bas /
de'i phyir stong pa nyid du bsgoms pa'i tshe mtshan ma de lta bu dag rnam par sel bar byed de /
yongs su 'dzin pa'i mtshan ma rnam par sel ba'i phyir kun nas nyon mongs pa'i mtshan ma las yongs su grol bar 'gyur ro zhe'o / /
yang na slob dpon chos skyong gis bstan pa ltar ting nge 'dzin gyi spyod yul gyi gzugs brnyan rnam par sel ba zhes bya ba yang sngar bstan pa bzhin du mngon du mi snang ba'i phyir rnam par sel ba zhes bya'i /
rang gi bdag nyid kyang med pa'i phyir rnam par sel ba zhes bya ba ni ma yin te /
de'i phyir bstan bcos rnal 'byor spyod pa'i sa las /
rnal 'byor pa kun brtags pa'i ngo bo nyid la yang dag par zhugs pa'i tshe ngo bo nyid gang gi rjes su 'jug ce na /
smras pa /
yongs su grub pa'i ngo bo nyid kyi rjes su 'jug go / /
rnal 'byor pa yongs su grub pa'i ngo bo nyid rjes su zhugs pa'i tshe /
ngo bo nyid gang rnam par sel ce na /
smras pa /
gzhan gyi dbang gi ngo bo nyid rnam par sel bar byed do zhes 'byung ngo / /
gzhan yang de nyid las rnal 'byor pas ji ltar dmigs pa'i yul gyi mtshan ma rnam par sel bar byed ce na /
smras pa /
yang dag pa'i ting nge 'dzin gyis shes bya'i gzugs brnyan la sngar so sor brtags pas phyis don dam pa'i yid la byas pa'i stobs kyis mtshan ma dang bcas pa nyid ni rnam par ldog la mtshan ma med pa nyid ni thob par 'gyur ro zhes 'byung ngo / /
gzhan yang de nyid las gcod par nus shing spong bar nus pa'i phyir rnam par sel ba zhes bshad do / /
bstan bcos rnam par bshad pa las /
de la rnam par sel ba'i bsgom pa ni 'di lta ste /
ji ltar kha cig ting nge 'dzin gyi spyod yul gyi gzugs brnyan gyi mtshan ma yid la byas pa'i phyir /
chos rnams kyi rtsa ba'i ngo bo nyid kyi mtshan ma rnam par sel bar byed cing /
yang snang bar mi 'gyur bar byed pas khyi gus khyi gu dbyung ba'i rigs pa la rten par byed de /
dper na skyes bu la la khyi gu phra mos khyi gu sbom po 'byin pa ltar /
lus shin tu sbyangs pas lus kyi gnas ngan len rnam par sel bar byed pa lta bu'o zhes 'byung ste /
bstan bcos rnal 'byor spyod pa'i sa las kyang de skad du ston to / /
rigs kyi bu gtso bo'i dbang du byas nas stong pa nyid de dag ni mtshan ma de dag gi gnyen por gyur pa zhes bstan kyang /
re re la yang mtshan ma thams cad kyi gnyen por mi 'gyur ba ni ma yin par rig par bya'o zhes bya ba 'di man chad ni gnyis pa gzhan gyis brgal ba'i the tshom gcod pa'o / /
'di yang rnam pa gsum du dbye ste /
don bstan pa dang /
dpes nye bar mtshon pa dang /
dpe dang /
don sbyar ba'o / /
'di ni dang po'i bstan pa ste /
gzhan dag na re ci re res kyang mtshan ma rnam pa bcu po dag yongs su sel bar mi byed dam /
ci'i phyir so so nas mtshan ma tha dad pa re re rnam par sel bar byed ces rgol bas de'i phyir lan du 'di gsungs pa yin te /
yang dag pa'i don du na re res kyang mtshan ma thams cad rnam par sel bar byed mod kyi /
gtso bo'i dbang du mdzad pa'i phyir mtshan ma re re rnam par sel bar bstan pa yin no zhes bya ba'i tha tshig go / /
dper na ma rig pa nas rga shi'i bar gyi kun nas nyon mongs pa'i chos rnams mi bskyed pa ma yin mod kyi /
gtso bo'i dbang du byas nas 'du byed skyed pa zhes bstan te /
'du byed rnams kyi nye ba'i rkyen yin pa'i phyir zhes bya ba ni gnyis pa dpe nye bar mtshon pa ste /
mdo nyid kyis brda phrad par zad do / /
'di la yang tshul de bzhin du rig par bya'o zhes bya ba ni gsum pa dpe dang sbyar ba'o / /
de nas byang chub sems dpa' byams pas yang bcom ldan 'das la 'di skad ces gsol to / /
bcom ldan 'das 'di la stong pa nyid gang gis stong pa nyid kyi mtshan nyid bsdus pa gang lags /
byang chub sems dpa' rnams kyis de rtogs nas stong pa nyid kyi mtshan nyid rab tu nyams par mi 'gyur zhing /
mngon pa'i nga rgyal yongs su spong bar 'gyur lags zhes bya ba 'di man chad ni gsum pa zhus pa dang lan dag gis stong pa nyid kyi mtshan nyid bsdus pa rnam par 'byed pa'o / /
'di yang rnam pa gnyis te /
zhu ba gsol ba dang lan du gsungs pa ste /
'di ni dang po zhu ba gsol pa'o / /
'di la stong pa nyid gang lags /
stong pa nyid kyi mtshan nyid mdor bsdus pa zhes bya ba ni stong pa nyid mdor bsdus pa gang yin pa nyid yang dag par zhus pa'o / /
de la zhu ba gsol pa'i dgongs pa ni 'di yin te /
ngo bo nyid rnam pa gsum las chos stong pa nyid ni stong pa nyid gang gis bsdus pa lags zhes bya ba'i tha tshig go / /
byang chub sems dpa' rnams kyis zhes bya ba la sogs pas ni zhu ba gsol ba'i dgongs pa bstan pa ste /
gal te stong pa nyid mdor bsdus pa khong du chud par gyur na /
rab tu nyams par gyur pa stong pa nyid du nye bar gzung ba'i skyon med pas de'i dbang gis ma thob par thob bo snyam pa'i mngon pa'i nga rgyal gyi nyes pa yang yongs su spong bar 'gyur ba'o / /
de nas bcom ldan 'das kyis byang chub sems dpa' byams pa la legs so legs so zhes bsngags pa brjod nas rigs kyi bu khyod kyis deng 'dir de bzhin gshegs pa la 'di ltar don zab mo 'dri ba ni byang chub sems dpa' rnams stong pa nyid kyi mtshan nyid las rab tu nyams par mi 'gyur bar bya ba'i ched du'o zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
zhus pa'i bsngags pa brjod nas bshad par gnang ba bstan pa dang zhus pa bzhin du lan yang dag par gsungs pa'o / /
dang po yang rnam pa gsum du dbye ste /
zhu ba zhus pa la phan yon yod par bsngags pa dang /
zhu ba ma gsol ba'i nyes dmigs bstan pa dang /
mnyen par bskul zhing bshad par gnang ba ste /
'di ni dang po zhu ba zhus pa la phan yon yod par bsngags pa'o / /
de ci'i phyir zhe na /
rigs kyi bu byang chub sems dpa' gang stong pa nyid kyi mtshan nyid las rab tu nyams pa ni theg pa chen po mtha' dag las rab tu nyams par 'gyur bas zhes bya bas ni gnyis pa zhu ba ma gsol ba'i nyes dmigs bstan pa'o / /
mdo'i tshig 'di yang rnam pa gnyis su dbye ste /
dang po ci'i phyir zhe na zhes bya ba ni stong pa nyid kyi mtshan nyid rab tu nyams par mi 'gyur ba'i gtan tshigs bstan pa'o / /
rigs kyi bu zhes bya ba la sogs pas ni rab tu nyams par 'gyur ba'i mtshan nyid rab tu bstan to / /
de la byang chub sems dpa' gang stong pa nyid kyi mtshan nyid las rab tu nyams pa ni theg pa chen po mtha' dag las kyang rab tu nyams par 'gyur zhes bya ba la theg pa chen po mtha' dag ces bya ba ni sngar khungs su bstan pa 'phags pa shes rab kyi pha rol tu phyin pa'i mdo las /
stong pa nyid bco brgyad la sogs pa ji skad du bstan pa nyid ni theg pa chen po zhes bya'o / /
'dir rab tu nyams par 'gyur zhes gsungs pa de yang /
bstan bcos rnal 'byor spyod pa'i sa las ji skad du /
ji ltar byang chub sems dpa' theg pa chen po las rab tu nyams pa yin zhe na /
'di lta ste byang chub sems dpa' gal te chos rnams kyi zab pa dang /
ngo bo nyid med pa nyid thos na rang bzhin gyis nyon mongs pa'i rims nad nyid med par yongs su 'dzin cing bdag nyid 'khor ba'i nad lci ba med do snyam du sems te /
dper na rims kyis btab par gyur pa de nyid bdag nyid nad med par rlom par byed pa rims kyi nad las thar bar mi 'gyur zhing rab tu nyams par 'gyur ba dang 'dra bar byang chub sems dpa' yang de bzhin du blta bar bya'o zhes 'byung ngo / /
gzhan yang bstan bcos rnal 'byor spyod pa'i sa las ni /
sgro 'dogs pa dang skur pa 'debs pa dang /
stong pa nyid nyes par bzung ba la rab tu nyams pa zhes bshad de /
de'i phyir bstan bcos de nyid las gang zag rnam pa gnyis ni sangs rgyas kyi chos 'dul ba las rab tu nyams par 'gyur te /
gzugs la sogs pa'i chos rnams dang gzugs la sogs pa'i dngos po 'dogs pa'i tshig gi ngo bo nyid kyi mtshan nyid yod pa ma yin pa la sgro btags nas mngon par zhen pa gang yin pa dang /
'dogs pa'i mtshan ma'i gzhi dang /
'dogs pa'i mtshan ma'i rten du gyur pa brjod du med pa'i bdag nyid kyi don dam par yod pa yang dag pa'i dngos po la thams cad kyi thams cad du med do zhes skur pa 'debs shing /
chud gson par byed pa gang yin pa zhes bya ba nas stong pa nyid nyes par bzung ba'i bar gang yin pa de ni rab tu nyams pa zhes bya'o zhes bshad de /
rgya cher de nyid las bstan pa bzhin du rig par bya'o / /
de'i phyir khyod kyis legs par nyon cig dang /
khyod la stong pa nyid kyi mtshan nyid bsdus pa bshad par bya'o zhes bya ba ni gsum pa mnyan par bskul zhing bshad par gnang ba bstan pa'o / /
rigs kyi bu gzhan gyi dbang gi mtshan nyid dang /
yongs su grub pa'i mtshan nyid rnam pa thams cad du kun nas nyon mongs pa dang /
rnam par byang ba'i kun brtags pa'i mtshan nyid shin tu rnam par bral ba nyid dang /
de la ci yang dmigs su med pa gang yin pa de ni theg pa chen po la stong pa nyid kyi mtshan nyid bsdus pa zhes bya'o zhes bya ba ni gnyis pa zhus pa bzhin du lan yang dag par gsungs pa'o / /
mdo'i tshig 'di yang rnam pa gnyis te /
zhus pa bzhin du lan yang dag par bstan pa dang /
de ni zhes bya ba man chad ni mjug bsdu zhing gzhan dag gis brgal ba'i lan btab pa'o / /
lan yang dag par bstan pa la yang rgya gar yul pa'i slob dpon dag gi bshad pa rnam pa gnyis yod de /
dang po slob dpon b+ha bya la sogs pas mdo 'di las ni ngo bo nyid rnam pa gsum char yang stong pa nyid du ston par mdzad do zhes bshad de /
mdo 'di las ji skad du gzhan gyi dbang dang yongs su grub pa'i mtshan nyid rnam pa thams cad du kun nas nyon mongs pa dang rnam par byang ba'i kun brtags pa'i mtshan nyid shin tu rnam par bral ba nyid ces gsungs pas ni kun brtags pa'i ngo bo nyid stong pa nyid du bstan to / /
de la ci yang dmigs su med pa gang yin pa zhes gsungs pas ni gzhan gyi dbang dang /
yongs su grub pa'i ngo bo nyid rnam pa gnyis kyis stong pa'i don bstan te /
de ltar ngo bo nyid rnam pa gsum po dag dmigs su med pa gang yin pa de ni stong pa nyid kyi mtshan nyid bsdus pa zhes bya'o / /
gzhan gyi dbang yang rnam par sel bar ji ltar shes she na /
des mdo las gsungs pa khungs su bstan pa /
chos ni gang yang cung zad skye ba med / /
chos ni cung zad gang yang 'gag pa med / /
lta ba dag las chos rnams rab brtags na / /
yod pa ma yin med pa'ang min / /
zhes gsungs pa dang gzhan yang mdo gnyis po dag las /
chos rnams rkyen las gang skyes pa / /
rkyen dang chos ni gnyi ga med / /
de ltar yang dag gang skyes pa / /
rkyen ni rtogs pa zhes bya'o / /
chos ni rkyen las gang skyes pa / /
chos de dngos po ci yang med / /
chos dngos med pa gang yin pa / /
chos de rkyen las skyes ma yin / /
zhes gsungs pa dang /
gzhan yang 'phags pa shes rab kyi pha rol tu phyin pa'i 'grel pa las kyang /
chos rnams ni dmigs su med pa'o zhes bya bas na chos kyi dbyings dang yang dag pa'i mtha' zhes gsungs pas de'i phyir yongs su grub pa'i ngo bo nyid kyang dmigs su med par shes par bya'o / /
gal te de lta na mdo las gsungs pa de ci ltar brda sprad cing rnam par bshad par bya ste /
mdo las ni /
kun brtags dag ni yod ma yin / /
gzhan gyi dbang ni yod ma yin / /
rnam par rtog na rab nyams shing / /
sgro 'dogs skur 'debs mthar ltung 'gyur / /
zhes gsungs so zhe na /
smras pa /
de la ming ni kun brtags pa yin la /
don ni gzhan gyi dbang gi ngo bo nyid yin te /
ming ni don la yod pa ma yin pa'i phyir med la /
don ni 'jig rten pa'i rjes su med pa ma yin pa'i phyir yod pas 'di khungs su bzhag nas /
gzhan gyi dbang yod par bsgrub tu mi rung ngo zhes bshad de /
'di la sogs pa'i gtan tshigs mang po yod pa ni 'dir ma brjod do / /
gnyis pa ni slob dpon chos skyong la sogs pas ngo bo nyid rnam pa gsum las /
kun brtags bsal bar zad kyi ngo bo nyid gzhan gnyis ni ma yin no zhes ston to /
de'i phyir mdo de nyid las gzhan gyi dbang gi mtshan nyid dang /
yongs su grub pa'i mtshan nyid rnam pa thams cad du kun nas nyon mongs pa dang /
rnam par byang ba'i kun du brtags pa'i mtshan nyid shin tu rnam par bral ba nyid ces gsungs pa 'di ni ngo bo nyid rnam pa gnyis kun brtags yongs su spang bar bstan pas de'i phyir kun brtags pa yongs su bsal ba nyid kyi stong pa nyid kyi ngo bo nyid bstan pa yin par rig par bya'o / /
de la ci yang dmigs pa gang yin pa zhes bya ba ni yang dag par bshad de /
'di ltar stong pa nyid kyis mtshan nyid bsdus pa de la mtshan ma bcu po thams cad dmigs su med pa la bya'i /
sngar bstan pa ltar stong pa nyid bcu drug po dag gi so so nas mtshan ma re re rnam par sel ba la bya ba ni ma yin pa'o / /
yang na kun du brtags pa'i ngo bo nyid gnyis po de la gtan du bral ba'am /
ci yang mi dmigs pa'o / /
gzhan yang mdo gzhan dag las /
kun brtags dag ni yod ma yin / /
gzhan gyi dbang ni yod ma yin / /
rnam par rtog na rab nyams shing / /
sgro 'dogs skur 'debs mthar ltung 'gyur / /
zhes gsungs pa dang /
gzhan yang mdo 'di nyid kyi nang nas rang gi ngo bo nyid med pa'i mtshan gyi le'u las /
'on kyang sems can rnams ni gzhan gyi dbang gi ngo bo nyid dang /
yongs su grub pa'i ngo bo nyid la kun brtags pa'i ngo bo nyid du sgro 'dogs pa'i phyir /
des ngo bo nyid med pa rnam pa gsum rnam par gzhag pa yin te zhes gsungs pa dang /
gzhan yang 'phags pa shes rab kyi pha rol tu phyin pa'i mdo las /
kun du brtags pa'i ngo bo nyid rnams ni gdon mi za bar yod pa ma yin no / /
gzhan gyi dbang gi ngo bo nyid rnams ni ming dang 'du shes kyis brtags pa tsam du yod cing tha snyad du brjod pa'o / /
yongs su grub pa'i ngo bo nyid rnams dang bdag med pa nyid de /
yang dag par yod pa ma yin no zhes gsungs so / /
gzhan yang slob dpon ngo bo nyid med kyis theg pa chen po bsdus pa'i 'grel pa dang /
'phags pa shes rab kyi pha rol tu phyin pa'i 'grel pa'i nang nas /
'phags pa shes rab kyi pha rol tu phyin pa'i mdo khungs su bstan pa las kyang kun du brtags pas bsags pa dang /
bskyed pa dang /
blangs pa dang /
rtag par rgyun du rnam par 'gyur ba med pa'o snyam pa'i chos gang yin pa de dag thams cad ni med pa zhes bya'o / /
rgyu dang rkyen gyis bskyed pa gang yin pa de dag ni yod pa zhes bshad do / /
gzhan yang de bzhin gshegs pas de dang de dag tu ngo bo nyid rnam pa gsum po de dag las kun brtags pa'i ngo bo nyid ni stong pa'o / /
gzhan gyi dbang dang yongs su grub pa'i ngo bo nyid gnyis po dag ni yod pa yin no zhes gsungs pas /
de'i phyir stong pa nyid du gsungs pa'i bstan pa dag la dgongs pa gzhan yod pas de'i phyir sgra ji bzhin du bzung nas chos rnams med do zhes skur du mi rung ngo / /
sgra ji bzhin du don 'dzin pa gang yin pa de ni theg pa chen po la skur pa btab pa yin te /
stong pa nyid nyes par bzung ba ma yin pas log par lta ba chen po nyid mngon par grub par 'gyur ro zhes bshad de /
de lta bu'i gtan tshigs la sogs pa mang po gzhan yod pa ni 'dir mi brjod do / /
gal te de lta na ji ltar sngar mdo sde khungs su bzhag nas gzhan gyi dbang yongs su bsal bar bstan pa de dag ji ltar brda sprad cing rnam par bshad par bya zhe na /
slob dpon chos skyong gis bshad pa las 'byung bar sngar mdo dag las /
chos ni gang yang cung zad skye ba med / /
chos ni gang yang cung zad 'gag pa med / /
ces gsungs pa de'i dgongs pa ni kun du brtags pa'i ngo bo nyid kyi rang gi ngo bo nyid kyi bye brag rjod par byed pa dang /
brjod par bya ba'i bdag nyid stong zhing skye ba med pa dang /
'gag pa med pa nyid du bstan par bzhed pa'o / /
lta ba dag las chos rnam par brtags na yod pa ma yin med pa min zhes gsungs pa ni kun brtags pa dang bral ba'i lta ba yongs su dag pas 'jig rten pa'i rgyu dang rkyen gyis bskyed pa'i chos rnams yod pa yang ma yin med pa yang ma yin pa nyid du mthong na phyi ma'i mdo gnyis las gsungs pa yang khong du chud par 'gyur te /
'di ltar mdo phyi ma gnyis las kyang rkyen las byung ba'i chos rnams rang gi ngo bo nyid med pa nyid du ston par mdzad pas phan tshun 'gal ba med do / /
'di ltar rkyen las skye ba'i chos ni rnam pa gnyis te /
kun du brtags pa'i ngo bo nyid dang /
gzhan gyi dbang gi ngo bo nyid do / /
'di ni don gyis kun du brtags pa'i rang gi ngo bo nyid yod pa ma yin pa nyid du ston par mdzad kyi /
gzhan gyi dbang ni ma yin no zhes bshad de /
de yan chad du slob dpon chos skyong la sogs pas gsungs pa dag phan tshun brda sprod par bstan to / /
slob dpon b+ha bya yang mdo sde khungs su bzhag nas 'di skad du /
gal te gzhan gyi dbang yod pa yin na /
ci'i phyir mdo las chos kyi dngos po thams cad ni mi stong pa gang yang med do zhes gsungs /
gzhan yang ci'i phyir mdo las /
bcom ldan 'das kyis rab 'byor la bka' stsal pa /
gzugs la sogs pa'i chos rnams kyi rang gi ngo bo nyid ni thams cad du med pa'o zhes bya ba dang /
gzhan yang bcom ldan 'das kyis blo gros chen po la bka' stsal pa /
chos thams cad kyi dngos po ni skye ba med de /
sngar yod pa'am sngar med pa yang skye bar mi rung ba'i phyir ro zhes bya ba gsungs te zhes gal 'dzugs te /
slob dpon chos skyong gis ni 'di la dgongs pa yod de dgongs pa de yang ji lta bu zhe na /
'di lta ste /
mdo sde de dag ni kun du brtags pa rnam par gzhig pa kho na'i ched du gsungs pa yin gyi /
thams cad med pa ni ma yin te /
gal te thams cad med do zhes zer na /
'o na ni log par lta ba nyid du 'gyur ro / /
de lta bu'i dgongs pa ci ltar shes she na /
mdo gzhan dag las rab tu phye nas bstan pa'i phyir te /
'di ltar bcom ldan 'das kyis sngar 'di skad du /
nga ni mtshungs par ldan pa'i rang gi ngo bo nyid kho na la dgongs nas chos thams cad ngo bo nyid med do zhes bstan te /
gal te kha cig sgra ji bzhin du mngon par zhen nas kun nas nyon mongs pa dang /
rnam par byang ba'i chos kyi ngo bo nyid kyang med do zhes zer na stong pa nyid nyes par bzung ba de ni log par lta ba zhes bya'o zhes gsungs te /
zhib tu de nyid las bstan pa bzhin no / /
don de'i phyir slob dpon dbyig gnyen gyis mdzad pa rnam par rig pa tsam gyi bstan bcos nyi shu pa'i 'grel pa las /
chos rnams rnam pa thams cad du med par shes pa la chos bdag med par 'jug pa zhes bya ba ma yin gyi /
byis pa rnams kyis kun du brtags pa'i ngo bo nyid kyi bye brag yongs su spangs pa chos rnams kyi bdag med pa gang yin pa de la chos bdag med par 'jug pa zhes bya ste /
sangs rgyas rnams kyi yul gang yin pa brjod du med pa'i chos nyid ci yang med pa ni ma yin pas de'i phyir chos bdag med pa'o zhes bstan pa yin no / /
gzhan yang slob dpon ngo bo nyid med kyis byas pa'i theg pa chen po bsdus pa'i 'grel pa las /
rgyu med pa la nan gyis rgyu yod pa nyid du 'jug pa'i phyir sgro 'dogs pa zhes bya'o / /
yod pa dang med pa'i rgyu la nan gyis med pa nyid du skur pa'i phyir skur pa zhes bya'o zhes bya ba nas kun brtags pa la ni sgro 'dogs pa kho na yin gyi /
skur pa 'debs pa ni med de ci yang med pa'i phyir ro / /
'di ltar yod pa la gdong skur pa 'byung bas so / /
gzhan gyi dbang la ni sgro 'dogs pa dang skur par mi byed de /
bdag nyid kyis yod pa'i phyir ro / /
nga 'di ltar yod pa ma yin pa la gdod sgro 'dogs pa yod pas so / /
skur par yang mi byed de yang dag pa ma yin pa tsam du yod pa'i phyir ro / /
yongs su grub pa la ni sgro 'dogs par mi byed de yang dag par yod pa'i phyir ro / /
skur pa kho na yod do zhes bya ba'i bar du bstan pa yin te /
rgya cher de nyid las bstan pa bzhin no / /
gzhan yang bstan bcos rnal 'byor spyod pa'i sa las /
gzhan gyi dbang dang yongs su grub pa la med do zhes skur pa gang yin pa de ni stong pa nyid log par zin pa zhes bya'o zhes bshad de /
sngar gong du bstan pa bzhin du rab tu dbye bar bya'o / /
gzhan yang 'phags pa shes rab kyi pha rol tu phyin pa'i 'grel pa las /
yod par lta ba la mang du mngon par zhen pa dang /
med par lta ba la mang du mngon par zhen pa'i sems can de dag ni yod par lta ba dang med par lta ba la mngon par zhen pa ste /
lta ba rnam pa gnyis po de dag ni yang dag pa ma yin pa yin gyi yang dag pa ni ma yin pas dbu ma'i lam 'jig par byed pa'o / /
dper na la la zhig lam dog par zhugs te /
'gro ba ngos gcig tu ni chu shin tu zab pa yod la ngos gcig tu me chen po yod na phyogs gang du song yang 'chi bar 'gyur ba bzhin du /
yod pa la mngon par zhen pa dang /
med pa la mngon par zhen pa yang dngos po gnyi ga stong par 'gyur ro zhes 'byung ste /
zhib tu de nyid las bstan pa bzhin no zhe'o / /
stong pa nyid bsdus pa 'di dang /
stong pa nyid bcu bdun po dag la bye brag ci yod ce na /
smras pa /
'di la bshad pa rnam pa gnyis yod de /
kha cig na re ngo bo nyid la bye brag med kyang spyi dang bye brag ni tha dad do zhe'o / /
kha cig na re stong pa nyid bsdus pa 'dis ni kun du brtags pa'i ngo bo nyid rnam par sel bar byed la snga ma'i stong pa nyid bcu bdun po dag gis ni gzugs brnyan rnam par sel bar byed pa'i phyir bye brag yod do zhe'o / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das zhi gnas dang lhag mthong 'di dag gis ting nge 'dzin khyad par du 'phags pa du zhig sdud par bgyid lags ces pa 'di man chad ni bcu gsum pa zhi gnas dang lhag mthong gis ting nge 'dzin gzhan rnams bsdu ba zhes bya ba'i sgo zhes bya bar ston to / /
'di yang rnam pa gnyis te /
zhu ba gsol pa dang /
lan du gsungs pa ste /
'di ni zhu ba gsol ba'o / /
bcom ldan 'das kyis byang chub sems dpa' byams pa la bka' stsal pa /
rigs kyi bu ngas ji skad du nyan thos dang byang chub sems dpa' dang /
de bzhin gshegs pa'i ting nge 'dzin khyad par du 'phags pa dpag tu med pa ji snyed bstan pa gang yin pa de dag thams cad 'dis bsdus pa yin par rig par bya'o zhes bya ba ni gnyis pa de bzhin gshegs pas yang dag par lan du gsungs pa ste /
theg pa gsum po thams cad kyi ting nge 'dzin dpag tu med pa dag ni zhi gnas dang lhag mthong 'di'i nang du bsdus par rig par bya ste /
ting nge 'dzin gzhan gang yang 'dis ma bsdus pa med pa'i phyir ro / /
bcom ldan 'das zhi gnas dang lhag mthong 'di dag gi rgyu gang gis bgyi lags zhes bya ba 'di man chad ni bcu bzhi pa zhi gnas dang lhag mthong gi rgyu dang 'bras bu dang las byed pa'i sgo zhes bya ba ston to / /
'di yang rnam pa gsum du dbye ste /
rgyu bstan pa dang /
'bras bu bstan pa dang /
las bstan pa ste /
'di ni dang po rgyu bstan pa'o / /
dang po yang rnam pa gnyis su dbye ste /
zhu ba gsol pa dang /
lan du gsungs pa ste /
'di ni zhu ba gsol pa'o / /
rigs kyi bu tshul khrims rnam par dag pa dang /
thos pa dang bsams pa las byung ba'i yang dag pa'i lta ba rnam par dag pas de dag gi rgyu byed do zhes bya ba ni gnyis pa lan du gsungs pa'o / /
'di ltar zhi gnas dang lhag mthong de dag gi ting nge 'dzin gyis thob pa'i phyir rnam par grol ba'i tshul khrims thob pa gang yin pa dang /
rnam par g.yeng ba'i gnas skabs su yang thos pa dang bsams pa'i shes rab gnyis kyis de dag gi rgyu byed pas so / /
bcom ldan 'das zhi gnas dang lhag mthong de dag gi 'bras bu gang lags zhes bya ba la sogs pas ni gnyis pa zhi gnas dang lhag mthong gi 'bras bu ston to / /
'di yang zhu ba gsol pa dang /
lan du gsungs pa ste /
'di ni zhu ba gsol pa'o / /
rigs kyi bu sems shin tu rnam par dag pa dang /
shes rab shin tu rnam par dag pas de dag gi 'bras bu byed do zhes bya ba la sogs pas ni gnyis pa lan du yang dag par gsungs pa ston to / /
'di yang rnam grangs gnyis kyis bstan te 'di ni dang po'o / /
de la sems shin tu rnam par dag pa zhes bya ba ni zhi gnas kyi 'bras bu'o / /
shes rab shin tu rnam par dag pa zhes bya ba ni lhag mthong gi 'bras bu'o / /
'di dag ni rgyu mthun pa'i 'bras bu'i dbang du mdzad nas gsungs pa'o / /
dbang gi 'bras bu dang sbyar na ni 'bras bu gnyis gnyis thob par 'gyur ba yin no / /
yang na sems shin tu rnam par dag pa dang /
shes rab shin tu rnam par dag pa zhes bya ba ni zag pa med pa'i phyir shin tu zhes bya'o / /
dpe gzhan kha cig las tshul khrims shin tu rnam par dag pa dang /
sems shin tu rnam par dag pa dang /
shes rab shin tu rnam par dag pa zhes 'byung ba ni nor to / /
dgongs pa zab mo rnam par dgrol ba'i mdo dang /
dpe gzhan dag dang gtugs pa las kyang tshul khrims zhes mi 'byung bas so / /
gzhan yang rigs kyi bu nyan thos thams cad dang /
de bzhin gshegs pa la sogs pa'i 'jig rten pa dang /
'jig rten las 'das pa'i dge ba'i chos thams cad kyang zhi gnas dang lhag mthong de dag gis thob pa'i 'bras bu yin par rig par bya'o zhes bya bas ni rnam grangs gnyis pas de dag gi 'bras bu bstan pa'o / /
mdo'i tshig 'di yang so so nas bshad pa mi mthun pas /
kha cig na re tshig 'dis ni nyan thos dang byang chub sems dpa' dang /
de bzhin gshegs pa'i bstan pa yin no zhes zer te /
bshad pa 'di dang sbyar na sogs pa zhes bya ba'i tshig gis ni byang chub sems dpa' yang bzung ba yin te /
de'i phyir dgongs pa zab mo rnam par dgrol ba'i mdo las /
nyan thos dang byang chub sems dpa' dang /
rang sangs rgyas rnams kyis zhes 'byung ba yin no / /
kha cig na re 'dir nyan thos zhes gsungs pa nyid kyis rang sangs rgyas kyang bsdus pa yin no zhes zer te /
gzhan ni sngar bshad pa bzhin no / /
kha cig na re stsogs pa zhes bya ba ni rang sangs rgyas dang /
byang chub sems dpa' bsdus pa yin no zhes zer te /
gzhan ni sngar bstan pa bzhin no / /
de ni 'di skad du theg pa gsum po dag gis 'jig rten pa dang /
'jig rten las 'das pa'i dge ba'i chos ji snyed pa de dag thams cad ni zhi gnas dang lhag mthong gis thob par bya ba'i 'bras bu yin pa'i phyir ro zhes bstan par 'gyur ro / /
de bzhin gshegs pas brnyes pa'i 'bras bu thams cad ni zag pa med pa yin na /
ci'i phyir de dag la 'jig rten pa zhes bstan zhe na smras pa /
'jig rten pa ni rnam pa gnyis te /
dang po ni ngo bo nyid kyis zag pa dang bcas pa'i phyir 'jig rten pa zhes bya'o / /
gnyis pa ni ngo bo nyid kyis zag pa med pa yin yang 'jig rten pa la dmigs pa'i phyir 'jig rten pa zhes bya'o / /
'di lta ste /
rjes las thob pa'i ye shes dang mtshungs par ldan pa'i sems la sogs pa'o / /
de'i phyir bcom ldan 'das la yang 'jig rten pa'i chos mnga'o / /
bcom ldan 'das zhi gnas dang lhag mthong gis las gang dag bgyid lags zhes bya ba la sogs pas ni gsum pa zhi gnas dang /
lhag mthong gi las ston to / /
'di yang zhu ba gsol pa dang /
lan du gsungs pas bstan te /
'di ni zhu ba gsol pa nyid do / /
rigs kyi bu de dag gis 'ching ba rnam pa gnyis po dag las rnam par thar par byed do /
'di lta ste /
mtshan ma'i 'ching ba dang /
gnas ngan len gyi 'ching ba dag las so zhes bya bas ni gnyis pa de bzhin gshegs pas yang dag par lan du gsungs pa'o / /
'ching ba rnam pa gnyis las rnam par thar pa'i las byed de /
'di lta ste /
mtshan ma'i 'ching ba dang /
gnas ngan len gyi 'ching ba dag las so / /
de mtshan ma'i 'ching ba zhes bya ba ni kha cig na re rgyu mtshan gyi rnam pa nyid de /
'di ltar zag pa dang bcas pa'i rgyu mtshan gyis lta ba'i rnam pa de rang dbang med par byed pas mtshan ma'i 'ching ba zhes bya ste /
mtshan ma nyid 'ching ba yin pas mtshan ma'i 'ching ba zhes bya'o zhe'o / /
kha cig na re nyon mongs pa can gyi yid ni mtshan ma'i 'ching ba'i ngo bo nyid byed de /
'di ltar nyon mongs pa can gyi yid kyi dbang gis gzhan mig la sogs pa'i rnam par shes pa rnams dmigs par bya ba'i mtshan ma dag la rang dbang med par byed pas so zhes zer te /
bshad pa 'di dang sbyar na mtshan ma'i 'ching ba yin pa'i phyir mtshan ma'i 'ching ba zhes bya'o / /
de la gnas ngan len gyi 'ching ba yang rnam pa gnyis yod de /
dang po ni zag pa dang bcas pa'i chos la las su mi rung ba'i ngo bo nyid yod pa gang yin pa de ni gnas ngan len gyi 'ching ba zhes bya ste /
zag pa dang bcas pa'i chos dang /
gcig pa yang ma yin tha dad pa yang ma yin pa'o / /
bdag nyid gud na med pa'i phyir tha dad pa ma yin pa zhes bya'o / /
spangs pa dang ma spangs pa tha dad pa'i phyir gcig pa ma yin pa zhes bya'o / /
gnyis pa ni sgrib pa gnyis kyi sa bon gang yin pa de ni spyir gnas ngan len zhes bya ste /
de yang dgongs pa rnam pa gnyis kyis sa bon la gnas ngan len zhes bya'o / /
rgya cher rnam par 'byed pa ni don dam pa'i bden pa mtshan nyid kyi le'u las bstan pa bzhin du rig par bya'o // //
bam po bzhi bcu bdun pa /
bcom ldan 'das bcom ldan 'das kyis ji skad du gags rnam pa lnga gsungs pa gang lags pa de dag las du ni zhi gnas kyi gags dag lags /
du ni lhag mthong gi gags dag lags /
du ni gnyi ga'i gags dag lags zhes bya ba 'di man chad ni bco lnga pa zhi gnas kyi gags dang /
gnyen por gyur pa rab tu dbye ba'i sgo zhes bya ba ston to / /
'di yang rnam pa bzhir dbye ste /
gags rnam pa lnga po dag zhi gnas dang /
lhag mthong gi gags su gyur pa bstan pa'i sgo dang /
sgrib pa lnga po dag zhi gnas dang lhag mthong gi sgrib par bstan pa'i sgo dang /
rnam par g.yeng ba rnam pa lnga ru dbye ba'i sgo dang /
zhi gnas dang lhag mthong gi sgrib pa bcu gcig gi gnyen por gyur pa bstan pa'i sgo ste 'di ni dang po'o / /
dang po la yang rnam pa gnyis te /
zhu ba gsol pa dang /
lan du gsungs pa'o / /
'di ni dang po zhu ba gsol pa ste /
gnas rnam pa lnga po de dag las /
du ni zhi gnas kyi gags lags /
du ni lhag mthong gi gags lags /
du ni gnyi ga'i gags lags zhes bya ba'i tha tshig go / /
de la gags rnam pa lnga zhes bya ba ni bstan bcos de kho na nyid grub pa las sems kyi 'ching ba lnga zhes 'byung ste /
nyon mongs pa'i sdig pa'i chos kyis sems 'ching zhing spong bar mi byed pa'i phyir sems kyi 'ching ba zhes bya ste /
rang gi lus la chags pa dang /
phyi rol gyi 'dod pa lnga po dag la chags pa dang /
khyim pa dag dang 'dres par mos pa dang /
'phags pa'i gtam la sems kyis mos pa med pa dang /
dge ba'i chos cung zad tsam gyis chog par 'dzin pa'o zhes bshad do / /
bstan bcos chos mngon po sna tshogs kun las btus pa las /
gags ni rnam pa gsum mo zhes bshad de /
de'i phyir de nyid las gags ni gsum ste /
'dod chags kyi gags dang /
zhe sdang dang gti mug gi gags so / /
gsum po de dag la gnas pa'i phyir lus dang longs spyod la lta ba dang /
blo ma byang ba dang 'dre bar gnas pa dang /
dge ba cung zad tsam gyis chog par 'dzin pas de'i dbang gis dge ba'i chos rnams mi sgrub pa'i phyir gags zhes bya'o zhes 'byung ste /
bstan bcos chos mngon pa sna tshogs kun las btus pa las /
blo ma byang ba zhes 'byung ba ni mdo 'di nyid las 'phags pa'i bstan pa rnams la 'dod pa bzhin du ma thob pa zhes gsungs pa nyid do / /
gzhan yang chos mngon pa sna tshogs kun las btus pa las /
gags rnam pa lnga las brtsams nas gags kyi don ston to / /
de'i phyir bstan bcos de nyid las /
gzhan yang lus la lta ba la sogs pa dang bcas pa ni sems kyi gags rnam pa lnga'i dbang du byas te bstan pa'o / /
lnga gang zhe na 'di lta ste /
lus la lta ba dang /
'dod pa rnams la lta ba dang /
'dre bar gnas par mos pa dang /
rjes su mthun pa'i rjes su bstan pa dang /
gdams ngag med pa dang /
dge ba'i chos rnams la cung zad tsam gyis chog par 'dzin pas sems kyi gags su gyur pa'i phyir sems kyi gags zhes bya'o zhes bshad de /
bstan bcos chos mngon pa sna tshogs kun las btus pa dang /
chos mngon pa kun las btus pa tha dad par gyur pa yang der las gsum par bstan pa 'dir zhi bar byas pa'i phyir ro / /
bstan bcos rnal 'byor spyod pa'i sa las ni ming bkod par zad kyi /
rnam par bshad pa ni med de /
de'i phyir 'dir lnga po dag las brtsams nas zhu ba gsol ba yin no / /
rigs kyi bu lus dang longs spyod la lta ba ni zhi gnas kyi gags yin no / /
'phags pa'i bstan pa rnams la 'dod pa bzhin du ma thob pa ni lhag mthong gi gags yin no zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di ltar lus la lta ba dang /
longs spyod la lta ba rnam pa gnyis po dag ni zhi gnas la sgrib par byed pa 'phags pa'i bstan pa rnams las 'dod pa bzhin du ma thob pas des ni bstan pa'i dgongs pa rnams rab tu dbye bar mi nus pas de'i phyir lhag mthong la sgrib par byed do / /
'dre bar gnas par mos pa dang /
cung zad tsam gyis chog par 'dzin pa ni gnyi ga'i gags yin par rig par bya ste /
dang po'i phyir ni sgom par mi byed do / /
gnyis pa'i phyir ni sbyor ba mthar thug par mi 'gyur ro zhes bya ba ni gnyi ga'i gags bstan pa ste /
'di ltar gnyi ga'i gags ni rnam pa gnyis te /
'dre bar gnas par mos pa de'i dbang gis ni zhi gnas dang lhag mthong sgom par mi byed la /
cung zad tsam gyis chog par 'dzin pa'i stobs kyis ni zhi gnas dang /
lhag mthong sgom pa mthar thug par mi 'gyur bas so / /
bcom ldan 'das sgrib pa lnga po gang lags pa de dag las /
du ni zhi gnas kyi sgrib pa lags /
du ni lhag mthong gi sgrib pa lags /
du ni gnyi ga'i sgrib pa dag lags zhes bya ba 'di man chad ni gnyis pa sgrib pa lnga po dag zhi gnas dang lhag mthong gi sgrib par bstan pa'i sgo zhes bya bar ston to / /
'di yang rnam pa gnyis te /
sgrib pa lnga po dag zhi gnas dang /
lhag mthong la sgrib par bstan pa dang /
bcom ldan 'das zhes bya ba man chad kyis zhi gnas dang lhag mthong gi lam gnyis yongs su rdzogs par 'gyur ba nyid bstan pa'o / /
dang po yang zhu ba gsol ba dang /
lan du gsungs pas bstan te /
'di ni dang po zhu ba gsol ba nyid do / /
rigs kyi bu rgod pa dang 'gyod pa ni zhi gnas kyi sgrib pa yin no / /
rmugs pa dang gnyid dang the tshom ni lhag mthong gi sgrib pa yin no / /
'dod pa la 'dun pa dang gnod sems ni gnyi ga'i sgrib pa yin par rig par bya'o zhes bya ba ni gnyis pa de bzhin gshegs pas yang dag par lan du gsungs pa'o / /
'di ltar sgrib pa lnga po dag las rgod pa dang 'gyod pa ni zhi gnas kyi sgrib pa yin te /
rnam par g.yeng bar byed pa'i phyir ro / /
rmugs pa dang gnyid dang the tshom ni lhag mthong gi sgrib pa yin te /
'di ltar mi gsal zhing nges pa med pa'i phyir ro / /
'dod pa la 'dun pa dang gnod sems ni gnyi ga'i sgrib pa yin te /
rtsa ba'i nyon mongs pa yin pas sgrib pa'i nus pa mchog tu gyur pa'i phyir ro / /
sgrib pa lnga po 'di dag gi ngo bo nyid dang /
mtshan nyid dang nges tshig bstan pa ni bstan bcos bye brag tu bshad pa chen po las ji skad du bstan pa bzhin du rig par bya'o / /
de'i phyir 'di nyid las sgrib pa ni lnga yod de /
'di lta ste /
'dod pa la 'dun pa'i sgrib pa dang /
gnod sems kyi sgrib pa dang /
rmugs pa dang gnyid kyi sgrib pa dang /
rgod pa dang 'gyod pa'i sgrib pa dang /
the tshom gyi sgrib pa'o / /
sgrib pa lnga po 'di dag gi ngo bo nyid ji lta bu zhe na /
smras pa /
'dod pa'i khams kyi dngos po sum cu'i ngo bo nyid de /
'di lta ste /
'dod pa la 'dun pa dang gnod sems 'dod pa'i khams kyi sde lnga dang so sor sbyar ba'i dngos po bcu dang /
rmugs pa dang rgod pa khams gsum gyi sde lnga po dag dang /
so sor sbyar na mi dge ba dang lung du mi ston par yang gtogs pa las /
mi dge ba kho na sgrib par gzhag pa'i dngos po bcu dang gnyid ni 'dod pa'i khams kyi sde lnga dang sbyar na dge ba dang mi dge ba dang lung du mi ston par yang gtogs pa las /
mi dge ba kho na sgrib par gzhag pa'i dngos po lnga dang 'gyod pa ni 'dod pa'i khams kho na'i bsgom pas spang bar bya ba yin te /
dge ba dang mi dge bar yang gtogs pa las /
mi dge ba kho na'i sgrib par gzhag pa'i dngos po gcig dang /
the tshom ni khams gsum gyi sde bzhir gtogs te /
mi dge ba dang lung du mi ston par yang gtogs pa las /
mi dge ba kho na sgrib par gzhag pa'i dngos po bzhi ste /
des na sgrib pa lnga po de dag ni 'dod pa'i khams kyi dngos po sum cu'i ngo bo nyid yin no / /
sgrib pa la mtshan nyid ji lta bu zhig yod ce na /
btsun pa bshes gnyen gyis 'di skad du /
ngo bo nyid gang yin pa de nyid mtshan nyid yin la mtshan nyid gang yin pa de nyid ni ngo bo nyid yin te /
'di ltar chos thams cad kyi ngo bo nyid dang mtshan nyid ni phan tshun mi 'bral ba'i phyir ro zhe'o / /
gzhan yang 'dod pa rnams gnyer zhing tshol ba gang yin pa de ni 'dod pa la 'dun pa'i mtshan nyid do / /
sems can la mnar sems dang bcas pa gang yin pa de ni gnod sems kyi mtshan nyid do / /
lus dang sems bying ba gang yin pa de ni rmugs pa'i mtshan nyid do / /
lus dang sems 'phyar zhing g.yo ba gang yin pa de ni rgod pa'i mtshan nyid do / /
sems mi gsal zhing sdud pa gang yin pa de ni gnyid kyi mtshan nyid do / /
yid la gcags pa gang yin pa de ni 'gyod pa'i mtshan nyid do / /
sems yid gnyis za ba gang yin pa de ni the tshom gyi mtshan nyid de sgrib pa'i ngo bo nyid dang mtshan nyid bshad zin to / /
nges pa'i tshig 'dir bshad par bya ste /
ci'i phyir sgrib pa lnga yin /
sgrib pa zhes bya ba'i don ci yin zhe na /
smras pa /
bar du gcod pa'i don gang yin pa de ni 'di lta ste /
'phags pa'i lam gyi bar du gcod pa dang /
'phags pa'i lam gyi sbyor ba'i dge ba'i rtsa ba'i bar du gcod pa'i phyir sgrib pa zhes bya'o zhes 'byung ste /
rgya cher de nyid las bstan pa bzhin no / /
bstan bcos chos mngon pa sna tshogs kun las btus pa las ni dge ba'i phyogs gsal bar mi byed pa gang yin pa de ni sgrib pa'i don to zhes bshad de /
gong du smos pa'i bstan bcos dag las ni sems la sgrib cing dge ba'i phyogs rnams la 'jug par mi byed pa'i phyir ro zhes bstan to / /
bstan bcos rnal 'byor spyod pa'i sa las ni nyon mongs pa la spyir sgrib pa zhes bshad de /
de'i phyir de nyid las de kho na'i don la sgrib g.yogs byed pas na sgrib pa rnams so zhes bstan pa yin no / /
gzhan yang de nyid las shes bya'i dngos po la shes pa'i sgrib par gyur pa'i phyir sgrib pa rnams so zhes bshad do / /
gzhan yang de nyid las sgrib pa lnga ni gnas skabs lnga dang mi mthun pa las rnam par gzhag par rig par bya ste /
khyim na gnas pa'i yul gyis phrogs pa'i phyir 'phags pa'i bstan pa dang mi mthun pa'i sgo nas ni 'dod pa'i 'dun pa sgrib par rnam par gzhag go / /
chos mthun pa rnams kyis gleng ba dang /
sma dbab pa dang /
rjes su bstan pa la sogs pas gdul ba mi bzod pas yang dag par dga' bar bya ba'i chos dang mi mthun pa'i sgo nas gnod sems kyi sgrib pa rnam par gzhag go / /
zhi gnas dang mi mthun pa'i sgo nas ni rmugs pa dang gnyid kyi sgrib pa rnam par bzhag go / /
lhag mthong dang mi mthun pa'i sgo nas ni rgod pa dang 'gyod pa'i sgrib pa rnam par gzhag go / /
chos kyi 'bel ba'i gtam phyin ci log med par rab tu 'byed pa dang /
chos spyod pa dang ston pa'i bstan pa dang /
mya ngan las 'das pa la mos pa dang mi mthun pa'i sgo nas ni the tshom gyi sgrib pa rnam par gzhag go zhes 'byung ste /
sgrib pa lnga rgya cher rnam par bshad pa ni bstan bcos bye brag tu bshad pa chen po dang /
de kho na nyid sgrib pa dang chos mngon pa sna tshogs kun las btus pa dang /
rnal 'byor spyod pa'i sa dang mtshan nyid bstan pa dag las 'byung ba bzhin du rig par bya'o / /
bcom ldan 'das ci tsam gyis na zhi gnas kyi lam yongs su rdzogs par rnam par dag pa thob pa zhes bgyi lags zhes bya ba 'di man chad ni gnyis pa zhi gnas dang lhag mthong gi lam gnyis yongs su rdzogs par 'gyur ba nyid ston to / /
'di yang rnam pa gnyis te /
zhi gnas kyi lam bstan pa dang /
lhag mthong gi lam bstan pa'o / /
re re la yang zhu ba gsol pa dang /
lan du gsungs pas bstan te /
'di ni dang po zhi gnas kyi lam du zhugs pa'o / /
rigs kyi bu ji tsam du rmugs pa dang gnyid yod pa dag yang dag par legs par rab tu bsal bar gyur pa de tsam gyis na zhi gnas kyi lam yongs su rdzogs pa rnam par dag pa thob pa zhes bya'o zhes bya ba ni gnyis pa de bzhin gshegs pas lan du yang dag par gsungs pa'o / /
'di lta ste /
rigs kyi bu dang po'i thob pa lta bu la bya ba ma yin gyi /
ci tsam du rgod pa dang 'gyod pa rab tu bsal te yongs su rdzogs par gyur pa na /
rmugs pa dang gnyid rab tu sel bar byed pas gdod yongs su rdzogs par thob pa zhes bya'o zhes bya ba'i tha tshig go / /
bcom ldan 'das ji tsam gyis na lhag mthong gi lam yongs su rdzogs par rnam par dag pa thob pa zhes bgyi lags zhes bya ba ni lhag mthong gi lam yongs su rdzogs par 'gyur ba zhus pa'o / /
rigs kyi bu ji tsam du rgod pa dang 'gyod pa yod pa dag yang dag par legs par rab tu bsal bar gyur pa de tsam gyis na lhag mthong gi lam yongs su rdzogs par rnam par dag pa thob pa zhes bya'o zhes bya ba ni gnyis pa de bzhin gshegs pas yang dag par lan du gsungs pa'o / /
'di lta ste /
rigs kyi bu dang po'i thob pa lta bu la bya ba ma yin gyi ji tsam du rmugs pa rab tu bsal ba nas 'gyod pa'i bar du bsal bar gyur pa de tsam gyis na gdod yongs su rdzogs par thob pa zhes bya bas so zhes bya ba'i tha tshig go / /
ci'i phyir sgrib pa lnga po dag zhi gnas dang lhag mthong la sgrib par bstan pa las /
rgod pa dang 'gyod pa ni zhi gnas la sgrib par byed la /
lhag mthong la ma yin rmugs pa dang gnyid ni lhag mthong la sgrib par byed la zhi gnas yongs su rdzogs pa la ma yin /
gong du bstan pa dag dang 'gal bar 'gyur ro zhe na /
smras pa /
zhi gnas dang lhag mthong ni re re la yang sgrib pa gnyis gnyis yod de /
dang po ni ngo bo nyid dang mtshan nyid dang phan tshun rjes su mthun pa'i sgrib pa yin pas rmugs pa ni zhi gnas la sgrib par byed la /
rgod pa ni lhag mthong la sgrib par byed /
de'i phyir bstan bcos rnal 'byor spyod pa'i sa las /
rmugs pa ni zhi gnas la sgrib par byed do / /
rgod pa ni lhag mthong la sgrib par byed do zhes bshad do / /
bying ba dang yang zhing rno ba'i ngo bo nyid kyi rjes su mthun pa'i phyir ro / /
gnyis pa ni ngo bo nyid dang mtshan nyid dang phan tshun bzlog pa'i sgrib pa yin pas rmugs pa ni lhag mthong la sgrib par byed la /
rgod pa de ni zhi gnas la sgrib par byed de /
bstan bcos chos mngon pa sna tshogs kun las btus pa dang /
rnam par bshad pa dang /
rnam par rig pa tsam du grub pa la sogs pa las /
ji skad du rmugs pa ni lhag mthong gi gnas skabs dang rgod pa ni zhi gnas kyi gnas skabs dang phan tshun mi mthun pa yin no zhes bshad pa lta bu ste /
de'i phyir sgrib pa'i skabs su ni phan tshun mi mthun pa'i sgrib pa bstan pa la 'dir yongs su rdzogs pa'i gnas skabs su ni /
so so nas cig car rjes su mthun pa dang /
phan tshun mi mthun pa'i sgrib pa gnyis po dag bsal na yongs su rdzogs pa thob pa'i phyir ro / /
bcom ldan 'das gal te byang chub sems dpa' rnams zhi gnas dang lhag mthong mngon sum du gyur pa na sems rnam par g.yeng bar 'gyur ba'i chos du zhig khong du chud par bgyi 'tshal lags zhes bya ba 'di man chad ni gsum pa rnam par g.yeng ba rnam pa lnga rab tu dbye ba'i sgo zhes bya ba ston to / /
'di yang rnam pa gnyis te /
zhu ba gsol ba dang lan du gsungs pa'o / /
'di ni dang po zhi gnas dang lhag mthong skyes par gyur pa'i tshe sems rnam par g.yeng ba'i rgyur 'gyur ba'i chos du zhig shes par bya dgos pa zhus pa yin no / /
rigs kyi bu rnam pa lnga shes par bya dgos te zhes bya ba la sogs pas ni gnyis pa yang dag par lan du gsungs pa ston to / /
'di yang rnam pa gsum gyis bstan te /
grangs smos nas lan mdor gsungs pa dang /
grangs bzhin du ming bkod pa dang /
go rims bzhin du rnam par phye ste bshad pa'o / /
'di ni dang po ste rnam par g.yeng ba ni mdor bsdu na rnam pa lnga yod par shes par bya dgos so zhes bya ba'i tha tshig go / /
rnam par g.yeng ba de dag kyang bstan pa rnams las so so nas bshad pa mi mthun te /
mdo 'di las ni rnam pa lngar gsungs te /
mdo las gsungs pa bzhin du rig par bya'o / /
dgongs pa zab mo rnam par dgrol ba'i mdo las kyang /
rnam pa lngar gsungs te /
ming la tha dad pa yod kyang don ni mthun te /
de'i phyir dgongs pa zab mo rnam par dgrol ba'i mdo las /
sems rnam par g.yeng ba dang nyon mongs pas rnam par g.yeng ba zhes gsungs te /
gzhan gsum ni mdo 'di las gsungs pa dang mthun no / /
lang gi tshe bsgyur ba'i bstan bcos theg pa chen po bsdus pa'i 'grel pa las kyang rnam pa lngar bstan te /
mdo 'di las gsungs pa dang mi mthun no / /
de'i phyir de nyid las rnam par g.yeng ba rnam par sel bar byed pa'i phyir rnam par smod pa zhes bya ste /
'dis ni bsam gtan gyi pha rol tu phyin pa ston to / /
'di nyid kyi 'grel pa las rnam par g.yeng ba ni rnam pa lnga yod de /
ngo bo nyid kyis rnam par g.yeng ba ni 'di lta ste /
rnam par shes pa'i tshogs lnga'o / /
phyi rol du g.yeng ba ni 'di lta ste /
yid kyi rnam par shes pa pha rol gyi yul la 'phro ba gang yin pa'o / /
nang gi rnam par g.yeng ba ni 'di lta ste /
sems mtho dman du gyur nas ro myong ba la sogs pa gang yin pa'o / /
gnas ngan len gyi g.yeng ba ni 'di lta ste /
bdag dang bdag gir 'dzin pa la sogs pa gang yin pa'o / /
yid la byed pa'i rnam par g.yeng ba ni 'di lta ste /
sems dman pas theg pa chen po spangs nas theg pa chung ngu pa'i yid la byed pa gang yin pa'o zhes 'byung ba yin te /
rnam pa lnga las mtshan ma'i rnam par g.yeng ba bton nas ngo bo nyid kyi rnam par g.yeng ba bsnan pas so / /
slob dpon dbyig gnyen dang /
ngo bo nyid med kyis mdzad pa'i 'grel pa las ni rnam par phye ba med do / /
bstan bcos chos mngon pa kun las btus pa dang /
chos mngon pa sna tshogs kun las btus pa las kyang rnam par g.yeng ba rnam pa drug go zhes bstan bcos dbus dang mtha' rnam par 'byed pa las bstan pa dang mthun par bshad de /
de'i phyir dbus dang mtha' rnam par 'byed pa las rnam par g.yeng ba ni rnam pa drug yod de /
ngo bo nyid kyi rnam par g.yeng ba dang /
phyi rol du rnam par g.yeng ba dang /
nang du rnam par g.yeng ba dang /
mtshan ma'i rnam par g.yeng ba dang /
gnas ngan len gyi rnam par g.yeng ba dang /
yid la byed pa'i rnam par g.yeng ba'o zhes 'byung ste /
zhib tu de nyid las bstan pa bzhin no / /
bstan bcos rnam par bshad pa las kyang /
dbus dang mtha' rnam par 'byed pa las 'byung ba dang mthun par rnam pa drug go zhes bshad de /
de la bye brag yod pa yang yid la byed pa ni dang por bstan la /
ngo bo nyid ni drug par 'byung ngo / /
mdo las ni rnam pa lnga'o zhes gsungs na ci'i phyir bstan bcos rnams las yang ngo bo nyid kyis zhes bya bas bsnan nas gcig tu bsdus te rnam pa drug go zhes bstan zhe na /
smras pa /
bstan bcos rnams kyang mdo la [(]brtan [,]brten [)]nas rnam pa lnga zhes bstan pa'i rigs pa las logs shig tu bstan par gyur pa yang /
sangs rgyas kyi sa'i gnas skabs ma gtogs pa gnas skabs gzhan dag na rnam par shes pa'i tshogs lnga po dag ni rnam par g.yeng ba kho na yin te /
mnyam par gzhag pa ma yin pas de'i phyir logs shig tu ngo bo nyid kyis rnam par g.yeng ba zhes bstan to / /
mdo las ngo bo nyid kyis rnam par g.yeng ba zhes ma gsungs pa ni ting nge 'dzin la sgrib par byed pa'i ring du gyur pa'i phyir dang /
sgrib pa mchog ma yin pa'i phyir mdor bsdus nas ma gsungs so / /
bstan bcos theg pa chen po bsdus pa'i 'grel pa lang gi tshe bsgyur ba las rnam par g.yeng ba lnga yod par bstan pa de yang skyon rnam pa gnyis yod de /
mdo dag dang mi mthun pa dang slob dpon dbyig gnyen dang /
ngo bo nyid med kyis mdzad pa'i 'grel pa las kyang de lta bu'i bshad pa med pa'i phyir tshad mar gzung du mi rung ngo / /
de las gzhan pa'i tshig gi don rnams ni mdo'i tshig thad kar bab pa na ston pas de'i phyir 'dir ma bstan to / /
yid la byed pa'i rnam par g.yeng ba dang /
phyi rol du sems rnam par g.yeng ba dang /
nang du sems rnam par g.yeng ba dang /
mtshan ma'i rnam par g.yeng ba dang /
gnas ngan len gyi rnam par g.yeng ba'o zhes bya ba ni gnyis pa grangs bzhin du ming bkod pa'o / /
rigs kyi bu gal te byang chub sems dpa' rnams theg pa chen po dang ldan pa'i yid la byed pa btang ste /
nyan thos dang rang sangs rgyas dang ldan pa'i yid la byed par ltung bar gyur na de ni yid la byed pa'i rnam par g.yeng ba yin par rig par bya'o zhes bya ba la sogs pas ni gsum pa go rims bzhin du rnam par phye ste ston to / /
rnam par g.yeng ba de dag kyang mdor bsdu na sgo rnam pa gnyis su rab tu phye nas /
de'i 'og tu 'dod pa mdo'i tshig gi don bshad par bya'o / /
'di lta ste /
nges tshig bstan pa dang /
ngo bo nyid bstan pa'o / /
de la dang po nges tshig bstan pa yang spyi dang bye brag gis bstan te /
de la spyi ni rnam par g.yeng ba lnga zhes bstan pa'o / /
de la lnga zhes bya ba ni grangs smos pa'o / /
yid la byed pa zhes bya ba la sogs pa de dag gis ni sems rnam par 'phro bar byed pa'i phyir rnam par g.yeng ba zhes bya ste /
rnam par bshad pa rnam pa drug las grangs dang bcas pa'i rnam par bshad pa'o / /
de la bye brag gi ming yang rnam pa lnga ste /
yid la byed pa dang phyi rol gyi sems dang /
nang gi sems dang mtshan ma dang /
gnas ngan len zhes bya ba dag go / /
de la yid la byed pa zhes bya ba ni mdo las theg pa chen po dang ldan pa'i yid la byed pa btang ste /
nyan thos dang rang sangs rgyas dang ldan pa'i yid la byed par ltung bar gyur na de ni yid la byed pa'i rnam par g.yeng ba zhes gsungs pa ste /
mdo'i tshig 'di la bshad pa rnam pa gnyis yod de /
kha cig na re yid la byed pa nyid rnam par g.yeng ba'i ngo bo nyid ces bya'o zhes zer te /
bshad pa 'di dang sbyar na rnam par bshad pa rnam pa drug la /
'di ni las yongs su 'dzin pa'i rnam par bshad pa yin te /
'di ltar ming la byed pa de nyid rnam par g.yeng ba yin pa'i phyir ro / /
kha cig na re mdo 'di las ni yid la byed pa rnam pa gnyis kyis rnam par g.yeng ba 'dren par byed pa'i phyir yid la byed pa'i rnam par g.yeng ba zhes bya'o zhes bstan kyang yang dag pa'i don du rnam par g.yeng ba nyid kyis ngo bo nyid byed do zhes zer te /
bshad pa 'di dang sbyar na 'di ni bdag po'i dbang du byas pa'i rnam par bshad pa'o / /
'di la don rnam pa gnyis yod de /
dgongs pa zab mo rnam par dgrol ba'i mdo las ni /
byang chub sems dpa'i yid la byed pa'i rnam par g.yeng ba yin par bshad do / /
de'i phyir dgongs pa zab mo rnam par dgrol ba'i mdo las /
yang dag pa yid la byed pa'i rnam par g.yeng ba zhes 'byung ba yin no zhe'o / /
kha cig na re nyan thos kyi yid la byed pa'i rnam par g.yeng ba yin pa'i phyir /
bstan bcos dbus dang mtha' rnam par 'byed pa las dman pa'i sems kyis yid la byed pa zhes bstan pa yin no zhes zer te /
'di ltar rnam pa gnyis su bshad pa yod kyang bshad pa ni phyi ma yang dag pa yin te /
de'i phyir bstan bcos chos mngon pa kun las btus pa las /
rnam par g.yeng ba'i chos de yang rnam pa drug yod par bstan pa yin no / /
de la phyi rol du sems rnam par g.yeng ba zhes bya ba ni mdo las /
gal te phyi rol gyi 'dod pa'i yon tan lnga po dag dang 'dres pa'i mtshan ma rnams la yod pa'i rnam par rtog pa'i nye ba'i nyon mongs pa dang phyi rol gyi dmigs pa'i yul la sems rnam par 'phro bar gtong na zhes gang gsungs pa'o / /
mdo'i tshig 'di ni don gyis phyi rol ni rnam pa gsum yod par bstan te /
dang po ni phyi rol gyi 'dod pa'i yon tan lnga po dag go / /
gnyis pa ni 'dres pa'i mtshan ma rnams te /
de nyid ni 'du 'dzi'i mtshan ma yin te /
de'i phyir bstan bcos rnam par bshad pa las /
'dod pa'i yon tan lnga po dag dang /
'du 'dzi'i mtshan ma zhes 'byung ba yin no / /
gsum pa ni snga ma gnyis ma gtogs pa de las gzhan pa'i phyi rol gyi yul rnams te /
yul rnam pa gsum po dag la rnam par g.yeng ba tha dad kyi ngo bo nyid do / /
bshad pa 'di dang sbyar na 'di ni bdag po'i dbang du byas pa'i rnam par bshad pa'o / /
de la nang gi rnam par g.yeng ba zhes bya ba ni mdo las gal te rmugs pa dang gnyid kyis bying ba'am /
snyoms par 'jug pa'i ro myang ba'am /
snyoms par 'jug pa'i nye ba'i nyon mongs pa gang yang rung bas nyon mongs par gyur na de'i nang du sems rnam par g.yeng ba yin par rig par bya'o zhes gang gsungs pa ste /
de la nang du sems zhes bya ba ni ting nge 'dzin dang mtshungs par ldan pa'i nang gi ting nge 'dzin gyi sems so / /
de ni 'di skad du nang gi ting nge 'dzin la sgrib par gyur pa ni rnam pa bzhi yod de /
rmugs pa dang gnyid dang bying ba la sogs pa'i las kyi nus pa dang /
snyoms par 'jug pa'i nye ba'i nyon mongs pa gang yang rung bas nang gi ting nge 'dzin gyi sems la sgrib par byed pa'i phyir nang gi snyoms par 'jug pa zhes bya'o zhes bstan par 'gyur ro / /
'di la yang bshad pa rnam pa gnyis yod de /
kha cig na re rmugs pa la sogs pa bzhi po dag nyid la rnam par g.yeng ba'i ngo bo nyid ces bya'o zhe'o / /
kha cig na re rmugs pa la sogs pa'i stobs kyis bskyed pa'i nyon mongs pa can gyi sems kyis drangs pa'i rnam par g.yeng ba'i ngo bo nyid ces zer te /
bshad pa rnam pa gnyis kyi don yang snga ma bzhin du rig par bya'o / /
de la mtshan ma'i rnam par g.yeng ba zhes bya ba ni mdo las gal te phyi rol gyi mtshan ma la brten nas nang gi ting nge 'dzin gyi spyod yul gyi mtshan ma rnams yid la byed na de ni mtshan ma'i rnam par g.yeng ba zhes bya'o zhes gang gsungs pa ste /
ting nge 'dzin la brten nas phyi rol gyi mtshan ma yid la byed kyi /
ting nge 'dzin la zhugs pa'i tshe na tshig gi brjod pa dang bral bas rgyu dang rkyen des na zhi gnas dang lhag mthong la sgrib par byed pas mtshan ma'i rnam par g.yeng ba zhes bya'o / /
bshad pa rnam pa gnyis kyi ngo bo nyid bstan pa ni gong ma bzhin du rig par bya'o / /
dgongs pa zab mo rnam par dgrol ba'i mdo las ni phyi rol gyi mtshan ma la brten nas nang gi lus kyi spyod yul gyi mtshan ma yid la byed pa ni mtshan ma'i rnam par g.yeng ba zhes bya'o zhes 'byung ngo / /
gzhan yang bstan bcos rnam par bshad pa las ni phyi rol gyi mtshan ma yid la byed pa la brten nas nang gi spyod yul gyi mtshan ma yid la byed pa zhes 'byung ste /
de ltar na mdo sde dang bstan bcos rnams las kyang mdo 'di las gsungs pa dang don mthun pa yin te /
bstan pa gzhan dag las mthun pa dang mi mthun pa'i bye brag yod pa ni mdo'i tshig thad kar bab pa'i tshe bshad par bya'o / /
de la gnas ngan len gyi rnam par g.yeng ba zhes bya ba ni mdo las gal te nang gi yid la byed pas rkyen byas pa las byung ba'i tshor ba la gnas ngan len gyi lus kyis nga'o snyam pa'i rlom sems skyed par byed na de ni gnas ngan len gyi rnam par g.yeng ba zhes bya'o zhes gang gsungs pa ste /
ting nge 'dzin la gnas pa'i bde ba la bdag gir 'dzin cing gnas ngan len gyi lus la nga'o snyam du rlom sems skyed pa'o / /
yang na gal te nang gi yid la byed pas rkyen byas pa las byung ba'i tshor ba bde ba la sogs pas dmigs pa'i yul du gyur pa la gnas ngan len gyi sa bon gyi rgyu dang rkyen gyis bskyed pa'i bdag tu lta ba'i nga rgyal gyis snga ma'i tshor ba rnams la bdag tu lta ba skyed pa dang /
bdag go snyam du nga rgyal bskyed pa ste bdag tu lta ba'i nga rgyal dang mtshungs par ldan pa'i rnam par g.yeng ba de nyid la gnas ngan len zhes bya'o / /
don rnam pa gnyis las bshad pa snga ma dang sbyar na ni gnas ngan len gyi lus la brten nas bdag tu lta ba la sogs pa skyes pas rgyu dang rkyen des bskyed pa'i rnam par g.yeng ba la gnas ngan len zhes bya'o zhes bstan to / /
bshad pa phyi ma dang sbyar na ni bdag tu lta ba la sogs pa dang mtshungs par ldan pa'i phyir gnas ngan len zhes bya'o zhes bstan to / /
'di la yang bshad pa rnam pa gnyis yod de /
kha cig na re bdag tu lta ba dang nga rgyal la sogs pa ni gnas ngan len gyi rnam par g.yeng ba zhes bya'o zhe'o / /
kha cig na re de las byung ba'i rnam par g.yeng ba'i ngo bo nyid yin no zhes zer ro / /
de la gnyis po'i ngo bo nyid bstan pa yang so so nas bshad pa mi mthun te /
slob dpon yang dag bden pas theg pa chen po bsdus pa'i 'grel pa'i brjed byang byas pa las kyang rnam par g.yeng ba rnam pa lnga'i ngo bo nyid ston to /
gzhan nas bstan pa dag dang bye brag tu gyur pa med do / /
rgya cher rnam par 'byed pa ni sde pa rnams kyi brjed byang dang bstan bcos dbus dang mtha' rnam par 'byed pa las 'byung ste /
mangs kyis dogs nas 'dir ma brjod do / /
de la yid la byed pa'i rnam par g.yeng ba yang bshad pa rnam pa gnyis yod de /
kha cig na re lnga kun du 'gro ba las 'di ni yid la byed pa'i ngo bo nyid de /
yid la byed pa de yang shes rab rnam pa gsum dang ldan no / /
yang na dge ba la sogs pa'i ngo bo nyid rnam pa gsum du yang dgongs te /
bstan bcos chos mngon pa sna tshogs kun las btus pa las rnam par g.yeng ba zhes bya ba ni rnam par g.yeng ba'i rkyen smos nas yid la byed pa zhes bstan pa yin no zhes bshad do zhe'o / /
kha cig na re nye ba'i nyon mongs pa rnams kyi nang nas rnam par g.yeng ba'i ngo bo nyid de yid la byed pa'i rkyen smos nas rnam par g.yeng ba de bstan pa yin no zhe'o / /
bstan bcos chos mngon pa sna tshogs kun las btus pa las /
nye ba'i nyon mongs pa'i ngo bo nyid rnam par g.yeng ba la brten nas phyi rol du sems rnam par g.yeng ba zhes bshad de /
'dod pa'i yon tan lnga dang 'du 'dzi dang yul gzhan gsum po dag la sems rnam par 'phro bar byed pas nye ba'i nyon mongs pa las g.yeng ba'i ngo bo nyid do / /
de la nang du sems rnam par g.yeng ba la yang bshad pa rnam pa gnyis yod de /
kha cig na re bstan bcos dbus dang mtha' rnam par 'byed pa dang /
chos mngon pa sna tshogs kun las btus pa dang /
theg pa chen po bsdus pa'i 'grel pa las bstan pa bzhin du chos rnam pa gsum gyi ngo bo nyid de 'di ltar bying ba dang rgod pa dang ro myang ba'o / /
yang na bstan bcos rnam par bshad pa dang /
mdo 'di nyid las gsungs pa bzhin du chos bzhi'i ngo bo nyid de /
'di lta ste /
rmugs pa dang gnyid dang dman pa'i ro la sred pa dang /
nye ba'i nyon mongs pa rnams so / /
de la dman pa ni rmugs pa dang gnyid kyi rtsal lo / /
yang na chos lnga'i ste dman pa nyid ni le lo yin pas so zhe'o / /
kha cig na re bying ba dang rgod pa la sogs pa'i stobs kyis nyon mongs pa can du gyur pa'i phyir rnam par g.yeng ba skyed pas bying ba la sogs pas smos nas rnam par g.yeng ba bsten pa yin no zhe'o / /
de la mtshan ma'i rnam par g.yeng ba zhes bya ba ni ting nge 'dzin gyi mdun rol du thob pa'i mtshan ma rnams nang gi ting nge 'dzin gyi spyod yul gyi mtshan ma yid la byed par gyur pa'am /
yang na phyi rol gyi gzugs kyi mtshan ma la brten nas /
nang gi ting nge 'dzin gyi gzugs kyi mtshan ma yid la byed pa'o / /
yang na mtshan ma zhes bya ba ni rgyu ston pa'i mtshan ma ste /
yid la byed pa ngo bo nyid du gyur pa'o / /
kha cig na re 'di ni yid la byed pa'i rkyen smos nas rnam par g.yeng ba bstan pa yin pas snga ma bzhin du rig par bya'o zhes zer te /
de la gnas ngan len gyi rnam par g.yeng ba zhes bya ba la lta ba dang nga rgyal gyi sa bon ni gnas ngan len zhes bya ste /
de dag gis rkyen byas pas bdag nyid kyi bde ba la sogs pa'i tshor ba la bdag dang bdag gir 'dzin cing nga'o snyam du rlom par byed pas mngon du spyod pa'i bdag tu lta ba dang nga'o snyam du rlom pa nyid kyis ngo bo nyid byed do / /
yang na bdag tu lta ba dang nga'o snyam du rlom pa las rnam par g.yeng ba 'byung bas rnam par g.yeng ba nyid kyi ngo bo nyid do zhe'o / /
gong du bstan pa'i bshad pa rnam pa gnyis la gal te bshad pa dang po dang sbyar bar gyur na /
bstan bcos chos mngon pa kun las btus pa dang /
chos mngon pa sna tshogs kun las btus pa las bstan pa de dag ji ltar khong du chud cing rnam par bshad par bya ste /
'di ltar bstan bcos mngon pa kun las btus pa las ni 'di lta ste /
rnam par g.yeng ba'i ngo bo nyid de yang rnam pa drug go zhes bstan la /
chos mngon pa sna tshogs kun las btus pa las ni nye ba'i nyon mongs pa'i ngo bo nyid la rnam par g.yeng ba zhes bshad pas so zhe na /
smras pa /
de la ngo bo nyid rnam par g.yeng ba la brten nas rnam par g.yeng ba'i ngo bo nyid bstan pas phan tshun 'gal ba med do / /
gal te bshad pa phyi ma dang sbyar bar gyur na /
bstan bcos dbus dang mtha' rnam par 'byed pa la sogs pa las bstan pa de dag ji ltar khong du chud cing rnam par bshad par bya ste /
'di ltar bstan bcos de nyid las ngo bo nyid kyis rnam par g.yeng ba ni rnam par shes pa'i tshogs lnga'o zhes bshad pas so zhe na /
smras pa /
rnam par g.yeng ba ni rnam pa gnyis yod de /
dang po ni nye ba'i nyon mongs pa'i rnam par g.yeng ba ste /
de ni nyon mongs pa'i ngo bo nyid kho na'o / /
gnyis pa ni sangs rgyas ma gtogs pa de las gzhan pa rnams kyi rnam par shes pa lnga po dag ni mnyam pa nyid las byung ba ma yin pa'i phyir spyir rnam par g.yeng ba zhes bya'o / /
de yang ngo bo nyid rnam par rtog pa yang yin te /
de'i phyir bstan bcos rnam par rig pa tsam du grub pa las /
gzhan yang rnam par shes pa lnga po dag las rnam par g.yeng ba zhes bstan pa ni gzhan dag las byung ba bstan pa yin gyi /
sangs rgyas las byung ba'i bstan pa ni ma yin pa'i phyir ro zhes 'byung bas /
des na rnam par shes pa lnga po dag la rnam par g.yeng ba zhes bya bas na de'i phyir phan tshun 'gal ba med do / /
don bshad zin to / /
da ni tshig gi don bshad par bya ste /
'di yang rnam par g.yeng ba rnam pa lnga rnam par phye ste bshad pa nyid las rnam pa lngar dbye ste 'di ni dang po'o / /
de la theg pa chen po dang ldan pa'i yid la byed pa zhes bya ba ni bstan bcos rnal 'byor spyod pa'i sa las theg pa chen po dang ldan pa'i yid la byed pa sgom pa gang zhe na /
'di ltar na byang chub sems dpa' dang byang chub sems dpa'i chos nyid la gnas pa yang dag pa nyid du skyon med pa la ma zhugs pa 'am /
yang dag pa nyid du skyon med pa la zhugs pa bdag gi don dang gzhan gyi don la lta ba zhes 'byung ste /
zhib tu de nyid las bstan pa bzhin du rig par bya'o / /
gzhan yang de nyid las de la nyan thos kyi theg pa dang ldan pa'i yid la byed pa sgom pa gang zhe na /
smras pa /
'di ltar de ni nyan thos kyi chos nyid la gnas pa yang dag pa nyid du skyon med par ma zhugs pa'am /
yang dag pa nyid du skyon med pa la zhugs pa sems can gyi don la mi lta ba bdag gi don la lta ba zhes 'byung ste /
rgya cher de nyid las bstan pa bzhin du rig par bya'o / /
bstan bcos rnam par bshad pa las kyang rnal 'byor spyod pa'i sa las bstan pa dang mthun par 'byung ste /
de ni 'di skad du yang dag pa nyid du skyon med pa la ma zhugs pa'i byang chub sems dpa' theg pa chen po dang ldan pa'i yid la byed pa spangs nas theg pa 'og ma gnyis dang ldan pa'i yid la byed na zhes bstan par 'gyur ro / /
yid la byed pa de yang bstan pa rnams las so so nas bshad pa mi mthun te /
dgongs pa zab mo rnam par dgrol ba'i mdo las ni /
theg pa chen po dang ldan pa'i mtshan ma yang dag pa'i dran pa btang ste theg pa gnyis kyi dran pa zhes 'byung ngo / /
lang gi tshe bsgyur ba theg pa chen po bsdus pa'i 'grel pa las ni /
yid la byed pa'i rnam par g.yeng ba ni 'di lta ste /
dman pa'i sems kyis byang chub sems dpa'i theg pa chen po'i yid la byed pa btang nas theg pa dman pa'i yid la byed pa zhes 'byung ngo / /
bstan bcos mngon pa kun las btus pa las ni 'di lta ste /
snyoms par 'jug pa bzhag nas theg pa gzhan la 'jug pa dang gnas pa'i rnam par 'phro ba gang yin pa'o zhes 'byung ste /
'di nyid kyi 'grel pa las snyoms par 'jug pa gzhan las snyoms par 'jug pa dang /
theg pa gzhan la brten pa snga ma la ltos pa'i rnam par g.yeng ba yin par rig par bya'o zhes 'byung ste /
'di ni nye ba'i nyon mongs pa'i ngo bo nyid kyi rnam par g.yeng ba'i dbang du byas te bshad pa'o / /
bstan bcos dbus dang mtha' rnam par 'byed pa dang /
rnam par bshad pa la sogs pa las ni yid la byed pa zhes 'byung ngo / /
dbus dang mtha' rnam par 'byed pa rnying 'gyur las ni sems pa zhes 'byung ste /
sems pa dang dran pa zhes bya ba yang yid la byed pa'i rnam grangs yin te /
lo tsA ba dag gi bsam pa tha dad pa'i phyir ming gdags pa mi mthun par gyur pa yin no // //
bam po bzhi bcu brgyad pa /
gal te phyi rol gyi 'dod pa'i yon tan lnga po dag dang 'dres pa'i mtshan ma rnams la yod pa'i rnam par rtog pa'i nye ba'i nyon mongs pa dang /
phyi rol gyi dmigs pa'i yul la sems rnam par 'phro bar gtong na /
de ni phyi rol du sems rnam par g.yeng ba yin par rig par bya'o zhes bya ba ni gnyis pa phyi rol du sems rnam par g.yeng ba ston to / /
mdo'i tshig 'di yang rnam pa gnyis su dbye ste /
rnam par bshad pa dang mjug bsdu ba'o / /
rnam par g.yeng ba 'di yang bstan pa rnams las so so nas bshad pa mi mthun te / /
bstan bcos chos mngon pa kun las btus pa las ni dge ba la zhugs pa'i tshe / /
'dod pa'i yon tan lnga po dag la sems rnam par 'phro ba'o zhes 'byung ste / /
chos mngon pa sna tshogs kun las btus pa'i nang nas 'di nyid kyis 'grel pa las /
'di ltar thob pa la sogs pa'i dge ba la sbyor ba bsgom pa na de la dmigs pa btang nas /
phyi rol du 'dod pa'i yon tan lnga po dag la sems rnam par 'phro bar rig par bya'o zhes 'byung ngo / /
bstan bcos dbus dang mtha' rnam par 'byed pa las ni phyi rol gyi yul zhes 'byung ngo / /
bstan bcos dbus dang mtha' rnam par 'byed pa gsar 'gyur dang /
rnam par rig pa tsam du grub pa las ni dmigs pa la sems rnam par 'phro ba zhes 'byung ngo / /
bstan bcos rnam par bshad pa las rnam pa gnyis la dmigs na nyams par 'gyur te / /
'di lta ste 'dod pa'i yon tan lnga dang / /
'du 'dzi'i mtshan ma'o zhes bshad do / /
dgongs pa zab mo rnam par dgrol ba'i mdo las ni nyams par 'gyur ba rnam pa gsum dang ldan par bshad de /
'di lta ste /
'dod pa'i yon tan lnga dang 'du 'dzi'i gnas dang mtshan ma la mngon par zhen pa'o / /
mdo 'di nyid las ni yul rnam pa gsum las brtsams nas phyi rol gyi rnam par g.yeng ba ston par mdzad do / /
de la sems rnam par 'phro bar gtong na zhes bya ba ni rnam par g.yeng ba rnam pa gsum gyi bdag nyid yang dag par bstan te /
'dod pa'i yon tan lnga po dag la sems rnam par 'phro ba dang /
'dres pa'i mtshan ma rnams la rnam par 'phro ba dang /
yul snga ma gnyis las gzhan pa'i dmigs pa'i yul la sems rnam par 'phro ba'o / /
de la gal te phyi rol gyi 'dod pa'i yon tan lnga po dag ces bya bas ni yul dang po smos pa yin te /
sems kyi rjes su mthun pa'i yul lnga po dag ni 'dod pa'i yon tan lnga zhes bya'o / /
'dres pa'i mtshan ma rnams zhes bya ba ni 'du 'dzi'i mtshan nyid yin te /
yul gnyis pa smos pa'o / /
de'i phyir bstan bcos rnam par bshad pa las 'dod pa'i yon tan lnga dang 'du 'dzi'i mtshan ma zhes ston to / /
yod pa'i rnam par rtog pa'i nye ba'i nyon mongs pa zhes bya ba'i yul snga ma gnyis kyi nye ba'i nyon mongs pa ji snyed yod pa dag las spyir rnam par rtog pa zhes bstan te /
thams cad la yang dmigs pa la gtod pa'i nus pa yod pa'i phyir ro / /
phyi rol gyi dmigs pa'i yul zhes bya bas ni yul gsum pa smos pa ste /
snga ma'i yul gnyis po dag las gzhan pa dbang po la sogs pa'i rnam pa rnams ni phyi rol zhes bya'o / /
'dir yang yod pa'i rnam par rtog pa'i nye ba'i nyon mongs pa la zhes smos pa'i rigs pa las /
snga ma'i zlas khong du chud par 'gyur ba'i phyir mdor bsdus nas gsungs te /
de'i phyir dgongs pa zab mo rnam par dgrol ba'i mdo las yul rnam pa gsum bstan pa'i rjes la nye ba'i nyon mongs pa zhes gsungs pa yin no / /
la zhes bya ba ni bstan bcos rigs pa'i sgo bstan pa las dgar ba'i don yin no zhes bstan to / /
de ni 'di skad du yul rnam pa gsum po dag la yod pa'i rnam par rtog pa'i nye ba'i nyon mongs pa rnams las khro ba la sogs pa'i nye ba'i nyon mongs pa gzhan dgar zhing sems rnam par 'phro ba'i nye ba'i nyon mongs pa gcig kho na phyi rol gyi rnam par g.yeng ba yin no zhes bstan pa'i phyir la zhes bya ba gsungs so zhes bstan par 'gyur ro / /
gal te rmugs pa dang gnyid kyis bying ba'am /
snyoms par 'jug pa'i ro myang ba'am snyoms par 'jug pa'i nye ba'i nyon mongs pa gang yang rung bas nyon mongs par gyur na de'i nang du sems rnam par g.yeng ba yin par rig par bya'o zhes bya ba ni gsum pa nang gi rnam par g.yeng ba ston to / /
mdo'i tshig 'di yang rnam pa gnyis su dbye ste /
rnam par bshad pa dang mjug bsdu ba'o / /
rnam par g.yeng ba 'di yang bstan pa rnams las so so nas bshad pa mi mthun pas de'i phyir bstan pa rnams las 'byung ba sngar bstan nas /
de'i 'og tu mdo'i tshig gi don bstan par bya'o / /
bstan bcos chos mngon pa kun las btus pa las 'di lta ste /
dge ba la zhugs pa na bying ba dang ro myong bar byed pa'o zhes 'byung ste /
chos mngon pa sna tshogs kun las btus pa'i nang nas 'di nyid kyi 'grel pa las ni bying ba dang rgod pa dang ro myang ba 'byung bar byed pa'i phyir ting nge 'dzin las nyams par byed pa'o zhes bshad do / /
bstan bcos dbus dang mtha' rnam par 'byed pa las ni ting nge 'dzin gyi ro myang ba dang /
rgod pa ni nang gi g.yeng ba'o zhes 'byung ngo / /
bstan bcos theg pa chen po bsdus pa'i 'grel ba lang gi tshe bsgyur ba las /
nang gi sems rnam par g.yeng ba ni 'di lta ste /
rnam par g.yeng ba'i sems mtho dman du gyur pa dang /
ro myang ba'o zhes bshad do / /
bstan bcos rnam par bshad pa las ni 'di lta ste /
rmugs pa dang gnyid kyis dma' bar gyur pa'am /
ting nge 'dzin rnams kyi ro myang ba'am /
ting nge 'dzin sna tshogs kyi nye ba'i nyon mongs pa'i phyir sems rnam par g.yeng bar gyur pa gang yin pa'o zhes 'byung ngo / /
dgongs pa zab mo rnam par dgrol ba'i mdo las ni gal te byang chub sems dpa' gnyid kyis non pa dang /
sems kyis ting nge 'dzin la mngon par zhen pa dang /
ting nge 'dzin dang snyoms par 'jug pa gzhan gyi nyon mongs par gyur pa gang yin pa de ni nang du sems rnam par g.yeng ba zhes bya'o zhes gsungs te /
bstan bcos rnam par bshad pa las kyang de dang mthun par 'byung bas /
de'i phyir bstan bcos rnam par bshad pa la brten nas mdo'i tshig 'di bshad par bya'o / /
'di ltar na nang gi rnam par g.yeng ba ni rnam pa lnga ste /
dang po ni rmugs pa'o / /
gnyis pa ni gnyid do / /
gsum pa ni 'ching ba'o / /
bstan bcos rnam par bshad pa las ni zhan pa'i sems zhes 'byung ste /
sems kyi ngo bo nyid zhan cing ting nge 'dzin gnyer ba'i sems med pas de'i phyir zhan pa'i sems zhes bya ste /
le lo'i ngo bo nyid do / /
bzhi pa ni snyoms par 'jug pa'i ro myang ba ste /
'dis 'dod pa'i khams kyi 'dod chags bstan to / /
gong ma'i ting nge 'dzin la mngon par zhen pa'i phyir snyoms par 'jug pa'i ro myang ba zhes bya'i thams cad yod par smra ba dag ltar khams gong ma'i 'dod chags la ro myang ba'i ting nge 'dzin ces bstan pa ni ma yin te /
'di ltar 'dod chags kyi nyon mongs pas gong mar mi 'gro ba'i phyir ro / /
bstan bcos rnam par bshad pa las ni nga rgyal mchog tu gyur pa'i bsam gtan dang /
theg pa mchog tu gyur pa'i bsam gtan dang /
lta ba mchog tu gyur pa'i bsam gtan zhes 'byung ngo / /
lnga pa ni snyoms par 'jug pa'i nye ba'i nyon mongs pa gang yang rung bas nyon mongs par gyur pa ste /
zil gyis gnon pa'i skye mched brgyad dang /
zad par gyi skye mched bcu dang /
gzugs med pa'i snyoms par 'jug pa bzhi la sogs pa la sgrib par byed pa'i nye ba'i nyon mongs pa rnams te /
bag med pa dang le lo la sogs pa'o / /
de ltar nye ba'i nyon mongs pa rnam pa lnga po dag gis nyon mongs par gyur pa'o / /
de la nyon mongs par gyur pa zhes bya ba ni ting nge 'dzin las nyams par byed pa'i phyir nyon mongs par gyur pa zhes bya'o / /
bstan bcos chos mngon pa sna tshogs kun las btus pa las ni bying ba dang rgod pa dang ro myang bas bsam gtan las nyams par byed pa'o zhes bshad do / /
gzhan yang bstan bcos dbus dang mtha' rnam par 'byed pa'i 'grel bshad las /
ngo bo nyid kyi dang phyi rol du g.yeng bas ni ma thob pa gang yin pa thob par mi 'gyur ro / /
nang gi dang mtshan ma'i gnyis kyis ni thob zin pa yang nyams par byed do / /
gnas ngan len gyi g.yeng bas ni rnam par grol ba thob par mi byed do / /
drug pa yid la byed pa'i g.yeng bas ni bla na med pa'i byang chub thob par mi byed pas /
de'i phyir rmugs pa la sogs pas ni thob zin pa las kyang nyams par byed do zhes bshad do / /
yang na bstan bcos dbus dang mtha' rnam par 'byed pa'i 'grel bshad las ni mtshan nyid re re so sor phye ba yin pas /
yang dag pa'i don du na rmugs pa la sogs pa ni kun kyang ma thob pa las nyams par byed pas sgrib pa nyid du mngon par 'grub par 'gyur ro / /
gal te phyi rol gyi mtshan ma la brten nas /
nang gi ting nge 'dzin gyi spyod yul gyi mtshan ma rnams yid la byed na de ni mtshan ma'i rnam par g.yeng ba zhes bya'o zhes bya ba ni bzhi pa mtshan ma'i rnam par g.yeng ba bstan pa'o / /
rnam par g.yeng ba 'di yang so so nas bshad pa mi mthun te /
bstan bcos chos mngon pa kun las btus pa las 'di lta ste /
gzhan yid ches par bya ba sngon du btang ste /
rgyus dge ba la sbyor bar ston pa'o zhes 'byung ste /
'di nyid kyi 'grel pa las gzhan gyis bdag la yon tan dang ldan par yid ches par bya ba'i phyir de'i mtshan ma ston pa ste /
rgyu dang rkyen des dge ba la zhugs pa khad kyis nyams par rig par bya'o zhes bshad do / /
bstan bcos dbus dang mtha' rnam par 'byed pa las ni /
rgyus mtshan ma bstan nas ting nge 'dzin la sbyor ba'i phyir ro zhes 'byung ste /
de nyid kyi 'grel pa las sa 'og ma'i yid da dung ma nges shing nye bar ma zhi bas mtshan ma'i g.yeng ba zhes bya'o zhes bshad de /
ting nge 'dzin thob pa yang gang yin pa de ting nge 'dzin thob mod kyi sa 'og ma pa'i yid da dung nges par ma gyur cig nye bar ma zhi bas rgyus mtshan ma de ston pa'o / /
bstan bcos rnam par bshad pa las ni /
mtshan ma'i sems rnam par g.yeng ba ni 'di lta ste /
phyi rol gyi mtshan ma la brten nas nang gi yul gyi mtshan ma yid la byed pa gang yin pa'o zhes 'byung ngo / /
dgongs pa zab mo rnam par dgrol ba'i mdo las ni /
gal te byang chub sems dpa' phyi rol gyi mtshan ma la brten nas nang gi lus kyi nang gi ting nge 'dzin gyi spyod yul gyi mtshan ma yid la byed pa gang yin pa de ni mtshan ma'i rnam par g.yeng ba zhes bya'o zhes gsungs te /
bstan bcos rnam par bshad pa dang /
dgongs pa zab mo rnam par dgrol ba'i mdo las bstan pa ni mdo 'di nyid las gsungs pa dang don mthun no / /
de la nang gi ting nge 'dzin gyi spyod yul gyi mtshan ma zhes bya ba ni 'di lta ste /
nang gi ting nge 'dzin la yang dag par gnas pa na mngon sum gyi mtshan mas brjod du med pa'i mtshan ma sna tshogs thob pa gang yin pa'o / /
de ni 'di skad du ting nge 'dzin ma thob pa'i mdun rol du phyi rol gyi yul la brten nas 'di snyam du nang gi ting nge 'dzin gyi spyod yul gyi mtshan ma thob bo snyam pa ste /
'di ni nang gi gang yin pa de phyi rol gyi mtshan ma dang mtshungs par bstan pa yin no zhes bstan par 'gyur ro / /
bshad pa'i rnam grangs gzhan du na yang dag par ting nge 'dzin gyi rang gi mtshan ma ma thob kyang /
mtshan ma cung zad cig mngon sum du gyur pa la yang dag par rang gi ting nge 'dzin gyi mtshan ma thob bo snyam du 'dzin pa gang yin pa de ni rnam par g.yeng ba zhes bya'o / /
gal te nang gi yid la byed pas rkyen byas pa las byung ba'i tshor ba la gnas ngan len gyi lus kyis nga'o snyam du rlom sems skyed par byed na de ni gnas ngan len gyi rnam par g.yeng ba yin par rig par bya'o zhes bya ba ni lnga pa gnas ngan len gyi rnam par g.yeng ba bstan pa'o / /
ting nge 'dzin gyi bde ba la bdag gi'o snyam du 'dzin cing gnas ngan len gyi lus la bdag go snyam du nga rgyal bskyed pa gang yin pa de ni gnas ngan len gyi rnam par g.yeng ba zhes bya'o / /
yang na gal te nang gi yid la byed pas rkyen byas pa las byung ba bde ba la sogs pa'i tshor ba dmigs pa'i yul du gyur pa la /
gnas ngan len gyi sa bon gyis rgyu dang rkyen byas nas bskyed pa'i bdag tu lta ba dang nga'o snyam du nga rgyal skyed par byed pas lta ba dang nga rgyal dang mtshungs par ldan pa'i rnam par g.yeng ba nyid la gnas ngan len ces bya ste /
de'i phyir bstan bcos chos mngon par sna tshogs kun las btus pa las /
gnas ngan len gyi rnam par g.yeng ba ni ngar 'dzin pa dang /
nga yir 'dzin pa dang nga'o snyam pa'i phyogs kyi gnas ngan len gyi stobs la brten nas /
dge ba'i chos sgom pa'i tshe tshor ba byung ba rnams la nga'am nga yi zhe 'am /
nga'o snyam du 'dzin pa dang 'dres pa dang mtshan mar 'dzin pa'o zhes 'byung ste /
'di nyid kyi 'grel pa las /
'di lta ste /
bdag tu 'dzin pa la sogs pa'i gnas ngan len gyi stobs kyis bde ba la sogs pa'i tshor ba byung ba rnams la bdag go zhe'am /
bdag gi'o zhe 'am nga'o snyam du 'dzin pa'i phyir dge ba'i phyogs yongs su ma dag par bya'o zhes bshad do / /
bcom ldan 'das zhi gnas dang lhag mthong de dag byang chub sems dpa'i sa dang po nas bzung ste /
de bzhin gshegs pa'i sa'i bar du sgrib pa gang dag gi gnyen por gyur pa lags zhes bya ba 'di man chad ni bzhi pa zhi gnas dang lhag mthong sgrib pa bcu gcig gi gnyen por gyur pas bstan pa'i sgo zhes bya ba ston te /
'di yang rnam pa gnyis te /
zhu ba gsol pa dang /
lan du gsungs pa ste /
'di ni zhu ba gsol ba nyid do / /
rigs kyi bu zhi gnas dang lhag mthong de dag sa dang po la ni ngan song pa'i nyon mongs pa dang las dang skye ba'i kun nas nyon mongs pa lnga'i sgrib pa'i gnyen por gyur pa yin no zhes bya ba la sogs par ni gnyis pa de bzhin gshegs pas yang dag par lan du gsungs pa ston to / /
'di yang sgrib pa rnam pa bcu gcig gi gnyen por gyur pa nyid kyis rnam pa bcu gcig tu dbye ste /
'di ni sa dang po'i sgrib pa bstan pa'o / /
'phags pa sa bcu pa'i 'grel pa las ni so so'i skye bo'i bdag nyid kyi mtshan nyid kyi sgrib pa zhes 'byung ngo / /
slob dpon dbyig gnyen gyis mdzad pa'i 'grel pa las ni so so'i skye bo nyid kyi sgrib pa'o zhes bshad do / /
dgongs pa zab mo rnam par dgrol ba'i mdo dang /
mdo 'di nyid las ni ming bkod par zad kyi rnam par bshad pa ni med do / /
bstan bcos theg pa chen po bsdus pa'i 'grel pa lang gi tshe bsgyur ba las ni so so'i skye bo nyid kyi ma rig pa'o zhes 'byung ste /
ngo bo nyid kyi mtshan nyid kyang mdo tsam du ston to / /
bstan bcos rnam par rig pa tsam du grub pa las ni so so'i skye bo nyid kyi sgrib pa zhes bshad de /
de la mtshan nyid kyi rgya cher ston pas de'i phyir 'dir re zhig rnam par rig pa tsam du grub pa'i bstan bcos dang sbyar nas sgrib pa de dag gi mtshan nyid bstan par bya'o / /
de la sgrib pa'i ngo bo nyid bstan pa yang don rnam pa gnyis yod do /
dang po ni ming gi rjes su ngo bo nyid bstan pa ste /
de ni sgrib pa gnyis su rnam par rtog pa'i ngo bo nyid de /
de'i phyir bstan bcos rnam par rig pa tsam du grub pa las /
so so'i skye bo nyid kyi sgrib pa ni 'di lta ste /
sgrib pa gnyis las rnam par rtog pa las byung ba gang yin pa'o / /
de'i sa bon la brten nas so so'i skye bo nyid du rnam par gzhag pa'i phyir ro zhes bshad do / /
gzhan yang de nyid las bdag dang chos su mngon par zhen pa'i kun du rmongs pa gang yin pa de ni 'dir bstan pa'i so so'i skye bo'i ngo bo nyid do zhes 'byung ngo / /
gnyis pa ni yang dag pa nyid las brtsams nas ngo bo nyid bstan pa ste /
'di ni kun du rmongs pa nyi shu rtsa gnyis dang de'i gnas ngan pa'i ngo bo nyid de /
de'i phyir bstan bcos rnam par rig pa tsam du grub pa las /
mthong ba'i lam skyes pa'i tshe ngan song ba'i las rnams dang /
'bras bu la sogs pa spong mod kyi /
'di ni re zhig nyon mongs pa 'byung bar byed pa nyid rtsa ba yin pa'i phyir de nas sa dang po pas kun du rmongs pa gnyis dang de'i gnas ngan len spong bar bshad do / /
dang po ni bdag dang chos su mngon par zhen pa'i kun du rmongs pa ste /
de ni 'dir bstan pa'i so so'i skye bo nyid kyi sgrib pa'o / /
gnyis pa ni ngan song ba'i kun du rmongs pa ste /
de ngan song ba'i las dang 'bras bu la sogs pa yin par rig par bya ste kun du rmongs pa'i phyogs thams cad kyang kun du rmongs pa zhes bshad do / /
yang na de dag gis sgrib pa rnon po dang rtul pa gang yin pa gnyi ga las kun du rmongs pa gnyis 'byung ba kho nar bstan to / /
de'i gnas ngan len ces bya ba'i tshig gis ni rnam pa gnyis po de dag gam /
yang na gnyis po dag las 'byung ba'i las su mi rung ba nyid rab tu bstan to zhes 'byung ste /
zhib tu de nyid las bstan pa bzhin no / /
gzhan yang mdo nyid las ngan song ba'i nyon mongs pa dang /
las dang skye ba'i kun nas nyon mongs pa'i sgrib pa'i gnyen por gyur pa zhes gsungs pa'i phyir yang dag pa las brtsams nas sa dang po la sgrib pa gnyis kyi gnyen por gyur pa la sogs pas ngo bo nyid byed par rig par bya'o / /
bstan pa rnams brda sprod pa yang 'phags pa sa bcu pa'i 'grel pa las so so'i skye bo dag gi mtshan nyid kyi sgrib pa zhes bstan pa dang /
slob dpon dbyig gnyen gyis mdzad pa'i 'grel pa las /
so so'i skye bo nyid kyi sgrib pa zhes bstan pa dang /
theg pa chen po bsdus pa'i 'grel pa lang gi tshe bsgyur ba las /
so so'i skye bo nyid kyi ma rig pa zhes 'byung ba ni bdag dang chos su mngon par zhen pa'i kun du rmongs pa zhes bstan pa nyid do / /
de la bye brag yod pa yang lang gi tshe bsgyur ba'i 'grel pa las /
bstan pa'i ming ni spangs pa ma yin te ma rig pa zhes ston to / /
'grel pa gzhan las bstan pa'i ming ni spangs pa yin te /
sgrib pa zhes bya ba'i tshig gis ston pa'i phyir ro / /
dgongs pa zab mo rnam par dgrol ba'i mdo las /
ngan song ba'i las dang skye ba dang nyon mongs pa'i kun nas nyon mongs pa zhes gsungs pa dang /
mdo 'di nyid las gsungs pa gang yin pa de ni ngan song ba'i nyon mongs pa'i kun du rmongs pa zhes bstan pa nyid do / /
mdo 'di gnyis dang 'grel pa gsum pa las ni so so nas kun du rmongs pa re re smos la /
rnam par rig pa tsam du grub pa las ni kun du rmongs pa gnyis la sogs pa bstan pa'i phyir yang dag pa las brtsams te /
brjod pa kun du rmongs pa gnyis la sogs pa'i ngo bo nyid yin par rig par bya'o / /
yang na mdo gnyis kyang bstan bcos rnam par rig pa tsam du grub pa las bstan pa dang mthun te /
nyon mongs pa zhes bya ba'i tshig gis shes bya'i sgrib pa bsdus pa yin te /
ngo bo nyid mtshungs pa'i phyir nyon mongs pa'i ming gis bstan no / /
de la nges pa'i tshig bstan pa yang so so'i skye bo nyid kyi sgrib pa zhes bya ba ni bdag po'i dbang du byas pa'i rnam par bshad pa yin te /
sgrib pa gnyis la brten nas so so'i skye bo'i ngo bo nyid rnam par gzhag pa'i phyir ro / /
ngan song ba'i nyon mongs pa dang las dang skye ba'i kun nas nyon mongs pa zhes gsungs pa ni las yongs su 'dzin pa'i rnam par bshad pa yin te /
kun nas nyon mongs pa rnam pa gsum po dag sgrib pa yin pa'i phyir ro / /
sa gnyis pa la ni ltung ba phra mo'i 'khrul pa kun du 'byung ba'i sgrib pa'i gnyen por gyur pa yin no zhes bya ba ni sa gnyis pa'i sgrib pa bstan pa'o / /
'di ltar shes bya'i sgrib pa las lhan cig skyes pa'i phyogs gcig dang /
des bskyed pa'i 'khrul pa'i ltung ba las gsum po dag gi ngo bo nyid do / /
kun du 'byung ba dang sa bon dang kun du brtags pa las ni kun du 'byung ba dang sa bon dang bag chags kyang gtogs so / /
de las bag chags ni las su mi rung ba nyid de /
de'i phyir bstan bcos rnam par rig pa tsam du grub pa las /
gnyis pa log par sgrub pa gnyis las lhan cig skyes pa'i phyogs gcig dang /
des bskyed pa'i 'khrul pa'i ltung ba las gsum po dag go zhes 'byung ba yin te /
de ni mdo las ltung ba phra mo'i 'khrul pa kun du rmongs pa dang /
las kyi rnam pa sna tshogs la kun du rmongs pa zhes gsungs pa nyid de zhib tu de nyid las bstan pa bzhin no / /
'phags pa sa bcu pa'i 'grel pa las ni sems can gyi lus la sogs pa'i las la spyod pa'i sgrib pa zhes 'byung ngo / /
slob dpon dbyig gnyen gyis mdzad pa'i 'grel pa las ni sems can gyi dngos po rnams la log par sgrub pa zhes 'byung ngo / /
dgongs pa zab mo rnam par dgrol ba'i mdo las kyang ltung ba phra mo'i 'khrul pa zhes 'byung ngo / /
kun du 'byung ba yang don rnam pa gsum dang ldan te /
las yongs su 'dzin pa'i rnam par bshad pa dang sbyar na ni las rnam pa gsum po dag gis ngo bo nyid byed do / /
bdag po'i dbang du byas pa'i rnam par bshad pa dang sbyar na ni ma rig pas ngo bo nyid byed do / /
don gyi mthar gtugs te brjod na ni las rnam pa gsum dang ma rig pas ngo bo nyid byed do / /
bstan bcos theg pa chen po bsdus pa'i 'grel pa lang gi tshe bsgyur ba las lus kyi las kyis sems can rnams la log par sgrub pa'i ma rig pa zhes bstan pa yang don rnam pa gnyis te /
gal te ming gi rjes su brjod na ni ma rig pas ngo bo nyid byed do / /
yang dag pa'i don gyi dbang du byas te brjod na ni ma rig pa dang las kyis ngo bo nyid byed do / /
de la nges pa'i tshig bstan pa yang bstan bcos theg pa chen po bsdus pa'i 'grel pa las /
log par sgrib pa skyed pa'i ma rig pa zhes 'byung ba ni las yongs su 'dzin pa'i rnam par bshad pa'o / /
mdo 'di nyid la sogs pa las ltung ba phra mo'i 'khrul pa kun du 'byung ba zhes bya ba la sogs par gsungs pa yang snga ma bzhin du bdag po'i dbang du byas pa dang las yongs su 'dzin pa'i rnam par bshad pa yin par rab tu dbye bar bya ste /
'khrul pa kun du 'byung ba'i sgrib pa yin pa'i phyir ram /
yang na 'khrul pa kun du 'byung ba nyid sgrib pa yin pa'i phyir ro / /
sa gsum pa la ni 'dod pa'i 'dod chags kyi sgrib pa gnyen por gyur pa yin no zhes bya ba ni sa gsum pa'i sgrib pa bstan pa yin no / /
bstan bcos rnam par rig pa tsam du grub pa las ni 'di lta ste /
shes bya'i sgrib pa las lhan cig skyes pa'i phyogs gcig gis ni 'di ltar sa gsum pa'i ting nge 'dzin khyad par can bsgom pa'i shes rab la sgrib par byed la 'dod chags kyi nyon mongs pas ni gzungs dang /
thos pa dang bsams pa dang bsgoms pa'i shes rab la sgrib par byed pas /
brjed ngas pa dang /
shes bzhin ma yin pas ngo bo nyid byed do zhes bshad do / /
de'i phyir bstan bcos rnam par rig pa tsam du grub pa las /
rmongs pa'i sgrib pa ni 'di lta ste /
shes bya'i sgrib pa las lhan cig skyes pa'i phyogs gcig gis thos pa dang /
bsams pa dang bsgoms pa'i chos brjed par byed pa gang yin pa ste /
des gsum pa'i ting nge 'dzin dang /
gzungs khyad par du 'phags pa dang /
gzungs kyis bskyed pa'i shes rab khyad par du 'phags pa rnam pa gsum la sgrib par byed la kun du rmongs pa nyi shu rtsa gnyis las 'dod pa'i 'dod chags kyi kun du rmongs pa dang /
thos pa'i gzungs yongs su rdzogs pa la kun du rmongs pa yang sdud par byed do zhes bstan pa yin no / /
[(]bsags [,]'phags [)]pa sa bcu pa'i 'grel pa las ni thos pa dang bsams pa dang bsgoms pa la sogs pa la kun du rmongs shing chos rnams brjed par gyur pa'i sgrib pa zhes 'byung ngo / /
slob dpon dbyig gnyen gyis mdzad pa'i 'grel pa las ni thos pa dang /
bsams pa dang bsgoms pa dag la rmongs rtul zhing brjed ngas pa dang bcas pa'o zhes 'byung ngo / /
bstan bcos theg pa chen po bsdus pa'i 'grel pa lang gi tshe bsgyur ba las ni sems rtse gcig pa myur du mi shes pa'i ma rig pa dang /
thos pa dang bsams pa dang bsgoms pa brjed par byed pa'i ma rig pa zhes 'byung ste /
don gyis bstan bcos rnam par rig pa tsam du grub pa las kun du rmongs pa rnam pa gnyis bstan pa dang mthun no / /
dgongs pa zab mo rnam par dgrol ba'i mdo las /
dge ba'i chos thob par 'dod pa'i nyes pa zhes 'byung ba dang mdo 'di nyid las 'dod pa'i 'dod chags kyi kun du rmongs pa zhes gsungs pa ni kun du rmongs pa dang po bsdus pa yin yang /
yang dag pa'i don du na kun du rmongs pa gnyi ga la ngo bo nyid du sdud de /
bstan bcos rnam par rig pa tsam du grub pa las bstan pa bzhin no / /
de la nges pa'i tshig bstan pa yang gzhan dag las rmongs pa'i sgrib pa zhes bstan pa ni 'di ltar 'dod chags nyid rmongs pa'i sgrib pa yin pa'i phyir rmongs pa'i sgrib pa zhes bya ste /
'di ni las yongs su 'dzin pa'i rnam par bshad pa'o / /
yang na rmongs pa ni nyon mongs pa'i ming yin te /
'di ltar shes bya'i sgrib pa la rmongs pa zhes bstan pa ni ngo bo nyid gcig pa'i phyir ro / /
bshad pa 'di dang sbyar na ni bdag po'i dbang du byas pa'i rnam par bshad pa yin te /
rmongs pa'i sgrib pa yin pa'i phyir ro / /
de la 'dod pa'i 'dod chags kyi sgrib pa zhes bya ba ni bdag po'i dbang du byas pa'i rnam par bshad pa'o / /
yang na chos la sred pa ni 'dod chags yin pa'i phyir las yongs su 'dzin pa'i rnam par bshad pa'o / /
sa bzhi pa la ni snyoms par 'jug pa la sred pa dang chos la srid pa'i sgrib pa'i gnyen por gyur pa yin no zhes bya ba ni sa bzhi pa'i sgrib pa bstan pa'o / /
bstan bcos rnam par rig pa tsam du grub pa las ni yid kyi rnam par shes pa dang lhan cig skyes pa'i bdag tu lta ba dang /
snyoms par 'jug pa la sred pa dang chos la sred pa'i ngo bo nyid do zhes bshad do / /
de'i phyir bstan bcos de nyid las bzhi pa ni nyon mongs pa phra mo kun du 'byung ba'i sgrib pa ni 'di lta ste /
shes bya'i sgrib pa las lhan cig skyes pa'i phyogs gcig dang yid kyi rnam par shes pa dang lhan cig pa'i 'jig tshogs la lta ba la sogs pas bsdus pa gang yin pa'o / /
de las bzhi pa'i byang chub kyi phyogs kyi chos la sred par byed de /
sa bzhi pa la zhugs pa la yongs su spong bar byed do zhes 'byung ste /
zhib tu de nyid las bstan pa bzhin no / /
de la 'jig tshogs la lta ba la sogs pa zhes bya ba'i tshig gis ni thog ma med pa'i shes bya'i sgrib pa dang /
snyoms par 'jug pa'i sred pa dang /
chos la sred pa yang bsdu ba ste /
snyoms par 'jug pa la sred pa dang /
chos la sred pa de dag ni sa gsum pa dag gis kyang 'phel bar byed pas sa bzhi pa la zhugs pa'i tshe /
gdod yongs su spong bar byed de /
byang chub kyi phyogs kyi chos ni de dag dang shin tu mi mthun pa'i phyir ro / /
gzhan yang mdo 'di nyid las 'og nas kun du rmongs pa rnam pa gnyis so zhes ston par mdzad de /
snyoms par 'jug pa la sred pa'i kun du rmongs pa dang /
chos la sred pa'i kun du rmongs pa dang /
de'i gnas ngan len ces ston pas so / /
bstan bcos theg pa chen po bsdus pa'i 'grel pa lang gi tshe bsgyur ba las ni nyon mongs pa phra mo kun du 'byung ba 'jig tshogs la lta ba la sogs pa'i ma rig pa zhes 'byung ngo / /
slob dpon dbyig gnyen gyis mdzad pa'i 'grel pa las kyang bzhi pa ni nyon mongs pa phra mo kun du 'byung ba lhan cig skyes pa'i 'jig tshogs la lta ba la sogs pas bsdus pa zhes 'byung ste /
bstan bcos gong ma gnyis po 'di gnyis kyang don gyis bstan bcos rnam par rig pa tsam du grub pa las bstan pa dang mthun par bshad de /
sogs pa zhes bya ba'i tshig yod pa'i phyir ro / /
gal te de lta na ci'i phyir 'phags pa sa bcu pa'i 'grel pa las /
chos kyi nga rgyal gyi sgrib pa zhes bstan ce na /
smras pa /
sa gsum pa la chos kyi bstan pa so sor yang dag par rig par gyur pa'i tshe /
chos yang dag par rig pa'i nga rgyal skyed pa nyid kyi chos la sred pa yang skye ba'i phyir sa bcu pa'i 'grel pa la sogs pa yang so so nas don re re smos pas phan tshun 'gal ba med do / /
dgongs pa zab mo rnam par dgrol ba'i mdo las snyoms par 'jug pa la sred pa'i sems kyi kun du rmongs pa zhes 'byung ba ni ting nge 'dzin gyi sred pa yin te /
lo tsA ba'i bsam pa tha dad pa'i phyir ro / /
mdo 'di nyid las snyoms par 'jug pa dang /
chos la sred pa zhes gsungs pa ni kun du rmongs pa gnyis cig car bsdu ba'o / /
'jig tshogs la lta ba zhes ma gsungs pa ni /
yang dag par kun du rmongs pa rnam pa gnyis kho nar ma zad pa'i phyir ro / /
de la nges pa'i tshig bstan pa yang bstan bcos rnam par rig pa tsam du grub pa las /
nyon mongs pa phra mo kun du 'byung ba'i sgrib pa ni 'di lta ste /
lhan cig skyes pa'i 'jig tshogs la lta ba gang yin pa'o zhes bstan pa'o / /
bstan bcos de las phra mo zhes 'byung ba ni don rnam pa gsum dang ldan te /
phyogs ma yin pa'i phyir dang /
yid kyi dmigs pa mi byed pa'i phyir dang /
yun ring por kun du 'byung ba'i rjes su 'brang ba'i phyir ro / /
nyon mongs pa zhes 'byung ba ni de dang nyon mongs pa bdag nyid gcig tu 'byung ba'i phyir nyon mongs pa zhes bstan pa yin te /
de nyid nyon mongs pa phra mo kun du 'byung ba'i sgrib pa yin pa'i phyir /
'di ni bdag po'i dbang du byas pa'i rnam par bshad pa'o / /
mdo 'di las snyoms par 'jug pa la sred pa dang /
chos la sred pa'i sgrib pa zhes gsungs pa yang bdag po'i dbang du mdzad nas gsungs pa yin no / /
yang na las yongs su 'dzin pa'i rnam par bshad pa yin te /
'di ltar shes bya'i sgrib pa yang sred pa'i ming thob pa yang yin pas /
de'i phyir chos la sred pa la sogs pa sred pa zhes bya bas las yongs su 'dzin pa'i rnam par bshad pa yin no / /
gzhan yang sred pa zhes bya ba ni nyon mongs pa kho na'i ming yin pas las yongs su 'dzin pa'i rnam par bshad pa nyid du mngon par grub pa yin te /
'di ltar sngar ni spyi'i ming gis shes bya'i sgrib pa'i bdag nyid bstan pa yin la /
de'i 'og tu ni sgrib pa zhes bstan pa'i phyir ro / /
bstan bcos gzhan dag las nges pa'i tshig bstan pa ni mangs pas 'dir ma brjod do / /
sa lnga pa la ni 'khor ba dang mya ngan las 'das pa dag la gcig tu phyogs pa dang /
mngon du phyogs pa'i sgrib pa'i gnyen por gyur pa yin no zhes bya ba ni sa lnga pa'i sgrib pa bstan pa'o / /
bstan bcos rnam par rig pa tsam du grub pa las ni shes bya'i sgrib pa las lhan cig skyes pa'i phyogs gcig dang /
kun du rmongs pa nyi shu rtsa gnyis las ni 'khor ba la gcig tu mi phyogs pa nyid yid la byed pa dang /
mya ngan las 'das pa la mngon du phyogs pa'i kun du rmongs pas ngo bo nyid byed do zhes bshad de /
de'i phyir bstan bcos rnam par rig pa tsam du grub pa las lnga pa theg pa dman pa'i mya ngan las 'das pa'i sgrib pa ni 'di lta ste /
shes bya'i sgrib pa las lhan cig skyes pa'i phyogs gcig gis 'khor ba la shin tu skyo ba dang /
mya ngan las 'das pa la gzhol bar mos pas theg pa 'og ma gnyis dang mtshungs par sdug bsngal la skyo zhing 'gog pa la spro bas des sa lnga pa'i khyad par med pa'i lam la sgrib pa gang yin pa'o zhes 'byung ba yin no / /
kun du rmongs pa rnam pa gnyis rnam par bshad pa yang mdo 'di nyid las 'og nas ji skad du /
'khor ba la gcig tu mi phyogs pa nyid yid la byed pa dang /
mya ngan las 'das pa la gcig tu mngon du phyogs pa nyid yid la byed pa zhes gsungs pa lta bu'o / /
'phags pa sa bcu pa'i 'grel pa las ni lus yongs su gtsang ngo snyam pa'i nga rgyal gyi sgrib pa zhes 'byung ngo / /
bstan bcos theg pa chen po bsdus pa'i 'grel pa lang gi tshe bsgyur ba las ni theg pa dman pa'i mya ngan las 'das pa'i ma rig pa zhes bstan pa dang /
slob dpon dbyig gnyen gyis mdzad pa'i 'grel pa las theg pa 'og ma'i mya ngan las 'das pa'i sgrib pa zhes 'byung ba yang kun du rmongs pa gcig bsdus pa yin yang don gyis ni kun du rmongs pa gnyi ga bstan to / /
dgongs pa zab mo rnam par dgrol ba'i mdo las kyang don gyis mdo 'di dang mthun par ston to / /
'khor ba dang mya ngan las 'das pa dag la gcig tu phyogs pa dang /
mngon du phyogs pa zhes bya bas ni kun du rmongs pa gnyis yang dag par bsdu ba yin te /
ming nyid kyis brda phrad par zad do / /
de la nges pa'i tshig bstan pa yang bstan bcos rnam par rig pa tsam du grub pa las /
theg pa dman pa'i mya ngan las 'das pa'i sgrib pa zhes bstan pa ni bdag po'i dbang du byas pa'i rnam par bshad pa yin te /
theg pa dman pa'i mya ngan las 'das pa'i sgrib pa yin pa'i phyir ro / /
mdo 'di nyid las gsungs pa ni las yongs su 'dzin pa'i dbang du mdzad pa'i rnam par bshad pa yin te /
yongs su skyo zhing rgyab kyis phyogs pa nyid shes bya'i sgrib pa yin pa'i phyir ro zhes pa sa drug pa la ni mtshan ma mang po kun du 'byung ba'i sgrib pa'i gnyen por gyur pa yin no zhes bya ba ni sa drug pa'i sgrib pa bstan pa'o / /
bstan bcos rnam par rig pa tsam du grub pa las ni shes bya'i sgrib pa las lhan cig skyes pa'i phyogs gcig pa des sa gsum pa dag tu bden pa bzhi sgom par byed de /
bden pa bzhi po dag la kun nas nyon mongs pa dang rnam par byang ba'i mtshan nyid du 'dzin par byed de /
'di lta ste /
sdug bsngal ba dang /
kun 'byung ba 'khor bar 'jug pa gang yin pa de ni kun nas nyon mongs pa'i phyogs kyi mtshan nyid do / /
'gog pa dang lam lugs las ldog pa gang yin pa de ni rnam par byang ba'i phyogs kyi mtshan nyid do snyam du sems so zhes bshad de /
de'i phyir bstan bcos de nyid las drug pa mtshan ma rags pa kun du 'byung ba'i sgrib pa ni 'di lta ste /
shes bya'i sgrib pa lhan cig skyes pa'i phyogs gcig gis kun nas nyon mongs pa'i phyogs kyi mtshan ma rags pa kun du 'byung ba yod pa nyid du 'dzin pas des sa drug pa'i kun nas nyon mongs pa dang /
rnam par byang ba med pa'i lam la sgrib par byed de /
sa drug par zhugs pa'i tshe yongs su spong bar byed pa des na /
sa drug pas ni kun du rmongs pa rnam pa gnyis dang /
de'i gnas ngan len spong bar byed de /
dang po ni 'khor bar 'jug pa so sor rtog pa kun du 'byung ba rmongs pa ste /
de ni 'dir kun nas nyon mongs pa la 'khor bar 'jug pa'i spyod pa rnams yod pa nyid du 'dzin pas kun nas nyon mongs pa'i phyogs kyis bsdus pa'i phyir ro / /
gnyis pa ni mtshan ma mang po kun du 'byung ba'i rmongs pa ste /
de ni 'dir rnam par byang ba yod pa nyid du 'dzin cing /
rnam par byang ba'i mtshan ma len pa'i phyir mtshan ma mang po kun 'byung bas yun ring du mtshan ma med pa'i rnal 'byor gnas par mi nus pa'o zhes 'byung ba yin no / /
'phags pa sa bcu pa'i 'grel pa las ni bag chags phra mo'i sgrib pa zhes bshad do / /
bstan bcos theg pa chen po bsdus pa'i 'grel pa lang gi tshe bsgyur ba las ni mtshan ma phra mo kun du 'byung ba'i ma rig pa zhes 'byung ngo / /
slob dpon dbyig gnyen gyis mdzad pa'i 'grel pa las ni rnam par rig pa tsam gyi mtshan ma rags pa kun du 'byung ba dag ni mtshan ma'i rnam pa'o / /
ming rnam par gzhag cing ngo bo nyid brjod pa yang spyir rmongs pa gnyis bsdus par bshad na yang don du 'gal ba med pa'o zhes 'byung ngo / /
dgongs pa zab mo rnam par dgrol ba'i mdo las mtshan ma rnams kun du 'byung ba zhes gsungs pa dang /
mdo 'di nyid las mtshan ma mang po kun du 'byung ba zhes gsungs pa dang /
don gyis bstan bcos rnams las 'byung ba dang mthun te /
don 'gal ba med pa'i phyir ro / /
de la nges pa'i tshig bstan pa ni thams cad kyang bdag po'i dbang du byas par bshad pa dag yin te /
mtshan ma mang po kun du 'byung ba'i mtshan ma yin pa'i phyir te /
brtags na brda phrad par 'gyur ro / /
sa bdun pa las ni mtshan ma phra mo kun du 'byung ba'i sgrib pa'i gnyen por gyur pa yin no zhes bya ba ni sa bdun pa'i sgrib pa bstan te /
'di ltar shes bya'i sgrib pa las lhan cig skyes pa'i phyogs gcig gis snga ma'i sa drug pa la /
rten cing 'brel par 'byung ba yan lag bcu gnyis nyid du sgom zhing 'khor bar 'jug pa'i mtshan ma phra mo dang /
lugs las ldog pa'i mtshan ma yod pa nyid du 'dzin pas mtshan ma de gnyis yongs su bzung ba'i phyir sa bdun pa'i gya nom pa mtshan ma med pa'i lam la sgrib par byed de /
de'i phyir bstan bcos rnam par rig pa tsam du grub pa las /
bdun pa mtshan ma phra mo kun du 'byung ba'i sgrib pa ni 'di lta ste /
shes bya'i sgrib pa las lhan cig skyes pa'i phyogs gcig gis skye ba dang /
'jig pa'i mtshan ma phra mo kun du 'byung ba yod pa nyid du 'dzin pas des sa bdun pa'i gya nom pa mtshan ma med pa'i lam la sgrib par byed de /
sa bdun par zhugs pa'i tshe yongs su spong bar byed pas des na sa bdun pas ni kun du rmongs pa rnam pa gnyis dang /
de'i gnas ngan len spong bar bshad de /
dang po ni mtshan ma phra mo kun du 'byung ba'i rmongs pa ste /
de 'dir skye ba yod pa nyid du 'dzin cing 'khor bar 'jug pa'i skye ba phra mo'i mtshan ma len pa'i phyir ro / /
gnyis pa ni gcig tu mtshan ma med pa'i yid la byed pas gnyer ba'i kun du rmongs pa ste /
de ni 'di 'gog pa yod pa nyid du 'dzin cing lugs las ldog pa'i mtshan ma len pa'i phyir gcig tu mtshan ma med pa nyid yid la byed pas nan tan gyis yongs su tshol bar byed kyang stong pa nyid la spyod pa khyad par du 'phags pa bskyed pas mi nus pa'o zhes 'byung ba yin no / /
'phags pa sa bcu pa'i 'grel pa las ni mtshan ma phra mo'i bag chags kyi sgrib pa zhes bshad do / /
bstan bcos theg pa chen po bsdus pa'i 'grel pa lang gi tshe bsgyur ba las ni mtshan ma phra mo kun du 'byung ba'i ma rig pa zhes 'byung ngo / /
slob dpon dbyig gnyen gyis mdzad pa'i 'grel pa las ni mtshan ma phra mo kun du 'byung ba zhes bshad do / /
bstan bcos rnam par rig pa tsam du grub pa las kyang mtshan ma phra mo kun du 'byung ba'i sgrib pa zhes bstan to / /
dgongs pa zab mo rnam par dgrol ba'i mdo las mtshan ma phra mo kun du 'byung ba'i nyes pa zhes gsungs pa dang /
mdo 'di nyid las mtshan ma phra mo kun du 'byung ba'i sgrib pa zhes gsungs pa ni mtshan ma'i rnam pa las ming du gzhag pa dang /
kun du rmongs pa rnam pa gnyis bsdu ba yin pas /
phan tshun 'gal ba med pa yang gong ma bzhin du rig par bya'o / /
de la nges pa'i tshig bstan pa yang de dag thams cad bdag po'i dbang du byas pa'i rnam par bshad pa yin te /
snga ma bzhin du rig par bya'o / /
sa brgyad pa la ni mtshan ma med pa la rtsol ba dang mtshan ma dang bcas pa la dbang du ma gyur pa'i sgrib pa'i gnyen por gyur pa yin no zhes bya ba ni sa brgyad pa'i sgrib pa bstan pa'o / /
'di ltar shes bya'i sgrib pa las lhan cig skyes pa'i phyogs gcig gis mtshan ma med pa sgom pa rang gi ngang gis mi 'byung ba dang /
kun du rmongs pa rnam pa gnyis kyang bsdus pa yin te /
mtshan ma med pa la rtsol ba'i kun du rmongs pa dang /
mtshan ma dang bcas pa la dbang du ma gyur pa'i kun du rmongs pa'o / /
de'i phyir bstan bcos rnam par rig pa tsam du grub pa las /
brgyad pa mtshan ma med pa las rtsol ba dang bcas pa'i sgrib pa ni 'di lta ste /
shes bya'i sgrib pa las lhan cig skyes pa'i phyogs gcig gis mtshan ma med par bsgom pa rang gi ngang gis mi skye ba gang yin pa'o / /
sa snga ma lnga po dag tu mtshan ma dang bcas pa'i rnal 'byor ni mang la /
mtshan ma med pa'i rnal 'byor ni nyung ngo / /
sa drug pa la ni mtshan ma dang bcas pa'i rnal 'byor ni nyung la /
mtshan ma med pa'i rnal 'byor ni mang ngo / /
sa bdun pa la ni gcig tu mtshan ma med pa'i rnal 'byor rgyun du mngon sum du 'gyur yang rtsol ba dang bcas pa yin te /
'di ltar mtshan ma med pa la rtsol ba dang bcas pa'i phyir rang gi ngang gis mtshan ma dang zhing ston par mi nus so zhes bya ba nas rgya cher bshad pa'i bar du bstan pa yin no / /
'phags pa sa bcu pa'i 'grel pa las mtshan ma med pa la rtsol ba dang bcas pa'i sgrib pa zhes 'byung ba dang /
bstan bcos theg pa chen po bsdus pa'i 'grel pa lang gi tshe bsgyur ba las mtshan ma med pa'i mngon par 'du byed pa zhes bshad pa dang /
bstan bcos rnam par rig pa tsam du grub pa las /
mtshan ma med pa la rtsol ba'i sgrib pa zhes 'byung ba kun du rmongs pa gcig tu bsdus pa yin pas 'di lta ste /
mtshan ma med pa la rtsol ba'i kun du rmongs pa'o / /
bstan bcos rnam par rig pa tsam du grub pa las ming gcig smos pa yang spyir kun du rmongs pa gnyis bsdus pa yin te /
'di lta ste /
mtshan ma med pa la rtsol ba'i kun du rmongs pa dang /
mtshan ma la dbang du ma gyur pa'i kun du rmongs pa'o / /
dgongs pa zab mo rnam par dgol ba'i mdo las ni /
mtshan ma med pa la rang gi ngang gis rtsol ba med par 'jug pa'i gnyen por gyur pa yin no zhes 'byung ste /
'di la yang bshad pa rnam pa gnyis yod de /
kha cig na re sa brgyad pa la mtshan ma med pa'i shes pa'i spyod pa rtsol ba med pa rang gi ngang gis 'jug pas 'dis de la sgrib pa'i phyir mtshan ma med pa la rang gi ngang gis rtsol ba med par 'jug pa zhes bya ba gsungs te /
'di ni rnam pa gnyis las mtshan ma med pa la rtsol ba'i kun du rmongs pa nyid do zhe'o / /
kha cig na re mdo de yang dgongs pa zab mo nges par dgrol ba'i mdo dang mthun par kun du rmongs pa gnyis cig car smos pa yin te /
de la dang po mtshan ma med pa'i spyod pa zhes bya ba ni mtshan ma med pa la rtsol ba'i kun du rmongs pa zhes bya ba nyid de / /
gnyis pa rang gi ngang gis 'jug pa'i nyes pa zhes bya ba ni mtshan ma dang bcas pa la dbang du 'gyur ba'i kun du rmongs pa zhes bya ba nyid do / /
sgrib pa 'di gcig gis ni kun du rmongs pa gnyis tshang bar bsdus pa yin te /
mdo las gsungs pa bzhin du rig par bya'o zhe'o / /
nges pa'i tshig bstan pa yang bstan bcos theg pa chen po bsdus pa'i 'grel pa lang gi tshe bsgyur ba dang /
slob dpon dbyig gnyen gyis mdzad pa'i 'grel pa dang /
rnam par rig pa tsam du grub pa las mtshan ma med pa la rtsol ba'i sgrib pa zhes bstan pa ni bdag po'i dbang du byas pa'i rnam par bshad pa yin te /
'di ltar mtshan ma med pa'i dbang gis rtsol ba'i shes pa 'byung bas rtsol ba'i shes pa'i ngo bo nyid ni sgrib pa yin te /
'di ni rtsol ba'i shes pa'i sgrib pa yin pa'i phyir bdag po'i dbang du byas pa'i rnam par bshad pa yin no / /
mdo 'di nyid las mtshan ma med pa la rtsol ba dang mtshan ma dang bcas pa la dbang du ma gyur pa'i sgrib pa zhes gsungs pa yang bdag po'i dbang du byas pa'i rnam par bshad pa'o /
sa dgu pa las ni rnam pa thams cad du tshig mkhas pa la dbang du ma gyur pa'i sgrib pa'i gnyen por gyur pa yin no zhes bya ba ni sa dgu pa'i sgrib pa bstan pa'o / /
'di ltar shes bya'i sgrib pa las lhan cig skyes pa'i phyogs gcig gis so so yang dag par rig pa bzhi'i chos la sgrib par byed pa'i ngo bo nyid de /
de'i phyir bstan bcos rnam par rig pa tsam du grub pa las /
dgu pa gzhan la phan 'dogs pa sgrub par mi 'dod pa'i sgrib pa ni 'di lta ste /
shes bya'i sgrib pa las lhan cig skyes pa'i phyogs gcig gis sems can la phan 'dogs pa'i dngos po la rtson par mi 'dod cing rang gi don la mos pa gang yin pa ste /
des sa dgu pa'i so so yang dag par rig pa bzhi la sgrib par byed de /
sa dgu pa la zhugs pa'i tshe yongs su spong bar byed pas des na sa dgu pas kun du rmongs pa gnyis dang de'i gnas ngan len spong ngo zhes bstan te /
dang po ni chos bstan pa'i ming dang tshig dang yi ge dpag tu med pa dang /
gong nas gong du shes rab dang spobs pa dang /
gzungs kyi dbang la kun du rmongs pa'o / /
de la chos bstan pa dpag tu med pa'i gzungs la dbang ba zhes bya ba ni 'di lta ste /
don so so yang dag par rig pas brjod par bya ba'i gzungs la dbang thob pas don gcig gi nang du don thams cad ston pa'i phyir ro / /
ming dang tshig dang yi ge dpag tu med pa'i gzungs la dbang ba zhes bya ba ni 'di lta ste /
chos so so yang dag par rig pas rjod par byed pa'i gzungs la dbang thob pas ming dang tshig dang yi ge gcig gi nang du ming dang tshig dang yi ge thams cad ston pa'i phyir ro / /
gong nas gong du shes rab dang spobs pa dang gzungs la dbang ba zhes bya ba ni 'di lta ste /
tshig so so yang dag par rig pas sgra skad gcig gis gcig rnam par bshad pa'i gzungs la dbang thob pas sgra skad gcig gi nang du thams cad ston pa'i phyir ro / /
gnyis pa ni spobs pa la dbang ba'i kun du rmongs pa'o / /
de la spobs pa la dbang ba ni 'di lta ste /
spobs pa so so yang dag par rig pas dbang po la mkhas shing chos ston pa la mkhas pa'i phyir ro / /
kun du rmongs pas dbang rnam pa bzhi po dag la sgrib par byed pa gang yin pa de dag ni 'dir sgrib pa dgu pas bsdus pa yin no zhes 'byung ba yin no / /
'phags pa sa bcu pa'i 'grel pa las ni sems can la legs par phan mi 'dogs pa'i sgrib pa zhes bshad do / /
bstan bcos theg pa chen po bsdus pa'i 'grel pa lang gi tshe bsgyur ba las sems can la phan 'dogs pa'i bya ba rtsol ba la mi ltos pa'i ma rig pa zhes 'byung ba dang /
slob dpon dbyig gnyen gyis mdzad pa'i 'grel pa las /
sems can la phan 'dogs pa'i bya ba mi byed pa zhes 'byung ba ni /
gnyi ga yang kun du rmongs pa gnyis bsdus pa yin pas don du 'gal ba med de /
tha dad pa med pa'i phyir ro / /
dgongs pa zab mo rnam par dgrol ba'i mdo las rnam pa thams cad du chos bstan pa la dbang du ma gyur pa zhes gsungs pa dang /
mdo 'di nyid las rnam pa thams cad du tshig la mkhas pa la dbang du ma gyur pa'i sgrib pa zhes gsungs pa la yang bshad pa rnam pa gnyis yod de /
kha cig na re 'di ni spobs pa la dbang ba'i kun du rmongs pa nyid do zhe'o / /
kha gcig na re spyir kun du rmongs pa gnyis bsdus pa yin no zhes zer ro / /
de la rnam pa thams cad du tshig la mkhas pa zhes bya ba ni so so yang dag par rig pa bzhi la spyir rnam pa thams cad tshig la mkhas pa zhes bya'o / /
de la nges pa'i tshig bstan pa ni gong du bstan pa'i bstan bcos dang /
'grel pa rnam pa bzhi dang mdo gnyis po dag las bstan pa thams cad kyang bdag po'i dbang du mdzad pa'i rnam par bshad pa yin te /
brtags na khong du chud par 'gyur ro // //
bam po bzhi bcu dgu pa /
sa bcu pa la ni chos kyi sku yongs su rdzogs pa mngon du bya ba ma thob pa'i sgrib pa'i gnyen por gyur pa yin no zhes bya ba ni sa bcu pa'i sgrib pa bstan pa'o / /
'di yang shes bya'i sgrib pa las lhan cig skyes pa'i phyogs gcig yin no / /
bstan bcos rnam par rig pa tsam du grub pa dang /
mdo 'di nyid las 'og nas bstan pa dang sbyar na kun du rmongs pa rnam pa gnyis kyang bsdus pa yin te /
de'i phyir bstan bcos rnam par rig pa tsam du grub pa las /
bcu pa chos rnams la dbang ma thob pa'i sgrib pa ni 'di lta ste /
shes bya'i sgrib pa las lhan cig skyes pa'i phyogs gcig gis chos rnams la dbang thob par mi byed pas des sa bcu pa'i chos chen po'i sprin gyi shes pa dang /
yongs su sbas pa dang des bskyed pa'i bya ba dag la sgrib par byed de /
sa bcu par zhugs pa'i tshe yongs su spong bar byed pa des na sa bcu pas kun du rmongs pa rnam pa gnyis dang /
de'i gnas ngan len spong bar byed do zhes bshad do / /
sa dang po ni mngon par shes pa chen po la kun du rmongs pa ste /
de ni 'di ltar des bskyed pa'i bya ba dag la sgrib par byed pa zhes bstan pa nyid do / /
gnyis pa ni gsang ba'i rjes su 'jug cing khong du chud pa la kun du rmongs pa ste /
de ni 'dir chos chen po'i sprin gyi shes pa dang yongs su sbas pa la sgrib par byed pa nyid do zhes bstan pa nyid do zhes 'byung ba yin no / /
'phags pa sa bcu'i 'grel pa dang /
bstan bcos theg pa chen po bsdus pa'i 'grel pa lang gi tshe bsgyur ba dang /
rnam par rig pa tsam du grub pa las chos rnams la dbang ma thob pa'i sgrib pa zhes 'byung ba ni kun du rmongs pa rnam pa gnyis las gsang ba'i rjes su 'jug cing khong du chud pa la kun du rmongs pa zhes bstan pa nyid do / /
yang na spyir kun du rmongs pa gnyis bsdus par bstan to / /
dgongs pa zab mo rnam par dgrol ba'i mdo las sa bcu pa las ni chos kyi sku yongs su rdzogs pa mngon du bya ba'i gnyen po'o zhes gsungs pa dang /
mdo 'di nyid las sa bcu pa la ni chos kyi sku yongs su rdzogs pa mngon du bya ba ma thob pa'i sgrib pa'i gnyen por gyur pa yin no zhes gsungs pas kun du rmongs pa gnyis bsdus par bshad na yang don du 'gal ba med de /
logs shig tu ma sbyar ba'i phyir ro / /
mdo 'di nyid las chos kyi sku yongs su rdzogs pa ma thob pa zhes gsungs pa ni de bzhin nyid kyi sku'i dbang du mdzad nas bstan pa yin te /
de'i phyir bstan bcos chos mngon pa sna tshogs kun las btus pa las /
de la chos kyi sku ni 'di lta ste /
shes bya'i sgrib pa gtan du spangs shing gnas gyur pas bsdus pa gang yin pa'o / /
de yang sa bcu pa las ni yongs su rdzogs pa zhes bya'o / /
de la de bzhin gshegs pa'i sa la ni mngon par grub pa zhes bya'o zhes bstan to / /
de la nges pa'i tshig bstan pa ni bstan bcos rnam pa bzhi dang /
mdo 'di nyid las bstan cing gsungs pa'i ming la tha dad pa yod kyang thob pa'i ming du mtshungs pas bdag po'i dbang du byas pa'i rnam par bshad pa yin no / /
rigs kyi bu zhi gnas dang lhag mthong de dag de bzhin gshegs pa'i sa la ni nyon mongs pa dang shes bya'i sgrib pa shin tu phra ba mchog tu ches shin tu phra ba'i gnyen por gyur pa yin te zhes bya ba la sogs par ni sgrib pa bcu gcig pa bstan to / /
'di yang rnam pa gnyis su dbye ste /
yongs su spang bar bya ba'i sgrib pa bstan pa dang /
sgrib pa spangs pa'i phan yon bstan pa ste /
'di ni dang po'o / /
'di lta ste /
sgrib pa gnyis las lhan cig skyes pa'i phyogs gcig go / /
de la shin tu phra ba zhes bya ba ni nyon mongs pa'i sgrib pa'o / /
mchog tu ches shin tu phra ba zhes bya ba ni shes bya'i sgrib pa'o / /
yang na shin tu phra ba dang /
mchog tu ches shin tu phra ba zhes bya ba ni sgrib pa gnyis ka dang yang sbyar te /
gnas skabs mthar thug pa sa yongs su spang bar bya ba yin pa'i phyir ni shin tu phra ba zhes bya'o / /
gnas skabs mchog gis yongs su spang bar bya ba yin pa'i phyir ni mchog tu ches shin tu phra ba zhes bya'o / /
gzhan yang kun du rmongs pa shin tu phra ba med pas shin tu phra ba zhes bya'o / /
shin tu phra ba mchog tu gyur pa med pas mchog tu ches shin tu phra ba zhes bya'o / /
'phags pa sangs rgyas kyi sa'i 'grel pa las sgrib pa gnyis las mthong bas spang bar bya ba gang yin pa de ni sa dang po pas spangs so / /
bsgom pas spang bar bya ba las shes bya'i sgrib pa gang yin pa de ni mdo sde dang bstan bcos rnams las bstan pa dag dang mthun par bshad do / /
nyon mongs pa rnams las lhan cig skyes pa gang yin pa de dag ni snga ma'i sa bcu po rnams su ched du bzhag nas mi spong gi /
sangs rgyas kyi sar gdod spong ste /
de'i phyir bstan bcos rnam par rig pa tsam du grub pa las /
sa 'dir chos la dbang thob mod kyi sgrib pa lhag ma dang bcas pas shin tu mthar thug pa zhes mi bya ste /
'di ltar lhan cig skyes pa'i shes bya'i sgrib pa phra mo dang /
rang gi ngang gis 'byung ba'i nyon mongs pa'i sgrib pa'i sa bon yod pa gang yin pa rdo rje lta bu'i ting nge 'dzin mngon sum du gyur pa na de dag cig car spangs nas de bzhin gshegs pa'i sar 'jug pas des na sangs rgyas kyi sar kun du rmongs pa gnyis dang /
de'i gnas ngan len spong ngo zhes bshad do /
dang po ni shes bya thams cad la chags pa phra mo'i kun du rmongs pa ste /
de ni 'dis shes bya'i sgrib pa shin tu phra mo zhes bstan pa'o / /
gnyis pa ni thogs pa shin tu phra mo'i kun du rmongs pa ste /
de ni 'dir rang gi ngang gis 'byung ba'i nyon mongs pa'i sgrib pa'i sa bon zhes bstan pa nyid de /
de'i phyir bstan bcos chos mngon pa kun las btus pa las /
de byang chub thob pa na nyon mongs pa'i sgrib pa dang shes bya'i sgrib pa cig car spong ba'o / /
cig car dgra bcom pa dang /
de bzhin gshegs par 'gyur te /
mya ngan las 'das pa chen po dang /
byang chub chen po thob par 'gyur ro zhes bstan pa yin no zhes 'byung ngo / /
mdo 'di nyid las gsungs pa 'di ni kun du rmongs pa gnyis bstan pa nyid do / /
dgongs pa zab mo rnam par dgrol ba'i mdo las /
sa bcu gcig pa la ni shes bya'i sgrib pa shin tu phra ba dang mchog tu ches shin tu phra ba'i gnyen por gyur pa yin no zhes gsungs pa ni phyogs gcig tu shes bya'i sgrib pa bstan pa yin no / /
sangs rgyas kyi sa'i sgrib pa 'di ni bstan bcos gzhan dag las mi ltos pas de'i phyir 'dir ma sbyar ro / /
de la nges pa'i tshig bstan pa ni rnam par bshad pa drug las yongs su 'dzin pa'i rnam par bshad pa'o / /
de ltar sgrib pa de dag yongs su bcom pa'i phyir mthar thams cad la chags pa med pa dang /
thogs pa med pa'i shes pa dang /
mthong ba thob cing dgongs pa yongs su grub pa'i dmigs pa la brten nas chos kyi sku shin tu rnam par dag pa rnam par gzhag pa yin no zhes bya ba ni gnyis pa sgrib pa spangs pa'i phan yon ston to / /
mdo'i tshig 'di yang rnam pa gnyis su dbye ste /
dang po ni sgrib pa spangs nas shes pa dang /
mthong ba thob par bstan pa ste /
'di ltar sgrib pa rnam pa gnyis gtan du spangs pa'i phyir ro / /
go rims bzhin du mthar chos stong pa nyid kyis chags pa med pa'i shes pa dang /
mthong ba thams cad 'thob pa dang /
gang zag stong pa nyid kyi thogs pa med pa'i shes pa dang /
mthong ba thams cad 'thob par 'gyur te /
de'i phyir bstan bcos rnam par rig pa tsam du grub pa las /
de la chags pa zhes bya ba ni zhes bya'i sgrib pa yin no / /
thogs pa zhes bya ba ni nyon mongs pa'i sgrib pa yin no zhes 'byung bas chos stong pa nyid du bsgoms pa'i shes rab ni chags pa med pa zhes bya'o / /
gang zag stong pa nyid du sgom pa'i shes pa ni thogs pa med pa zhes bya bar rig par bya'o / /
gnyis pa ni dmigs par bya ba las chos kyi sku rnam par gzhag pa ste /
'di ltar bzhi po dgongs pa yongs su grub pa'i dmigs pa la brten nas sgrib pa gnyis yongs su spangs pa rnam par dag pa'i de bzhin nyid kyi chos kyi sku rnam par gzhag pa'am /
yang na chos kyi sku rnam pa gnyis rnam par gzhag pa'o / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das ji ltar byang chub sems dpa'i zhi gnas dang lhag mthong la brten nas nan tan du bsgrub pa'i slad du bla na med pa yang dag par rdzogs pa'i byang chub mngon par rdzogs par 'tshang rgya bar 'gyur lags zhes bya ba 'di man chad ni bcu drug pa zhi gnas dang lhag mthong gis byang chub thob par bstan pa'i sgo zhes bya ba ston to / /
'di yang zhu ba gsol ba dang /
lan du gsungs pas bstan te /
'di ni zhu ba gsol ba nyid do / /
ji ltar na byang chub sems dpa' zhi gnas dang lhag mthong thob pa de dag gis zhi gnas dang lhag mthong la brten nas nan tan du bsgrubs pa'i slad du bla na med pa yang dag par rdzogs pa'i byang chub mngon par rdzogs par 'tshang rgya bar 'gyur zhes bya ba'i tha tshig go / /
bcom ldan 'das kyis byang chub sems dpa' byams pa la bka' stsal pa /
rigs kyi bu byang chub sems dpa' byams pa zhi gnas dang lhag mthong thob pa dang de bzhin nyid rnam pa bdun las brtsams te /
ci ltar thos pa dang bsams pa'i chos dag la mnyam par gzhag pa'i sems khyad par can gyis legs par gtan la 'bebs pa dang /
legs par bsams pa dang /
legs par gzhag pa'i de bzhin nyid de nyid nang du yang dag par yid la byed de zhes bya ba la sogs pas ni gnyis pa de bzhin gshegs pas yang dag par lan du gsungs pa ston to /
'di yang rnam pa gnyis su dbye ste /
rnam par bshad pa dang /
mjug bsdu ba'o / /
dang po yang rnam pa gnyis kyis bstan te /
rgyu'i gnas skabs su spyod pa rnams brtson 'grus kyis sgrub par bstan pa dang /
'bras bu'i gnas skabs byang chub thob par bstan pa'o / /
dang po yang rnam pa gsum du dbye ste /
don nyid bstan pa dang /
dpes bstan pa dang /
dpe dang don du sbyar ba'o / /
don nyid bstan pa la yang bshad pa rnam pa gnyis yod de /
kha cig na re 'di ni lam rnam pa bzhi las brtsams nas bstan pa yin pas rnam pa bzhir dbye ste /
tshogs kyi gnas skabs bstan pa dang /
des zhes bya ba man chad kyis sbyor ba'i gnas skabs bstan pa dang /
de phan chad ces bya ba man chad kyis mthong ba'i gnas skabs bstan pa dang /
gong ma gong ma zhes bya ba man chad kyis bsgom pa'i gnas skabs bstan pa'o / /
'di ni dang po'i tshogs kyi lam gyi gnas skabs bstan pa ste /
mdo'i tshig 'di yang rnam pa gnyis su dbye ste /
dang po ni tshogs kyi lam la gnas pa'i gang zag zhi gnas dang lhag mthong thob pa'i rnal 'byor pa bstan pa'o / /
gnyis pa ni de bzhin nyid rnam pa bdun las brtsams te zhes bya ba man chad kyis ni yul la brten nas lhag mthong skye bar bstan pa ste /
'di yang rnam pa gsum du dbye'o / /
de la dang po de bzhin nyid rnam pa bdun las brtsams te zhes bya ba ni brtag par bya ba'i yul smos pa ste /
'di ltar tshogs kyi gnas skabs su zhi gnas dang lhag mthong de dag la brten nas /
de bzhin nyid bdun po dag la rtog par byed pas so / /
gnyis pa ji ltar thos pa zhes bya ba la sogs pas shes rab rnam pa gsum gyi gnas bstan te /
de la ji ltar thos pa zhes bya ba'i thos pa'i shes rab kyi gnas bstan pa ste /
thos pa zhes bya ni nyan par byed pa'o / /
de ni rna ba'i dbang pos rna ba'i rnam par shes pa bskyed na bstan pa thos pa'i phyir ro / /
bsams pa'i chos dag la zhes bya ba ni bsams pa'i shes rab kyi gnas bstan pa ste /
'di ltar bsams pa'i shes rab ni bstan pa dag la sems par byed pas shes rab bskyed nas /
chos rnams la sems shing rab tu rnam par 'byed pa'i phyir ro / /
mnyam par gzhag pa'i sems khyad par can zhes bya ba ni bsgom pa'i gnas bstan pa ste /
bsgom pa ni goms par byed pa ste /
de ni ting nge 'dzin khyad par can gyi shes rab bskyed nas gnyen po sgom par byed pa'i phyir ro / /
legs par gtan la 'bebs pa zhes bya ba la sogs pas ni de dag gis bskyed pa'i shes rab bstan pa ste /
de la thos pa'i shes rab kyis ni de bzhin nyid bdun la brten nas lags par gtan la 'bebs so / /
legs par bsams pas zhes bya ni bsams pa las byung ba'i shes rab kyis so / /
legs par gzhag pa zhes bya ba la sogs pas ni bsgoms pa las byung ba'i shes rab kyis de bzhin nyid rnam pa bdun la brten nas nang du yid la byed pa'i phyir ro zhe'o / /
kha cig na re 'di ni rnam pa gsum du dbye ste /
sbyor ba'i gnas skabs bstan pa dang /
mthong ba'i gnas skabs bstan pa dang /
bsgom pa'i lam bstan pa'o / /
sbyor ba'i lam bstan pa yang rnam pa gnyis su dbye ste /
de kho na nyid yid la byed pa'i sgom pa bstan pa dang /
des zhes bya ba man chad kyis mtshan ma rnam par sel ba bstan pa ste 'di ni dang po'o / /
mdo'i tshig 'di yang rnam pa gnyis su phye nas bstan te /
de bzhin nyid rnam pa bdun la brten nas yid la byed pa sgom pa bstan pa dang /
legs par gtan la 'bebs la zhes bya ba man chad de kho na nyid du sgom pa bstan pa'o / /
'di ltar byang chub sems dpa' rnams de bzhin nyid rnam pa bdun las brtsams nas ci ltar thos pa dang bsams pa dang mnyam par gzhag pa khyad par can gyi stobs kyis dro bar gyur pa dang /
rtse mo'i gnas skabs su kun du tshol ba bzhi po dag gis legs par gtan la 'bebs shing /
nang gi mtshan ma'am phyi rol gyi mtshan ma'am /
nang dang phyi rol gyi mtshan ma zhes bya ba ni gnyis pa nang la sogs pa'i mtshan ma rnam pa gsum pa'o / /
phyi nang la sogs pa de yang mdor bsdu na bshad pa rnam pa gsum yod de /
kha cig na re rang gi lus gang yin pa de ni nang zhes bya'o / /
gzhan gyi lus gang yin pa de ni phyi rol zhes bya'o / /
gnyi ga bsdus pa gang yin pa de ni phyi nang zhes bya'o zhe'o / /
kha cig na re dbang po drug po dag ni nang zhes bya'o / /
yul drug po dag ni phyi rol zhes bya'o / /
gnyi ga bsdus pa ni phyi nang zhes bya'o zhe'o / /
kha cig na re sems can gang yin pa de ni nang zhes bya'o / /
sems can ma yin pa gang yin pa de ni phyi rol zhes bya'o / /
gnyi ga bsdus pa gang yin pa de ni phyi nang zhes bya'o zhe'o / /
bstan bcos bye brag tu bshad pa chen po las phyi nang gi chos kyi bye brag rnam pa gsum yod de /
dang po 'brel pa'i phyi nang ni 'di lta ste /
bdag nyid kyi lus la yod pa gang yin pa de ni nang zhes bya'o / /
gzhan gyi lus la yod pa dang sems can ma yin pa gang yin pa de ni phyi rol zhes bya'o / /
gnyis pa gnas kyi phyi nang ni 'di lta ste /
sems dang sems las byung ba'i rten gang yin pa de ni nang zhes bya'o / /
dmigs par bya ba gang yin pa de ni phyi rol zhes bya'o / /
gsum pa sems can dang sems can ma yin pa'i phyi nang ni 'di lta ste /
sems can gyi grangs su gtogs pa'i chos gang yin pa de ni nang zhes bya'o / /
sems can ma yin pa'i grangs su gtogs pa'i chos gang yin pa de ni phyi rol zhes bya'o zhes bshad do / /
'phags pa shes rab kyi pha rol tu phyin pa la sogs pa'i mdo las ni gong ma'i bshad pa gnyis dang mthun par bshad de /
de'i phyir de nyid las nang stong pa nyid ni 'di lta ste /
nang gi skye mched drug po dag go / /
phyi stong pa nyid ni 'di lta ste /
phyi rol gyi skye mched drug po dag go / /
phyi nang stong pa nyid ni 'di lta ste /
phyi nang gi skye mched drug po dag go zhes gsungs so / /
bdag gis sems can gyi don la sbyar bar bya'o snyam pa'i mtshan ma zhes bya ba ni gsum pa gzhan la phan 'dogs pa'i mtshan ma bstan pa'o / /
'di ni bstan bcos rnam par bshad pa las /
sems can la phan 'dogs pa'i spyod pa zhes bstan pa nyid de /
'di ltar bsdu ba'i dngos po bzhi po dag gis sems can la phan 'dogs pa'i phyir ro / /
gzhan yang de nyid las gzhan la phan 'dogs pa'i nang na gzhan la phan 'dogs pa'i spyod pa'o zhes 'byung ste /
rgya cher ni bstan bcos rnal 'byor spyod pa'i sa las bstan pa bzhin du rig par bya'o / /
yang dag pa'i shes pa'i mtshan ma'am de bzhin nyid kyi mtshan ma zhes bya ba ni yang dag pa'i ye shes dang de bzhin nyid kyi mtshan ma bstan pa'o / /
yang na 'dir mtshan ma rnam pa lnga rab tu dbye ba yin te /
mtshan ma ni ming dang rgyu mtshan rnam par rtog pa dang yang dag pa'i ye shes dang /
de bzhin nyid de /
gtso bo'i dbang du mdzad pa'i phyir 'di re zhig mtshan ma gnyis pa bstan te /
ming la sogs pa'i mtshan ma rnam pa lnga rgya cher 'byed pa ni bstan bcos rnal 'byor spyod pa'i sa las bstan pa bzhin du rig par bya'o / /
legs par sems par byed pas rnam par shes pa ni 'jog la mtshan ma ni rnam par sel bar byed do / /
bzod pa dang 'jig rten pa'i chos kyi mchog gi gnas skabs su ni yang dag pa ji lta ba bzhin du bsgom pa bzhi po dag gis de bzhin nyid la legs par bzhag nas /
nang gi yang dag par yid la byed pas 'dzin par byed pa'i rnam par shes pa yang rnam par sel bar byed do zhe'o / /
de dag gi mtshan nyid rgya cher bshad pa ni sngar gong du bstan pa bzhin no / /
de ltar rnam pa gnyis su bshad pa yod kyang 'dir re zhig bshad pa phyi ma dang sbyar nas bstan to / /
des de bzhin nyid yang dag par yid la byas pa'i phyir sems kyi mtshan ma phra mo kun du 'byung ba thams cad la yang btang snyoms su 'jog na mtshan ma rags pa dag la lta smos kyang ci dgos zhes bya ba la sogs pas ni gnyis pa mtshan ma rnams rnam par sel ba'o / /
'di yang rnam pa gnyis su dbye ste /
rnam par sel ba nyid bstan pa dang /
des de ltar spyod pa de dag la mang du gnas pa'i phyir zhes bya ba man chad kyis sems legs par sbyor ba bstan pa'o / /
dang po yang rnam pa gsum ste mtshan ma rnam par sel ba mdor bstan pa dang /
rigs kyi bu zhes bya ba man chad yongs su bsal bar bya ba'i mtshan ma bstan pa dang /
kun du 'byung ba de dag ces bya ba man chad kyis rnam par sel ba nyid yang dag par bstan pa ste /
'di ni dang po'o / /
'di ltar sbyor ba la gnas pa'i byang chub sems dpa' des de bzhin nyid rnam pa bdun la brten nas yang dag par yid la byas pa'i phyir so sor rtog par byed pa'i sems des sems kyi len pa la sogs pa mtshan ma phra mo kun du 'byung ba yang yongs su spong bar byed na /
mtshan ma rags pa lta smos kyang ci dgos zhes bya ba'i tha tshig go / /
de la mtshan ma rags pa zhes bya ba ni rnam par g.yeng ba'i gnas skabs ston pas yongs su bzung ba'i mtshan ma rnams so / /
yang na kun nas nyon mongs pa'i kun du 'byung ba'i mtshan ma thams cad do / /
yang na 'dod pa'i khams sa 'og ma'i mtshan ma rnams te /
de'i phyir bstan bcos rnal 'byor spyod pa'i sa las rags pa'i mtshan ma gang zhe na /
sa 'og ma la rags par lta ba'i mtshan ma rags pa thams cad do zhes bstan pa yin no / /
rigs kyi bu de la mtshan ma phra mo ni 'di lta ste /
sems kyis len pa'i mtshan ma'am /
myong ba'i mtshan ma'am /
rnam par rig pa'i mtshan ma 'am /
kun nas nyon mongs pa dang rnam par byang ba'i mtshan ma zhes bya ba la sogs pas ni gnyis pa yongs su bsal bar bya ba'i mtshan ma bstan pa'o / /
yongs su bsal bar bya ba'i mtshan ma de yang rnam pa nyi shu rtsa gcig yod de /
de yang rnam pa bcu gcig tu bsdus nas bstan par bya'o / /
'di ni dang po len pa la sogs pa'i mtshan ma rnam pa bzhi bstan pa yin te /
go rims bzhin du lus dang tshor ba dang sems dang chos dran pa nye bar gzhag pa'i yul dang sbyar ro / /
de ni 'di skad du len pa la brten nas /
gzugs brnyan du gyur pa gang yin pa de ni mtshan ma phra mo zhes bstan par 'gyur te /
'og ma rnams kyang de bzhin du rig par bya'o / /
sdug bsngal dang kun 'byung ba dang /
'gog pa dang /
lam gyi mtshan ma zhes bya ba ni lnga pa bden pa bzhi'i mtshan ma bstan pa'o / /
bstan bcos bye brag tu bshad pa chen po las sdug bsngal dang /
kun 'byung ba dang /
'gog pa dang lam so so nas mtshan nyid ci dang ldan zhe na /
btsun pa rtsibs na re rab tu nyam nga ba gang yin pa de ni sdug bsngal gyi mtshan nyid do / /
skye zhing 'phel bar byed pa gang yin pa de ni kun 'byung ba'i mtshan nyid do / /
rab tu zhi ba gang yin pa de ni 'gog pa'i mtshan nyid do / /
nges par 'byin pa gang yin pa de ni lam gyi mtshan nyid do zhes 'byung ste /
rgya cher de nyid las rnam grangs rnam pa bzhis bstan pa las 'byung ba bzhin du rig par bya'o / /
'dus byas kyi mtshan ma'am 'dus ma byas kyi mtshan ma zhes bya ba ni drug pa 'dus ma byas kyi mtshan ma bstan pa'o / /
skye ba la sogs pa'i mtshan nyid rnam pa bzhi dang ldan pa gang yin pa de ni 'dus byas kyi mtshan ma zhes bya'o / /
de las bzlog pa gang yin pa de ni 'dus ma byas kyi mtshan ma zhes bya ste /
rgya cher ni bstan bcos chos mngon pa sna tshogs kun las btus pa dang /
bye brag tu bshad pa chen po las bstan pa bzhin du rig par bya'o / /
rtag pa'i mtshan ma'am /
mi rtag pa'i mtshan ma zhes bya ba ni bdun pa rtag pa dang /
mi rtag pa'i mtshan ma bstan pa'o / /
sngar bstan pa'i 'dus byas dang 'dus ma byas dang /
ngo bo nyid bye brag med kyang don tha dad pa'i phyir bstan pa yin no / /
sdug bsngal rnam par 'gyur ba dang bcas pa nyid kyi mtshan ma'am /
sdug bsngal rnam par 'gyur ba med pa nyid kyi mtshan ma zhes bya ba ni brgyad pa sdug bsngal rnam par 'gyur ba dang bcas pa la sogs pa'i mtshan ma bstan pa'o / /
'di lta ste /
sdug bsngal dang bde ba'i tshor ba gnyis ni sdug bsngal rnam par 'gyur ba dang bcas pa nyid kyi mtshan ma zhes bya'o / /
btang snyoms kyi tshor ba gang yin pa de ni sdug bsngal rnam par 'gyur ba med pa nyid kyi mtshan ma zhes bya'o / /
gzhan yang brtags pa'i ngo bo nyid dang /
gzhan gyi dbang gi ngo bo nyid gang yin pa de ni sdug bsngal rnam par 'gyur ba dang bcas pa nyid kyi mtshan ma zhes bya'o / /
yongs su grub pa'i ngo bo nyid gang yin pa de ni sdug bsngal rnam par 'gyur ba med pa nyid kyi mtshan ma zhes bya'o / /
bstan bcos dbus dang mtha' rnam par 'byed pa dang /
rnam par rig pa tsam du grub pa las ni bden pa bzhi po dag ngo bo nyid rnam pa gsum du gtogs par rgya cher ston to / /
dgongs pa zab mo rnam par dgrol ba'i mdo las sdug bsngal dang /
kun 'byung ba rnam par mi 'gyur ba'i ngo bo nyid kyi las can zhes 'byung ba de ni lo tsA ba dag gi bsam pa tha dad pas so / /
'dus byas kyi mtshan nyid tha dad pa'i mtshan ma'am /
'dus ma byas kyi mtshan nyid 'dra ba'i mtshan ma zhes bya ba ni dgu pa 'dus byas gcig pa dang /
tha dad pa'i mtshan ma bstan pa'o / /
'phags pa shes rab kyi pha rol tu phyin pa'i mdo las /
rang gi mtshan nyid ni 'di lta ste /
chos thams cad rang gi mtshan nyid de /
ci ltar rnam par 'gyur zhing thogs pa dang bcas pa ni gzugs kyi rang gi mtshan nyid do / /
myong ba ni tshor ba'i rang gi mtshan nyid do / /
mtshan mar 'dzin pa ni 'du shes kyi rang gi mtshan nyid do / /
mngon par 'du byed pa ni 'du byed kyi rang gi mtshan nyid do / /
rnam par rig pa ni rnam par shes pa'i rang gi mtshan nyid do zhes bya ba la sogs pa rang gi mtshan nyid dpag tu med pa rnams so / /
spyi'i mtshan nyid ni 'di lta ste /
chos thams cad kyi spyi'i mtshan nyid do / /
ji ltar sdug bsngal ba ni zag pa dang bcas pa'i chos rnams kyi spyi'i mtshan nyid do / /
mi rtag pa ni zag pa dang bcas pa'i chos rnams kyi spyi'i mtshan nyid do / /
stong pa dang bdag med pa ni chos thams cad kyi spyi'i mtshan nyid do zhes bya ba la sogs pa spyi'i mtshan nyid dpag tu med pa rnams so zhes gsungs pa lta bu'o / /
thams cad la thams cad yin pa nyid du rig nas thams cad yod pa'i mtshan ma zhes bya ba ni bcu pa thams cad shes pa'i mtshan ma bstan pa'o / /
thams cad la thams cad yin pa nyid du rig nas zhes bya ba ni de yan chad du mtshan ma rnams rnam par phye ste bshad nas 'dir ni mtshan ma rnams spyir ston pas yongs su shes par byed pa'i shes pa smos nas yongs su shes par bya ba'i mtshan ma rab tu bstan pa yin te /
'dis ni chos rnams kyi rang gi mtshan nyid bstan pa'o / /
thams cad yod pa'i mtshan ma zhes bya bas ni bye brag gi mtshan nyid bstan te /
re re la yang bstan du yod pa dang bstan du med pa la sogs pa'i thams cad ces bya ba yod pa'i phyir ro / /
yang na snga ma ni ji snyed yod pa nyid do / /
phyi ma ni thams cad ces bya ba ni ji lta ba bzhin du yod pa nyid do / /
gang zag bdag med pa'i mtshan ma'am /
chos bdag med pa'i mtshan ma gang yin pa dag ste zhes bya ba ni bcu gcig pa bdag med pa'i mtshan ma bstan pa'o / /
de la bud ka la ni bsgyur na yang sbyor ba zhes bya ste /
yang nas yang du 'gro ba rnams len pas so / /
bdag med pa 'di gnyis kyang bstan bcos rnal 'byor spyod pa'i sa las bstan pa bzhin du rig par bya'o / /
de'i phyir bstan bcos de nyid las gang zag bdag med pa ni rten cing 'brel par 'byung ba'i 'du byed rnams las don tha dad pa'i bdag med pa'i phyir ro / /
chos bdag med pa ni rten cing 'brel par 'byung ba'i 'du byed gang yin pa de dag bdag med de /
mi rtag pa'i phyir ro zhes bstan pa yin no / /
kun du 'byung ba de dag las sems btang snyoms su 'jog go zhes bya ba ni gsum pa rnam par sel ba nyid yang dag par bstan pa'o / /
gong du bstan pa'i kun du 'byung ba'i mtshan ma rnams de bzhin nyid du bsgom pa'i sems kyis yang dag par sel bar 'gyur ba'o / /
mtshan ma de dag ni gzhan gyi dbang yin na /
ci'i phyir de dag la rnam par sel bar bya ba zhes bstan ce na /
smras pa /
gong du bstan pa bzhin du mngon du mi snang ba'i phyir rnam par sel ba zhes bya'i /
gzhan gyi dbang la rten cing 'brel par 'byung ba'i rigs pa yang yongs su bsal ba las rnam par sel ba zhes bya bas ni ma yin no / /
gzhan yang kun nas nyon mongs pa'i phyir gzhan gyi dbang spangs pa'i phyir rnam par sel ba zhes bya ste /
de'i phyir bstan bcos rnal 'byor spyod pa'i sa las /
spong bar nus shing dbral bar nus pa'i phyir rnam par sel ba zhes bya'o zhes bshad do / /
des de ltar spyod pa de dag la mang du gnas pa'i phyir dus dus su gags dang /
sgrib pa dang /
rnam par g.yeng ba thams cad las legs par sems rnam par sbyong bar byed do zhes bya ba ni gnyis pa sems legs par sbyong ba ston to / /
'di ltar de bzhin nyid la so sor rtog pa'i phyir gong du bstan pa'i gags rnam pa lnga dang /
sgrib pa lnga dang /
rnam par g.yeng ba lnga po dag las sems rnam par sbyong bar byed pas so / /
de phan chad de bzhin nyid bdun po dag la so sor nang gi rang gis rig pa bdun yod pas rtogs pas shes pa skye bar 'gyur ba gang yin pa de ni mthong ba'i lam zhes bya'o zhes bya ba 'di man chad ni gnyis pa mthong ba'i lam gyi gnas skabs ston to / /
'di yang rnam pa gnyis te /
mthong ba'i lam nyid yang dag par bstan pa dang /
de thob pa'i phyir zhes bya ba man chad kyis mthong ba'i lam gyi phan yon bstan pa'o / /
'di ni dang po mthong ba'i lam nyid yang dag par bstan pa ste /
thog ma kho nar don mthong ba yin pa'i phyir lam mthong ba zhes bya ste /
de'i phyir slob dpon ngo bo nyid med kyis byas pa'i bstan bcos theg pa chen po bsdus pa'i 'grel pa las /
sngon ma mthong ba'i chos kyi dbyings khyad par du 'phags pa mthong ba'i phyir mthong ba'i lam zhes bya'o zhes bstan pa yin no / /
gzhan yang bstan bcos rnam par rig pa tsam du grub pa las /
sbyor ba bar chad med pa'i shes pa 'di skyes pa'i tshe de bzhin nyid khong du chud par 'gyur bas rab tu rtog pa'i gnas skabs zhes bya'o / /
dang po kho nar don mthong ba yin pa'i phyir mthong ba'i lam zhes bya'o zhes 'byung ngo / /
mthong ba'i lam de yang rnam pa gnyis te /
dang po de kho na nyid kyi mthong ba'i lam ni 'di lta ste /
'jig rten pa'i chos kyi mchog bar chad med pa skyes pas cig car gang zag dang /
chos stong pa nyid kyi de bzhin nyid mngon du gyur nas mthong bas spang bar bya ba'i nyon mongs pa thams cad cig car spong ba gang yin pa de ni de kho na nyid kyi mthong ba'i lam zhes bya'o / /
'dir so sor nang gi rang gis rig pa'i de bzhin nyid bdun gsungs pa ni brjod par bya ba las brtsams nas bstan pa yin te /
'khor ba'i chos rnams kyi de kho na nyid kyi don mngon sum du gyur pa'i mtha' la ltos na /
so so nas de bzhin nyid gcig skye ba nas /
de bzhin du so so nas bden pa bzhi'i de kho na nyid kyi don mngon du 'gyur ba'i mtha' la ltos na /
so so nas bden pa bzhi'i de kho na nyid skye ba'i bar du 'gyur ba la bya'i /
mtshan ma med pa'i mthong ba'i lam 'di'i gnas skabs snga phyi dus bdun po dag so so nas nang gi rang gis rig pa la bya ba ni ma yin no / /
gnyis pa mtshan ma dang bcas pa'i mthong ba'i lam ni sems rnam pa gsum po 'di lta ste /
sems can du btags pa tsam la dmigs pa'i shes pa dang /
chos su btags pa tsam la dmigs pa'i shes pa dang /
sems can dang chos btags pa tsam yongs su sel ba la dmigs pa'i shes pa dang /
sems bcu drug po 'di lta ste /
sdug bsngal la chos shes pa'i bzod pa la sogs pa'o / /
mthong ba'i lam gnyis po de yang bstan bcos rnam par rig pa tsam du grub pa dang /
rnal 'byor spyod pa'i sa dang /
mtshan nyid bstan pa dag las 'byung ba bzhin du rig par bya'o / /
de la thob pa'i phyir byang chub sems dpa'i yang dag pa nyid skyon med pa la zhugs pa dang /
de bzhin gshegs pa'i rigs su skyes pa zhes bya ste /
sa dang po thob pa yin no / /
gzhan yang sa de ni phan yon yang yongs su myong ba yin no zhes bya ba la sogs pa ni gnyis pa mthong ba'i lam gyi phan yon ston to / /
'di yang rnam pa gnyis su dbye ste /
phan yon rnam pa bzhi bstan pa dang /
des zhes bya ba man chad kyis dngos po'i mtha'i dmigs pa'i phan yon bstan te /
'di ni dang po'o / /
phan yon de yang bstan bcos rnam par rig pa tsam du grub pa las bstan pa dang sbyar na mthong ba'i lam gyi phan yon ni rnam pa brgyad do zhes bshad de /
de'i phyir bstan bcos de nyid las byang chub sems dpa' mthong ba'i lam thob par 'gyur ba'i tshe de bzhin gshegs pa'i tshe rigs su skye bar 'gyur /
sa rab tu dga' ba la gnas par 'gyur /
chos kyi dbyings legs par rtogs par 'gyur /
chos rnams kyi mnyam pa nyid thob par 'gyur /
rtag par sangs rgyas kyi 'khor 'dus pa chen po rnams su skye bar 'gyur /
chos kyi sgo brgya pa mang po la dbang thob par 'gyur ro / /
bdag nyid ring po mi thogs par byang chub chen po thob par shes so / /
phyi ma'i mtha' ji srid par thams cad la phan 'dogs par byed do zhes bstan pa yin no / /
bstan bcos theg pa chen po bsdus pa dang sbyar na ni /
phan yon rnam pa drug yod par ston te /
de'i phyir bstan bcos de nyid las /
sa rab tu dga' ba la zhugs pa yin /
chos kyi dbyings legs par rtogs pa yin /
de bzhin gshegs pa'i rigs su skyes pa yin /
sems can thams cad la sems mnyam pa nyid thob pa yin /
byang chub sems dpa' thams cad la sems mnyam pa nyid thob pa yin /
sangs rgyas thams cad la sems mnyam pa nyid thob pa yin no zhes bstan to / /
phan yon rnam pa drug po 'di rgya cher rnam par 'byed pa ni /
slob dpon ngo bo nyid med dang dbyig gnyen gyis mdzad pa'i 'grel pa las bstan pa bzhin no / /
phan yon rnam pa brgyad dang /
rnam pa bcu ni theg pa chen po bsdus pa'i 'grel pa lang gi tshe bsgyur ba las bstan pa bzhin no / /
'dir mdo 'di nyid las ni phan yon rnam pa bzhi ston te /
byang chub sems dpa'i yang dag pa nyid skyon med pa la zhugs pa dang /
de bzhin gshegs pa'i rigs su skyes pa dang /
sa dang po thob pa dang /
sa de'i phan yon yang nyams su myong ba'o / /
de la yang dag pa nyid skyon med pa zhes bya ba la /
yang dag pa nyid ni 'phags pa'i lam mo / /
skyon med pa zhes bya ba ni lam mthong bas spang bar bya ba kun du brtags pa'i nyon mongs pas 'gro ba drug dang /
skye ba rnam pa bzhi po rnams su skye bar byed pa dag ni dper na zas ma tshos pas nad rnams slong ba dang 'dra bar dpe las ming du btags pa'i phyir skyon zhes bya'o / /
mthong ba'i lam skyes pa'i tshe gang du bstan pa lta bu'i kun du brtags pa'i nyon mongs pa dag dang bral bar 'gyur ba'i phyir skyon med pa zhes bya'o / /
mdzod kyi bstan bcos dang sbyar na sdug bsngal la chos shes pa dang /
bzod pa la yang ming rnam pa gnyis yod de /
de'i phyir de nyid las 'di nyid ni yang dag pa nyid skyon med par zhugs pa zhes kyang bya'o / /
yang dag pa nyid du nges pa zhes bya ste /
de'i dbang gis thog ma kho nar yang dag pa nyid skyon med par zhugs pa yang yin la /
thog ma kho nar yang dag pa nyid du nges par zhugs pa yang yin pa'i phyir ro / /
mdo dag las yang dag pa nyid ni 'di lta ste /
mya ngan las 'das pa'o zhes gsungs so / /
yang na yang dag pa nyid ces bya ba'i tha tshig ni 'phags pa'i lam gyi rgyu las byung ba'o / /
skyon ni nyon mongs pa'am yang na dbang po yongs su smin pa'o / /
'phags pa'i lam gyis yongs su bzla bar nus pa'i phyir skyon med pa zhes bya'o / /
nges pa kho nar mya ngan las 'das pa len pa'am /
bden pa'i mtshan nyid nges pa nyid du byed pa'i phyir 'phags pa'i lam yang nges pa'i ming thob pa yin no / /
gnas skabs 'dir phyin pa la ni zhugs pa zhes bstan to zhes 'byung ba yin te /
mdzod kyi bstan bcos las yang dag pa nyid ni rnam pa gnyis te mya ngan las 'das pa dang 'phags pa'i lam mo / /
skyon yang don rnam pa gnyis dang ldan pas dang po ni nyon mongs pa'i skyon te /
dper na zas ma tshos pa lta bu'o / /
gnyis pa ni 'phags pa'i lam yongs su ma smin pas ni skyon zhes bya'o zhes bstan to / /
bstan bcos yang dag pa'i rigs pa dang /
rjes su mthun pa dang gzhung rab tu bstan pa las kyang mdzod kyi bstan bcos las 'byung ba dang mthun par bstan to / /
bstan bcos bye brag tu bshad pa chen po las kyang don rnam pa gnyis kyis ston pas dang po mthong bas spang bar bya ba'i nyon mongs pa ni zas ma tshos pa lta bu'o zhes bshad de /
de'i phyir bstan bcos de nyid las /
gzhan yang mthong bas spang bar bya ba'i nyon mongs pas ni sems can rnams ngan 'gro rnams su ltung zhing sdug bsngal drag po myong bar byed de /
dper na zas ma tshos pa yun ring por khong du lus na sdug bsngal gyi dngos po rnam pa sna tshogs skyed pa dang 'dra bas /
de'i phyir nyon mongs pa 'di la skyon zhes bshad de /
mthong ba'i lam gyis 'gog par byed pa'i phyir skyon med pa zhes bya'o / /
gzhan yang 'jig tshogs la lta ba la sogs pa yod pa dag shin tu gdul bar dka' zhing /
gcan gzan ltar bka' blo mi bde ba'i phyir skyon zhes bshad de /
mthong ba'i lam gyis 'gog par byed pa'i phyir skyon med pa zhes bya'o zhes 'byung ngo / /
yang na dge ba'i rtsa ba yongs su ma smin pas skyon zhes bya ste /
de'i phyir bstan bcos bye brag tu bshad pa chen po las /
gzhan yang nyon mongs pa thams cad dang 'dod chags dang /
sred pa rnams kyis ni dge ba'i rtsa ba yongs su smin par mi 'gyur zhing sred pa rnams brlan nas nyes pa 'byung bar byed pa'i phyir skyon zhes bya'o / /
mthong ba'i lam skyes nas de'i stobs nyams smad cing yang nyes pa 'byung ba'i dbang du mi 'gyur bas de nas mthong ba'i lam gcig pu la skyon med pa zhes bya'o zhes 'byung ste /
rgya cher de nyid las bstan pa bzhin no / /
de la de bzhin gshegs pa'i rigs su skyes pa zhes bya ba ni slob dpon ngo bo nyid med kyis 'grel pa las /
'di lta ste /
sangs rgyas kyi chos kyi dbyings ni de bzhin gshegs pa'i rigs zhes bya ste /
der mngon sum du 'gyur zhing khong du chud par 'gyur ba'i phyir skyes pa zhes bshad do / /
slob dpon dbyig gnyen gyis mdzad pa'i 'grel pa las /
de bzhin gshegs pa'i rigs su skyes pa zhes bya ba ni de'i dbang gis sangs rgyas rnams kyi gdung rgyun 'chad par mi 'gyur ba'i phyir ro zhes bshad do / /
gnas pa bcu'i bshad pa las sangs rgyas rnams kyi rigs gang yin pa de ni de bzhin gshegs pa'i rigs zhes bya ste /
byang chub sems dpa' de dag de bzhin gshegs pa'i lam du 'jug pa rgyun mi 'chad pa'i phyir /
de bzhin gshegs pa'i rigs zhes bya'o zhes bshad de /
rgya cher de nyid las rnam grangs mang pos bstan pa las 'byung ba bzhin du rig par bya'o / /
de las dang po thob pa yin no zhes bya ba ni 'og nas ston to / /
gzhan yang sa de'i phan yon yang yongs su myong ba yin no zhes bya ba 'dis ni bstan bcos rnam par rig pa tsam du grub pa las phan yon gzhan drug bstan pa dag bsdus par ston to / /
des sngar zhi gnas dang lhag mthong thob pa'i phyir dmigs pa rnam pa gnyis kyang thob par 'gyur te /
'di lta ste /
rnam par rtog pa dang bcas pa'i gzugs brnyan gyi dmigs pa dang /
rnam par mi rtog pa'i gzugs brnyan gyi dmigs pa'o / /
des da ltar mthong ba'i lam thob pa'i phyir yang dngos po'i mtha'i dmigs pa yang thob par 'gyur ro zhes bya ba 'dis ni gnyis pa dngos po'i mtha'i dmigs pa'i phan yon ston to / /
'di ltar sngar sa'i mdun rol du dmigs pa rnam pa gnyis thob pa'i phyir /
mthong ba'i lam 'dir yang gsum pa dngos po'i mtha'i dmigs pa'i bye brag gi mtshan ma thob par 'gyur te /
sngar gong du bstan pa bzhin no / /
yang gong ma gong ma'i sa thams cad du bsgom pa'i lam la zhugs pas dmigs pa rnam pa gsum po de dag nyid yid la byed de zhes bya ba ni gsum pa bsgom pa'i lam gyi gnas skabs ston to / /
mdo'i tshig 'di yang rnam pa gnyis su dbye ste /
dang po ni bsgom pa la brtson par bstan pa ste /
de la bsgom pa ni 'phel zhing gsal bar 'gyur ba'i don te /
'di ltar mthong ba'i lam gyi gong du phyi ma'i sa dgu po rnams su bsgom pa'i shes pa khad kyis 'phel bar gyur pa'o / /
yang na gong ma gong ma zhes bya bas ni sa bcu po dag tshang bar bstan pa yin te /
mthong ba'i lam gyi gong du sa bcu yod de /
gcig kho na ma yin pas tshig zlos bur gong ma gong ma zhes gsungs so / /
gnyis pa ni dmigs pa rnam pa gsum po zhes bya ba la sogs pas ni dmigs pa rnam pa gsum dang ldan par bstan te /
'di ltar rnam par mi rtog pa'i ye shes kyis nang gi dngos po'i mtha'i de bzhin nyid yang dag pa'i yul yang dag par yid la byed kyi gzugs brnyan sprul par ni mi byed de /
rjes las thob pa'i ye shes ni rnam par rtog pa dang bcas pa'i gzugs brnyan dang /
rnam par mi rtog pa'i gzugs brnyan gyi spyod yul rnam pa gnyis yid la byed pa ma yin pas so / /
gtan tshigs des na sa bcu po kun la yang yul rnam pa gsum po dag tshang bar yod par mngon no // //
bam po lnga bcu pa /
dper na la la zhig khyi gu ches phra mos khyi gu ches sbom po 'byin pa zhes bya ba ni gnyis pa dpes bstan pa'o / /
dper na 'jig rten pa rnams shing gsheg pa na /
sngar ni khyi gu sbom po spyod la /
de'i 'og tu ni khyi gu phra mo spyod pa dag 'di ltar khyi gu phra mos khyi gu sbom po 'byin pa bzhin no zhes bya ba'i tha tshig go / /
de bzhin du byang chub sems dpa' yang khyi gus khyi gu dbyung ba lta bu'i thabs 'di la brten nas nang gi mtshan ma rnam par sel ba'i phyir /
kun nas nyon mongs pa'i cha dang rjes su mthun pa'i mtshan ma thams cad rnam par sel bar byed do / /
mtshan ma yongs su bsal ba'i phyir gnas ngan len rnams kyang rnam par sel bar byed do zhes bya ba la sogs pas ni gsum pa dpe dang don du sbyar ba ston to / /
'di yang rnam pa gnyis su dbye ste /
sa dang por 'ching ba gnyis las grol bar bstan pa dang /
sa gzhan rnams su sems rnam par sbyong ba bstan pa'o / /
'di ni dang po ste /
'di ltar sa dang po'i byang chub sems dpa' yang khyi gus khyi gu dbyung ba lta bu'i thabs 'phags pa'i lam de la brten nas /
ting nge 'dzin gyi nang gi mtshan ma rnam par sel bar byed do / /
mtshan ma yongs su bsal ba'i phyir mtshan ma'i 'ching ba thams cad rnam par sel to / /
mtshan ma'i 'ching ba yongs su bsal ba'i phyir gnas ngan len gyi 'ching ba yang de'i zla la spong bar 'gyur te /
de'i phyir bstan bcos rnal 'byor spyod pa'i sa las rnam par ma bzhag pa'i bden pa la spyod pa ni mtshan ma la spyod pa yin te /
mtshan ma la mi spyod pa'i phyir mtshan ma'i 'ching ba las yongs su grol la /
mtshan ma'i 'ching ba las yongs su grol ba'i phyir gnas ngan len gyi 'ching ba las kyang yongs su grol bar 'gyur ro zhes bstan te /
'ching ba gnyis kyi bye brag gi mtshan nyid ni sngar bstan pa bzhin du rig par bya'o / /
sa dang po yan chad kyi 'ching ba gnyis las yongs su grol ba ji ltar shes she na /
smras pa /
bstan bcos rnam par rig pa tsam du grub pa las ji skad du sbyor ba'i gnas skabs la gnas pa des mtshan ma'i 'ching ba yongs su ma bsal bas /
gnas ngan len gyi 'ching ba yang spong bar byed do zhes bstan pa dang /
gzhan yang theg pa chen po bsdus pa'i 'grel pa lang gi tshe bsgyur ba las gal te rnam par mi rtog pa'i ye shes thob par gyur na /
mtshan ma'i 'ching ba las yongs su grol bar 'gyur ro / /
mtshan ma'i 'ching ba mi 'byung ba nyid kyis gnas ngan len gyi 'ching ba yang de'i rjes su nye bar zhi bar 'gyur ro zhes 'byung bas /
de'i phyir sa'i mdun rol pas 'ching ba gnyis mi spong bar rig par bya'o / /
khyi gus khyi gu dbyung ba 'di yang bstan pa rnams las bshad pa mi mthun te /
bstan bcos rnal 'byor spyod pa'i sa las gzugs brnyan ni khyi gu phra mo lta bu'o / /
gzugs ni khyi gu sbom po lta bu'o / /
lus shin tu sbyangs pa gang yin pa de ni khyi gu phra mo lta bu'o / /
lus kyi gnas ngan len gang yin pa de ni khyi gu sbom po lta bu ste /
'di ltar khyi gu phra mos khyi gu sbom po 'byin par byed pas so zhes bshad de /
de'i phyir bstan bcos de nyid las spang ba bsgom pa gang zhe na /
smras pa /
'di ltar 'di na la la ting nge 'dzin gyi spyod yul gyi mtshan ma yid la byed pas rang bzhin gyi mtshan ma khyi gus khyi gu dbyung ba'i tshul gyis mngon par 'byin par byed mngon par sel bar byed de /
'di lta ste /
dper na la la zhig gis khyi gu ches phra bas khyi gu ches sbom pa 'byin par byed pa de bzhin du /
rnal 'byor pa yang shin tu sbyangs pa'i tshogs kyis lus kyi gnas ngan len gyi tshogs mngon par 'byin par byed mngon par sel bar byed /
mngon par spong bar byed pa gang yin pa de ni spang ba bsgom pa zhes bya'o zhes 'byung ngo / /
gzhan yang bstan bcos rnam par bshad pa las spang ba bsgom pa ni 'di lta ste /
'di ltar 'di na la la ting nge 'dzin gyi spyod yul gyi gzugs brnyan gyi mtshan ma yid la byas pa'i phyir chos rnams kyi rtsa ba'i ngo bo nyid kyi mtshan ma yongs su bsal nas yang mngon du mi 'gyur ba gang yin pa'o zhes bshad de /
gzhan ni bstan bcos rnal 'byor spyod pa'i sa las bstan pa dang mthun no / /
bstan bcos theg pa chen po bsdus pa'i 'grel ba lang gi tshe bsgyur ba las /
khyi gu sbom po khyi gu phra mos 'byin pa ni sa bcu po dag tu shes pa khyad par du 'phags pa dag gis shes pa dman pa dag rnam par sel ba'i dper bstan pa'o zhes bshad de /
de'i phyir de nyid las dper na 'jig rten na shing gsheg par 'dod pa dag sngar ni khyi gu phra mo spyod la de'i 'og tu ni sbom po spyod pa ltar /
rnal 'byor pas nyon mongs pa 'jig par byed pa yang de bzhin te /
dang por ni lam dman pa spyod pa'o / /
bar du lam 'bring spyod do tha mar ni lam mchog spyod do zhes 'byung ngo / /
bstan bcos theg pa chen po bsdus pa las /
'phags pa'i lam ni khyi gu phra mo lta bu'o / /
kun nas nyon mongs pa'i sa bon ni khyi gu sbom po lta bu'o zhes bshad de /
de'i phyir slob dpon dbyig gnyen gyis mdzad pa'i 'grel pa las /
gnyen pos rab tu dbye ba ni 'di lta ste /
chos thams cad 'dres pa la dmigs pa'i ye shes kyi khyi gus khyi gu dbyung ba'i tshul du kun gzhi'i rnam par shes pa la sgrib pa'i sa bon yod pa thams cad 'byin pa'i phyir ro zhes 'byung ste /
'di nyid kyi 'grel pa las chos 'dres pa la dmigs pa'i ye shes ni sgrib pa thams cad kyi gnyen por gyur pas /
dper na khyi gu phra mos khyi gu sbom po 'byin pa lta bu'o / /
rtsa ba'i rnam par shes pa la kun nas nyon mongs pa'i chos rnams kyis yongs su bsgos pa'i sa bon yod pa gang yin pa de ni sbom po zhes bya'o / /
gnyen por gyur pa'i lam rnams ni de dag spong bar nus pa'i phyir phra mo'i don yin no zhes bshad do / /
gzhan yang slob dpon ngo bo nyid med kyis theg pa chen po bsdus pa'i 'grel pa byas pa las /
'phags pa'i lam ni shin tu gya nom pa'i phyir khyi gu phra mo lta bu'o / /
des spang bar bya ba'i sa bon de'i rang bzhin ni rags pa'i phyir khyi gu sbom po lta bu'o zhes bshad de /
gzhan ni slob dpon dbyig gnyen gyis mdzad pa'i 'grel pa dang mthun no / /
bstan pa 'di dag la sogs pa la brten nas mdo'i tshig 'di bshad pa yang so so nas bshad pa mi mthun pas /
kha cig na re mdo'i tshig 'di ni bstan bcos theg pa chen po bsdus pa'i 'grel pa lang gi tshe bsgyur ba las bstan pa dang mthun par shes pa khyad par du 'phags pa'i khyi gus shes pa dman pa'i khyi gu 'byin par bstan pa yin no zhe'o / /
kha cig na re mdo'i tshig 'di'i dgongs pa ni slob dpon dbyig gnyen gyis mdzad pa'i 'grel pa la sogs pa dang mthun te /
'di ltar 'phags pa'i ye shes kyi khyi gus nyon mongs pa'i khyi gu 'byin pa ston to zhe'o / /
kha cig na re mdo'i tshig 'di ni mtshan nyid kyi dbang du mdzad de rab tu bstan na slob dpon dbyig gnyen gyis mdzad pa'i 'grel pa la sogs pa dang mthun te /
spyir mtshan nyid kyi dbang du mdzad nas bstan pa yin pas kun kyang phan tshun 'gal ba med de /
'di ltar byang chub sems dpa' rnams sa'i mdun rol du ni rtsa ba'i ting nge 'dzin thob pas lus shin tu sbyangs pas lus kyi gnas ngan len rnam par sel bar byed la /
de'i 'og tu ting nge 'dzin gyi nang gi gzugs brnyan phra mo ni phyi rol gyi mtshan ma rags pa rnam par sel ba'am /
yang na gzugs brnyan gyi mtshan ma phra mos rtsa ba'i mtshan ma rags pa rnam par sel bas sa la gnas pa'i byang chub sems dpa' rnams de bzhin nyid du bsgom pa'i rnal 'byor gyis /
gzugs brnyan gyi mtshan ma yongs su sel bar byed de /
de bzhin du ye shes kyis nyon mongs pa rnams sel bar byed pa'i bar gang yin pa de ni brtags na khong du chud par 'gyur ro / /
yang na dpe dang don du sbyar ba ni bsgom pa'i lam gyis gnas skabs kho na dang sbyar te bstan pa'o / /
mtshan ma dang gnas ngan len thams cad gtan du bcom pa'i phyir /
rim gyis sa gong ma gong ma de dag tu gser sbyang ba lta bur sems rnam par sbyangs pas zhes bya ba ni gnyis pa sems rnam par sbyong ba ston to / /
'di ltar sa dang po la 'ching ba gnyis gtan du bcom pa'i stobs kyis sa gong ma rnams su gser ma byang ba sbyang ba lta bur sems rnam par sbyong bas so / /
gser sbyang ba'i dpe 'di yang bstan bcos rnal 'byor spyod pa'i sa las /
gser sbyang ba dang 'dra bar sems sbyang bar gsungs pa de ji ltar lta zhe na /
gser rnam par dag pa la rnam pa gsum yod de skyon rnam par dag pa dang /
gar bu rnam par dag pa dang /
las su rung ba rnam par dag pa'o / /
de la skyon rnam par dag pa ni 'byung khungs na 'dug pa'i gser gyi skyon rags pa dang 'bring dang /
cha phra ba bsal bas ci tsam du gser phye dag par 'gyur ba kho na lus par gyur pa'o / /
de la gar bu rnam par dag pa ni de nyid bzhu nas gar bur gyur pa gang yin pa'o / /
de la las su rung ba rnam par dag pa ni gar bu de khro ba la sogs pa'i skyon rnam par sbyangs pa'i phyir ro zhes bshad do / /
gzhan yang de nyid las 'di lta ste /
dper na mgar ba'am /
mgar ba'i slob ma zhig gis gang gi tshe gser ram dngul zhig dri ma dang /
snyigs ma thams cad sbyang ba'i phyir dus dus su mer bsregs shing chur bkrus nas rgyan de dang de dag tu bya ba la mnyen zhing las su rung ba'i tshul gyis mngon sum du bya bar 'gyur te /
de la mgar ba'am mgar ba'i slob ma mkhas pa de dang mthun pa'i bzo shes pa des mgar spyad kyis rgyan gyi rnam pa ci 'dod pa der sgyur bar byed pa de bzhin du /
rnal 'byor pas kyang gang gi tshe sems de brnab sems la sogs pa'i dri ma dang /
snyigs ma la mi phyogs pa nyid kyis skyo bar byas la /
nyon mongs pa can yid mi bde ba la mi phyogs pa nyid dang /
dge ba'i phyogs la mngon par dga' ba la mngon du phyogs pa nyid kyis mngon par dga' bar byas nas rnal 'byor des sems de zhi gnas kyi phyogs sam /
lhag mthong gi phyogs gang dang gang dag las nges par sbyong bar byed pa de dang de dag la shin tu nye bar sbyar ba dang /
shin tu rnal du 'bab pa dang mi g.yo ba dang /
mi 'gul bar 'gyur zhing /
ji ltar bsams pa'i don yang dag par 'grub pa'i phyir 'gro bar yang dag par 'gyur ro zhes 'byung ngo / /
bla na med pa yang dag par rdzogs pa'i byang chub kyi bar du yang 'thob par 'gyur la /
dgos pa yongs su grub pa'i dmigs pa yang thob par 'gyur te zhes bya ba ni gnyis pa 'bras bu'i gnas skabs zhes bya ba ston te /
gnas skabs rnam pa lngas 'di ni lnga pa mthar phyin pa'i gnas skabs so / /
'di ltar sa rnams su sems sbyang ba kho na ma yin gyi mthar phyin pa'i gnas bla na med pa yang dag par rdzogs pa'i byang chub kyi bar du yang yongs su sbyang dgos pa'o / /
gzhan yang gnas 'di la brten nas dmigs pa rnam pa bzhi las bzhi pa dgos pa yongs su grub pa'i dmigs pa yang thob par 'gyur ba'o / /
sangs rgyas kyi sa'i gnas skabs su ni dmigs pa rnam pa bzhi po dag tshang bar mnga'o / /
bshad pa rnam pa gzhan du na /
sa'i mdun rol pa dag ni dmigs pa rnam pa gnyis 'thob bo / /
sa bcu pa la gnas pa dag ni dngos po'i mtha' zhes bya'o / /
sangs rgyas kyi sa'i gnas skabs kyi ni yongs su rdzogs pa zhes bya ste /
de ltar rnam pa gnyis su bshad pa yod kyang bshad pa ni snga ma bzang ngo / /
rigs kyi bu de ltar byang chub sems dpas nang gi zhi gnas dang lhag mthong la yang dag par bsgrubs pa'i phyir bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ro zhes bya ba ni gnyis pa spyi'i mjug bsdu ba ste /
'di ltar sa la gnas pa'i byang chub sems dpa' dag gis zhi gnas dang lhag mthong gi lam la brten nas nan tan du bsgrub pa'i phyir bla na med pa'i byang chub thob par 'gyur ro / /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das ji ltar sgrub par bgyid na byang chub sems dpa'i mthu dang /
yon tan yangs shing rgya cher rab tu 'dren par 'gyur lags zhes bya ba 'di man chad ni bcu bdun pa mthu dang yon tan yangs shing rgya che ba'i bar du 'dren pa'i sgo zhes bya ba ston to / /
'di yang rnam pa gnyis te /
zhu ba gsol ba dang /
lan du gsungs pa ste /
'di ni zhu ba gsol ba nyid do / /
rigs kyi bu gal te byang chub sems dpa' rnams gnas drug la mkhas par gyur na /
byang chub sems dpa'i mthu dang /
yon tan yangs shing rgya che ba ji snyed yod pa dag rab tu 'dren par 'gyur te zhes bya ba 'di man chad ni gnyis pa de bzhin gshegs pas lan du yang dag par gsungs pa ston to / /
'di yang rnam pa gnyis su dbye ste /
zhus pa bzhin du yang dag par rnam par bshad pa dang /
rigs kyi bu zhes bya ba man chad spyi'i mjug bsdu ba'o / /
dang po yang rnam pa gsum du dbye ste /
grangs smos nas lan mdor gsungs pa dang /
grangs bzhin du ming bkod pa dang /
go rims bzhin du rnam par phye ste bshad pa'o / /
'di ni dang po grangs smos nas lan mdor gsungs pa ste /
'di ltar byang chub sems dpa' rnams gnas drug la mkhas par gyur na /
mthu dang yon tan rgya che ba rab tu 'dren par 'gyur bas so / /
sems kyi skye ba la mkhas pa dang /
sems kyi gnas la mkhas pa dang /
sems kyi bslab pa dang /
sems kyi 'phel ba la mkhas pa dang /
sems kyi 'grib pa la mkhas pa dang /
sems kyi thabs la mkhas pa'o zhes bya ba ni gnyis pa grangs bzhin du ming bkod pa'o / /
ji ltar na sems kyi skye ba la mkhas pa yin zhe na zhes bya ba la sogs pas ni gsum pa go rims bzhin du rnam par phye ste bshad pa ston to / /
'di yang gnas drug rnam par phye ste bshad pa nyid las rnam pa drug tu dbye ste /
'di ni dang po sems kyi skye ba la mkhas pa rnam par bshad pa'o / /
'di yang rnam pa gnyis te /
brtag pa dang lan du gsungs pa ste /
'di ni brtag pa'o / /
de la mkhas pa zhes bya ba ni yongs su shes par byed pa'i sems so / /
skye ba zhes bya ba ni yongs su shes par bya ba'i sems te /
'og ma rnams kyang 'di bzhin du sbyar ro / /
'di lta ste /
yang dag pa ji lta ba bzhin du sems kyi rnam pa bcu drug gi skye ba rab tu dbye ba shes pa gang yin pa de ni sems kyi skye ba la mkhas pa zhes bya'o zhes pa la sogs pas ni gnyis pa yang dag par lan du gsungs pa ston to / /
'di yang rnam pa gnyis te /
[ (]len [,]lan [)]mdor gsungs pa dang /
rnam par phye nas bshad pa ste /
'di ni dang po lan mdor gsungs pa'o / /
de la sems kyi skye ba rnam pa bcu drug rab tu dbye ba yang zhes bya ba la sogs pas ni gnyis pa sems rnam pa bcu drug rnam par phye nas bshad pa'o / /
'di yang rnam pa gnyis te /
mdor bstan pa dang /
rnam par bshad pa ste /
'di ni mdor bstan pa'o / /
snod brtan par gnas pa'i rnam par rig pa'i skye ba rnam par mi rig pa ni 'di lta ste /
len pa'i rnam par shes pa'o zhes bya ba 'di man chad ni gnyis pa go rims bzhin du rnam par bshad pa ston to / /
'di yang sems rnam pa bcu drug tu bstan pa nyid kyis rnam pa bcu drug tu dbye ste /
'di ni sems dang po rnam par bshad pa'o / /
mdo'i tshig 'di yang rnam pa gnyis su dbye ste /
sems kyi ming bstan pa dang /
ngo bo nyid bstan pa'o / /
mdo'i tshig 'di la yang bshad pa rnam pa gnyis yod de /
kha cig na re mi rig pa zhes bya ba ni kun gzhi rnam par shes pa ste /
des dmigs pa'i rnam pa mi rig pas so / /
rtag par rgyun mi 'chad pa'i phyir brtan par gnas pa zhes bya'o / /
snod kyi 'jig rten 'dzin pa'i phyir snod ces bya'o / /
len pa'i rnam par shes pa zhes bya ba ni ngo bo nyid bstan pa'o / /
'di yang rnam pa gsum dang ldan te /
dbang po'i rten yongs su 'dzin pa dang /
sa bon yongs su 'dzin pa dang /
skye ba'i rgyun yongs su 'dzin pa'o zhe'o / /
kha cig na re mi rig pa zhes bya ba ni 'di lta ste /
thun mong gi 'bras bu'i mtshan nyid phyi rol gyi snod kyi 'jig rten rang nyid kyis sprul pa rab tu dbye ba'i mtshan nyid rnam par mi rig pa'o zhes zer ro / /
rnam pa sna tshogs kyi dmigs pa'i rnam par rig pa'i skye ba zhes bya ba la sogs pas ni sems gnyis rnam par bshad pa ston to / /
'di yang ming smos pa dang /
ngo bo nyid bstan pas ston te /
'di ni ming smos pa'o / /
dmigs pa'i rnam pa yang yul gyi rjes su gcig kho na ma yin pa'i phyir rnam pa sna tshogs zhes bya ba gsungs so / /
dmigs pa'i rnam par rig pa skye ba zhes bya ba ni yul la ming du btags pa ste /
yul la dmigs pa'i rnam par shes pa yin pa'i phyir ro / /
dmigs pa'i rnam par rig pa skye ba zhes bya'o cig car gzugs la sogs pa'i yul thams cad 'dzin pa'i rnam par rtog pa'i yid kyi rnam par shes pa cig car nang dang phyi rol gyi yul 'dzin cing tshor ba rig pa zhes bya ba la sogs pas ni gnyis pa ngo bo nyid ston to / /
'di yang rnam pa gnyis te /
zag pa dang bcas pa'i yid kyi rnam par shes pa bstan pa dang /
zag pa med pa'i yid kyi rnam par shes pa bstan pa'o / /
'di ni dang po ste 'di ltar dus gcig tu cig car gzugs la sogs pa'i yul thams cad 'dzin pa rnam par rtog pa'i yid kyi rnam par shes pa de ni rnam par shes pa lnga po dag dang dus gcig tu rnam par rtog pa'i yid kyi rnam par shes pa'am /
yang na rnam par shes pa lnga po dag gi mjug thogs su rnam par rtog pa'i yid kyi rnam par shes pa'o / /
yang na dus gcig tu cig car nang dang phyi rol gyi skye mched bcu gnyis po dag gi yul 'dzin pas tshor ba myong zhing rig pa'i rnam par rtog pa'i yid kyi rnam par shes pa'o / /
skad cig dang thang cig dang /
yud tsam cig car ting nge 'dzin mang po la snyoms par 'jug pa ston pa sangs rgyas kyi zhing mang po mthong ba /
de bzhin gshegs pa mang po mthong ba rnam par rtog pa'i yid kyi rnam par shes pa'o zhes bya ba ni gnyis pa zag pa med pa'i yid kyi rnam par shes pa bstan pa'o / /
de la skad cig ces bya ba ni shin tu yun thung ba ste /
de'i phyir bstan bcos sems sna tshogs bstan pa las /
skyes bu shin tu stobs dang ldan pa'i se gol gtogs pa gcig la skad cig ma drug cu yod do zhes 'byung bas skad cig ces bya'o / /
de la thang cig dang yud tsam zhes bya ba ni /
mdzod kyi bstan bcos las skad cig brgya nyi shu la de'i skad cig gcig go / /
de'i skad cig drug cu la ni thang cig go thang cig sum cu la ni yud tsam gcig go zhes bshad do / /
de ni 'di skad du phyis zag pa med pa la dbang thob pa'i mthu'i dbang gis dus gcig tu skad cig ma gcig la ting nge 'dzin mang po la snyoms par 'jug pa dang /
sangs rgyas kyi zhing mang po mthong ba dang /
sangs rgyas mang po mthong ba'i rnam par rtog pa'i yid kyi rnam par shes pa'o zhes bstan par 'gyur ro / /
phyis thob pa 'di yang zag pa dang bcas pa'i sems la ltos na ni rnam par mi rtog pa zhes bya'o / /
ngo bo nyid kyi ye shes la ltos na ni rnam par rtog pa zhes bya'o / /
skad cig ma gcig la de bzhin gshegs pa mang po mthong ngo zhes bstan pa de'i don ni de ltar mi rung bas /
ji ltar skad cig ma gcig la ting nge 'dzin mang po la snyoms par 'jug ce na /
smras pa /
sangs rgyas dang byang chub sems dpa' rnams kyi mthu bsam gyis mi khyab pas skad cig ma gcig la ting nge 'dzin rnam pa sna tshogs la snyoms par 'jug ste /
de'i phyir bstan bcos chos mngon pa sna tshogs kun las btus pa las sangs rgyas bcom ldan 'das dang /
byang chub sems dpa' mthu chen po thob pa ni ji ltar bzhed cing 'dod pa bzhin du skad cig skad cig la ting nge 'dzin tshad med pa dag la snyoms par 'jug pas rab tu dbye ba'i phyir ro zhes bstan pa yin no / /
rnam pa gzhan du na ji ltar 'os pa bzhin du ting nge 'dzin rnams la snyoms par 'jug pa yin gyi yang dag par skad cig ma gcig la ting nge 'dzin thams cad la snyoms par 'jug pa ni ma yin no / /
gal te de lta ma yin na ni ji ltar skad cig gcig la sangs rgyas kyi zhing mang po la 'jug ste /
sems can gang la yang lus mang po med pa'i phyir sprul pa'i lus kyis sangs rgyas kyi zhing mang por 'jug par ston to / /
mtshan ma chung ngu la dmigs pa'i rnam par rig pa skye ba ni 'di lta ste /
'dod pa'i khams dang ldan pa'i rnam par rig pa'o zhes bya bas ni sems gsum pa ston to / /
'og nas 'byung ba'i mtshan ma lnga po dag ni kun gzhi rnam par shes pa las brtsams nas bstan pa yin te /
de'i phyir bstan bcos rnal 'byor spyod pa'i sa las /
kun gzhi rnam par shes pa de yang 'dod pa'i khams su ni rgyu chung ngu'i dmigs pa rnam par rig pas dmigs pa chung ngu'i dmigs pa'i phyir ro zhes bstan pa yin no / /
bstan bcos chos mngon pa sna tshogs kun las btus pa las /
chung ngu'i 'du shes ni 'di lta ste /
'dod pa'i khams kyi ste shin tu dman pa'i phyir ro zhes bshad do / /
mtshan ma chen por gyur pa la dmigs pa'i rnam par rig pa skye ba ni 'di lta ste /
gzugs kyi khams dang ldan pa'i rnam par rig pa'o zhes bya bas ni sems bzhi pa ston te /
bstan bcos rnal 'byor spyod pa'i sa las kun gzhi'i rnam par shes pa ni rgya chen por 'gyur ba'i dmigs pa rnam par rig pas dmigs pa rgya chen po la dmigs pa'i phyir ro zhes bshad do / /
bstan bcos chos mngon pa sna tshogs kun las btus pa las kyang rgya chen por gyur pa ni 'di lta ste /
gzugs kyi khams mchog tu gyur pa'i phyir ro zhes bshad do / /
mtshan ma med pa la dmigs pa'i rnam par rig pa skye ba 'di lta ste /
nam mkha' dang /
rnam shes mtha' yas skye mched dang ldan pa'i rnam par rig pa'o zhes bya bas ni sems lnga pa ston to / /
bstan bcos rnal 'byor spyod pa'i sa las kun gzhi'i rnam par shes pa ni gzugs med pa'i khams nam mkha' mtha' yas skye mched dang /
rnam shes mtha' yas skye mched na ni rgyu mtshan med pa'i dmigs pa rnam par rig pas tshad med pa zhes bya ba'i phyir ro zhes bshad do / /
bstan bcos chos mngon pa sna tshogs kun las btus pa las kyang tshad med pa ni 'di lta ste /
nam mkha' mtha' yas skye mched dang /
rnam shes mtha' yas skye mched de mtha' med pa'i phyir ro zhes bshad do / /
mtshan ma phra mo la dmigs pa'i rnam par skye ba ni 'di lta ste /
ci yang med pa'i skye mched dang ldan pa'i rnam par rig pa'o zhes bya bas ni sems drug pa bstan pa'o / /
bstan bcos rnal 'byor spyod pa'i sa las /
kun gzhi rnam par shes pa ni ci yang med pa'i skye mched na ni rgyu phra ba'i dmigs pa rnam par rig pas phra ba'i dmigs pa la dmigs pa'i phyir ro zhes bshad do / /
mtshan ma mthar thug pa la dmigs pa'i rnam par rig pa skye ba ni 'di lta ste /
'du shes med 'du shes med min skye mched dang ldan pa'i rnam par rig pa'o zhes bya bas ni sems bdun pa ston te /
khams gsum pa'i nang na mchog tu mthar thug pa yin pa'i phyir mthar thug pa zhes bya'o / /
bstan bcos rnal 'byor spyod pa'i sa las kun gzhi'i rnam par shes pa ni 'du shes med 'du shes med min skye mched na ni shin tu phra ba'i dmigs pa'i rnam par rig pas shin tu phra bas dmigs pa'i phyir ro zhes bshad do / /
bstan bcos rnam par bshad pa las kyang gong du bstan pa'i mtshan ma lnga po dag bstan bcos rnal 'byor spyod pa'i sa las bstan pa dang mthun par bshad do / /
yang na mtshan ma lnga po de dag ci rigs par rnam par shes pa drug po dag dang sbyar ro / /
mtshan ma med pa'i rnam par rig pa skye ba ni 'di lta ste /
'jig rten las 'das pa'i rnam par rig pa dang /
'gog pa la dmigs pa'i rnam par rig pa'o zhes bya bas ni sems brgyad pa ston te /
de la 'jig rten las 'das pa'i rnam par rig pa zhes bya ba ni zag pa med pa'i lam gyi bden pa dang /
mtshungs par ldan pa'i rnam par shes pa zag pa dang bcas pa'i spros pa'i mtshan ma rnams yongs su spangs pa'i phyir mtshan ma med pa zhes bya'o / /
'dir zag pa med pa rnam par dag pa'i rnam par shes pa brgyad po dag kyang gtogs so / /
sdug bsngal dang ldan pa'i rnam par rig pa skye ba ni 'di lta ste /
sems can dmyal ba'i rnam par rig pa'o zhes bya ba ni sems dgu pa ston to / /
'di lta ste /
sems can dmyal ba ril dang /
yi dags dang dud 'gro las kha cig ni gcig tu sdug bsngal myong ba gang yin pa'o / /
dgongs pa zab mo rnam par dgrol ba'i mdo las /
sdug bsngal dang mtshungs par ldan pa'i rnam par rig pa ni ngan 'gro'i rnam par rig pa lta bu'o zhes 'byung ngo / /
tshor ba 'dren ma dang ldan pa'i rnam par rig pa skye ba ni 'di lta ste /
'dod pa na spyod pa'i rnam par rig pa'o zhes bya ba ni sems bcu pa bstan te /
'di ltar mi dang 'dod pa'i khams kyi lha ril dang /
yi dags dang dud 'gro las kha cig ni 'jug pa'i rnam par shes pa dang mtshan mtshungs par ldan pa sdug bsngal gyi tshor ba dang /
bde ba'i tshor ba dang /
sdug bsngal yang ma yin bde ba yang ma yin pa'i tshor ba dang 'dren mar 'jug pas so / /
dgongs pa zab mo rnam par dgrol ba'i mdo las /
tshor ba 'dren ma dang /
mtshungs par ldan pa'i rnam par rig pa ni 'dod pa'i khams kyi rnam par shes pa lta bu'o zhes 'byung ngo / /
dga' ba dang ldan pa'i rnam par rig pa skye ba ni 'di lta ste /
bsam gtan dang po dang gnyis pa'i rnam par rig pa'o zhes bya bas ni sems bcu gcig pa bstan to / /
'di ltar bsam gtan dang po dang gnyis pas ni tshor ba bde ba dang ldan pa theg pa che chung gi bstan pa kun las bshad de /
de la theg pa chen po'i gzhung gis bstan pa yang ngo bo nyid ni mthun la don ni tha dad de /
bde ba'i tshor ba yang yod par ston pas so / /
mdo 'di las ni tshor ba rnam pa lnga tha dad par byed pa'i phyir /
re zhig dga' ba'i tshor ba bstan pa yin no / /
dgongs pa zab mo rnam par dgrol ba'i mdo las kyang dga' ba dang /
mtshungs par ldan pa'i rnam par rig pa ni bsam gtan dang po dang gnyis pa'i rnam par shes pa lta bu'o zhes 'byung ngo / /
bde ba dang ldan pa'i rnam par rig pa skye ba ni 'di lta ste /
bsam gtan gsum pa'i rnam par rig pa'o zhes bya bas ni sems bcu gnyis pa bstan to / /
bstan bcos rnal 'byor spyod pa'i sa las bsam gtan 'og ma gsum ni gcig tu bde ba'i tshor ba dang lhan cig 'jug go zhes bshad do / /
dgongs pa zab mo rnam par dgrol ba'i mdo las /
bde ba dang mtshungs par ldan pa'i rnam par rig pa ni bsam gtan gsum pa lta bu'o zhes 'byung ngo / /
sdug bsngal yang ma yin bde ba yang ma yin pa'i rnam par rig pa skye ba ni 'di lta ste /
bsam gtan bzhi pa dang /
'du shes med 'du shes med min skye mched pa'i rnam par rig pa'o zhes bya bas ni sems bcu gsum pa ston to / /
'di ltar bsam gtan bzhi pa yan chad kyis pa rnams gcig tu tshor ba btang snyoms dang mtshungs par ldan pas so / /
'dir ni zag pa dang bcas pa'i yid kyi rnam par shes pa dang /
kun gzhi'i rnam par shes pa yang gtogs so / /
dgongs pa zab mo rnam par dgrol ba'i mdo las /
tshor ba btang snyoms dang mtshungs par ldan pa'i rnam par rig pa ni bsam gtan bzhi pa dang /
'du shes med 'du shes med min skye mched pa'i bar gyi rnam par shes pa lta bu'o zhes 'byung ngo / /
nyon mongs pa dang ldan pa'i rnam par rig pa skye ba ni 'di lta ste /
nyon mongs pa dang nye ba'i nyon mongs pa dang ldan pa'i rnam par rig pa'o zhes bya bas ni sems bcu bzhi pa ston te /
ci rigs par rtsa ba'i nyon mongs pa drug dang nye ba'i nyon mongs pa nyi shu rtsa bzhi po dag dang mtshungs par ldan pa zag pa dang bcas pa'i rnam par rig pa gang yin pa'o zhes bya ba'i tha tshig go / /
dge ba dang ldan pa'i rnam par rig pa skye ba ni 'di lta ste /
dad pa la sogs pa dang ldan pa'i rnam par rig pa'o zhes bya bas ni sems bco lnga pa bstan te /
'di lta ste /
dad pa la sogs pa dge ba bcu gcig dang mtshungs par ldan pa zag pa dang bcas pa'i rnam par shes pa drug dang /
zag pa med pa'i rnam par shes pa brgyad do zhes bya ba'i tha tshig go / /
lung ma bstan pa dang ldan pa'i rnam par rig pa skye ba ni 'di lta ste /
de gnyi ga dang mi ldan pa'i rnam par rig pa'o zhes bya bas ni sems bcu drug pa ston to / /
'di lta ste /
dge ba dang /
nyon mongs pa de dag dang mi ldan pa zag pa dang bcas pa'i rnam par shes pa drug dang /
kun gzhi'i rnam par shes pa'o zhes bya ba'i tha tshig go / /
ji ltar na sems kyi gnas la mkhas pa yin zhe na zhes bya ba la sogs pas ni gnyis pa sems kyi gnas la mkhas pa rnam par bshad pa ston to / /
'di yang brtag pa dang lan du gsungs pas bstan te /
'di ni brtag pa'o / /
de la mkhas pa zhes bya ba ni yongs su shes par byed pa'i sems te /
'og ma rnams kyang 'di dang 'dra bar bshad par bya'o / /
'di lta ste /
yang dag pa ji lta ba bzhin du rnam par rig pa'i de bzhin nyid rab tu shes pa'o zhes bya bas ni gnyis pa lan du gsungs pa bstan te /
'di ltar yang dag pa ji lta ba bzhin du rnam par mi rtog pa'i ye shes dang mthun pa'i sems rnam par rig pa'i de bzhin nyid rab tu shes par gyur nas /
de bzhin nyid la brten te gnas pa'o / /
yang na rnam par rig pa'i de bzhin nyid ces bya ba ni de bzhin nyid rnam pa bdun las rnam par rig pa'i de bzhin nyid de /
de ni so sor brtag par nus pa'i shes pa la rnam par rig pa'i de bzhin nyid ces bya ste /
de kho na ma yin pa'i phyir ro / /
bstan bcos mdo sde'i rgyan las /
rnam par rig pa'i de bzhin nyid ni 'di lta ste /
rnam par mi rtog pa'i ye shes so zhes bshad do / /
de ni 'di skad du 'di ltar yang dag pa ji lta ba bzhin du rnam par rig pa tsam du bsgom pa'i shes pa dang mthun pa'i sems gang yin pa rab tu shes par 'gyur te /
yul la brten nas gnas pa gang yin pa de ni sems kyi gnas la mkhas pa zhes bya'o zhes bstan par 'gyur ro / /
ji ltar na sems kyi bslang ba la mkhas pa yin zhe na zhes bya ba la sogs pas ni gsum pa sems kyi bslang ba la mkhas pa rnam par bshad pa ston to / /
'di yang brtag pa dang lan du gsungs pas bstan te /
'di ni brtag pa'o / /
yang dag pa ji lta ba bzhin du 'ching ba rnam pa gnyis po las bslang bar bya'o zhes rab tu shes pa 'di lta ste /
mtshan ma'i 'ching ba dang gnas ngan len gyi 'ching ba de dag las sems 'di bslang bar bya'o zhes bya ba la mkhas pa'o zhes bya ba ni gnyis pa lan du gsungs pa ste /
'di ltar yang dag pa ji lta ba bzhin du rnam par mi rtog pa'i ye shes dang mthun par 'gyur ba'i sems rab tu shes par gyur nas 'ching ba rnam pa gnyis po dag las nges par 'byung bar gyur pa'o / /
yongs su shes pa'i sems de la mkhas par gyur na /
rnam par mi rtog pa'i ye shes dang mthun par gyur pa'i sems kyi 'ching ba gnyis po dag las 'byung bar 'gyur bas so / /
ji ltar na sems kyi 'phel ba la mkhas pa yin zhe na zhes bya ba la sogs pa ni bzhi pa sems kyi 'phel ba la mkhas pa rnam par bshad pa ston to / /
'di yang brtag pa dang lan du gsungs pas bstan te /
'di ni brtag pa'o / /
'di lta ste /
yang dag pa ji lta ba bzhin du mtshan ma'i 'ching ba dang gnas ngan len gyi 'ching ba'i gnyen po'i sems gang yin pa de 'phel ba dang de bsags par gyur pa'i tshe 'phel bar gyur to / /
bsags par gyur to zhes rab tu shes pa gang yin pa de ni 'phel ba la mkhas pa zhes bya'o zhes bya ba ni gnyis pa lan du gsungs pa ste /
yang dag pa ji lta ba bzhin du 'ching ba gnyis kyi gnyen por gyur pa'i sems de 'phel bar gyur pa dang /
de bsags par gyur pa'i tshe 'ching ba'i gnyen por gyur pa'i sems dang mthun par gyur pa'i shes rab la sogs pas rab tu shes pa gang yin pa de ni 'phel ba la mkhas pa zhes bya'o / /
de la 'phel ba dang bsags pa la bye brag yod pa yang mngon du spyod pa 'phel bar gyur pa gang yin pa de ni 'phel ba zhes bya'o / /
yongs su bsgos nas sa bon du gyur pa gang yin pa de ni bsags pa zhes bya'o / /
yang na 'phel bar gyur pa'i dus gang yin pa de ni 'phel ba zhes bya'o / /
yang nas yang du bsgos pa las byung ba gang yin pa de ni bsags pa zhes bya'o / /
ji ltar na sems kyi 'grib pa la mkhas pa yin zhe na zhes bya ba la sogs pas ni sems kyi 'grib pa la mkhas pa rnam par bshad pa ston to / /
'di yang brtag pa dang lan du gsungs pas bstan to / /
'di ni brtag pa'o / /
'di lta ste /
yang dag pa ji lta ba bzhin du de dang mi mthun pa'i phyogs su gyur pa /
mtshan ma dang gnas ngan len gyis kun nas nyon mongs pa can du gyur pa'i sems de 'grib pa dang 'bri bar gyur pa ni de 'gribs so bri bar gyur to zhes rab tu shes pa gang yin pa de ni sems kyi 'grib pa la mkhas pa zhes bya'o zhes bya ba ni gnyis pa lan du gsungs pa ste /
'di ltar yang dag pa ji lta ba bzhin du de dang mi mthun par gyur pa'i 'ching ba gnyis kyis kun nas nyon mongs pa can du gyur pa'i sems 'grib pa dang 'bri bar 'gyur ba'i tshe /
kun nas nyon mongs pa can du gyur pa'i sems dang mtshungs par ldan pa'i lta ba la sogs pa yang 'grib cing /
'bri bar 'du shes pa gang yin pa de ni 'grib pa la mkhas pa zhes bya'o zhes bya ba'i tha tshig go / /
'grib pa dang /
'bri ba la bye brag yod pa yang gong du bstan pa'i 'phel ba dang bsags pa las bzlog par rig par bya'o / /
ji ltar na thabs la mkhas pa yin zhe na zhes bya ba la sogs pas ni drug pa thabs mkhas pa'i rnam par bshad pa ston to / /
'di yang brtag pa dang lan du gsungs pas ston to / /
'di ni brtag pa'o / /
'di lta ste /
yang dag pa ji lta ba bzhin du rnam par thar pa dang /
zil gyis gnon pa'i skye mched dang /
zad par gyi skye mched dag sgom pa'am / /
yongs su bsal ba rab tu shes pa zhes bya ba ni gnyis pa lan du gsungs pa ste /
'di ltar yang dag pa ji lta ba bzhin du /
rnam par thar pa brgyad dang /
zil gyis gnon pa'i skye mched brgyad dang /
zad par gyi skye mched bcu ste /
rnam pa gnyis po 'di dag bsgoms pa'i phan yon dang /
rnam pa gsum po de dag gis sgrib pa yongs su bsal ba rab tu shes pa ni thabs kyis mngon par shes pa dang /
nyon mongs pa med pa la sogs pa yon tan rnam pa sna tshogs rab tu 'dren par byed pa'i phyir thabs zhes bya'o / /
yon tan rnams rab tu 'dren par byed pa yang bstan pa rnams las so so nas bshad pa mi mthun pas bstan bcos rnam par bshad pa las ni rnam par thar pa brgyad las /
rnam par thar pa lnga pas yon tan rnams 'dren par byed do zhes bshad do / /
de'i phyir bstan bcos de nyid las 'phags pa rnams kyis mngon par zhen pa shes pa dang /
nyon mongs pa med pa dang /
smon nas shes pa dang /
so so yang dag par rig pa la sogs pa'i yon tan rnams mngon par bsgrub pa'i phyir yang rnam shes mtha' yas skye mched kyi rnam par thar pa mngon du byed do zhes bshad do / /
bstan bcos rnal 'byor spyod pa'i sa las ni bshad pa mi mthun pa rnam pa gsum 'byung ste /
bshad pa rnam pa gcig las /
rnam par thar pa dang pos ni zil gyis gnon pa'i skye mched dang /
zad par gyi skye mched dang /
'phags pa rnams kyi rdzu 'phrul dang nyon mongs pa med pa dang /
smon nas shes pa dang /
so so yang dag par rig pa la sogs pa mngon par sgrub par byed do zhes bshad do / /
gzhan yang de nyid las gzugs kyi zad par gyi skye mched brgyad yongs su dag pa rnams kyis ni 'phags pa'i mos pa dang dngos po yongs su bsgyur ba'i rdzu 'phrul mngon par sgrub par byed do / /
zad par rnam par shes pa'i skye mched yongs su dag pas ni nyon mongs pa med pa dang /
smon nas shes pa dang /
so so yang dag par rig pa la sogs pa rnams mngon par sgrub par byed do / /
zad par nam mkha'i skye mched yongs su dag pas ni gang 'dod pa de nam mkhar sgyur bar byed do zhes bshad do / /
gzhan yang de nyid las rnam par thar pa dang /
zil gyis gnon pa'i skye mched dang /
zad par gyi skye mched la sogs pa ni rdzu 'phrul gyis mngon par sgrub par byed do zhes bstan to / /
rnal 'byor spyod pa'i sa gtan la dbab pa las kyang gsum po dag mngon par sgrub par byed pa yin par bstan to / /
rnal 'byor spyod pa'i sa las dang po dag ni gdon mi za bar rnam par thar pa dang po kho nar dgongs pas de'i phyir rnal 'byor spyod pa'i sa las re zhig rnam par thar pa la brten nas /
de'i 'og tu rim gyis zad par gyi skye mched sgom pa mngon par sgrub par byed pa bstan pa yin te /
yang dag pa'i don du na gsum po kun gyis kyang /
yon tan rnams mngon par sgrub par byed pas /
de'i phyir bstan bcos rnal 'byor spyod pa'i sa las bstan pa'i bshad pa rnam pa gcig dang /
mdo 'di nyid las gsum po kun kyang rdzu 'phrul la sogs pa mngon par sgrub pa bstan to / /
rnam pa gsum po de dag bye brag yod pa yang bstan bcos chos bye brag tu bshad pa chen po las /
rnam par thar pa dang /
zil gyis gnon pa dang /
zad par gyi skye mched la bye brag ci yod ce na smras pa /
ming dang bye brag yod de 'di ni rnam par thar pa'o / /
'di ni zil gyis gnon pa'i skye mched do / /
'di ni zad par gyi skye mched do zhes zer bas so / /
gzhan yang dge ba'i rtsa ba chung ngu ni zil gyis gnon pa'i skye mched ces bya'o / /
dge ba'i rtsa ba chen po ni zad par gyi skye mched ces bya'o / /
gzhan yang dge ba'i rtsa ba chung ngu gang yin pa de ni rnam par thar pa zhes bya'o / /
dge ba'i rtsa ba chen po gang yin pa de ni zil gyis gnon pa'i skye mched ces bya'o / /
dge ba'i rtsa ba tshad med pa gang yin pa de ni zad par gyi skye mched ces bya'o / /
gzhan yang rgyu gang yin pa de ni rnam par thar pa zhes bya'o / /
'bras bu gang yin pa de ni zad par gyi skye mched ces bya'o / /
rgyu dang 'bras bur gtogs pa gang yin pa de ni zil gyis gnon pa'i skye mched ces bya'o // //
bam po lnga bcu gcig pa /
byang chub sems dpa' byams pas yang bcom ldan 'das la 'di skad ces gsol to / /
bcom ldan 'das bcom ldan 'das kyis ji skad du phung po lhag ma med pa'i mya ngan las 'das pa'i dbyings su tshor ba thams cad ma lus par 'gag par 'gyur ro zhes gang gsungs pa la /
tshor ba gang dag der gtan du 'gag par 'gyur lags zhes bya ba 'di man chad ni bco brgyad pa lhag ma med pa'i dbyings su tshor ba 'gag par 'gyur ba bstan pa'i sgo zhes bya ba ston to / /
'di yang rnam pa gnyis su dbye ste /
zhu ba gsol pa dang /
lan du gsungs pas bstan te /
'di ni zhu ba gsol ba'o / /
mdo'i tshig 'di yang rnam pa gnyis te /
zhu ba gsol ba'i bstan pa smos pa dang /
zhu ba de nyid yang dag par gsol ba nyid do / /
rigs kyi bu mdor bsdu na tshor ba rnam pa gnyis ma lus par 'gag par 'gyur te zhes bya ba 'di man chad ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
zhus pa bzhin du yang dag par rnam par bshad pa dang /
de'i phyir zhes bya ba man chad kyis spyi'i mjug bsdu ba bstan pa'o / /
rnam par bshad pa la yang rnam pa gnyis su dbye ste /
grangs smos nas lan mdor bstan pa dang /
brtag pa dang /
lan dag gis rgya cher rnam par bshad pa ste /
'di ni dang po lan mdor gsungs pa'o / /
gnyis gang zhe na zhes bya ba la sogs pas ni gnyis pa brtag pa dang lan dag gis rgya cher bshad pa ston to / /
'di yang brtag pa dang lan du gsungs pa ste /
'di ni brtag pa'o / /
gnas ngan len rig pa dang /
de'i 'bras bu yul rig pa'o zhes bya ba la sogs pas ni rgya cher rnam par bshad pa ston to / /
'di yang rnam pa gnyis su dbye ste /
tshor ba rnams yang dag par bstan pa dang /
lhag ma dang bcas pa zhes bya ba man chad kyis gtan du 'gag par 'gyur ba bstan pa'o / /
dang po yang rnam pa gnyis te /
tshor ba rnam pa gnyis kyis lan mdor gsungs pa dang /
go rims bzhin du rnam par phye nas bshad pa ste 'di ni dang po'o / /
tshor ba gnyis kyi bye brag gi mtshan nyid kyis so so nas bshad pa mi mthun pas /
kha gcig na re gnas kyi gnas ngan len rig pa zhes bya ba ni 'di lta ste /
zag pa dang bcas pa'i ro myang ba dbang po drug po dag la brten nas byung ba gang yin pa'o / /
dbang po las ming thob pas na gnas zhes ming brjod pa yin no / /
sgrib pa gnyis kyi sa bon gyi gnas ngan len gyi rjes su 'brang ba'i phyir gnas kyi gnas ngan len rig pa zhes bya'o / /
de'i 'bras bu yul rig pa zhes bya ba ni 'di lta ste /
phyi rol gyi yul drug po dag ni nang gi dbang po drug gi mthu las skyes pa'i phyir yul drug po dag la de'i 'bras bu zhes bya'o / /
yul rig pa de yang de dag la dmigs nas skyes pa'i phyir de'i 'bras bu yul rig pa zhes bya ste /
yang dag pa'i don du na tshor ba gnyi ga yang bdag nyid bye brag tu gyur pa med kyang dbang po dang yul gyi rjes su don gyi tshor ba gnyis su bstan pa yin no zhe'o / /
kha cig na re gnas kyi gnas ngan len rig pa zhes bya ba ni 'di lta ste /
sa bon gyi myong ba'o / /
de'i 'bras bu yul rig pa zhes bya ba ni 'di lta ste /
mngon du spyod pa myong ba'o / /
'di ltar zag pa dang bcas pa'i sa bon ni da ltar gyi 'bras bu'i rten byas pas so / /
yang na sgrib pa gnyis kyi sa bon gnas ngan len rjes su 'brang ba'i phyir gnas kyi gnas ngan len rig pa zhes gsungs so / /
mngon du spyod pa myong ba gang yin pa de ni sa bon gyi myong ba las byung ba'i phyir de'i 'bras bu yul rig pa zhes bya ba gsungs so zhe'o / /
kha cig na re de la gnas kyi gnas ngan len rig pa zhes bya ba ni nang gi dbang po drug la brten nas nang gi rgyud kyi dbang po drug dang yul la dmigs pa zag pa dang bcas pa gang yin pa de ni rten dbang po dang rjes su 'brang ba'i chos las ming du btags pa yin te /
'di ltar dbang po drug la brten pas sam /
yang na sgrib pa gnyis kyi sa bon gyi gnas ngan len rjes su 'brang ba'i phyir ro / /
de'i 'bras bu yul rig pa zhes bya ba ni 'di lta ste /
phyi rol gyi yul drug po dag dbang po drug po dag gi dbang gis 'bras bur gyur pa gang yin pa ste /
de'i phyir bstan bcos chos mngon pa sna tshogs kun las btus pa las kyang mig la sogs pa'i dbang pa dag yongs su longs spyod pa'i mthu'i phyir dbang po drug skyes par gyur te zhes bshad pas tshor ba gnyis po 'di ni nang gi dbang po drug la brten nas phyi rol gyi yul drug po dag la dmigs par byed pas yul las ming thob pa yin pa'i phyir de'i 'bras bu yul rig pa zhes gsungs te / /
dmigs pa rnam pa gnyis las ni rang gi ngo bo nyid kyi myong ba dang yul gyi myong ba yin no zhes zer te / /
de ltar rnam pa gsum du bshad pa yod kyang 'dir ni re zhig gsum pa dang sbyar ro / /
de la gnas kyi gnas ngan len rig pa ni rnam pa bzhi yod par rig par bya ste zhes bya ba 'di man chad ni gnyis pa go rims bzhin du rnam par phye ste bshad pa ston to / /
'di yang rnam pa gnyis su dbye ste /
gnas kyi gnas ngan len rig pa rnam par bshad pa dang /
de'i 'bras bu yul rig pa rnam par bshad pa'o / /
dang po yang rnam pa gsum ste /
grangs smos pa dang /
grangs bzhin du ming bkod pa dang /
gang go dka' ba bzlas te bshad pa ste /
'di ni dang po'o / /
gzugs can gyi gnas rig pa dang /
gzugs med pa'i gnas rig pa dang /
'bras bu grub pa'i gnas ngan len rig pa dang /
'bras bu ma grub pa'i gnas ngan len rig pa'o zhes bya ba ni gnyis pa grangs bzhin du ming bkod pa'o / /
tshor ba bzhi po 'di yang so so nas bshad pa mi mthun pas 'di la yang bshad pa rnam pa gsum yod de /
de la slob dpon dang po'i bshad pa ni slob dpon gsum pa'i bshad pa dang mthun pas de'i phyir logs shig tu ma smos so / /
slob dpon gnyis pas ni 'di skad du gzugs can gyi gnas rig pa ni 'di lta ste /
'dod pa'i khams kyi tshor ba'i sa bon gang yin pa'o / /
gzugs med pa'i gnas rig pa zhes bya ba ni 'di lta ste /
gzugs med pa'i khams kyi tshor ba'i sa bon gang yin pa'o / /
'bras bu grub pa'i gnas ngan len rig pa zhes bya ba ni 'di lta ste /
da ltar 'bras bu 'byin pa'i sa bon gang yin pa'o / /
'bras bu ma grub pa'i gnas ngan len rig pa zhes bya ba ni 'di lta ste /
da dung 'bras bu ma byin pa'i sa bon gang yin pa'o zhes zer ro / /
kha cig na re gzugs can gyi gnas rig pa zhes bya ba ni 'di lta ste /
rnam par shes pa'i tshogs lnga dang mtshungs par ldan pa'i tshor ba gang yin pa'o / /
gzugs med pa'i gnas rig pa zhes bya ba ni 'di lta ste /
yid kyi rnam par shes pa dang mtshungs par ldan pa'i tshor ba gang yin pa'o / /
'di dag ni lus dang sems kyi tshor ba'o / /
'bras bu grub pa'i gnas ngan len rig pa ni 'di lta ste /
'das pa'i ma rig pa dang /
'du byed la sogs pas bskyed pa da ltar gyi 'bras bu myong ba gang yin pa'o / /
'bras bu ma grub pa'i gnas ngan len rig pa ni 'di lta ste /
las dang po pa nyon mongs pa dang mtshungs par ldan pa ma 'ongs pa'i rgyu 'gog par byed pa'i tshor ba gang yin pa'o zhes zer te /
de ltar rnam pa gsum du bshad pa yod kyang gsum pa ni yang dag pa yin te /
tshig dang don gyi rjes su mthun pa'i phyir ro / /
de la 'bras bu grub pa'i rig pa ni 'di lta ste /
da ltar gyi myong ba gang yin pa'o / /
'bras bu ma grub pa'i rig pa ni 'di lta ste /
ma 'ongs pa'i rgyur gyur pa'i myong ba gang yin pa'o zhes bya ba ni gsum pa gang go dka' ba bzlas te bshad pa'o / /
'di ltar dang po gang yin pa de ni sngon gyi las kyis thob pa da ltar gyi 'bras bu myong ba'o / /
phyi ma ni ma 'ongs pa'i rnam par smin pa mngon par grub pa las dang nyon mongs pa dang mtshungs par ldan pa'i myong ba ste /
ma 'ongs pa'i 'bras bu'i rgyu dang /
ma 'ongs pa'i rgyu'i tshor ba'o / /
de'i 'bras bu yul rig pa yang rnam pa bzhi yod do zhes bya ba la sogs pas ni gnyis pa de'i 'bras bu yul rig pa rnam par bshad pa'o / /
'di yang rnam pa gnyis te /
grangs smos pa dang /
grangs bzhin du ming bkod pa ste 'di ni dang po'o / /
gnas rig pa dang /
yo byad rig pa dang /
longs spyod rig pa dang /
ltos pa rig pa'o zhes bya ba ni gnyis pa grangs bzhin du ming bkod pa'o / /
tshor ba bzhi po de dag kyang so so nas bshad pa mi mthun pas /
kha cig na re tshor ba bzhi po 'di dag ni mngon du spyod pa dag yin te / /
de dag bye brag yod pa yang rnam pa bzhi ste /
dang po gnas rig pa ni 'di lta ste /
snod kyi 'jig rten la dmigs pa'i tshor ba'o / /
gnyis pa yo byad rig pa ni 'di lta ste /
'tsho ba'i yo byad la dmigs pa'i tshor ba'o / /
gsum pa longs spyod pa'i rig pa ni 'di lta ste / /
gos dang zas la sogs pa mngon sum du longs spyod pa'i tshor ba'o / /
gsum po 'di dag ni da ltar gyi yul la dmigs pa'i tshor ba'o / /
bzhi pa ltos pa'i rig pa ni 'di lta ste /
'das pa'i yul snga ma gsum po dag la dmigs pa las byung ba'i tshor ba'o zhes zer ro / /
kha cig na re gnas rig pa ni snod kyi 'jig rten la dmigs pa'i tshor ba'o / /
yo byad rig pa ni 'di lta ste /
gos dang sman la sogs pa'i dmigs pa'i tshor ba'o / /
longs spyod rig pa ni gnas dang yo byad gnyis kyi tshor ba bsdus te bstan pa'o / /
ltos pa rig pa ni tshor ba dang rdzas la lta ba'i tshor ba'o zhe'o / /
kha cig na re go rims bzhin du snod kyi 'jig rten la dmigs pa dang /
gos dang sman la sogs pa'i dmigs pa dang /
da ltar gyi la dmigs pa dang /
'das pa la dmigs pa'o zhes zer ro / /
phung po lhag ma dang bcas pa'i mya ngan las 'das pa'i dbyings su ni 'bras bu ma grub pa'i rig pa thams cad 'gags pas de'i mi mthun pa'i phyogs rig pa'i 'dus te reg pa las byung ba'i tshor ba yang myong ba thun mong du yod pa yang myong ngo / /
yang na de'i 'bras bu grub pa'i tshor ba'o / /
gzhan yang tshor ba rnam pa gnyis thams cad kyi thams cad du 'gags pas rig pa'i 'dus te reg pa las byung ba'i tshor ba 'ba' zhig mngon du myong ngo zhes bya ba 'di man chad ni gnyis pa gtan du 'gag par 'gyur ba ston to / /
'di yang rnam pa gnyis te /
phung po lhag ma dang bcas par gtan du 'gag par 'gyur ba bstan pa dang /
phung po lhag ma med par gtan du 'gag par 'gyur bar bstan pa ste 'di ni dang po'o / /
mdo'i tshig 'di yang bshad pa'i rnam grangs gnyis yod pas so so nas bshad pa mi mthun te /
kha cig na re 'bras bu ma grub pa'i rig pa thams cad 'gags pas zhes bya ba ni rdo rje lta bu'i sems kyi tshe ma 'ongs pa'i 'bras bu dang /
las dang nyon mongs pa dang mtshungs par ldan pa'i tshor ba rnams spong zhing 'gag par 'gyur ba'o / /
de'i mi mthun pa'i phyogs rig pa'i 'dus te reg pa las byung ba'i tshor ba yang myong ba zhes bya ba ni las dang nyon mongs pa de'i mi mthun pa'i phyogs zad pa dang mi skye ba'i ye shes dang mtshungs par ldan pa zag pa med pa'i tshor ba myong ba'o / /
thun mong du yod pa yang myong ngo zhes bya ba ni thun mong du yod pa snod kyi 'jig rten rig pa yang myong ba ste /
mdo las gnas rig pa zhes gsungs pa nyid do / /
mdor bsdus pas ni yo byad rig pa dang longs spyod rig pa'i tshor ba gnyis ni ma gsungs so / /
ltos pa'i rig pa ni ma gtogs te 'dod chags dang mtshungs par ldan pa'i phyir ro / /
yang na de'i 'bras bu grub pa'i tshor ba'o zhes bya ba ni 'di ltar 'bras bu grub pa'i tshor ba ni gnas ngan len dang bcas pa dang /
gnas ngan len med par yang gtogs la mi slob pa'i rgyu la ni gnas ngan len med pa'i tshor ba kho na yod pas de'i phyir yang na zhes bya ba gsungs so / /
mdor bsdus pas gzhan gzugs can gyi gnas rig pa dang /
gzugs med pa'i gnas rig pa ni mi slob pa la yang 'byung ngo zhes ni ma gsungs so / /
gzhan yang tshor ba rnam pa gnyis thams cad kyi thams cad du 'gags pas zhes bya ba ni 'di ltar gnas kyi gnas ngan len rig pa dang /
de'i 'bras bu yul rig pa yang spangs pas so / /
rig pa'i 'dus te reg pa las byung ba'i tshor ba 'ba' zhig mngon du myong ngo zhes bya ba 'di ni zag pa zad pa la yod pa'i tshor ba rnams ni rig pa'i 'dus te reg pa las byung ba'i tshor ba yin no zhes bstan pa yin no zhe'o / /
kha cig na re 'bras bu ma grub pa'i rig pa thams cad 'gags pas zhes bya ba ni 'di lta ste /
lhag ma dang bcas pa'i mya ngan las 'das pa thob pa ni ma 'ongs pa'i tshor ba mngon par 'grub pa'i sa bon thams cad 'gag par 'gyur ba'o / /
de'i mi mthun pa'i phyogs rig pa'i 'dus te reg pa las byung ba'i tshor ba yang myong ngo zhes bya ba ni gnyen por gyur pa'i lam zag pa med pa'i tshor ba'o / /
thun mong du yod pa yang myong zhes bya ba ni 'di lta ste /
de'i 'bras bu yul rig pa'o / /
yang na de'i 'bras bu grub pa'i tshor ba zhes bya ba ni 'di lta ste /
mngon du spyod pas da ltar 'bras bu sbyin pa'i tshor ba'o / /
gong du bstan pa de dag ni lhag ma med par ma zhugs pa dag tshor ba gsum po de dag dang ldan par bstan pa'o / /
gzhan yang tshor ba rnam pa gnyis thams cad kyi thams cad du 'gags pas rig pa'i 'dus te reg pa las byung ba'i tshor ba 'ba' zhig mngon par myong ngo zhes bya ba ni lhag ma med par zhugs pa'i tshe zag pa med pa'i sems 'ba' zhig lhag ma med pa la dmigs pa'i phyir phyis thun mong du yod pa myong ba dang /
de'i 'bras bu grub pa tshor ba yang 'gags nas zag pa med pa'i tshor ba 'ba' zhig yod pa'i phyir /
gzhan yang tshor ba rnam pa gnyis thams cad kyi thams cad du 'gags pas zhes bya ba gsungs so / /
rig pa'i 'dus te reg pa las byung ba'i tshor ba 'ba' zhig myong zhes bya ba 'di ni rig pa'i 'dus te reg pa zag pa med pa 'ba' zhig gi dbang du mdzad nas de skad du bstan pa yin no zhes zer ro / /
gzhan yang mdo'i tshig 'di la slob dpon de gnyis kyis snga ma'i gzhung las gzhan du bshad de /
dang po ni 'di skad du lhag ma dang bcas pa'i dbyings su ma 'ongs pa'i rgyu'i tshor ba ni 'gag par 'gyur la /
tshor ba gzhan gsum ni yod do zhes bya ba 'di ni zag pa med pa'i tshor ba la rig pa'i 'dus te reg pa las byung ba'i tshor ba kho na nyid du rnam par gzhag pa'i phyir tshor ba gsum yod do zhes bstan to zhe'o / /
gnyis pa ni 'di skad du mi slob pa'i gang zag gi rgyud la yod pa'i tshor ba ni zag pa dang bcas pa dang /
zag pa med par yang gtogs pas spyir rig pa'i 'dus te reg pa las byung ba'i tshor ba zhes bya ste /
don de'i phyir lhag ma dang bcas pa'i dbyings su gzhan yang tshor ba rnam pa gnyis thams cad kyi thams cad du 'gags zhes gsungs pa yin te /
'di ltar snga ma'i gnas kyi gnas ngan len rig pa dang /
de'i 'bras bu yul rig pa'i tshor ba gnyis po de dag thams cad 'gags nas mi slob pa'i gang zag gi rig pa'i 'dus te reg pa las byung ba'i tshor ba 'ba' zhig yod pa'o zhes zer te /
snga ma'i bshad pa 'di dag ni bsam dgos so / /
kha cig na re mdo'i tshig 'di la rnam grangs gnyis kyi don yod pas tshor ba rnam pa brgyad las lhag ma dang bcas pa'i dbyings su mya ngan las 'das pa na 'bras bu ma grub pa'i tshor ba 'ba' zhig 'gag par 'gyur te /
nyon mongs pa dang ldan pa'i phyir de'i mi mthun pa'i phyogs rig pa'i 'dus te reg pa las byung ba'i tshor ba myong zhing yang zag pa med pa'i tshor ba 'thob pa'i phyir ro / /
thun mong du yod pa yang myong ngo zhes bya ba ni 'di lta ste /
tshor ba rnam pa brgyad las 'bras bu ma grub pa dang /
'bras bu grub pa ma gtogs par gzhan drug po dag ni so so'i skye bo dang 'phags pa rnams thun mong du yod pa'i phyir thun mong du yod pa zhes gsungs so / /
ji ltar mi slob pa la yang ltos pa'i rig pa yod ce na /
smras pa /
ltos pa ni rnam pa gnyis yod de /
'dod chags kyis gcig la gcig sems pa ni dgra bcom pas spangs so / /
nyon mongs pa med pas bsngags pa brjod cing gcig la gcig sems pa ni dgra bcom pa lnga yang yod pa'i phyir thun mong du yod pa zhes bya ba gsungs so / /
yang na thun mong du yod pa zhes bya ba ni tshor ba lnga po kho na dang ldan pas ltos pa ni ma gtogs te /
'dod chags kyis gcig la gcig chags pa'i phyir dang go sla ba'i phyir mdor bsdus nas ma bstan to / /
yang na de'i 'bras bu grub pa'i tshor ba'o zhes bya ba 'dis ni dgra bcom pa'i rgyud la yang da ltar gyi 'bras bu myong ba yod pa'i phyir ro / /
ci'i phyir tshor ba 'di thun mong du yod pa zhes mi bya zhe na /
smras pa /
yang dag pa'i don du na thun mong du yod pa ma yin mod kyi /
snga ma'i 'bras bu ma grub pa'i tshor ba la ltos nas yod pa dang med pa'i mtshungs pas de'i phyir logs shig tu bstan to / /
gzhan yang tshor ba rnam pa gnyis thams cad kyi thams cad du 'gags pas rig pa'i 'dus te reg pa las byung ba'i tshor ba 'ba' zhig mngon du myong ngo zhes bya ba ni 'grel pa dag las bshad pa rnam pa gnyis yod do zhes zer te / /
kha cig na re dgra bcom pa'i rgyud la yod pa'i tshor ba rnams ni bag la nyal dang bral ba'i phyir zag pa med pa zhes bya ste /
sngar gong du tshor ba brgyad po dag ni gcig tu zag pa dang bcas pa zhes bstan pa'i phyir thams cad med ces bstan to / /
de la rnam pa gnyis zhes bya ba ni sngar bstan pa'i rtsa ba'i tshor ba gnyis te /
tshor ba brgyad po dag bsdus pa'o zhe'o / /
kha cig na re sems med pa'i ting nge 'dzin la snyoms par zhugs pa'i tshe /
tshor ba gzhan brgyad po dag 'gag par 'gyur te /
zag pa med pa'i tshor ba yod do zhes gsungs pa ni sems med pa'i snyoms par 'jug pa'i nye ba'i sbyor ba yin pa'i phyir /
btags pa tsam du 'gag par mi 'gyur zhes gsungs kyi yang dag pa'i don du 'gag par mi 'gyur ba ma yin no zhe'o / /
phung po lhag ma med pa'i mya ngan las 'das pa'i dbyings su mya ngan las 'das pa'i tshe ni de yang gtan du 'gag par 'gyur te zhes bya ba ni gnyis pa lhag ma med pa'i dbyings su gtan du 'gag par 'gyur ba ston to / /
'di ltar lhag ma med pa'i dbyings su rig pa'i 'dus te reg pa las byung ba'i tshor ba de yang 'gag par 'gyur ba'am /
yang na gong du bstan pa'i thun mong du yod pa'i tshor ba la sogs pa yang 'gag par 'gyur ba'o / /
de'i phyir phung po lhag ma med pa'i mya ngan las 'das pa'i dbyings su tshor ba thams cad ma lus par gtan du 'gag par 'gyur ro zhes bshad pa yin no zhes bya ba ni gnyis pa spyi'i mjug bsdu ba yin par rig par bya'o / /
de nas bcom ldan 'das kyis de skad ces bka' stsal nas yang byang chub sems dpa' byams pa la 'di skad ces bka' stsal to / /
legs so legs so rigs kyi bu khyod kyis de 'dir yongs su rdzogs pa dang /
shin tu yongs su dag pa dang /
shin tu gya nom pa'i rnal 'byor gyi lam las brtsams nas de bzhin gshegs pa la dri ba dris pas khyod rnal 'byor la shin tu rnam par nges shing shin tu mkhas par 'gyur ro zhes bya ba la sogs pas ni gong du tshigs rkyang pas rgya cher bshad pa la rnam pa gnyis su phye ste /
zhi gnas dang lhag mthong gi mtshan nyid rgya cher rnam par bshad pa dang /
mjug bsdu zhing bsgrub par bskul ba'o zhes bstan pa las /
de yan chad du zhi gnas dang lhag mthong gi mtshan nyid bstan nas /
'di man chad ni gnyis pa mjug bsdu zhing bsgrub par bskul ba zhes bya ba ston to / /
'di yang rnam pa gsum du dbye ste /
zhu ba gsol ba la phan yon yod par bsngags pa dang /
ngas kyang zhes bya ba man chad sangs rgyas rnams kyis mtshungs par gsungs pa nyid du bstan pa dang /
rigs kyi bu zhes bya ba man chad kyis bsgrub par bskul ba bstan pa'o / /
'di ni dang po mdo nyid kyis brda phrad par zad do / /
ngas kyang khyod la yongs su rdzogs pa dang /
shin du yongs su dag pa dang /
gya nom pa'i rnal 'byor gyi lam bstan pa ste /
'das pa dang ma 'ongs pa'i yang dag par rdzogs pa'i sangs rgyas ji snyed pa thams cad kyis kyang de ltar bstan pa dang /
ston par 'gyur ro zhes bya ba ni gnyis pa sangs rgyas rnams kyis mtshungs par gsungs pa nyid du ston to / /
'di lta ste /
ngas zhi gnas dang lhag mthong gi las gya nom pa gsungs pa de yang 'ba' zhig gis de skad du bstan pa ni ma yin gyi /
dus gsum gyi sangs rgyas rnams kyis kyang don de de skad du mtshungs par gsungs so zhes bya ba'i tha tshig go / /
rigs kyi bu dang rigs kyi bu mo rnams kyis kyang 'di la brten nas /
shin tu brtson pas yang dag par bsgrub pa'i rigs so zhes bya ba ni gsum pa bsgrub par bskul ba ste /
mdo nyid kyis brda phrad par zad do / /
de nas bcom ldan 'das kyis don de nyid yang dag par bstan pa'i phyir /
tshigs su bcad pa 'di dag gsungs so zhes bya ba la sogs pas ni le'u 'di la gong du zhi gnas dang lhag mthong yang dag par bshad pa dang /
bka' bzhin du bsgrub par rab tu bstan pa zhes bya ba rnam pa gnyis su phye ste bstan pa la /
yang dag par bshad pa yang rnam pa gnyis te /
tshig rkyang pas rgya cher bshad pa dang /
tshigs su bcad pas mdor bstan pa'o zhes bstan pa las 'di ni tshigs su bcad pas mdor bstan pa'o / /
yang na le'u 'di gcig la mdor bsdu ba na rnam pa gsum du dbye ste /
tshig rkyang pas rgya cher bshad pa dang /
tshigs su bcad pas bzlas te bshad pa dang /
bka' bzhin du sgrub par byed pas bstan par sbyar ba las /
'di ni gnyis pa tshigs su bcad pa bzlas te bshad pa'o / /
'di yang rnam pa gnyis su dbye ste /
tshigs su bcad pa'i gleng bslang ba dang /
tshigs su bcad pa nyid kyis bzlas te bshad pa ste 'di ni dang po'o / /
chos gdags rnam gzhag rnal 'byor dag la ni / /
gang zhig bag med spyod pa don chen nyams / /
chos dang rnal 'byor 'di la brten nas ni / /
yang dag sgrub na byang chub chen po 'thob / /
ces bya ba 'di man chad ni gnyis pa tshigs su bcad pa smos nas yang dag par bshad pa ston to / /
'di yang tshigs su bcad pa lnga pa yod pa nyid las rnam pa lngar dbye ste /
de yang tshigs su bcad pa dang po gcig gis ni chos dang /
rnal 'byor gyi rjes su mthun pa dang 'gal ba'i yon tan dang nyes dmigs bstan to / /
de'i 'og ma tshigs su bcad pa gnyis pas ni dmigs pa dang bcas pa'i nyes dmigs bstan to / /
tshigs su bcad pa gsum pas ni sems can la phan 'dogs pa dang zang zing spangs pa'i yon tan bstan te / /
tshigs su bcad pa bzhi pas ni 'dod pas chos ston pa'i nyes dmigs bstan to / /
tshigs su bcad pa lnga pas ni mngon par zhen pa spangs pa dang sems can la phan 'dogs pa'i phan yon bstan to / /
'di ni dang po chos dang rnal 'byor la brten nas rjes su mthun pa dang 'gal ba'i phan yon dang nyes dmigs bstan pa ste /
'di ltar gsung rab yan lag bcu gnyis po chos gdags pa rnam par gzhag pa las bstan pa'i rnal 'byor zhi gnas dang lhag mthong gi lam dag la gang zhig bag med par gyur na /
don chen po mya ngan las 'das pa'i 'bras bu las rab tu nyams par 'gyur la /
gal te bstan pa 'di dang zhi gnas dang lhag mthong la brten nas yang dag par sgrub par byed na byang chub chen po thob par 'gyur ro zhes bstan pa'o / /
dmigs bcas lta bas bgegs las thar tshol zhing /
lta ba de yis chos thob gang zer ba / /
byams pa de dag rnal 'byor las ni ring / /
dper na gnam sa ring ba ji bzhin no / /
zhes bya ba ni gnyis pa dmigs pa dang bcas pa'i nyes dmigs ston to / /
'di ltar zhi gnas dang lhag mthong la brten nas yongs su tshol na dmigs pa dang bcas pa'i lta ba nyid du 'gyur te /
gal te de lta ba de nyid la mngon par zhen nas chos thob pa yin no snyam du sems shing 'khor ba'i bgegs las thar pa yin no zhes zer na /
rnal 'byor gyi lam thag ring bar gyur pa yin te /
dper na gnam sa ji lta ba bzhin no / /
de'i phyir 'phags pa khyad par sems kyis zhus pa'i mdo las /
ji tsam du sems kyis chos rnams rnam par rtog pa gang yin pa de ni log pa'o / /
sems kyis chos rnams la rnam par mi rtog pa gang yin pa de ni yang dag pa'o zhes gsungs so / /
bstan bcos bye brag tu bshad pa chen po las kyang /
gnam sa rab tu thag ring ste / /
rgya mtsho'i pha mtha' dag kyang ring / /
nyi ma 'char nub gnas thag ring / /
yang dag log chos ring las ring / /
zhes 'byung ste /
mdo 'di las ni dpe dang po kho na gsungs pa yin no / /
sems can don la brtan pas lam rig nas / /
brtson pas sems can phan 'dogs byed pa yin / /
blo ldan bskal pa mthar thug tshad byed na / /
zang zing med pa'i dga' ba dam pa 'thob / /
zhes bya ba ni gsum pa sems can la phan 'dogs pa dang /
zang zing med pa'i yon tan ston to / /
'di ltar byang chub sems dpa' rnams sems can la phan 'dogs pa ni snying rje chen po brtan par gyur pas 'di snyam du sems te bdag ni phan 'dogs pa'o / /
de ni phan gdags par bya ba med do snyam du don de lta bur rig par gyur nas des sems can la phan 'dogs pa'i bya ba dag la bskal pa'i mtha' ji srid par brtson pas na /
zang zing med pa'i dga' ba thob par 'gyur te /
de'i phyir bstan bcos sa yongs su 'dzin pa las /
byang chub sems dpa' rnal 'byor pa ni dngos po rjes su 'dzin cing de bzhin nyid rjes su 'dzin par byed kyang 'di snyam du 'di ni dngos po'o / /
'di ni de bzhin nyid do snyam du mi sems te zhes bya ba la sogs pa zhib tu 'byung ste /
'dir zhib tu ma brjod do / /
gang dag 'dod phyir chos kyi lung 'bogs pa / /
de ni 'dod pas 'dod phyir len zhes bya / /
rmongs pas rin thang med pa'i rin po che / /
thob nas phyir yang sprang por 'gyur bar byed / /
ces bya ba ni bzhi pa 'dod pas chos ston pa'i nyes dmigs ston to / /
gal te la la zhig grags pa dang rnyed pa yongs su tshol ba gzhan dag la chos ston par byed na /
'dod pa spangs nas phyir 'dod pa len pa'i chos ston pa zhes bya bas /
de ni tshig gi sgo nas 'dod pa spangs kyang sems rnyed pa la chags pas ni phyir 'dod pa len pa zhes bya ste /
bstan bcos shin tu rgyas pa brgya pa las / /
bag med pa dang tshul khrims yongs su ma dag pa la smad pa'i tshigs su bcad pa las ji skad du /
ji ltar rang bzhin phan tshun reg pa dang / /
mdun du khrid na phyir yang 'then pa ltar / /
khyod kyis 'dod phyir tshul khrims bsrung ba yi / /
dngos po de dag kyang ni de bzhin te / /
lus kyis tshul khrims srung bar byed kyang ni / /
sems ni 'dod pa dag gis rab tu khrid / /
las 'di yongs su dag pa ma yin na / /
tshul khrims bsrungs pa de yis ci zhig bya / /
zhes bstan pa lta bu ste de bzhin du rmongs pa gcig gis /
'di ltar chos kyi rin po che rin thang med pa thob na yang bla na med pa yang dag par rdzogs pa'i byang chub mi gnyer bas phyir 'jig rten pa'i grags pa dang rnyed pa tshol ba dag ni /
dper na 'jig rten pa'i gang zag blun pos rin thang med pa'i rin po che thob kyang slar sprang po byed pa bzhin no zhes bya ba'i tha tshig go / /
bshad pa'i rnam grangs gzhan du na gang la la zhig stong pa nyid blang ba'i phyir chos ston pa dag ni yod pa spangs nas stong pa la mngon par zhen pa zhes bya ste /
gang zag blun po de ni chos kyi rin po che rin thang med pa thob kyang /
gsung rab kyi dgongs te gsungs pa khong du ma chud pas stong pa nyid du mngon par zhen pa skyed par byed do zhes bstan to / /
rtsod dang 'du 'dzi spros la mngon zhen pa / /
rnam par spong la brtson 'grus mchog bskyed de / /
lhar bcas pa yi 'jig rten bsgral ba'i phyir / /
rnal 'byor 'di la khyod kyis bslab par gyis / /
zhes bya ba lnga pa mngon par zhen pa spangs pa dang /
sems can la phan 'dogs pa'i yon tan bstan to / /
rtsod pa dang 'du 'dzi dang /
spros pa'i mngon par zhen pa rnam par spang pa'i ched du brtson 'grus mchog bskyed de /
'jig rten pa rnams yongs su bzla ba'i phyir nan tan gyis zhi gnas dang lhag mthong bsgom par bya'o zhes bya ba'i tha tshig go / /
de nas byang chub sems dpa' byams pas yang bcom ldan 'das la 'di skad ces gsol to / /
bcom ldan 'das dgongs pa zab mo rnam par nges pa'i 'grel pa'i chos kyi rnam grangs 'dir bstan pa 'di'i ming ci lags /
bdag gis ji ltar gzung bar bgyi zhes bya ba 'di man chad ni gsum pa bka' bzhin du sgrub pa'i phyogs zhes bya ba ston to / /
'di yang rnam pa gnyis te /
zhu ba gsol ba dang /
lan du gsungs pa'o / /
'di ni 'phags pa byang chub sems dpa' byams pas de bzhin gshegs pa la zhu ba gsol pa'o / /
zhu ba gsol ba la yang dgongs pa rnam pa gnyis yod de /
bstan pa'i ming zhus pa dang /
ji ltar gzung ba zhus pa'o / /
bcom ldan 'das kyis byang chub sems dpa' byams pa la bka' stsal pa /
rigs kyi bu 'di ni rnal 'byor nges pa'i don bstan pa zhes bya ste /
rnal 'byor nges pa'i don bstan pa 'di la khyod kyis bslab par bya'o zhes bya ba ni gnyis pa zhus pa'i lan du yang dag par gsungs pa'o / /
'di yang rnam pa gnyis su dbye ste /
zhus pa rnam pa gnyis kyi lan yang dag par bstan pa dang /
rnal 'byor nges pa'i don bstan pa 'di bshad pa na zhes bya ba man chad bstan pa gsungs pa'i phan yon khyad par du 'phags pa bstan pa ste /
'di ni dang po'o / /
rnal 'byor nges pa'i don bstan pa 'di bshad pa na 'khor 'dus pa chen po de las srog chags drug 'bum ni bla na med pa yang dag par rdzogs pa'i byang chub tu sems skyes so / /
nyan thos sum 'bum ni rdul spangs nas dri ma dang bral te /
chos rnams la chos kyi mig rnam par dag pa thob par gyur to / /
nyan thos 'bum lnga khri ni zag pa rnams yongs su zad nas sems rnam par grol ba thob par gyur to / /
byang chub sems dpa' bdun khri lnga stong gis ni rnal 'byor yangs shing rgya che ba'i yid la byed pa thob par gyur to zhes bya ba ni gnyis pa bstan pa gsungs pa'i phan yon khyad par du 'phags pa ston to / /
phan yon yang rnam pa bzhi yod de /
byang chub tu sems bskyed pa dang /
rdul spangs nas dri ma dang bral te chos kyi mig rnam par dag pa thob pa dang /
zag pa rnams gtan du zad nas sems rnam par grol bar gyur pa'i phan yon te /
phan yon 'di gsum ni gong du bstan pa bzhin no / /
bzhi pa rnal 'byor yangs shing rgya che ba'i yid la byed pa thob pa zhes bya ba ni gang zag dang chos stong pa nyid rnam pa gnyis po gang yin pa de ni yangs shing rgya che ba zhes bya ste /
bstan bcos theg pa chen po bsdus pa las ji skad du zhi gnas dang lhag mthong gi lam gnyis ni rnal 'byor zhes bya'o zhes bstan pa lta bu'o / /
gnas drug bstan pa'i mdo las ni 'di lta ste /
byang chub sems dpa' des stong pa nyid rnam pa gnyis la dmigs pa'i zhi gnas dang /
lhag mthong thob pa'i phyir rnal 'byor yangs shing rgya che ba'i yid la byed pa zhes bya'o zhes gsungs so / /
bstan bcos rnal 'byor spyod pa'i sa las ni /
lnga po 'di dag ni sangs rgyas dang byang chub sems dpa' rnams kyis sems can rnams la chos bstan pa'i 'bras bu'i phan yon rgya che ba yin par rig par bya ste /
lnga gang zhe na /
de dag las sems can kha cig ni dam pa'i chos bstan pa de nyid kyi tshe chos rnams la chos kyi mig rdul med cing dri ma dang bral ba skyes par 'gyur ro / /
de nas sems can kha cig ni dam pa'i chos bstan pa'i mod la zag pa zad pa thob par 'gyur ro / /
de dag las sems can kha cig ni bla na med pa yang dag par rdzogs pa'i byang chub tu sems skyed par byed do / /
de dag las sems can kha cig ni dam pa'i chos thos pa de nyid kyi mod la byang chub sems dpa'i bzod pa'i mchog 'thob par 'gyur ro / /
de dag las sems can kha cig ni sangs rgyas dang byang chub sems dpa' rnams kyis dam pa'i chos bstan pas lung 'bogs pa dang /
kha ton byed pa dang /
yang dag par sgrub cing gcig nas gcig tu brgyud pa'i tshul gyis dam pa'i chos kyi tshul yun ring du gnas par byed par 'gyur ro zhes 'byung ngo / /
bstan bcos mdo sde'i rgyan las ni /
byang chub sems dpa' chos 'chad pas 'bras bu rnam pa lnga 'thob par 'gyur te /
chos nyan pa dag byang chub tu sems bskyed par 'gyur ba dang /
mi skye ba'i chos la bzod pa dang /
chos rnams la rdul spangs nas dri ma dang bral te chos kyi mig rnam par dag pa 'thob pa dang /
zag pa zad pa rnams 'thob pa dang /
dam pa'i chos yun ring du gnas pa dang /
don ma bslabs pa rnams don 'thob pa dang /
the tshom ma bcad pa rnams the tshom chad par 'gyur ba dang /
the tshom chad pa rnams yang dag pa'i chos sgrib pa med pa'i dga' ba chen po'i ro la yongs su longs spyod par 'gyur ba'o zhes bshad do / /
mdo 'di las ni phan yon rnam pa bzhi yod par gsungs te /
rnal 'byor yid la byed pa zhes bya ba ni byang chub sems dpa' mi skye ba'i bzod pa nyid la bya'o // //
bam po lnga bcu gnyis pa /
dgongs pa zab mo rnam par dgrol ba'i mdo las sa dang pha rol du phyin pa'i le'u ste bdun pa'o zhes bya ba la 'di yang sgo rnam pa gsum du phye nas bstan te /
le'u 'di nyid kyi ming bstan pa dang /
go rims bzhin du dgongs pa bstan pa dang /
tshig gi don yang dag par bshad pa'o / /
de la le'u 'di nyid kyi ming bstan pa ni /
rgya gar skad du /
b+hU mi zhes bya ba bsgyur nas zhes zer te /
'di lta ste /
sa rab tu dga' ba la sogs pa sa bcu gcig po dag skye ba la sogs pa'i don dang ldan pa'i phyir sa zhes bya'o / /
sa zhes bya ba'i don de yang bstan pa rnams las so so nas bshad pa mi mthun te /
kha cig las ni don rnam pa gcig gis sa zhes bya ba ston te /
mi'i rgyal pos zhus pa'i mdo las ji skad du /
rigs la 'jug pa'i shes rab gang yin pa de ni gnas pa zhes bya'o / /
gnas pa las ni yon tan rnams skye bas sa zhes brjod do zhes gsungs pa lta bu'o / /
gnas bcu pa'i bshad pa las dge ba'i rtsa ba rim par gnas pa'i gnas gang yin pa de ni sa zhes bya'o zhes bshad do / /
slob dpon ngo bo nyid med kyis byas pa'i theg pa chen po bsdus pa'i 'grel pa las /
chos bdag med pa'i shes pa'i gnas skabs gang yin pa de ni sa zhes bya'o zhes bshad pa'o / /
bstan bcos rnal 'byor spyod pa'i sa las /
mya ngan las 'das pa sdud cing 'dzin pa'i phyir sa zhes bya'o zhes bshad pa'o /
kha cig las ni don rnam pa gnyis ni sa zhes bya'o zhes bshad de /
sngon gyi las bstan pa'i mdo las ji skad du /
sangs rgyas kyi sa ni yon tan brgya stong grangs med pa 'dzin par byed pas skye ba zhes bya'o / /
rgyu dang 'bras bu thams cad mngon par 'grub par byed pa'i phyir sa zhes bya'o zhes gsungs pa lta bu'o / /
bstan bcos rnam par rig pa tsam du grub pa las ni rnal 'byor pa'i gnas dang yongs su 'dzin pa mchog tu gyur cing skye zhing 'phel bar byed pa'i phyir sa zhes bya'o zhes 'byung ste /
de yang gnas su gyur pa'i phyir ni skye ba zhes bya'o / /
yongs su 'dzin pa'i phyir ni 'phel ba zhes bya'o / /
kha cig las ni don rnam pa gsum gyis na sa zhes bya'o zhes bshad de /
'phags pa sangs rgyas kyi sa'i 'grel pa las ji skad du /
sa ni 'di lta ste /
gnas dang spyod par byed pa dang bsdu ba gang yin pa'o / /
de ni de bzhin nyid dang ye shes bzhi po dag ni longs spyod dang /
dgongs pa ro gcig pa la sogs pa'i dngos po ni sangs rgyas kyi gnas dang /
spyod yul dang bsdu ba yin pa'i phyir sangs rgyas kyi sa zhes bya'o zhes 'byung ste /
de la gnas zhes bya ba ni de bzhin nyid do / /
spyod par byed pa zhes bya ba ni ye shes bzhi po dag ste spyod pa dang ldan pa'i phyir ro / /
bsdu ba zhes bya ba ni ye shes bzhi dang mtshungs par ldan pa'i sems dang sems las byung ba la sogs pa'o / /
kha cig las ni don rnam pa bzhis sa zhes bya'o zhes bshad de /
bstan bcos rnal 'byor spyod pa'i sa'i 'grel pa las ji skad du /
sa zhes bya ba ni 'di lta ste /
spyod yul dang gnas dang spyod pa dang bsdu bar bya ba'i don yin te /
rnal 'byor pa'i spyod yul yin pa'i phyir sa zhes bya ste /
dper na rta'i dkyus pa lta bur de kho na las gzhan phyi rol du mi 'gro ba'i phyir ro / /
yang na rnal 'byor pas gnas 'di la brten nas rang gi chos brtas shing 'phel bar 'gyur ba'i phyir sa zhes bya ste /
dper na lo tog spyod pa'i sa dang 'dra bar de ni de dag gi sa yin no / /
yang na rnal 'byor spyod pa'i sar bsdus pa'i ye shes kyi spyod pa 'di la brten nas mngon du byed pa dang /
'di la brten nas 'phel bar 'gyur ba'i phyir sa zhes bya ste /
dper na rin po che'i 'byung khungs kyi sa lta bu'o / /
yang na rnal 'byor pa dag 'di la spyod par byed cing rang gi chos kyi longs spyod nyams su myong bar byed pa'i phyir sa zhes bya ste /
dper na ba lang gi sa dang 'dra bas de ni de dag gi sa yin no zhes 'byung ba lta bu ste /
zhib tu de nyid las bstan pa bzhin no / /
rgya cher rnam par 'byed pa ni bstan bcos mdo sde'i rgyan dang /
theg pa chen po bsdus pa'i 'grel pa lang gi tshe bsgyur ba dang /
'phags pa sangs rgyas kyi sa'i 'grel pa la sogs pa las bstan pa bzhin du rig par bya'o / /
bstan pa rnam pa de ltar tha dad par gyur pa yang 'jig rten pa'i sa bzhin du gong du bstan pa'i don rnams dang ldan pas dpe las ming du btags pa'i phyir sa zhes brjod do / /
rgya gar skad du pa ra mi ta zhes bya ba bsgyur na pha rol du phyin pa zhes zer te /
sbyin pa la sogs pa'i stobs kyis 'khor ba'i tshu rol nas mya ngan las 'das pa'i phyi rol du phyin par byed pa'i phyir pha rol du phyin pa zhes bya'o / /
le'u 'di las sa dang pha rol du phyin pa rnams rgya cher ston pa'i phyir sa dang pha rol tu phyin pa'i le'u zhes gsungs so / /
de la go rims kyi dgongs pa bstan pa yang mtshungs pa med par spyod pa la gong du don rnam pa gnyis su bstan te /
zhi gnas dang lhag mthong bstan pa dang /
sa dang pha rol du phyin pa bstan pa'o zhes bstan pa las /
de yan chad du zhi gnas dang lhag mthong bstan nas /
'di man chad du ni gnyis pa sa dang pha rol tu phyin pa'i sgo zhes ston te /
'di ltar rnal 'byor bsgom pa'i sgo ni rnam pa gnyis te /
dang po ni zhi gnas dang pha rol tu phyin pa la gnas nas lhag mthong skyed pa gang yin pa de ni spyi'i mtshan nyid kyi sgo yin pas de'i phyir sngar bstan to / /
gnyis pa ni sa la brten nas pha rol du phyin pa skyed pa gang yin pa de ni bye brag gi mtshan nyid kyi sgo yin pas de'i phyir phyis bstan to / /
yang na zhi gnas dang lhag mthong ni bsdus pa yin pa'i phyir sngar bstan la sa la brten nas pha rol tu phyin pa skyed pa ni rgyas pa yin pa'i phyir phyis bstan to / /
go rims kyi dgongs pa bshad zin te /
da ni tshig gi don bshad par bya'o / /
de nas byang chub sems dpa' spyan ras gzigs dbang phyug gis bcom ldan 'das la 'di skad ces gsol to / /
bcom ldan 'das bcom ldan 'das kyis ji skad du /
byang chub sems dpa'i sa bcu ni 'di lta ste /
rab tu dga' ba'i sa dang /
dri ma med pa'i sa dang /
'od byed pa'i sa dang /
'od 'phro ba can gyi sa dang /
shin tu sbyang bar dka' ba'i sa dang /
mngon du gyur pa'i sa dang /
ring du song ba'i sa dang /
mi g.yo ba'i sa dang /
legs pa'i blo gros kyi sa dang /
chos kyi sprin gyi sa'o zhes gsungs pa dang /
gzhan yang sangs rgyas kyi sa ni bcu gcig pa'o zhes gang gsungs pa'i sa de dag rnam par dag pa du dag dang /
yan lag du dag gis bsdus lags zhes bya ba 'di man chad ni gsum pa tshig gi don yang dag par ston to / /
le'u 'di yang mdor bsdu na rnam pa gnyis su dbye ste /
zhus pa dang lan dag gis yang dag par bstan pa'i phyogs dang /
de nas byang chub sems dpa' spyan ras gzigs dbang phyug ces bya ba man chad bka' bzhin du sgrub pa'i phyogs bstan pa'o / /
dang po yang rnam pa gnyis su dbye ste /
tshig rkyang pas rgya cher rnam par bshad pa dang /
tshigs su bcad pas mdor bsdus te bstan pa'o / /
yang na le'u 'di la rnam pa gsum du dbye ste /
tshig rkyang pas rgya cher rnam par bshad pa dang /
tshigs su bcad pas mdor bsdus te bstan pa dang /
bka' bzhin du yang dag par sgrub pa'o / /
de ltar rnam pa gnyis su bshad pa yod kyang /
'dir ni re zhig bshad pa snga ma dang sbyar nas bstan par bya'o / /
de la tshig rkyang pas rgya cher rnam par bshad pa yang rnam pa bzhir dbye ste /
sa rnams rgya cher bstan pa dang /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das byang chub sems dpa' rnams kyi bslab pa'i gzhi rnam pa du zhig mchis zhes bya ba man chad kyis pha rol tu phyin pa rnams rgya cher bstan pa dang /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das sa de dag la nyon mongs pa'i bag la nyal du mchis lags zhes bya ba man chad kyis sa la brten nas pha rol tu phyin pa skye ba dang /
mi mthun pa'i phyogs kyi sgrib pa bstan pa dang /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das kyis ji skad du nyan thos kyi theg pa gang yin pa'o zhes bya ba man chad kyis de bzhin gshegs pas theg pa gcig tu gsungs pa'i dgongs pa bstan pa'o / /
de ltar rnam pa bzhir bstan pa la yang sa rnams la brten nas ni pha rol tu phyin pa 'byung bar 'gyur ba dang /
pha rol tu phyin pa la brten nas ni sgrib pa rnams sel ba dang /
sgrib pa yongs su bsal ba'i phyir ni theg pa gcig gis 'bras bu thob par 'gyur ba'i phyir rnam pa bzhir bstan to / /
de las rnams rgya cher rnam par bshad pa yang rnam pa drug tu dbye ste /
rnam par dag pa rnam pa bzhi ste /
yan lag bcu gcig las brtsams nas sa rnams rnam par dbye ba dang /
sa'i ming gi don bstan pa dang /
kun du rmongs pa nyi shu rtsa gnyis las brtsams nas sa rnams rnam par dbye ba dang /
khyad par du 'phags pa rnam pa brgyad kyis sa rnams rnam par dbye ba dang /
skye ba khyad par du 'phags pa las brtsams nas sa rnams rnam par dbye ba dang /
smon lam rnam pa gsum las brtsams nas sa rnams rnam par dbye ba'o / /
dang po yang zhu ba gsol ba dang /
lan du gsungs pas bstan te /
'di ni dang po byang chub sems dpas zhu ba gsol ba'o / /
mdo'i tshig 'di yang rnam pa gsum du bstan te /
zhu ba gsol ba dang /
lan du gsungs pa smos pa dang /
bcom ldan 'das kyis ji skad du zhes bya ba man chad zhu ba gsol ba nyid kyi bstan pa smos pa dang /
gang gsungs pa'i sa de dag ces bya ba man chad zhu ba gsol ba nyid kyi tshig bstan pa'o / /
de la byang chub sems dpa' spyan ras gzigs dbang phyug ces bya ba 'di ni zhu ba gsol ba'i byang chub sems dpa'i ming ste /
'di ltar byang chub sems dpa' 'di nang shes rab dang snying rje dang ldan zhing phyi rol tu lus la sogs pa'i las gsum po dag rtsol ba med par rang gi ngang gis rang dbang du gyur pas spyan ras gzigs dbang phyug ces bya'o / /
yang na shes pa dang yul las spyan ras gzigs dbang phyug ces ming du btags pa yin te /
de'i phyir 'phags pa sangs rgyas phal po che'i mdo las /
byang chub sems dpa' spyan ras gzigs dbang phyug ni snying rje chen po'i chos kyi sgo mo la gnas pa'o zhes gsungs so / /
gzhan yang dam pa'i chos pad+ma dkar po'i mdo las /
spyan ras gzigs dbang ye shes gya nom stobs kyis ni / /
'jig rten sdug bsngal rnams las yongs su skyob par byed / /
ces gsungs so / /
de bzhin gshegs pa'i ting nge 'dzin gzigs pa'i mdo las /
byang chub sems dpa' spyan ras gzigs dbang phyug ni sngar mngon par rdzogs par byang chub pa'i sangs rgyas pa yin te /
mtshan yang dag pa'i chos kyi snang ba zhes bya'o zhes gsungs so / /
'phags pa de bzhin gshegs pas spyan ras gzigs dbang phyug lung bstan pa'i mdo las /
byang chub sems dpa' spyan ras gzigs dbang phyug ni /
sangs rgyas byams pa'i rgyal tshab du gyur pa yin te /
mtshan ni sangs rgyas kun du ston pa'i ri'i rgyal po zhes bya'o zhes gsungs so / /
de la bcom ldan 'das kyis ji skad du zhes bya ba la sogs pas ni zhu ba gsol ba'i gsung rab nyid smos pa ste /
'di ltar 'phags pa sa bcu'i mdo la sogs pa las /
sa bcu'i dang de bzhin gshegs pa'i sa yongs su rdzogs par gsungs pas so / /
de la gang gsungs pa de dag ces bya ba la sogs pas ni zhu ba gsol ba nyid kyi tshig yang dag par bstan to / /
'di la dgongs pa rnam pa gnyis yod de /
dang po ni sa bcu po dag rnam par dag pa bzhi las /
du dag gis bsdus par 'gyur zhes zhus pa'o / /
gnyis pa ni yan lag bcu gcig las ni du dag gis bsdus par 'gyur zhes zhu ba'o / /
de nas bcom ldan 'das kyis byang chub sems dpa' spyan ras gzigs dbang phyug la 'di skad ces bka' stsal to / /
rigs kyi bu sa de dag ni rnam par dag pa bzhi dang yan lag bcu gcig gis bsdus par rig par bya'o zhes bya ba 'di man chad ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
lan mdor bsdus te gsungs pa dang /
zhus pa dang lan dag gis rgya cher bshad pa ste /
'di ni dang po'o / /
ji ltar rnam par dag pa bzhi po dag gis sa rnams bsdus par 'gyur zhe na zhes bya ba la sogs pas ni zhus pa dang lan dag gis rgya cher rnam par bshad pa ston to / /
'di yang rnam pa gnyis te /
rnam par dag pa bzhis sa rnams bsdus par bstan pa dang /
yan lag bcu gcig gis sa rnams bsdus par bstan pa'o / /
dang po yang brtag pa dang lan du gsungs pas bstan te /
'di ni dang po brtag pa'o / /
'di lta ste /
sa dang po ni lhag pa'i bsam pa rnam par dag pas bsdus so / /
sa gnyis pa ni lhag pa'i tshul khrims rnam par dag pas bsdus so / /
sa gsum pa ni lhag pa'i sems rnam par dag pas bsdus so / /
lhag pa'i shes rab rnam par dag pa ni sa phyi ma dag tu ches gya nom par 'gyur ba'i phyir sa bzhi po nas bzung ste /
sangs rgyas kyi sa'i bar du bsdus par rig par bya'o zhes bya ba la sogs pas ni gnyis pa yang dag par lan du gsungs pa'o / /
'di yang rnam pa gnyis te /
rnam par bshad pa dang /
mjug bsdu ba ste /
'di ni dang po rnam par bshad pa'o / /
'di ltar rnam par dag pa ni bzhi ste /
mdo 'di nyid las ji skad du gsungs pa lta bu'o / /
bstan bcos rnal 'byor spyod pa'i sa las ni gnas pa bzhi zhes bshad de /
de'i mdo 'di nyid las gsungs pa'i rnam par dag pa bzhi po dag nyid do / /
de las dang po ni lhag pa'i bsam pa rnam par dag pas bsdus so zhes bya ba la lhag pa'i bsam pa de'i bdag nyid kyang bstan pa rnams las so so nas bshad pa mi mthun te /
bstan bcos theg pa chen po bsdus pa'i 'grel pa lang gi tshe bsgyur ba las ni /
rnam par mi rtog pa'i ye shes kyi ngo bo nyid do zhes bshad de /
de'i phyir 'grel pa de nyid las lhag pa'i bsam pa ni rnam par mi rtog pa'i ye shes so zhes bstan to / /
gzhan yang de nyid las rnam par mi rtog pa'i ye shes ni bsam pa rnam par dag pa nyid do zhes bshad do / /
bstan bcos rnal 'byor spyod pa'i sa las ni mos pa'i ngo bo nyid do zhes bshad do / /
de'i phyir lhag pa'i bsam pa'i le'u las dad pa sngon du 'gro ba dang /
chos rnam par 'byed pa sngon du 'gro ba dang /
sangs rgyas kyi chos rnams la mos pa dang so sor rtog pa dang /
nges par 'byed pa gang yin pa de ni byang chub sems dpa'i lhag pa'i bsam pa zhes bshad do / /
theg pa chen po bsdus pa'i 'grel pa slob dpon ngo bo nyid med kyis byas pa las ni /
dad pa dang 'dun pa'i ngo bo nyid do zhes bshad de /
de'i phyir 'grel pa de nyid las lhag pa'i bsam pa ni 'di lta ste /
dad pa dang 'dun pa'i ngo bo nyid do zhes bshad do / /
slob dpon dbyig gnyen gyis mdzad pa'i 'grel pa las kyang de skad du bstan te /
de'i phyir 'grel pa de nyid las lhag pa'i bsam pa'i ngo bo nyid ni 'di lta ste /
'dun pa dang mos pa'o / /
de la re zhig 'dun pa ni re zhing tshol ba'o / /
dad pa ni mos pa zhes bya'o zhes bshad do / /
bstan bcos theg pa chen po bsdus pa las kyang de skad du bstan to / /
theg pa chen po bsdus pa'i 'grel pa lang gi tshe bsgyur ba las /
yang dag pa'i bstan pa rnams la sems nges shing som nyi med pa'i phyir dad pa zhes bya'o / /
ji ltar mngon par yid ches pa'i chos nyid la bsgom par 'dun pa gang yin pa de ni lhag pa'i bsam pa zhes bya'o zhes bshad do / /
lhag pa'i bsam pa de'i rnam pa dang /
grangs tha dad par gyur pa ni bstan bcos rnal 'byor spyod pa'i sa las lhag pa'i bsam pa rnam pa bcu ji snyed bstan pa bzhin te /
de'i phyir bstan bcos de nyid las 'di la byang chub sems dpa' thog ma nyid du rab tu dga' ba'i sa la gnas pa la bsam pa rnam pa bcus bsam pa dag pa thob pa yin no / /
slob dpon dang bla ma dang sbyin gnas thams cad la mi slu ba'i lhag pa'i bsam pa dang chos mthun pa'i byang chub sems dpa' la nges pa dang /
'grogs na bde ba'i bsam pa dang nyon mongs pa dang nye ba'i nyon mongs pa dang /
bdud kyi las thams cad zil gyis gnon cing rang gi sems la dbang bya ba'i bsam pa dang /
'du byed thams cad la nyes pa'i bsam pa dang /
mya ngan las 'das pa la phan yon gyi bsam pa dang /
byang chub kyi phyogs dang mthun pa'i chos dge ba rnams sgom pa la rtag tu bya ba'i bsam pa dang /
bsgom pa de nyid kyi rjes su mthun pa'i rab tu dben pa'i bsam pa dang /
'jig rten gyi zang zing dang /
thos pa dang rnyed pa dang bkur sti thams cad la mi lta ba'i bsam pa dang /
theg pa dman pa spangs te /
theg pa chen po rtogs par bya ba'i bsam pa dang /
sems can thams cad kyi don bya ba'i bsam pa ste /
phyin ci log med pa'i bsam pa bcu po 'di dag ni sems de la 'jug pa yin te /
de'i phyir lhag pa'i bsam pa dag pa zhes bya'o zhes 'byung ngo / /
rgya cher rnam par dbye na lhag pa'i bsam pa bco lnga yod de /
bstan bcos rnal 'byor spyod pa'i sa las bstan pa bzhin du rig par bya'o / /
bstan bcos theg pa chen po bsdus pa'i 'grel pa slob dpon ngo bo nyid med kyis byas pa las /
lhag pa'i bsam pa'i mtshan nyid ni rnam pa brgyad yod de /
tshogs kyi phyir zhes bya ba ni /
'di lta ste /
mos pas spyod pa'i sa dag gi bsod nams dang ye shes kyi tshogs rnam pa gnyis dang rab tu bstan pa gang yin pa'o / /
bzod pa'i 'os su gyur pa'i phyir zhes bya ba ni 'di lta ste /
chos la so sor rtog pa'i bzod pa mchog thob pa gang yin pa ste /
de ni bzod pa dang 'jig rten pa'i chos kyi mchog dag yin no / /
dmigs pa'i phyir zhes bya ba ni 'di lta ste /
theg pa chen po zab cing rgya che ba 'phags pa'i bstan pa dag la dmigs pa gang yin pa'o / /
yid la byed pa'i phyir zhes bya ba ni 'di lta ste /
chos thams cad rnam par rtog pa tsam du rig pa'i yid la byed pa gang yin pa'o / /
gnyen por gyur pa'i phyir zhes bya ba ni 'di lta ste /
rnam par mi rtog pa'i ye shes gang yin pa'o / /
rang gi ngo bo nyid kyi phyir zhes bya ba ni 'di lta ste /
lhag pa'i bsam pa de dad pa dang 'dun pas rang gi bdag nyid byed pa'i phyir ro / /
rtags kyi phyir zhes bya ba ni 'di lta ste /
sa'i mdun rol pa dang sa la gnas pa dag ting nge 'dzin la zhugs pa na sangs rgyas rnams mthong ba'i rtags gang yin pa'o / /
phan yon gyi phyir zhes bya ba ni 'di lta ste /
byang chub dang nye zhing dka' ba med par khong du chud pa'i phyir ro zhes 'byung ste /
rgya cher rnam par dbye ba ni tshigs su bcad pa gsum pa dang 'grel pa nyid las bstan te /
zhib tu de nyid las bstan pa bzhin no / /
slob dpon dbyig gnyen gyis mdzad pa'i 'grel pa las ni mtshan nyid rnam pa bdun gyis ston te gnyen por gyur pa bkod pa'i phyir ro / /
de las gnyis pa ni lhag pa'i tshul khrims rnam par dag pas bsdus so zhes bya ba ni 'di lta ste /
sa gnyis pas 'chal ba'i tshul khrims kyi nyes pa phra mo yongs su spangs nas sa 'di la gnas shing rang bzhin gyi tshul khrims dang ldan te las kyi nyes pa chung ngu yang kun du mi spyod na /
'bring dang chen po lta ci smos te /
tshul khrims yongs su dag pa des na sa gnyis pa bsdus pa yin te /
rgya cher rnam par 'byed pa ni bstan bcos rnal 'byor spyod pa'i sa las bstan pa bzhin no / /
gzhan yang rnal 'byor spyod pa'i sa las sa 'di la 'jig rten pa'i bsam gtan bzhi dang /
gzugs med pa'i snyoms par 'jug pa bzhi dang /
tshad med pa bzhi dang /
mngon par shes pa lnga bsgrubs te gnas so / /
de de dag gis lan mang du gnas te /
bsam gtan dang rnam par thar pa dang /
ting nge 'dzin dang /
snyoms par 'jug pa de dag las bzlog nas smon lam gyi dbang gis 'dod pa'i khams su gang du sems can gyi don byang chub kyi phyogs dang mthun pa yongs su rdzogs par gyur pa mthong ba der skye bar 'gyur ba zhes bya ba nas /
nang gi sems rnam par dag pa la brten nas de'i 'od dang ldan pa yin te /
de lta bas na gnas de lhag pa'i sems zhes bya'o zhes bya ba'i bar du 'gyur bas don des na sa gsum pa ni lhag pa'i sems rnam par dag pas bsdus so zhes gsungs te /
rgya cher ni bstan bcos rnal 'byor spyod pa'i sa las bstan pa bzhin no / /
de la lhag pa'i shes rab rnam par dag pa ni sa bzhi pa nas bzung ste /
sangs rgyas kyi sa'i bar du zhes bya ba ni 'di ltar lhag pa'i shes rab kyi sa phyi ma brgyad po dag sdud pas sa bzhi pa nas gong ma gong ma'i sa rnams su shes rab kyi sgo rnam pa sna tshogs ches khyad par du 'phags shing gya nom par 'gyur ba'i phyir ro / /
'di ltar sa bzhi pa ni byang chub kyi phyogs dang mthun pa dang ldan pa'i lhag pa'i shes rab la gnas pa'o / /
lnga pa ni bden pa dang ldan pa'i lhag pa'i shes rab la gnas pa'o / /
drug pa ni rten cing 'brel par 'byung ba dang ldan pa'i lhag pa'i shes rab la gnas pa'o / /
bdun pa ni rtsol ba dang bcas pa'i mtshan ma med pa la gnas pa'o / /
brgyad pa ni rtsol ba med pa'i mtshan ma med pa la gnas pa'o / /
dgu pa ni so so yang dag par rig pa bzhi la gnas pa'o / /
bcu pa ni byang chub sems dpa' rnams kyi mchog dang yongs su rdzogs pa la gnas pa'o / /
bcu gcig pa ni de bzhin gshegs pa'i gnas pa ste /
rgya cher ni bstan bcos rnal 'byor spyod pa'i sa las bstan pa bzhin no / /
sa bzhi pa yan chad shes rab 'ba' zhig dang ldan par cis mngon zhe na /
smras pa bstan bcos rnal 'byor spyod pa'i sa la gnas pa ni rnam pa bzhi las gnas pa bzhi pa ni lhag pa'i shes rab kyi gnas pa'o zhes 'byung ba'i phyir /
de yan chad shes rab las brtsams nas bstan pa yin par shes so / /
rigs kyi bu rnam par dag pa rnam pa bzhi po de dag gis sa rnams yongs su bsdus par rig par bya'o zhes bya ba ni gnyis pa spyi'i mjug bsdu ba'o / /
'di ltar dag pa bzhi po dag ni yon tan rdzas su yod pa yin la sa ni btags pa yin pas /
'di ni rdzas su yod pa dag gis brtags pa bsdus pa yin no / /
ji ltar yan lag rnam pa bcu gcig gis sa rnams bsdus par 'gyur zhe na zhes bya ba 'di man chad ni gnyis pa yan lag bcu gcig sdud par ston to / /
'di yang rnam pa gnyis kyis bstan te zhu ba gsol ba dang /
lan du gsungs pa'o / /
'di ni dang po bstan pa la brten nas zhu ba gsol ba ste /
yan lag bcu gcig dang /
sa bcu gcig po dag gnas skabs tha dad pa med kyang don ni tha dad de /
de'i phyir bstan bcos rnal 'byor spyod pa'i sa las mya ngan las 'das pa'i don sdud cing yongs su 'dzin par byed pa'i phyir sa zhes bya'o / /
longs spyod pa'i gnas kyi don gyi phyir gnas zhes bya'o zhes bshad do / /
bstan bcos mdo sde'i rgyan las ni gnas par mos pas gnas zhes bya'o zhes bshad do / /
de la yan lag ces bya ba ni gnas kyi don te /
'di ltar gnas bcu gcig po dag phyogs so so tha dad pa'i yan lag ces bshad de /
gnas pa bcu'i bshad pa'i nang nas dpe'i le'u las de la sa dang po'i yan lag ni chos rnams ji snyed yod pa 'dus pa las sa dang po mngon par 'grub pa gang yin pa de ni sa dang po'i yan lag ces bya'o / /
'di ni gnas pa bcu gsum las dang po gnyis ma gtogs pa gang yin pa de ni gnas pa bcu gcig ces bya ste /
gnas pa bcu gcig ni bstan bcos rnal 'byor spyod pa'i sa las ji skad du rigs la gnas pa dang /
mos pas spyod pa la gnas pa dang /
rab tu dga' ba la gnas pa dang /
lhag pa'i tshul khrims la gnas pa dang /
lhag pa'i sems la gnas pa dang /
byang chub kyi phyogs dang ldan pa'i lhag pa'i shes rab la gnas pa dang /
bden pa dang ldan pa'i lhag pa'i shes rab la gnas pa dang /
rten cing 'brel par 'byung ba dang ldan pa'i lhag pa'i shes rab la gnas pa dang /
mngon par 'du byed pa dang bcas shing rtsol ba dang bcas pa'i mtshan ma med pa la gnas pa dang /
rtsol ba med cing lhun gyis grub pa'i mtshan ma med pa la gnas pa dang /
so so yang dag par rig pa la gnas pa dang /
byang chub sems dpa'i gnas pa mchog dang /
de bzhin gshegs pa'i gnas pa'o zhes bshad pa lta bu'o / /
rgya cher de nyid las bstan pa bzhin no / /
mdo 'di las ni gnas pa dang po gnyis ma gtogs pa gnas pa bcu gcig las brtsams nas yan lag gi ming gis ston par mdzad pas /
de'i phyir 'dir yan lag gis sa rnams sdud par bstan to / /
'di lta ste /
byang chub sems dpa' rnams sngar mos pas spyod pa'i sa la chos spyod pa rnam pa bcu la brten nas mos pa'i bzod pa shin tu bsgoms pa'i phyir zhes bya ba 'di man chad ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
zhus pa bzhin du lan yang dag par gsungs pa dang /
rigs kyi bu zhes bya ba man chad spyi'i mjug bsdu ba'o / /
lan du yang dag par gsungs pa la yang yan lag bcu gcig pa bstan pa nyid kyis bcu gcig tu dbye ste /
'di ni yan lag dang pos sa rab tu dga' ba bsdus par bstan pa'o / /
'di yang rnam pa gnyis su dbye ste /
sa'i mdun rol pas dang por ma zhugs pa bstan pa dang sa de las yang dag par 'das nas zhes bya ba man chad sa'i mdun rol las yang dag par 'das nas sa dang por 'jug pa bstan pa ste /
'di ni dang po'o / /
yan lag bcu gcig po 'di bstan pa la yang bshad pa rnam pa gnyis yod de /
kha cig ni bstan bcos theg pa chen po bsdus pa'i 'grel pa las kyang lang gi tshe bsgyur ba la brten nas sa re re la yang sgrib pa gsum gsum spangs nas yon tan khyad par du 'phags pa thob par 'gyur ba las brtsams nas sa bcu gcig po dag ston te /
de la bye brag yod pa yang /
de las dang po gcig gis ni sgrib pa rnam pa gsum spangs nas yon tan bcu thob par 'gyur ro / /
sa bar ma dgu po dag gis ni so so nas sgrib pa gsum gsum spangs nas yon tan brgyad 'thob par 'gyur ro / /
sa phyi ma gcig gis ni sgrib pa gsum spangs nas yon tan bdun 'thob par 'gyur te /
rgyu dang rkyen des na sa yongs su rdzogs par 'gyur ba yin no zhes zer te /
phyis 'og nas ji skad du bstan pa bzhin du rig par bya'o / /
kha cig na re sa re re la yang spyod pa rnams bsgrubs pas rgyu dang rkyen byed de ji ltar sa rab tu dga' ba la chos spyod rnam pa bcu dang /
mos pa'i bzod pa bsgoms pas rgyu dang rkyen byed pa bzhin no / /
de la yan lag ces bya ba ni 'di yin te /
sa bcu'i phyogs kyi cha so so tha dad pa gang yin pa de ni yan lag ces bya'o zhe'o / /
de la sa dang po bstan pa yang rnam pa gnyis su dbye ste /
sa'i mdun rol pas phyi ma'i rgyu spyod pa bsgrub pa bstan pa dang /
rang gi yan lag yongs su rdzogs par bya ba'i phyir bsgrub par bstan pa ste /
'di ni dang po'o / /
'di lta ste /
byang chub sems dpa' rnams zhes bya ba ni rnal 'byor spyod pa'i gang zag smos pa ste /
rigs dang ldan pa dang /
brten pa'i rigs can gyi gang zag rnam pa gnyis po dag go / /
sngar mos pas spyod pa'i sa las zhes bya ba ni spyod pa gnas pa'i gnas skabs te /
sngar bstan pa'i tshogs dang sbyor ba dang /
mthong ba dang /
bsgom pa dang /
mthar phyin pa'i gnas skabs lnga las gnas skabs dang po gnyis la brten nas /
mos pa shin tu zab pa skyed pas mos pa spyod pas spyod pa'i sa zhes bya ste /
de'i phyir bstan bcos theg pa chen po bsdus pa'i 'grel pa las 'di lta ste /
sa rnams la mos pa shin tu zab pa gang yin pa de ni sa'i grangs kyi chos la de kho na bzhin du nges par 'dzin par byed do zhes bshad do / /
de la chos spyod pa rnam pa bcu la brten nas zhes bya ba la sogs pa ni gnas skabs la brten nas spyod pa slong ba ste /
mos pas spyod pa'i sa la brten nas yang dag pa'i spyod pa rnam pa bcu 'byung bas so / /
yang dag pa'i spyod pa rnam pa bcu ni bstan bcos rnal 'byor spyod pa'i sa las ji skad du /
gzhan yang theg pa chen po la byang chub sems dpa' rnams kyi chos spyod pa bcu po 'di dag ni sems can yongs su smin par byed par 'gyur ba yin te /
bcu gang zhe na /
'di lta ste /
theg pa chen po dang ldan pa'i mdo sde la sogs pa'i chos byang chub sems dpa'i sde snod kyis bsdus pa dag yi ger 'drir bcug pa dang /
'dzin pa dang /
de bzhin nyid du mchod pa dang /
gzhan dag la sbyin pa dang /
ston pa na gus par byas te nyan pa dang /
bdag nyid klog pa dang /
de bzhin du kun chub par lung nod pa dang /
lung phog pa rnams rgya cher dbyangs kyis kha don byed pa dang /
gzhan dag la rgya cher yang dag par ston pa dang /
gcig pu dben par song ste /
sems pa dang 'jal ba dang /
nye bar rtog par byed pa dang /
sgom pa'i rnam par rjes su 'jug par byed pa'o / /
chos spyod pa bcu po de dag las du zhig bsod nams rgya chen po skye ba'i lam yin zhe na /
smras pa /
thams cad do / /
du zhig sbyor ba'i lam yin zhe na /
smras pa gcig ste /
dgu sogs du zhig sgrib pa rnam par dag pa'i lam yin zhe na /
smras pa gcig ste /
bcu pa'o zhes bstan pa lta bu'o / /
chos spyod pa rnam pa bcu po 'di dag ni sngar gong du bstan pa bzhin du rig par bya'o /
de la mos pa'i bzod pa shin du bsgoms pa'i phyir zhes bya ba ni theg pa chen po bsdus pa'i 'grel pa lang gi tshe bsgyur ba las /
byang chub sems dpa' sngar mos pas spyod pa'i sa la chos spyod pa rnam pa bcu la brten nas smon lam dang /
bzod pa bsgoms pa mngon par 'grub par 'gyur la /
smon lam dang bzod pa mngon par grub pas mos pas spyod pa'i sa las yang dag par 'das nas yang dag pa nyid kyi gnas skabs la 'jug par 'gyur ro / /
de la smon lam ni smon lam rgya chen po bcu'o / /
bzod pa ni rnam par mi rtog pa'i ye shes so zhes 'byung ngo / /
slob dpon yang dag bden pa'i brjed byang las /
sa dang po la mi skye ba'i smon lam dang bzod pa dang /
smon lam chen po bcu mngon par 'grub par 'gyur ro zhes bshad de /
bshad pa 'di dang sbyar na bstan bcos theg pa chen po bsdus pa'i 'grel pa lang gi tshe bsgyur ba las /
spyod pa mchog ces bya ba bstan pa 'di sa dang po'i rnam par mi rtog pa'i ye shes so / /
'dir mdo 'di'i dgongs pa brtags na dge ba'i rtsa ba bzhi po dag la spyir bzod pa zhes ston par mdzad do / /
yang na lhag pa'i bzod pa dang /
'jig rten pa'i chos kyi mchog la mos pa'i bzod pa zhes bya'o zhes bstan to / /
dgongs pa zab mo rnam par dgrol ba'i mdo las ni /
mos pas spyod pa'i sa la byang chub sems dpa'i chos spyod pa rnam pa bcu yod pas /
byang chub sems dpa'i rnam par thar pa'i bzod pa shin du sgom par byed do zhes gsungs so / /
sa de las yang dag par 'das nas byang chub sems dpa'i yang dag pa nyid skyon med par 'jug go / /
byang chub sems dpa' de dag rgyu dang rkyen des yan lag de yongs su rdzogs pa yin zhes bya ba ni gnyis pa rang gi yan lag yongs su rdzogs pa ston to / /
'di ltar sa dang po dag snga ma'i sbyor ba'i sa'i chos spyod pa rnam pa bcu la sogs pa'i rgyu dang rkyen gyi stobs kyis sbyor ba las yang dag par 'das nas sa dang po'i yang dag pa nyid skyon med pa la 'jug ste /
rgyu dang rkyen des na yan lag de yongs su rdzogs par 'gyur ba'o / /
de la yang dag pa nyid ces bya ba ni zag pa med pa'i 'phags pa'i lam ste /
log pa las bzlog pa'i phyir yang dag pa nyid ces bya'o / /
mthong bas spang bar bya ba'i nyon mongs pas sems can la gnod pa ni zas ma tshos pa dang 'dra bas na skyon zhes bya'o / /
zag pa med pa'i 'phags pa'i lam gyis mthong bas spang bar bya ba'i nyon mongs pa spong ba'i phyir yang dag pa nyid skyon med pa zhes bya ste /
rgya cher rnam par 'byed pa ni gong du rnal 'byor rnam par 'byed pa'i le'u las bshad pa'i skabs su bstan pa bzhin du rig par bya'o / /
dgongs pa zab mo rnam par dgrol ba'i mdo las ni mos pas spyod pa'i sa de las yang dag par 'das nas ting nge 'dzin gyi phung po rgyud la yod pa'i 'jug go zhes gsungs so / /
tshig tha dad kyang don mi mthun pa med do / /
'phags pa shes rab kyi pha rol tu phyin pa'i mdo la brten nas yang dag pa nyid skyon med pa zhes bya ba la bshad pa rnam pa gnyis yod de /
kha cig na re dmigs su yod pa gang yin pa de ni skyon zhes bya'o / /
dmigs su med pa'i shes rab gang yin pa de ni yang dag pa nyid skyon med pa zhes bya ste /
de'i phyir mdo de nyid las /
bcom ldan 'das la tshe dang ldan pa rab 'byor gyis 'di skad ces gsol to / /
bcom ldan 'das byang chub sems dpa' yang dag pa nyid skyon ma mchis pa la zhugs pa thob pa'i skyon ni gang lags / /
skyon dang bral ba ni gang lags /
bcom ldan 'das kyis rab 'byor la bka' stsal pa /
byang chub sems dpa' rnams kyi ji tsam du dmigs pa dang bcas pa gang yin pa de thams cad ni skyon zhes bya'o / /
thams cad du dmigs su med pa gang yin pa de ni yon tan zhes bya'o zhes gsungs te /
zhib tu de nyid las bstan pa bzhin du zhe'o / /
kha cig na re chos la sred pa'i rjes su 'brang ba ni skyon zhes bya ste /
dper na zas g.yos su ma byas pas nad slong ba lta bu'o / /
stong pa nyid khong du chud pa'i shes pas skyon de nye bar zhi bar byed pas de'i phyir yang dag pa nyid skyon med pa zhes bya ste /
de'i phyir 'phags pa shes rab kyi pha rol tu phyin pa'i mdo las /
byang chub sems dpa' thabs mkhas pa dang mi ldan pas pha rol tu phyin pa drug bsgom pa ni theg pa gnyis kyi sar ltung bar 'gyur bas byang chub sems dpa'i yang dag pa nyid skyon med pa la 'jug par 'gyur ro / /
de nas tshe dang ldan pa shA ri'i bus /
tshe dang ldan pa rab 'byor la smras pa /
chos gang ni skyon zhes bya zhe na /
rab 'byor gyis smras pa /
de la skyon ni 'di lta ste /
byang chub sems dpa' chos la sred pa'i rjes su 'brang ba gang yin pa'o / /
chos la sred pa de nyid ni skyon zhes bya ste /
dper na zas ma tshos pas nad rnams slong ba dang 'dra'o / /
de yongs su bsal ba'i phyir skyon med pa zhes bya'o zhes gsungs te /
zhib tu de nyid las bstan pa bzhin no zhe'o / /
'phags pa shes rab kyi pha rol tu phyin pa'i mdo bam po sum cu drug pa dang /
bzhi brgya brgyad pa dang /
le'u chen po'i mdo las bshad pa phyi ma dang mthun par ston to / /
rgya cher rnam par 'byed pa ni 'phags pa shes rab kyi pha rol tu phyin pa'i 'grel pa las bstan pa bzhin no / /
bstan bcos theg pa chen po bsdus pa'i 'grel pa las kyang lang gi tshe bsgyur ba las bstan pa dang sbyar te /
mdo'i tshig 'di bshad pa na /
de las sgrib pa gsum spangs nas yan lag bcu'i yon tan thob pa'i rgyu dang rkyen de'i stobs kyis sa dang po yongs su rdzogs par 'gyur ro zhes bshad de /
de'i phyir 'grel pa de nyid las /
sa rnams so so nas sgrib pa gsum spangs nas /
so so nas yon tan khyad par du 'phags pa 'thob par 'gyur ro / /
de la sa dang po pas spong bar byed pa'i sgrib pa gsum ni chos dang bdag tu rnam par rtog pa'i ma rig pa dang ngan song ba'i las kyi ma rig pa'o / /
ma rig pa ni 'di gnyis kyi sbyor ba las mngon par grub pa'i 'khor ba gang yin pa de ni gnas ngan lan rnam par smin pa zhes pa'o / /
sgrib pa gsum po dag spang pa'i phyir brtson 'grus rtsom par byed do / /
sgrib pa gsum po spangs nas yan lag bcu gcig yongs su rdzogs pa 'thob par 'gyur te /
byang chub sems dpa'i yang dag pa'i ting nge 'dzin gyi gnas skabs la 'jug par 'gyur ba yin te /
de bzhin gshegs pa'i rigs su skyes pa yin /
cho rigs smad pa med pa yin /
'jig rten pa'i chos spyod pa thams cad las bzlog pa yin te /
nges par srog gcod pa la sogs pa log par spyod pa mi byed pa'i phyir ro / /
'jig rten las 'das pa'i spyod pa las yang dag par 'das pa yin te /
gzhan gyi sems shes pa thob pa la zla med pa'i phyir ro / /
byang chub sems dpa'i chos kyi de bzhin nyid thob pa yin te /
bdag dang gzhan la mnyam pa nyid thob pa'i phyir ro / /
byang chub sems dpa'i gnas la legs par gnas pa yin te /
byang chub sems dpa'i de kho na nyid kyi chos thob pa'i phyir ro / /
dus gsum las 'das shing mnyam pa nyid du gyur pa yin te /
chos bdag med pa'i de bzhin nyid thams cad rtogs par khong du chud pa'i phyir ro / /
nges par de bzhin gshegs pa'i rigs la gnas pa yin te /
ma 'ongs pa na gdon mi za bar mngon par 'tshang rgya bar 'gyur ba'i phyir ro / /
sgo nga'i dngos po spangs pa dang 'jig pa yin te /
sangs rgyas lam gyi bstan pa ma rig pa'i sgo nga'i sbubs bcom nas /
de las phyi rol du yongs su mya ngan las 'das pa'i phyir ro / /
byang chub sems dpa' sa dang po la chos kyi dbyings kun du khyab pa'i don mthong bas /
yan lag bcu po 'di dag 'thob par 'gyur la /
yan lag de 'thob pa'i phyir sa dang po yongs su rdzogs pa yin no zhes bshad do / /
de la sa bcu gcig pas sgrib pa gsum spang bar bya ba gang yin pa de ni mdo las ma rig pa nyi shu rtsa gnyis zhes gsungs pa nyid do / /
gnas ngan len bcu gcig ni 'og nas rgya cher ston to / /
ltung ba phra mo'i 'khrul pa kun du 'byung ba dag shes bzhin du spyod par mi nus pas rgyu dang rkyen des yan lag de yongs su ma rdzogs pa yin te zhes bya ba la sogs pas ni yan lag gnyis pas dri ma med pa bsdus par ston to / /
'di yang rnam pa gnyis te /
snga ma la phyi ma'i spyod pa yongs su rdzogs par brtson pa bstan pa'o / /
'di ni dang po ste /
'di ltar yan lag dang po'i tshe ni ltung ba phra mo'i 'khrul pa'i nyes pa dang bcas pa'i phyir 'khrul pa'i nyes pa yongs su bsal bar mi nus pas na rgyu dang rkyen des yongs su rdzogs par mi 'gyur ro / /
yan lag de yongs su rdzogs par bya ba'i phyir 'bad de bsgoms pas de yang 'thob bo / /
byang chub sems dpa' de dag rgyu dang rkyen des yan lag de yongs su rdzogs pa yin zhes bya ba ni /
gnyis pa rang gi yan lag nan tan gyis yongs su rdzogs par bya ba'i phyir brtson par bstan pa'o / /
bstan bcos rnal 'byor spyod pa'i sa'i nang nas gnas pa'i le'u las /
de ltar gnas pa bcu po dag bdag nyid bcu po de dag bdag nyid che ba'i phyir dang /
yongs su rdzogs par bya ba'i phyir /
byang chub sems dpa'i lhag pa'i tshul khrims kyi gnas pa nyid la 'jug cing gnon to / /
gnas de la rang bzhin gyis tshul khrims dang ldan pas log pa'i lam du gtogs pa'i 'chal ba'i tshul khrims chung ngu yang kun du mi spyod na /
'bring ngam chen po lta ci smos zhes 'byung ba lta bu ste /
rgya cher de nyid las bstan pa bzhin no / /
rgyu dang rkyen des yan lag de yongs su rdzogs pa yin zhes bya ba ni /
bstan bcos theg pa chen po bsdus pa'i 'grel pa lang gi tshe bsgyur ba las /
byang chub sems dpa'i sa dang po la nus pa khyad par du 'phags pa dang mi ldan pas byang chub sems dpa' tshul khrims las 'chal ba'i tshul khrims kyi nyes pa phra mo'i 'khrul pa kun du spyod pa mi rtogs so / /
de ltar mi nus pa yang sgrib pa gsum gyi phyir te /
ltung ba phra mo'i nyes pa'i ma rig pa dang /
las kyi rnam pa sna tshogs pa'i ma rig pa'o / /
ma rig pa 'di nyid kyi sbyor ba las mngon par grub pa'i 'khor ba gang yin pa de ni gnas ngan len rnam par smin pa zhes bya'o / /
sgrib pa gsum po dag spang ba'i phyir yang dag par brtson par byed do /
sgrib pa gsum po dag spangs nas sa gnyis pa la 'jug cing yon tan rnam par dag pa brgyad 'thob par 'gyur te /
bsam pa rnam par dag pa dang /
byams pa dang snying rje rnam par dag pa dang /
pha rol tu phyin pa rnam par dag pa dang /
sangs rgyas kyi mdzad pa mdzad pa mthong ba rnam par dag pa dang /
sems can yongs su smin par byed pa rnam par dag pa dang /
mthu dang yon tan rnam par dag pa'o /
sa gong ma gong ma nas sangs rgyas kyi sa'i bar dag ni yon tan brgyad po 'di dag ches mchog dang /
khyad par du 'phags par rig par bya ste /
yan lag des na sa gnyis pa yongs su rdzogs par 'gyur ba yin no zhes 'byung ste /
rnam par dag pa brgyad ni 'og nas phyis ston to // //
bam po lnga bcu gsum pa /
'jig rten pa'i ting nge 'dzin dang /
snyoms par 'jug pa yongs su rdzogs pa dang /
thos pa'i gzungs yongs su rdzogs pa thob par mi nus pas /
rgyu dang rkyen des yan lag de yongs su ma rdzogs pa yin te zhes bya ba la sogs pas ni gsum pa ston to / /
'di yang rnam pa gnyis te /
sa gsum pa phyi ma'i spyod pa yongs su ma rdzogs par bstan pa dang /
rang gi yan lag yongs su rdzogs pa thob par mi nus pas so / /
de lta ting nge 'dzin zhes bya ba ni bying rgod dang bral ba'i phyir ting nge 'dzin zhes bya'o / /
gzhan yang rtse gcig pa nyid du gyur pa'i ting nge 'dzin zhes bya'o / /
snyoms par 'jug pa zhes bya ba la ni bying rgod dang bral ba'i mthar thug pa'i phyir te /
'di ltar rab tu zhi zhing dben pa'i mtha'i gnas yin pa'i phyir snyoms par 'jug pa zhes bya'o / /
rnam pa gnyis po 'di dag ni zag pa dang bcas pa'i phyir dang 'jug par 'gyur ba'i phyir 'jig rten pa zhes bya'o / /
ting nge 'dzin de dag gi ming yang bstan bcos rnal 'byor spyod pa'i sa'i 'grel pa dang sbyar na ming yang rnam pa gsum yod de /
'di lta ste /
mnyam par gzhag pa dang /
ting nge 'dzin dang snyoms par 'jug pa ste /
de'i phyir 'grel pa de nyid las mnyam par gzhag pa'i sa zhes bya ba ni /
'di lta ste /
ting nge 'dzin gyi mchog bying rgod dang bral bas mnyam pa nyid du gyur pa'am /
mnyam pa nyid du 'dres pa'am /
mnyam pa nyid kyis bskyed pa'i phyir mnyam par gzhag pa'i sa zhes bya'o / /
kha cig na re ming 'di ni sems dang bcas pa'i ting nge 'dzin thams cad bsdus pa yin te /
thams cad kyang mnyam pa nyid du gyur cing /
yon tan rnams 'dres pa'i phyir ro / /
sems med pa dag ni mi bsdu ste /
'di ltar tshigs su bcad pa snga ma las ting nge 'dzin dang lhan cig pa'i phyir ro zhes bstan pas so / /
ting nge 'dzin zhes bya ba ni yul so sor nges pa las sems las byung ba'i chos kyi grangs gcig yin pa'i phyir dang /
sems med pa'i ting nge 'dzin gyis yon tan rnams 'dren par mi nus pa'i phyir mnyam par gzhag pa'i sa yin no / /
gal te de lta na ci'i phyir mnyam par gzhag pa'i sa zhes bya zhe na /
mnyam par gzhag pa'i sa ni mdor bsdu na rnam pa bzhi yod pas /
'di lta ste /
bsam gtan dang /
rnam par thar pa dang /
ting nge 'dzin dang /
snyoms par 'jug pa'o / /
de la bsam gtan bzhi zhes bya ba ni 'di lta ste /
bsam gtan bzhi pa dag go / /
rnam par thar pa zhes bya ba ni 'di lta ste /
rnam par thar pa brgyad po dag go / /
ting nge 'dzin zhes bya ba ni /
'di lta ste /
stong pa nyid kyi ting nge 'dzin dang /
smon pa med pa'i ting nge 'dzin dang /
mtshan ma med pa'i ting nge 'dzin to / /
snyoms par 'jug pa ni mthong ba lnga'i snyoms par 'jug pa'o / /
de la mthong ba lnga'i snyoms par 'jug pa ni nang gi lus kyi mi sdug pa la so sor rtog pa dang /
keng rus la rnam par shes pa der rgyu bar byed do zhes so sor rtog pa dang /
keng rus la rnam par shes pa der 'dra ba dang /
ma 'ongs pa na gnas so zhes so sor rtog pa dang /
keng rus la rnam par shes pa der rgyu bar byed kyang da ltar gyi la mi gnas kyi ma 'ongs pa la gnas pa kho na'o zhes bya ba so sor rtog pa dang /
keng rus la rnam par shes pa der rgyu bar byed kyang da ltar dang /
ma 'ongs pa la mi gnas pa'o zhes so sor rtog pa ste /
rgya cher ni bstan bcos bye brag tu bshad pa chen po las bstan pa bzhin no / /
bstan bcos rnal 'byor spyod pa'i sa las kyang /
zil gyis gnon pa'i skye mched brgyad kyi snyoms par 'jug pa dang /
zad par gyi skye mched bcu'i snyoms par 'jug pa dang /
gzugs med pa'i snyoms par 'jug pa dang /
'du shes med pa'i snyoms par 'jug pa dang /
'gog pa'i snyoms par 'jug pa'o zhes 'byung bas 'di la nyes pa med do / /
sems med pa'i snyoms par 'jug pa ni mnyam par gzhag pa'i skyon yin pa'i phyir /
de yang dag par mnyam par gzhag pa ma yin no zhe'o / /
kha cig na re ming 'di ni sems dang bcas pa'i gnas skabs dang /
sems med pa'i gnas skabs la yod pa'i ting nge 'dzin gyi bdag nyid de /
sems dang bcas pa'i mnyam pa nyid du gyur pa gang yin pa de ni /
yon tan rnams 'dren pa'i phyir dang /
mnyam pa nyid kyi dbang po 'dren par yang phal cher mtshungs pa'i phyir dang /
bying rgod dang bral ba'i phyir dang /
'gyod pa med pa la sogs pa'i mnyam pa nyid kyi sbyor ba yang rab tu 'dren pa'i phyir mnyam par gzhag pa zhes bya'o / /
sems med pa'i ting nge 'dzin gang yin pa de ni yon tan khyad par du 'phags pa 'dren par mi nus mod kyi /
mnyam pa nyid kyi dbang po 'dren par phal cher mtshungs pa'i phyir dang /
mnyam pa nyid kyi ting nge 'dzin gyis bskyed pa'i phyir /
de la yang mnyam par gzhag pa zhes bya'o / /
gal te de lta na ci'i phyir tshigs su bcad pa snga ma las ting nge 'dzin dang lhan cig ces bshad kyang nyes pa med ce na /
tshigs su bcad pa las ldan pa zhes bya ba mi mngon par byas pas de dang lhan cig ces bya ba smos pa yin te /
yang dag par na mnyam par gzhag pa ni lhan cig par yang ma yin la /
mnyam par gzhag pa'i sems med gtogs par bstan pa'i phyir ro / /
yang dag pa'i don du na mnyam par gzhag pa'i sa'i ming ni kun du bsdus par gtogs pa yang yod /
spangs pa ma yin pa yang yod de /
sems yod pa dang med pa'i gnas skabs gnyi ga bsdus pa'i phyir ni kun bsdu bar gtogs pa zhes bya'o / /
gzhan yang 'du shes med pa dang /
'gog pa'i snyoms par 'jug pa yang mnyam par gzhag pa'i sa'i bdag nyid yin par bstan pa'i phyir zag pa dang bcas pa'i dang /
zag pa med pa'i ting nge 'dzin khyad par du 'phags pa la bya'i /
'dod pa'i khams la sogs pa rnam par g.yeng ba'i sems thams cad la bya ba ni ma yin pa'i phyir spangs pa ma yin pa zhes bya'o zhe'o / /
ci'i phyir bsam gtan la sogs pa la mnyam par gzhag pa'i sa zhes bya ba la /
'dod pa'i khams kyi sems rtse gcig pa nyid ni ma yin zhe na /
ting nge 'dzin de ni 'gyod pa med pa dang /
mchog tu dga' ba dang /
dga' ba dang /
shin tu sbyangs pa dang /
bde bas bsgrubs pa yin la 'dod pa na spyod pa na de lta ma yin no zhes 'byung ste /
'di dang sbyar na khams gong ma'i sems rnam par g.yeng ba yang mnyam par gzhag pa ma yin te /
'dod pa'i khams dang mtshungs pa'i phyir ro / /
de nas phan tshun ltos pa'i mu bzhir 'gyur te /
ting nge 'dzin dang lhan cig pa yin la mnyam par gzhag pa'i sems ma yin pa yang yod do / /
'di lta ste /
'dod pa'i khams la sogs pa rnam par g.yeng ba'i sems kyi gnas skabs su ting nge 'dzin dang ldan pa'i sems dang /
sems las byung ba gang yin pa rnams so / /
mnyam par gzhag pa'i sa yin la ting nge 'dzin dang lhan cig pa ma yin pa yang yod de /
'di lta ste /
snyoms par 'jug pa'i gnas skabs su ting nge 'dzin gyi bdag nyid dang /
'du shes med pa'i snyoms par 'jug pa'i gnas skabs la yod pa'i chos rnams gang yin pa'o / /
ting nge 'dzin dang lhan cig pa yang yin la /
mnyam par gzhag pa'i sa yin pa yang yod de /
'di lta ste /
bsam gtan rnams dang gzugs med pa'i sems yod pa'i ting nge 'dzin gyi gnas skabs kyi sems dang /
sems las byung ba la sogs pa gang yin pa ste /
ting nge 'dzin ma gtogs pa'o / /
gnyi ga ma yin pa yang yod de /
gong du bstan pa'i gnas skabs la ma gtogs pa'i chos rnams gang yin pa'o / /
gzhan yang ting nge 'dzin dang /
snyoms par 'jug pa dang /
mnyam par gzhag pa la yang don ci yod ce na /
de la ting nge 'dzin zhes bya ba ni sems las byung ba'i chos kyi nang na ting nge 'dzin zhes bya ba chos gcig gi ming yin te /
sems yod pa'i gnas skabs kyi sems rtse gcig pa nyid thams cad bsdus shing /
mnyam par gzhag pa dang /
rnam par g.yo ba'i gnas skabs su yang gtogs pa yin yang /
mdo sde dang bstan bcos dag las ni gtso bo'i dbang du mdzad nas stong pa dang /
smon pa med pa la sogs pa la ting nge 'dzin zhes bstan to / /
snyoms par 'jug pa'i ming ni sems yod pa dang /
sems med pa'i ting nge 'dzin rnams kyi gnas skabs thams cad la yod pa'i ting nge 'dzin gyi bdag tu gtogs pa yin yang mdo sde dang bstan bcos dag las ni gtso bo'i dbang du mdzad nas mthong ba lnga la sogs pa dang ldan pa'i ting nge 'dzin rnams la snyoms par 'jug pa zhes bstan to / /
mnyam par gzhag pa'i sa zhes bya ba'i ming ni sems yod pa dang /
med pa'i ting nge 'dzin gyi gnas skabs kyi yon tan yin pa'i phyir /
sa 'dis ting nge 'dzin gyi gnas skabs thams cad yon tan thams cad bsdus te spyi yin pa'i phyir gcig pus sa'i ming thob pa yin no / /
mdo 'di nyid las ni mdor bsdus nas ming gnyis bstan te /
mnyam par gzhag pa dang /
rnam par g.yeng ba dang /
sems yod pa dang /
sems med pa rnams sdud pa'i phyir ro / /
de la gzungs zhes bya ba ni dran pa dang /
shes rab kyi bdag nyid do / /
gzungs de yang mdor bsdu na rnam pa bzhi ste /
bstan bcos rnal 'byor spyod pa'i sa las ji skad du /
de la byang chub sems dpa' rnams kyi gzungs dam pa gang zhe na /
de ni mdor bsdu na rnam pa bzhir blta bar bya ste /
chos kyi gzungs dang /
don gyi gzungs dang /
gsang sngags kyi gzungs dang /
byang chub sems dpa'i bzod pa thob par byed pa'i gzungs so / /
de la byang chub sems dpa'i chos kyi gzungs gang zhe na /
'di lta ste /
de la byang chub sems dpa' ni gang gis thos pa tsam kho nas goms shing kha don bya bar ma byas pa'i ming dang /
tshig dang yi ger gtogs pa'i rim bzhin du bsdebs shing rim bzhin du sbyar ba'i yi ge tshad med pa dag tu tshad med par 'dzin par 'gyur ba de lta bu'i dran pa dang /
shes rab kyi bskyed pa thob par 'gyur ba de ni /
byang chub sems dpa'i chos kyi gzungs zhes bya'o / /
de la don gyi gzungs gang zhe na /
'di lta ste /
snga ma dang dran pa las de'i khyad par ni 'di yin no / /
chos de bdag nyid kyi don tshad med pa dag ma goms shing yid kyi bya bar ma byas pas dus tshad med pa dag tu 'dzin cing brjed par mi 'gyur ba gang yin pa de ni /
byang chub sems dpa'i don gyi gzungs zhes bya'o /
de la byang chub sems dpa'i gsang sngags kyi gzungs gang zhe na /
'di lta ste /
'di la byang chub sems dpa' ni gang gi gsang sngags kyi gzhi gang dag sems can rnams yams kyi nad yang dag par zhi bar byed pa'i phyir byin gyis rlob par byed /
yams kyi nad rnam pa du ma yang dag par zhi bar bya ba la de dag grub cing mchog tu grub la /
don yod pa de lta bu'i ting nge 'dzin gyi dbang 'thob par 'gyur te /
'di ni byang chub sems dpa'i gsang sngags kyi gzungs zhes bya'o / /
de la byang chub sems dpa' rnams kyi byang chub sems dpa'i bzod pa thob par byed pa'i gzungs gang zhe na /
'di lta ste /
'di la byang chub sems dpa' bdag nyid kyi rgyu la shin tu spyad pa shes rab dang ldan pa dben pa la gnas shing tshig kyang mi smra la /
su dang yang mi phud cing de bzhin du ran par za ba dang /
bab col du mi za ba dang /
kha zas sna gcig za ba dang /
sems lhur byed pa dang /
mtshan mo yun thung ngu nyal zhing yun ring du mi nyal ba ni /
byang chub sems dpa'i bzod pa thob par byed pa'i gsang sngags bzhi gang dag de bzhin gshegs pas gsungs pa de dag sems shing 'jal ba nye bar rtog ste zhes 'byung ba lta bu ste /
rgya cher de nyid las bstan pa bzhin no / /
zhib tu mtshan nyid bstan pa dag las 'byung ba bzhin du rig par bya'o / /
de ni 'di skad du /
ting nge 'dzin dang /
snyoms par 'jug pa ni bsgoms pa'i shes rab kyi rgyu'o / /
gzungs ni thos pa dang bsams pa'i shes rab kyi rgyu yin te /
byang chub sems dpa'i ting nge 'dzin dang /
snyoms par 'jug pa la sogs pa'i shes rab rnam pa gsum bskyed pa'i rgyu thob pas /
rgyu dang rkyen des lhag pa'i sems kyi yan lag de yongs su rdzogs par gyur par ston to zhes bstan par 'gyur ro / /
yan lag de yongs su rdzogs par bya ba'i phyir 'bad de bsgoms pas de yang 'thob bo / /
byang chub sems dpa' de dag rgyu dang rkyen des yan lag de yongs su rdzogs pa yin zhes bya ba ni gnyis pa rang gi yan lag 'bad de bsgoms pas yongs su rdzogs par 'gyur ba ston to / /
'di ltar sa gsum pas ting nge 'dzin dang /
snyoms par 'jug pa dang /
gzungs thob pa'i rgyu dang rkyen gyi stobs kyis yan lag de yongs su rdzogs par 'gyur ba'o / /
bstan bcos theg pa chen po bsdus pa'i 'grel ba lang gi tshe bsgyur ba las /
byang chub sems dpa' sa gnyis pa la nus pa khyad par can dang mi ldan pas /
bsam gtan bzhi dang /
gzugs med pa'i snyoms par 'jug pa bzhi dang /
thos pa'i gzungs dran pa'i stobs dang ldan par mi 'gyur ro / /
de ltar 'thob par mi 'gyur ba yang sgrib pa gsum gyi phyir te /
'dod pa la sred pa'i ma rig pa dang /
thos pa dang gzungs dang ldan pa'i ma rig pa'o / /
ma rig pa 'di nyid kyi sbyor ba las mngon par 'grub pa'i 'khor ba gang yin pa de ni gnas ngan len rnam par smin pa zhes bya'o / /
sgrib pa gsum po de dag spang ba'i phyir yang dag par rtsol ba'i rgyu sgrub par byed do / /
yang dag par rtsol bas sgrib pa gsum po dag spangs nas sa gsum po la 'jug cing rnam par dag pa khyad par du 'phags pa rnam pa brgyad dang /
snyoms par 'jug pa bzhi la sogs pa yang 'thob la /
chos kyi dbyings rgyu mthun pa'i don du yang rtogs par 'gyur te /
yan lag des sa gsum pa yongs su rdzogs par 'gyur ba yin no zhes bshad do / /
byang chub kyi phyogs dang mthun pa'i chos ji ltar thob pa dag la lan mang du bsgoms shing gnas par bya ba dang /
snyoms par 'jug pa la sred pa dang /
chos la sred pa las sems lhag par btang snyoms su 'jog mi nus pas /
rgyu dang rkyen des yan lag de yongs su ma rdzogs pa yin te zhes bya ba la sogs pa ni bzhi pa yan lag bzhi pas sa bzhi pa 'od 'phro ba can sdud pa ston to / /
'di yang rnam pa gnyis te /
sa gsum pa la phyi ma'i spyod pa yongs su ma rdzogs par bstan pa dang /
rang gis 'bad de bsgoms pas yongs su ma rdzogs par 'gyur ba bstan pa ste /
'di ni dang po'o / /
'di ltar byang chub sems dpa' de rkyen rnam pa gnyis kyi phyir sa bzhi pa'i byang chub kyi phyogs yongs su rdzogs par mi 'gyur te /
byang chub kyi phyogs dang mthun pa'i chos ji ltar thos pa dag la lan mang du mi gnas pa dang /
snyoms par 'jug pa la sred pa dang /
chos la sred pa las lhag par btang snyoms su 'jog mi nus pa ste /
rkyen rnam pa de gnyis kyis yan lag de yongs su rdzogs par mi 'gyur ba'o / /
yan lag de yongs su rdzogs par bya ba'i phyir 'bad de bsgoms pas de yang 'thob pa'o / /
byang chub sems dpa' de dag rgyu dang rkyen des yan lag de yongs su rdzogs pa yin zhes bya ba ni gnyis pa rang gis 'bad de bsgoms pas yongs su rdzogs par 'gyur ba ston to / /
'di yang sa bzhi pa dag gis byang chub kyi phyogs thob pa dang /
snyoms par 'jug pa dang /
chos la sred pa rnam pa gnyis spangs pa'i rgyu dang rkyen gyi stobs kyis yan lag de yongs su rdzogs par 'gyur ba'o / /
bstan bcos theg pa chen po bsdus pa lang gi tshe bsgyur ba las /
byang chub sems dpa' sa gsum pa la nus pa khyad par can dang mi ldan pas /
ji ltar bdag gis thob pa'i byang chub kyi phyogs la yid bzhin du gnas pa dang /
snyoms par 'jug pa la sred pa dang /
chos la sred pa spangs nas sems yongs su dag par gnas par mi nus so / /
de ltar mi nus pa yang sgrib pa gsum gyi phyir te /
ting nge 'dzin dang /
snyoms par 'jug pa la sred pa'i ma rig pa dang /
chos la sred pa'i ma rig pa'o / /
ma rig pa 'di gnyis kyi sbyor ba las mngon par 'grub pa'i 'khor ba gang yin pa de ni gnas ngan len rnam par smin pa zhes bya'o / /
sgrib pa de dag spang ba'i phyir yang dag par rtsol ba'i rgyu sgrub par byed do / /
yang dag par rtsol bas sgrib pa gsum po spangs nas sa bzhi pa la 'jug cing rnam par dag pa khyad par du 'phags pa rnam pa brgyad dang /
byang chub kyi phyogs kyi chos la yun ring du gnas pa la sogs pa yang 'thob la /
chos kyi dbyings gzung ba med pa'i don du yang rtogs par 'gyur te /
yan lag des sa bzhi pa yang yongs su rdzogs par 'gyur ba yin no zhes bshad do / /
bden pa rnams kyi rigs pa la rnam par dpyad par mi nus pa dang /
gzhan yang 'khor ba dang mya ngan las 'das pa dag la gcig tu mi phyogs pa dang /
mngon du phyogs pa nyid yin la byed pa la lhag par btang snyoms su bzhag par mi nus pa dang /
gzhan yang thabs kyis zin pa'i byang chub kyi phyogs dang mthun pa'i chos bsgom par mi nus pas rgyu dang rkyen des yan lag yongs su ma rdzogs pa yin te zhes bya ba la sogs pas ni lnga pa yan lag lnga pas sa shin tu sbyang dka' ba bsdus par ston to / /
'di yang rnam pa gnyis te /
sa bzhi pa la phyi ma'i spyod pa yongs su ma rdzogs par bstan pa dang /
rang gi sa yongs su rdzogs par bya ba'i phyir bsgrub par bstan pa ste /
'di ni dang po'o / /
'di ltar sa bzhi pas byang chub kyi phyogs dang mthun pa'i chos thob par gyur kyang /
rkyen rnam pa gsum gyi phyir sa lnga pa 'thob par mi 'gyur te /
sa dang po ni byang chub kyi chos sum cu rtsa bdun thob par gyur kyang bden pa rnams kyi rigs pa la yang dag pa ji lta ba bzhin du rnam par dpyad par mi nus pa'o / /
de la bden pa rnams zhes bya ba ni /
'phags pa sa bcu pa'i mdo las /
'phags pa bden pa rnam pa bzhi dang /
bden pa rnam pa gnyis zhes bya ba la sogs pa ji skad du bstan pa lta bu ste /
zhib tu de nyid las bstan pa bzhin no / /
gnyis pa ni 'khor ba la gcig tu rgyab kyis phyogs shing /
mya ngan las 'das pa la mngon du phyogs pa nyid kyi yid la byed pa rnam pa gnyis lhag par btang snyoms su gzhag par mi nus pa ste /
bstan bcos rnam par rig pa tsam du grub pa las ji skad du /
'khor ba dang mya ngan las 'das pa bye brag med pa'i lam ma thob pa'i phyir ro zhes pa bstan pa lta bu'o / /
gsum pa ni thabs kyis zin pa'i byang chub kyi phyogs dang mthun pa'i chos bsgom par mi nus pa'o / /
sa bzhi pa ni byang chub kyi phyogs thob zin pa yin na /
ci'i phyir byang chub kyi phyogs kyi chos bsgom par mi nus she na /
smras pa /
byang chub kyi chos ni rnam pa gnyis te /
dang po ni byang chub kyi phyogs kyi chos sum cu rtsa bdun po dag ste /
sngar bshad pa bzhin no / /
gnyis pa ni thabs kyis zin pa'i byang chub kyi phyogs kyi chos rnam pa gsum ste /
'phags pa sa bcu'i mdo las /
sa lnga pa'i gnas nas ji skad du /
bsod nams nye bar rtsom pas ngoms mi shes pa yin /
ye shes kyi yongs su tshol bas brtson 'grus rgyun mi 'chad pa yin /
byams pa dang snying rje chen po'i tshogs yang dag par skyo ba med pa'i bsam pa dang ldan pa yin zhes gsungs pa lta bu ste /
de'i phyir snga phyir bshad pa la phan tshun 'gal ba med do / /
rkyen rnam pa gsum po des na /
yan lag de yongs su rdzogs par mi 'gyur ba'o / /
yan lag de yongs su rdzogs par bya ba'i phyir 'bad de bsgoms pas de yang 'thob bo / /
byang chub sems dpa' de dag rgyu dang rkyen des yan lag de yongs su rdzogs pa yin zhes bya ba ni gnyis pa rang gis yongs su rdzogs par bya ba'i phyir sgrub par byed par ston to / /
'di ltar byang chub sems dpa' sa lnga po de gong du bstan pa'i skye ba rnam pa gsum gyi stobs kyis yan lag de yongs su rdzogs par 'gyur ba'o / /
bstan bcos theg pa chen po bsdus pa lang gi tshe bsgyur ba las /
byang chub sems dpa'i sa bzhi pa las ni nus pa khyad par can bden pa bzhi bsgom par mi nus pa dang /
'khor ba dang mya ngan las 'das par lta zhing rgyab kyis phyogs shing mngon du phyogs pa yongs su ma spangs pa dang /
sems kyi thabs kyis zin pa'i byang chub kyi phyogs rnams bsgom par mi nus te /
de ltar mi nus pa yang sgrib pa gsum gyi phyir te /
'khor ba dang mya ngan las 'das pa dag la gcig tu rgyab kyis phyogs shing mngon du phyogs pa nyid yid la byed pa'i ma rig pa dang /
thabs kyis zin pa'i byang chub kyi phyogs kyi ma rig pa'o / /
ma rig pa 'di gnyis kyi rgyu dang rkyen las mngon par grub pa gang yin pa de ni gnas ngan len rnam par smin pa zhes bya'o / /
sgrib pa gsum po de dag spang ba'i phyir yang dag par rtsol ba'i rgyu mngon par sgrub par byed do / /
yang dag par rtsol bas sgrib pa dag spangs nas sa lnga pa la 'jug cing /
rnam par dag pa khyad par du 'phags pa rnam pa brgyad kyang 'thob la /
rgyab kyis phyogs pa dang mdun du phyogs pa'i sems la sogs pa spong bar 'gyur ro / /
chos kyi rgyun tha dad pa'i don gyi bar du yang rtogs par 'gyur te /
yan lag des sa lnga pa yongs su rdzogs par 'gyur ba yin no zhes bshad do / /
'khor bar 'jug pa la yang dag pa ji lta ba bzhin du so sor rtogs par mi nus pa dang /
gzhan yang de la skyo ba mang ba'i phyir /
mtshan ma med pa yid la byed pas mang du gnas par mi nus pas /
rgyu dang rkyen des yan lag de yongs su ma rdzogs pa yin te zhes bya ba la sogs pa ni drug pa yan lag drug pas mngon du gyur pa bsdus pa ston to / /
'di yang rnam pa gnyis te /
sa lnga pa la phyi ma'i spyod pa yongs su ma rdzogs pa bstan pa dang /
rang gi sa yongs su rdzogs par sgrub par byed pa bstan pa ste /
'di ni dang po'o / /
'di ltar sa lnga pas bden pa'i rnal 'byor thob mod kyi /
rgyu dang rkyen rnam pa gnyis kyis sa drug pa 'thob par mi 'gyur te /
'khor bar 'jug pa la yang dag pa ji lta ba bzhin du rten cing 'brel bar 'byung ba'i rigs pa so sor rtogs par mi nus pa dang /
sdug bsngal ba dang /
kun 'byung ba'i nyon mongs pa la skyo ba mang du skyes pa'i phyir /
mtshan ma med pa yid la byed pas mang du gnas par mi nus pa ste /
rkyen rnam pa gnyis po des sa drug pa'i yan lag yongs su rdzogs par mi 'gyur ba yin no zhes bya ba'i tha tshig go / /
yan lag de yongs su rdzogs par bya ba'i phyir 'bad de bsgoms pas de yang 'thob bo / /
byang chub sems dpa' de dag rgyu dang rkyen des yan lag de yongs su rdzogs pa yin zhes bya ba ni gnyis pa rang gi sa'i chos yongs su rdzogs par sgrub pa ston to / /
'di ltar sa drug pa'i byang chub sems dpa' rten cing 'brel par 'byung ba mthong ba'i phyir /
yan lag de yongs su rdzogs par 'gyur ba'o / /
bstan bcos theg pa chen po bsdus pa'i 'grel ba lang gi tshe bsgyur ba las /
byang chub sems dpa' sa lnga pa la 'du byed kyi chos rnams rgyun mi 'chad par 'byung ba tshul bzhin du mngon du byed pa'i nus pa khyad par du 'phags pa dang mi ldan pa'i phyir /
'dus byas kyi chos la chos mang du bsgoms pas yun ring por yid bzhin du mtshan ma yid la byed pas gnas par mi nus pa'i phyir ro / /
de ltar mi nus pa yang sgrib pa gsum gyi phyir te /
'du byed kyi chos rnams rgyun mi 'chad pas 'jug pa mngon du bya ba'i ma rig pa dang /
mtshan ma mang po kun du 'byung ba'i ma rig pa'o / /
ma rig pa 'di gnyis kyi rgyu dang rkyen las mngon par grub pa'i 'khor ba gang yin pa de ni gnas ngan len rnam par smin pa zhes bya'o / /
sgrib pa gsum po de dag spang ba'i phyir /
yang dag par rtsol ba'i rgyu mngon par sgrub par byed do / /
yang dag par rtsol bas sgrib pa gsum po dag spangs nas sa drug pa la 'jug cing /
rnam par dag pa khyad par du 'phags pa rnam pa brgyad kyang 'thob par 'gyur la /
'du byed rnams rgyun mi 'chad par 'byung ba la sogs pa mngon du byed pa dang /
chos kyi dbyings kun nas nyon mongs pa dang /
rnam par byang ba med pa'i don kyang rab tu rtogs par 'gyur bas yan lag des sa drug pa yang yongs su rdzogs par 'gyur ba yin no zhes bshad do / /
bar chad med pa dang /
rgyun mi 'chad par mtshan ma med pa'i yid la byed pa med pas rgyu dang rkyen des yan lag de yongs su ma rdzogs pa yin te zhes bya ba la sogs pa ni /
bdun pa yan lag bdun pas ring du song ba'i sa gsum pa ston to / /
'di yang rnam pa gnyis te /
sa drug pa la phyi ma'i spyod pa yongs su ma rdzogs par bstan pa dang /
rang gi sa yongs su rdzogs par bstan pa ste /
'di ni dang po'o / /
'di ltar sa drug pas rten cing 'brel par 'byung ba sgom pa thob kyang sa bdun pa ltar na mtshan ma med pa 'ba' zhig tu bsgom par mi nus pas so / /
mtshan ma med par bsgom pa na rgyun chad pa med cing 'gag pa med pa'i phyir bar chad med pa zhes bya'o / /
mtshan mas bar du chod pa ma yin pa'i phyir rgyun chad pa med pa zhes bya ste /
de'i phyir bstan bcos rnam par rig pa tsam du grub pa las /
sa snga ma lnga po dag ni mtshan ma dang bcas pa'i bsgom pa ni mang la mtshan ma med pa'i bsgom pa ni nyung ngo / /
sa drug pa la ni mtshan ma med pa'i bsgom pa ni mang la /
mtshan ma dang bcas pa'i bsgom pa ni nyung ngo / /
sa bdun pa la ni gcig tu mtshan ma med pa 'ba' zhig tu bsgoms pas /
rgyu dang rkyen des yan lag de yongs su rdzogs par mi 'gyur ba'o / /
yan lag de yongs su rdzogs par bya ba'i phyir 'bad de bsgoms pas de yang 'thob bo / /
byang chub sems dpa' de dag rgyu dang rkyen des yan lag de yongs su rdzogs pa yin no zhes bya ba ni gnyis pa rang gi sa yongs su rdzogs par bya ba bsgrub pa ston to / /
'di ltar sa bdun pa'i byang chub sems dpa' bar chad med pa dang /
rgyun chad pa med par mtshan ma med pa'i yid la byed pa mngon du gyur pas na /
rgyu dang rkyen des yan lag de yongs su rdzogs par 'gyur ba'o / /
bstan bcos theg pa chen po bsdus pa'i 'grel pa lang gi tshe bsgyur ba las /
byang chub sems dpa' sa drug pa la 'dus byas kyi chos kyi mtshan ma med pa'i spyod pa phra mo kun du 'byung ba spong ba'i nus pa khyad par du 'phags pa dang /
yun ring por yid bzhin du bar chad med pa dang /
rgyun chad pa med par mtshan ma med pa'i yid la byed pa la gnas par mi nus so / /
de ltar mi nus pa yang sgrib pa gsum gyi phyir te /
mtshan ma phra mo kun du 'byung ba'i ma rig pa dang /
mtshan ma med pa gcig tu thabs kyis ma rig pa'o / /
ma rig pa 'di gnyis kyi rgyu dang rkyen las mngon par grub pa'i 'khor ba gang yin pa de ni gnas ngan len rnam par smin pa zhes bya'o / /
sgrib pa gsum dag yang spong ba'i phyir yang dag par rtsol ba'i rgyu sgrub par byed de /
yang dag par rtsol bas sgrib pa gsum spangs nas /
sa bdun pa la 'jug cing rnam par dag pa khyad par du 'phags pa rnam pa brgyad kyang 'thob par 'gyur la /
'dus byas kyi chos mtshan ma kun du 'byung ba phra mo yongs su spong bar 'gyur te /
chos kyi dbyings chos sna tshogs tha dad pa med pa'i don kyang rab tu rtogs par 'gyur bas /
yan lag des sa bdun pa yongs su rdzogs par 'gyur ba yin no zhes bshad do / /
mtshan ma med par gnas pa la rtsol ba lhag par btang snyoms su bzhag pa dang /
gzhan yang mtshan ma la dbang thob par mi nus pas rgyu dang rkyen des yan lag de yongs su ma rdzogs pa yin te zhes bya ba la sogs pa ni brgyad pa yan lag brgyad pas mi g.yo ba'i sa bsdus pa ston to / /
'di yang rnam pa gnyis te /
yan lag de snga ma la phyi ma'i spyod pa yongs su ma rdzogs par bstan pa dang /
rang gi yan lag la 'bad pas bsgrub par bstan pa ste /
'di ni dang po'o / /
'di ltar sa bdun pa'i byang chub sems dpa' de mtshan ma med par gnas pa la rtsol ba spang bar mi nus pa dang /
gzhan yang mtshan ma la dbang thob par mi nus pas /
rgyu dang rkyen des yan lag brgyad pa de ma rdzogs par gyur pa'o / /
yan lag de yongs su rdzogs par bya ba'i phyir 'bad de bsgoms pas de yang 'thob bo / /
byang chub sems dpa' de dag rgyu dang rkyen des yan lag de yongs su rdzogs pa yin zhes pa ni /
gnyis pa rang gi sa'i chos 'bad pas yongs su sgrub pa ston to / /
'di ltar sa brgyad pa'i byang chub sems dpa' de mtshan ma med par gnas pa de la 'bad pa spong bar nus pa dang /
gzhan yang mtshan ma la dbang thob par nus pas /
rgyu dang rkyen des yan lag de yongs su rdzogs par 'gyur ba'o / /
bstan bcos theg pa chen po bsdus pa'i 'grel pa lang gi tshe bsgyur ba las /
byang chub sems dpa' sa bdun pa spangs nas /
mtshan ma med pa la gnas pa dang /
bdag la phan 'dogs pa dang /
gzhan la phan 'dogs pa'i mtshan ma la dbang thob pa'i nus pa khyad par du 'phags pa dang mi ldan te /
de ltar mi nus pa yang sgrib pa gsum gyi phyir te /
mtshan ma med pa la sogs pa'i ma rig pa dang /
mtshan ma la dbang ma thob pa'i ma rig pa'o / /
ma rig pa 'di gnyis kyis mngon par bsgrub pa'i 'khor ba gang yin pa de ni gnas ngan len rnam par smin pa zhes bya'o / /
sgrib pa gsum po dag spang ba'i phyir yang dag par rtsol ba'i rgyu sgrub par byed de / /
yang dag par rtsol bas sgrib pa gsum po spangs nas sa brgyad pa la 'jug cing /
rnam par dag pa khyad par du 'phags pa rnam pa brgyad kyang 'thob par 'gyur /
rtsol ba dang bral ba'i sems kyis mtshan ma med pa la gnas pa la sogs pa yang thob par 'gyur /
chos kyi dbyings 'phel ba dang 'grib pa med pa'i don kyang rab tu rtogs par 'gyur te /
yan lag de'i phyir sa brgyad pa yongs su rdzogs par 'gyur ba yin no zhes bshad do / /
rnam grangs dang /
mtshan nyid mang po dang /
nges pa'i tshig rab tu dbye ba dang /
rnam pa thams cad du chos ston pa la dbang thob par mi nus pas rgyu dang rkyen des yan lag de yongs su ma rdzogs pa yin te zhes bya ba la sogs pas ni /
dgu pa yan lag dgu pas sa legs pa'i blo gros bsdus pa ston to / /
'di yang rnam pa gnyis te /
yan lag snga ma la phyi ma'i spyod pa yongs su ma rdzogs par bstan pa dang /
rang gi phyogs brtson 'grus kyis yongs su rdzogs par sgrub par byed pa bstan pa ste /
'di ni dang po'o / /
de la rnam grangs zhes bya ba ni chos so so yang dag par rig pa'i yul lo / /
mtshan nyid mang po zhes bya ba ni don so so yang dag par rig pa'i yul lo / /
nges pa'i tshig rab tu dbye ba zhes bya ba ni /
nges pa'i tshig so so yang dag par rig pa'i yul lo / /
rnam pa thams cad du ston pa la dbang thob pa zhes bya ba ni /
spobs pa so so yang dag par rig pa'i yul te /
de'i phyir bstan bcos rnal 'byor spyod pa'i sa las /
chos kyi rnam grangs la brten pa'i shes pa ni /
'di lta ste byang chub sems dpa'i thogs pa med pa'i shes rab gang yin pa'o / /
chos kyi mtshan nyid la brten pa'i shes pa ni /
'di lta ste /
byang chub pa'i don la thogs pa med pa'i shes rab gang yin pa'o / /
nges pa'i tshig la brten pa'i shes pa ni /
'di lta ste /
byang chub sems dpa'i nges pa'i tshig la thogs pa med pa'i shes rab gang yin pa'o / /
chos thams cad kyi rnam pa rab tu dbye ba la brten pa'i shes pa ni /
'di lta ste /
byang chub sems dpa'i spobs pa thogs pa med pa'i shes rab gang yin pa'o zhes bshad do / /
'di ltar sa brgyad pa'i byang chub sems dpa' sa dgu pa'i so so yang dag par rig pa bzhi ma thob pa'i phyir mi nus pa zhes bshad de / /
rgyu dang rkyen des yan lag dgu pa yongs su ma rdzogs par gyur pa'o / /
yan lag de yongs su rdzogs par bya ba'i phyir 'bad de bsgoms pas de yang 'thob bo / /
byang chub sems dpa' de dag rgyu dang rkyen des yan lag de yongs su rdzogs pa yin zhes bya ba ni /
gnyis pa rang gi yan lag brtson 'grus kyis bsgrub par bstan te /
'di ltar sa dgu pas so so yang dag par rig pa bzhi thob pa'i phyir /
thob pa zhes bshad de /
rgyu dang rkyen des yan lag de yang yongs su rdzogs par 'gyur ba'o / /
bstan bcos theg pa chen po bsdus pa'i 'grel pa lang gi tshe bsgyur ba las /
byang chub sems dpa'i sa brgyad pa la yang dag par chos bstan pa phun sum tshogs pa'i mtshan nyid dang rnam grangs dang /
rnam pa la sogs pa la dbang thob pa'i nus pa khyad par du 'phags pa dang mi ldan pas legs par bshad pa'i gzungs 'thob par mi nus so / /
de ltar mi nus pa yang sgrib pa gsum gyi phyir te /
chos bstan pa dpag tu med pa dang /
chos kyi tshig dang /
yi ge dpag tu med pa dang /
gong nas gong du shes rab dang /
spobs pa dang /
gzungs [(]gyi [,]kyi [)]dbang thob pa'i ma rig pa dang so so yang dag par rig pa bzhis the tshom bcad nas shes pa skye ba'i ma rig pa'o / /
ma rig pa 'di gnyis kyis mngon par bsgrub pa'i 'khor ba gang yin pa de ni gnas ngan len rnam par smin pa zhes bya'o / /
sgrib pa gsum po dag spang ba'i phyir yang dag par rtsol ba'i rgyu sgrub par byed do / /
yang dag par rtsol bas sgrib pa gsum po dag spangs nas sa dgu pa la 'jug cing rnam par dag pa khyad par du 'phags pa rnam pa brgyad kyang 'thob bo / /
yang dag par chos bstan pa la phun sum tshogs pa'i dbang la sogs pa yang 'thob par 'gyur zhing /
chos kyi dbyings ye shes la dbang ba'i gnas kyi don kyang rab tu rtogs par 'gyur bas yan lag de'i phyir sa dgu pa yang yongs su rdzogs par 'gyur ba yin no zhes bshad do / /
bstan bcos theg pa chen po bsdus pa'i 'grel pa lang gi tshe bsgyur ba las bstan pa dang sbyar na ma rig pa gnyis kyis so so yang dag par rig pa bzhi la sgrib par byed de /
'di lta ste /
ma rig pa dang pos ni so so yang dag par rig pa dang po gsum la sgrib par byed do / /
ma rig pa gnyis pas ni so so yang dag par rig pa bzhi pa la sgrib par byed do zhes bshad pa de yang bstan bcos rnal 'byor spyod pa'i sa dang /
mdo 'di nyid khungs su bzhag nas /
slob dpon yang dag bden pas rang nyid kyis bzhag pa yin gyi /
theg pa chen po bsdus pa'i 'grel pa /
rgya gar gyi dpe nyid las ni tshig 'di lta bu dang /
gtan tshigs 'di lta bu gtan med de /
ma rig pa gnyis pa ni mos pa so so yang dag par rig pa la sgrib par byed pa'i phyir ro / /
chos kyi sku yongs su rdzogs pa mngon du bya ba dang /
rab tu myong ba 'thob par mi nus pas rgyu dang rkyen des yan lag de yongs su ma rdzogs pa yin te zhes bya ba la sogs pas ni /
bcu pa yan lag bcu pas sa chos kyi sprin sgrub pa ston to / /
'di yang rnam pa gnyis te /
yan lag snga ma la sa snga ma'i spyod pa yongs su ma rdzogs par bstan pa dang /
rang gi yan lag 'bad de bsgrub par bstan pa ste /
'di ni dang po'o / /
'di ltar sa dgu pa rgyu yongs su ma rdzogs pa'i phyir chos kyi sku yongs su rdzogs pa mngon du bya bar mi nus pa'o / /
slob dpon yang dag bden pa'i 'grel pa las /
'di ltar sa dgu pa yongs su ma rdzogs pas sku gsum yongs su rdzogs pa mngon du bya bar mi nus te /
rgyu dang rkyen des yan lag de yongs su rdzogs par ma gyur to zhes bshad do / /
yan lag de yongs su rdzogs par bya ba'i phyir 'bad de bsgoms pas de yang 'thob bo / /
byang chub sems dpa' de dag rgyu dang rkyen des yan lag de yongs su rdzogs pa yin zhes bya ba ni gnyis pa rang gi yan lag 'bad de bsgrub par bstan pa'o / /
'di ltar sa bcu pa de yongs su rdzogs pa'i phyir chos kyi sku yongs su rdzogs pa 'thob par 'gyur ba ste /
rgyu dang rkyen des yan lag de yongs su rdzogs par 'gyur ba'o / /
bstan bcos theg pa chen po bsdus pa'i 'grel pa lang gi tshe bsgyur ba las /
byang chub sems dpa' sa dgu pa la nus pa khyad par du 'phags pas yang dag par chos ston pa'i chos kyi sku yongs su rdzogs pa dang /
ma chags ma thogs pa'i mngon par shes pa drug gi shes rab 'thob par mi nus te /
de ltar mi nus pa yang sgrib pa gsum gyi phyir te /
mngon par shes pa drug gi shes rab kyi ma rig pa dang /
sangs rgyas kyi chos shin tu gsang ba la 'jug pa'i ma rig pa'o / /
ma rig pa 'di gnyis kyis mngon par bsgrub pa'i 'khor ba gang yin pa de ni gnas ngan len rnam par smin pa zhes bya'o / /
sgrib pa gsum po de dag spang ba'i phyir yang dag par rtsol ba'i rgyu sgrub par byed do / /
yang dag par rtsol bas sgrib pa gsum po spangs nas sa bcu pa la 'jug cing khyad par du 'phags pa'i rnam par dag pa brgyad kyang 'thob par 'gyur la /
yang dag par chos bstan pa'i chos kyi sku yongs su rdzogs pa la sogs pa yang 'thob par 'gyur te /
chos kyi dbyings la dbang ba'i gnas kyi don kyang rab tu rtogs par 'gyur bas /
yan lag de'i phyir /
sa bcu pa yang yongs su rdzogs par 'gyur ba yin no zhes bshad do / /
slob dpon yang dag bden pa'i 'grel pa las /
sa dgu pa yongs su rdzogs nas thob pa'i sku gsum pa gang yin pa de ni chos kyi sku yongs su rdzogs pa zhes bya ste /
'di ni yang dag par chos ston pa'i chos kyi sku'o / /
chos kyi sku las byung ba'i mngon par shes pa drug gi shes rab gang yin pa de ni sprul pa'i sku yin te /
'di ltar las la dbang thob pas sprul pa'i sku mngon par 'grub pas so zhes bshad do / /
shes bya thams cad la chags pa med pa dang /
thogs pa med pa'i shes pa dam pa dang /
mthong ba dam pa 'thob pas rgyu dang rkyen des yan lag de yongs su rdzogs pa yin te zhes bya ba la sogs pas ni /
yan lag bcu gcig pas sangs rgyas kyi gsungs pa ston to / /
'di yang rnam pa gnyis te /
yan lag snga ma la phyi ma'i spyod pa yongs su ma rdzogs par bstan pa dang /
rang gi yan lag 'bad de yongs su rdzogs par bsgrub pa ste /
'di ni dang po'o /
'di ltar sa bcu pas shes bya'i yul thams cad khyad par khong du chud cing chos ston pa nyid kyi chags pa med par shes pa dam pa dang mthong ba dam pa dang /
gang zag stong pa nyid kyi thogs pa med pa'i shes pa dam pa dang /
mthong ba dam pa thob par mi nus pas rgyu dang rkyen des yan lag de yongs su ma rdzogs par gyur pa'o / /
yan lag de yongs su rdzogs par bya ba'i phyir 'bad de bsgoms pas de yang 'thob ste /
rgyu dang rkyen des yan lag de yongs su rdzogs pa'i phyir /
yan lag thams cad kyang yongs su rdzogs pa yin te zhes bya ba ni gnyis pa /
rang gi yan lag de 'bad de rdzogs par bsgrub pa ston to / /
'di ltar sangs rgyas kyi sa 'dir shes pa dang /
mthong ba thams cad yongs su thob pas rgyu dang rkyen des sangs rgyas kyi sa yongs su rdzogs par gyur pa'o / /
sangs rgyas kyi sa yongs su rdzogs pa'i phyir /
yan lag bcu gcig pa thams cad kyang yongs su rdzogs par gyur pa'o / /
bstan bcos theg pa chen po bsdus pa'i 'grel pa lang gi tshe bsgyur ba las /
byang chub sems dpa' sa bcu pa yongs su rdzogs par gyur kyang /
nus pa khyad par du 'phags pa rnam par dag pa'i chos kyi sku yongs su rdzogs pa dang /
shes bya thams cad la chags pa med pa dang /
thogs pa med pa'i mthong ba dang /
shes pa thob par mi nus te /
de ltar mi nus pa yang sgrib pa gsum gyi phyir te /
shes bya thams cad la chags pa shin tu phra mo'i ma rig pa dang /
shes bya thams cad la thogs pa shin tu phra mo'i ma rig pa'o / /
ma rig pa 'di gnyis kyis mngon par bsgrubs pa'i 'khor ba gang yin pa de ni /
gnas ngan len rnam par smin pa zhes bya'o / /
sgrib pa gsum po de dag spang ba'i phyir yang dag par rtsol ba'i rgyu sgrub par byed do / /
yang dag pa'i rtsol bas sgrib pa gsum po de dag spangs nas bcu gcig pa de bzhin gshegs pa'i sa la 'jug cing khyad par du 'phags pa'i rnam par dag pa bdun dang /
skye ba dang bral ba'i rnam par dag pa dang /
rnam par dag pa'i chos kyi sku yongs su rdzogs pa dang /
chags pa med pa dang /
thogs pa med pa'i mthong ba dang /
shes pa yang 'thob par 'gyur te /
yan lag de'i phyir sangs rgyas kyi sa yongs su rdzogs par 'gyur ba yin no zhes bshad do / /
kha cig na re yan lag bcu gcig gis sa bcu gcig bsdu ba yang rnam pa gsum du dbye bas de la dang po'i yan lag gcig kyang rnam pa gnyis su dbye ste /
gnas skabs snga ma la spyod pa yongs su ma rdzogs par bstan pa dang /
sa de las yang dag par 'das zhes bya ba man chad kyis rang gi sa yongs su rdzogs par gyur pa bstan pa'o / /
gnyis pa ni byang chub sems dpa' de dag ces bya ba man chad yan lag dgu po dag ni re re yang yan lag gsum gsum du dbye ste /
snga ma'i gnas skabs kyi yan lag yongs su rdzogs par bstan pa dang /
gnas skabs phyi ma yongs su ma rdzogs par bstan pa dang /
yan lag de yongs su rdzogs par bya ba'i phyir zhes bya ba man chad yongs su rdzogs par bya bar bsgrub par bstan pa'o / /
gsum pa ni byang chub sems dpa' de dag ces bya ba man chad kyi yan lag bcu gcig gis bstan te /
'di yang rnam pa bzhir dbye ste /
gnas skabs snga ma yongs su rdzogs par bstan pa dang /
yan lag de yongs su rdzogs par bya ba'i phyir zhes bya ba man chad kyis yongs su rdzogs par bya ba bsgrub par bstan pa dang /
yan lag de yongs su rdzogs par bya ba'i phyir zhes bya ba man chad kyis yongs su rdzogs par gyur pa bzlas te bstan pa'o zhes zer te /
de ltar rnam pa gnyis su bshad pa yod kyang bshad pa ni snga ma yang dag pa yin no / /
rigs kyi bu de ltar yan lag bcu gcig po de dag gis sa rnams ma lus par bsdus par rig par bya'o zhes bya ba ni gnyis pa spyi'i mjug bsdu ba yin par rig par bya'o // //
bam po lnga bcu bzhi pa /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das de ci'i slad du sa dang po la rab tu dga' ba zhes bgyi / /
ci'i slad du sangs rgyas kyi sa'i bar la sangs rgyas kyi sa zhes bgyi ba lags zhes bya ba 'di man chad ni gnyis pa sa'i ming gi don bstan pa zhes bya ba ston to / /
'di yang zhu ba gsol ba dang lan du gsungs pas bstan te /
'di ni dang po sa rnams kyi ming gi don zhus pa'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu don chen po yongs su grub cing sngon ma 'dris pa 'jig rten las 'das pa'i sems thob nas dga' ba chen po skye bas de'i phyir dang po ni rab tu dga' ba'i sa zhes bya'o zhes bya ba la sogs pas ni /
gnyis pa de bzhin gshegs pas yang dag par lan du gsungs pa ston to / /
'di yang sa bcu gcig bstan pa nyid kyis rnam pa bcu gcig tu dbye ste /
'di ni dang po sa rab tu dga' ba bshad pa'o / /
bshad pa 'di la yang don rnam pa gnyis yod de /
bdag la phan 'dogs pa'i thob pa dang zag pa med pa'i sems thob pa ste /
de'i phyir 'phags pa sa bcu'i 'grel pa las /
bdag dang gzhan la phan 'dogs pa bla na med pa yongs su grub cing /
'phags pa'i gnas thog ma kho nar thob pa'i phyir rab tu dga' ba zhes bshad do / /
de la 'phags pa'i gnas zhes bya ba ni zag pa med pa'i ye shes so / /
sa'i ming gi don rnam par bshad pa yang bstan pa rnams las so so nas bshad pa mi mthun pas kha cig las ni don rnam pa gcig gis rab tu dga' ba'i ming ston pa yang yod de /
'phags pa mi'i rgyal pos zhus pa'i mdo las ji skad du /
byang chub sems dpa' legs par rtogs pa dang /
lha'i rgyal po chen po bzhis bden pa gnyis kyi mnyam pa nyid kyi don cig car gsal bar mthong ba zhes gsungs pa lta bu'o / /
bstan bcos theg pa chen po bsdus pa las ni de thog ma kho nar bdag dang gzhan gyi don sgrub par nus pa'i yon tan thob pa'i phyir ro zhes bshad do / /
slob dpon dbyig gnyen dang /
ngo bo nyid med kyis 'grel pa las kyang de skad du bshad do / /
bstan bcos rnam par bshad pa las ni gong na med pa'i mngon par rtogs pa yang dag par thob nas lhag pa'i dga' ba la gnas pa'i phyir rab tu dga' ba la gnas pa bstan to / /
gnas pa bcu'i bshad pa las ni thog ma kho nar dge ba'i chos kyi ro thob pas sems kyi dga' ba mang ba'i ming ngo zhes bshad do / /
kha cig las ni don rnam pa gnyis kyis rab tu dga' ba zhes ston to / /
mdo 'di nyid dang /
'phags pa sa bcu'i 'grel pa la sogs pa las ji skad bstan pa lta bu'o / /
don rnam pa gsum gyis ston pa yang yod do /
'phags pa gser 'od dam pa'i mdo las ji skad du /
'di lta ste /
thog ma kho nar 'jig rten las 'das pa'i sems thob pa dang /
sngon ma thob pa gdod thob pa dang /
bya ba dang nus pa chen po thob pas ji ltar smos pa bzhin du grub pa'i phyir rab tu dga' ba zhes bya'o zhes gsungs pa lta bu ste /
de la bya ba chen po ni bdag la phan 'dogs pa'o / /
bstan bcos rnam par rig pa tsam du grub pa las kyang /
thog ma kho nar 'phags pa'i ngo bo nyid thob pa dang /
stong pa nyid rnam pa gnyis yongs su rdzogs pa mngon du gyur pa dang /
dga' ba la phan 'dogs shing dga' ba rgya chen po skye ba'i phyir ro zhes bshad do / /
dad pa mang ba la sogs pa dang sangs rgyas kyi rjes su dran pa rnam pa dgu la sogs pa dang /
'jig rten gyi spyod yul yang dag par 'das pa rnam pa bcu la sogs pa dang /
dga' ba rnam pa bcu rgya cher rnam par 'byed pa ni /
'phags pa sa bcu'i 'grel pa las ji skad du bstan pa bzhin du rig par bya'o / /
'chal ba'i tshul khrims kyi nyes pa thams cad yongs su spangs pas de'i phyir gnyis pa ni dri ma med pa'i sa zhes bya'o zhes bya ba ni gnyis pa dri ma med pa'i sa rnam par bshad pa'o / /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo las kyang 'di dang mthun par 'byung ngo / /
'phags pa mi'i rgyal pos zhus pa'i mdo las ni bral ba dang /
rtog pa zhes 'byung ste /
de'i phyir tshigs su bcad par /
bral dang rtog pa rab phye skyes bu ni / /
rgyal rigs rnams su lus ni rab ston cing / /
'gro ba drug po rnams ni stong khams su / /
zhes 'byung ba yin no / /
'phags pa gser 'od dam pa'i mdo las ni /
ltung ba phra mo'i 'chal ba'i tshul khrims kyi nyes pa thams cad yongs su dag pa'i phyir dri ma dang bral ba'i sa zhes bya'o zhes gsungs so / /
'phags pa sa bcu'i mdo las ni /
ser sna dang /
phrag dog dang /
'chal ba'i tshul khrims kyi dri ma'i sems yongs su spang ba'i phyir dri ma dang bral ba'i sa zhes bya'o zhes gsungs so / /
'phags pa ni 'khrul pa'i sems 'chal pa'i tshul khrims kyi nyes pa 'byung bar byed pa'i nyon mongs pa la sogs pa dang bral nas tshul khrims rnam par dag pa phun sum tshogs par gyur pa'i phyir dri ma dang bral ba'i sa zhes bstan to / /
bstan bcos theg pa chen po bsdus pa las ni 'chal ba'i tshul khrims kyi dri ma thag bsrings pa'i phyir ro zhes 'byung ngo / /
slob dpon dbyig gnyen gyis mdzad pa'i 'grel pa las ni /
rang bzhin gyis tshul khrims phun sum tshogs pas sa dang po ltar bsams nas tshul khrims ma yin gyi /
tshul khrims yongs su grub pa'i phyir dang /
'chal ba'i tshul khrims kyi dri ma rnams yongs su spangs pa'i phyir ro zhes bshad do / /
slob dpon ngo bo nyid med kyis mdzad pa'i 'grel pa las kyang don gyis slob dpon dbyig gnyen gyis mdzad pa'i 'grel pa dang mthun par bshad do / /
bstan bcos rnam par bshad pa las ni /
theg pa gnyis kyi sa las yang dag par 'das shing /
tshul khrims rnam par dag pa thob nas 'chal ba'i tshul khrims kyi dri ma thams cad kyi gnyen por gyur pa'o zhes bshad do / /
gnas pa bcu'i mdo las ni dge ba bcu'i las kyi lam gyi dri ma rnams dang bral ba'i phyir ro zhes gsungs so / /
bstan bcos rnam par rig pa tsam du grub pa las ni /
tshul khrims yongs su dag pa dang ldan zhing 'chal ba'i tshul khrims kyi nyes pa phra mo 'byung ba'i dri ma thag bsrings pa'i phyir dri ma dang bral ba'i sa zhes bya'o zhes bshad do / /
de ting nge 'dzin dang /
thos pa'i gzungs thob pa dag gis shes pa'i snang ba tshad med pa'i gnas byed pas /
de'i phyir gsum pa ni 'od byed pa'i sa zhes bya'o zhes bya ba ni gsum pa 'od byed pa'i sa rnam par bshad pa'o / /
'di ltar sa gsum pas ting nge 'dzin thob pa'i phyir ni bsgoms pa'i shes rab kyi snang ba skyed par byed la /
thos pa'i gzungs thob pa'i phyir ni thos pa dang bsams pa'i shes rab kyi snang ba bskyed pas de'i phyir gsum pa ni 'od byed pa'i sa zhes bya'o / /
yang na sa la ltos nas 'od skyed pa'i gnas byed pas 'od byed pa'i sa zhes bya'o / /
mtshams rnam par dgrol ba'i mdo las ni snang ba'i sa zhes 'byung ngo / /
dgongs pa zab mo rnam par dgrol ba'i mdo las ni 'od kyi sa zhes 'byung ngo / /
'od byed pa'i sa zhes 'byung ba ni lo tsA ba dag gi bsam pa tha dad pa'i phyir ro / /
'phags pa mi'i rgyal pos zhus pa'i mdo las ni /
shes rab gsal ba'i sa zhes 'byung ste /
de'i phyir de nyid kyi tshigs su bcad pa las /
shes rab gsal zhing stong nyid lta ba 'tha' bral lha yi rgyal / /
zhing khams mang por bdag nyid lus ston sems can 'dren par byed / /
ces gsungs so / /
'phags pa gser 'od dam pa'i mdo las ni /
shes rab snang ba'i ting nge 'dzin dpag tu med pa dag mi g.yo zhing /
gang gis kyang zil gyis gnon par mi nus pa dang /
thos pa'i gzungs kyis gzhi byed pa'i phyir snang ba'i sa zhes bya'o zhes gsungs so / /
'phags pa sa bcu'i mdo las ni 'dod chags dang zhe sdang med pa la sogs pa'i dge ba'i rtsa ba gsum po dag gong nas gong du gsal zhing yongs su dag par gyur pa'i phyir snang ba'i sa zhes bya'o zhes gsungs so / /
'phags pa sangs rgyas phal po che'i mdo las gnas pa bcu bstan pa dang /
legs pa'i tshul khrims bstan pa'i mdo las kyang /
phal cher 'phags pa sa bcu'i mdo las gsungs pa dang mthun par ston to / /
bstan bcos theg pa chen po bsdus pa las ni ting nge 'dzin dang /
snyoms par 'jug pa nyams pa med pa'i gnas su gyur pa'i phyir dang /
chos kyi snang ba chen po'i gnas su gyur pa'i phyir 'od byed pa'i sa zhes bya'o zhes 'byung ngo / /
slob dpon dbyig gnyen gyis mdzad pa'i theg pa chen po bsdus pa'i 'grel pa las ni /
sa 'dir ting nge 'dzin dang /
snyoms par 'jug pa dang /
rtag tu mi 'bral zhing nyams pa med pa'i phyir dang /
theg pa chen po'i chos kyi snang ba byed pa'i phyir 'od byed pa'i sa zhes bya'o zhes bshad do / /
rgya cher rnam par 'byed pa ni /
slob dpon ngo bo nyid med kyis 'grel pa las bstan pa bzhin no / /
bstan bcos rnam par bshad pa las ni ting nge 'dzin shin tu rnam par dag pa'i phung po thob nas ye shes chen po'i snang ba gnas gyur pas 'od byed pa'i sa zhes bya'o / /
ting nge 'dzin mchog dang /
yon tan chen po'i gzungs yongs su grub nas shes rab dam pa'i 'od dpag tu med pa'i phyir yang 'od byed pa'i sa zhes bya'o zhes bshad do / /
'phags pa shes rab kyi pha rol tu phyin pa'i 'grel pa las ni 'od dang bcas pa'i sa zhes 'byung ngo / /
de byang chub kyi phyogs kyi chos thob pa dag gis nyon mongs pa rnams sreg par byed pa'i ye shes me'i 'od 'phro ba lta bur gyur pas de'i phyir bzhi pa ni 'od 'phro ba can gyi sa zhes bya'o zhes bya ba ni bzhi pa 'od 'phro ba can rnam par bshad pa'o / /
'di ltar byang chub kyi phyogs kyi chos kyi ye shes kyi 'od kyis nyon mongs pa'i shing bsreg pa'i phyir 'od 'phro ba can zhes bya'o / /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo las kyang /
mdo 'di nyid las gsungs pa dang mthun par bshad do / /
'phags pa mi'i rgyal pos zhus pa'i mdo las kyang 'od 'phro ba can zhes 'byung ste /
de'i phyir de nyid kyi tshigs su bcad pa las /
shes rab 'od 'phro snang ba dam pa brtson 'grus che / /
dga' ldan lha yi rgyal po stong khams mang po rgyu / /
zhes gsungs so / /
'phags pa gser 'od dam pa'i mdo las ni /
nyon mongs pa nye bar zhi bar byed cing ye shes kyi mes snang ba 'phel bar byed pa dang /
byang chub kyi phyogs bsgom pa'i gnas su gyur pa'i phyir 'od 'phro ba can gyi sa zhes bya'o zhes gsungs so / /
'phags pa sa bcu'i mdo las ni /
rtag par ye shes kyi 'od gtong ba dper na yid bzhin gyi nor bu rin po che gzhan dag gis mi 'phrogs pa dag dang mtshungs pa'i phyir 'od 'phro ba can zhes bya'o zhes bshad de / /
'phags pa sangs rgyas phal po che'i mdo'i nang nas gnas pa bcu bstan pa las kyang de skad du ston to / /
'phags pa sa bcu'i 'grel pa las ni /
mi brjed pa'i nyon mongs pa'i shing ye shes kyi mes bsreg pa'i phyir 'od 'phro ba can gyi sa zhes bya'o / /
de la mi brjed pa zhes bya ba ni lhan cig skyes pa'i nyon mongs pa rang gi ngang gis rgyun du 'byung ba'i phyir mi brjed pa zhes bya'o zhes bshad do / /
bstan bcos mdo sde'i rgyan las ni /
byang chub kyi phyogs kyi shes rab gang yin pa de ni 'od kyi ngo bo nyid do / /
nyon mongs pa dang shes bya'i sgrib pa gnyis ni shing gi ngo bo nyid de /
sa 'di'i byang chub sems dpa' shes rab kyi 'od bskyed nas sgrib pa gnyis kyi shing sreg par byed pas 'od 'phro ba can gyi sa zhes bshad de /
bstan bcos theg pa chen po bsdus pa las ni byang chub kyi phyogs kyi chos rnams kyis sgrib pa thams cad bsreg pa'i phyir 'od 'phro ba can zhes bya'o zhes bshad do / /
slob dpon dbyig gnyen gyis mdzad pa'i 'grel pa las ni sa 'dir byang chub kyi phyogs kyi chos khyad par du 'phags pa gnas pas gnas 'di'i dbang gis rtsa ba'i nyon mongs pa dang /
nye ba'i nyon mongs pa thams cad bsregs nas thal bar brlags pas shes rab 'od 'phro ba can gyi sa zhes bshad de /
slob dpon ngo bo nyid med kyis 'grel pa las kyang don gyis de skad du ston to / /
bstan bcos rnam par rig pa tsam du grub pa las kyang byang chub kyi phyogs kyi chos khyad par du 'phags pa gnas pas nyon mongs pa'i shing bsregs nas shes rab kyi 'od 'phel bar byed pa'i phyir 'od 'phro ba can zhes 'byung ngo / /
'phags pa shes rab kyi pha rol tu phyin pa'i 'grel pa las ni 'od 'phel bar byed pa'i sa zhes 'byung ngo / /
bstan bcos mdo sde'i rgyan la sogs pa las sgrib pa gnyis kyi shing bsregs pas shes rab 'od 'phro ba can gyi sa zhes bshad pa dang /
slob dpon dbyig gnyen gyis mdzad pa'i 'grel pa las rtsa ba'i nyon mongs pa dang /
nye ba'i nyon mongs pa thams cad thal bar brlags nas zhes bstan pa 'di ni shes bya'i sgrib pa gtan du spangs shing /
nyon mongs pa rnam par gnon pa dang /
spangs pa thal bar brlags pa zhes bya'o / /
gal te de lta ma yin na ni bstan bcos theg pa chen po bsdus pa las /
ched du nyon mongs pa bzhag pa dang /
nyon mongs pa zad pa la sogs pa zhes bstan pa dang 'gal bar 'gyur bas so / /
byang chub kyi phyogs kyi chos de dag nyid thabs kyis bsgom pa la shin tu dka' bas gdod dbang thob pas de'i phyir lnga pa ni shin tu rgyal bar dka' ba'i sa zhes bya'o zhes bya ba ni lnga pa shin tu rgyal bar dka' ba'i sa bstan pa'o / /
'di ltar bsgom par dka' ba las dbang thob pa'i phyir shin tu rgyal bar dka' ba zhes bya'o / /
mtshams rnam par dgrol ba'i mdo las kyang /
mdo 'di nyid las gsungs pa dang mthun par 'byung ngo / /
dgongs pa zab mo rnam par dgrol ba'i mdo las ni /
byang chub kyi phyogs kyi chos thabs kyis bsgoms pa shin tu rgyal bar dka' ba zhes bya'o zhes 'byung ngo / /
'phags pa mi'i rgyal pos zhus pa'i mdo las ni shes rab mchog tu gyur pa'i sa zhes bya'o zhes 'byung ste /
de'i phyir de nyid kyi tshigs su bcad pa las /
shes rab mchog gis bden pa gsum po gsal bar rtogs / /
'phrul dga' lha yi rgyal po zhing ni 'bum phrag brgya / /
zhes gsungs pa yin no / /
'phags pa gser 'od dam pa'i mdo las ni bsgom pa'i thabs kyi shes rab mchog la dbang thob pas shin tu rgyal bar dka' ba'i phyir dang /
mthong ba dang bsgom pas spang bar bya ba'i nyon mongs pa dag gis zil gyis gnon par mi nus pa'i phyir shin tu rgyal bar dka' ba'i sa zhes bya'o zhes gsungs pa'o / /
'phags pa sa bcu'i mdo las ni sa 'di la gnas pa'i dge ba'i rtsa ba thams cad dang /
shes rab dang ye shes dang sems kyis shin tu brtags pa dang /
ldan pa'i phyir ches gsal zhing yongs su dag pa dang /
sa 'og ma'i dge ba'i rtsa ba dang theg pa gnyis kyi dge ba'i rtsa bas mi 'phrogs pas shin tu rgyal bar dka' ba'i sa zhes bya'o zhes gsungs te /
'phags pa sangs rgyas phal po che'i nang nas gnas pa bcu bstan pa dang /
legs pa'i tshul khrims bstan pa'i mdo las kyang don gyis de skad du ston to / /
'phags pa sa bcu'i 'grel pa las ni 'jig rten las 'das pa'i ye shes dang /
thabs mkhas pa thob pas shin tu rgyal bar dka' ba las rgyal ba'i phyir shin tu rgyal bar dka' ba'i sa zhes bya'o zhes bshad do / /
bstan bcos rnal 'byor spyod pa'i sa las ni /
sa 'dir byang chub sems dpa'i 'phags pa'i bden pa rnams la rnam par nges pa'i shes pa'i mchog ston pas /
shin tu rgyal bar dka' bas shin tu sbyang dka' ba'i sa zhes bya'o zhes bshad do / /
bstan bcos mdo sde'i rgyan las ni sa lnga pa ni dka' ba rnam pa gnyis yin te sems can yongs su smin par byed pa la brtson pa ni nyon mongs pa med par dka' ba dang /
rang gi sems kyang srung zhing nyon mongs pa med par dka' ba ste /
sa 'di'i byang chub sems dpa' ni dka' ba rnam pa gnyis las yang dag par 'das shing shin tu dka' ba las rgyal bar gyur pas shin tu rgyal bar dka' ba'i sa zhes bya'o zhes 'byung ngo / /
bstan bcos theg pa chen po bsdus pa las ni yang dag pa'i bden pa dang /
'jig rten pa'i shes pa gnyis phan tshun mi mthun pas de bsgrub par dka' ba'i phyir shin tu sbyang dka' zhes bya'o zhes 'byung ste /
slob dpon dbyig gnyen dang ngo bo nyid med kyis 'grel pa las kyang don de skad du ston to / /
bstan bcos rnam par bshad pa las ni shin tu rnam par dag pa'i bden pa la dmigs pa'i shes bya mdo sde rnams dang /
shes rab dam pa'i phung po shin tu bsgrub par dka' ba 'khor ba dang /
zhi ba la mi gnas pa'i 'phags pa'i lam thob pa gang yin pa de ni shin tu sbyang dka' ba zhes bya'o zhes bshad do / /
gnas pa bcu'i 'grel pa las ni sa lnga pa la yon tan gyi stobs brtas pas bdud thams cad kyis 'jigs par mi nus pa'i phyir shin tu rgyal bar dka' ba'i sa zhes bya'o zhes bshad do / /
bstan bcos rnam par rig pa tsam du grub pa las ni don thams cad bstan bcos theg pa chen po bsdus pa las bstan pa dang mthun par bshad do / /
'du byed rnams kyi 'jug pa la so sor rtog pa mngon sum du gyur pa nyid dang /
mtshan ma med pa lan mang du byed pa mngon du gyur pas de'i phyir drug pa ni mngon du gyur pa'i sa zhes bya'o zhes bya ba ni drug pa mngon du gyur pa'i sa rnam par bshad pa'o / /
'di ltar sa 'di la 'du byed rnams kyi 'jug pa la so sor rtog pa mngon sum du gyur pa nyid dang /
mtshan ma med pa lan mang du yid la byed pa'i don rnam pa gnyis dang ldan pa'i phyir mngon sum du gyur pa'i sa zhes bya'o / /
dgongs pa zab mo rnam par dgrol ba'i mdo las kyang /
mdo 'di nyid las gsungs pa dang mthun par 'byung ngo / /
'phags pa mi'i rgyal pos zhus pa'i mdo las ni chos mngon du gyur pa zhes bshad de /
de'i phyir de nyid kyi tshigs su bcad pa las /
chos mngon gyur pa'i skyes bu de dag mi dbang rgyal po zhing ni 'bum phrag snang / /
zhes gsungs so / /
'phags pa gser 'od dam pa'i mdo las ni mdo 'di nyid las gsungs pa dang mthun par 'byung ngo / /
'phags pa sa bcu'i mdo las ni sgrib pa med pa'i ye shes kyi sgo mngon sum du gyur pa thob pas shes rab kyi snang ba mngon du gyur pa zhes gsungs te /
'phags pa sangs rgyas phal po che'i nang nas gnas pa bcu bstan pa dang /
legs pa'i tshul khrims bstan pa'i mdo las kyang don gyis 'phags pa sa bcu'i mdo las gsungs pa dang mthun par ston to / /
bstan bcos mdo sde'i rgyan las ni 'khor ba dang mya ngan las 'das pa la mi gnas par bsgom pa'i shes rab mngon sum du gyur pas mngon du gyur pa'i sa zhes bya'o zhes bshad do / /
bstan bcos theg pa chen po bsdus pa'i 'grel pa las ni rten cing 'brel par 'byung ba'i shes pa'i gnas yin pas shes rab kyi pha rol tu phyin pa la gnas pa mngon du byed pa'i phyir ro zhes bshad do / /
slob dpon dbyig gnyen gyis mdzad pa'i 'grel pa las ni 'di lta ste /
sa 'di la rten cing 'brel par 'byung ba'i shes pa la gnas pas shes pa 'di'i stobs kyis rnam par rtog pa med par shes rab kyi pha rol tu phyin pa mchog la gnas pa mngon du gyur nas chos thams cad kun nas nyon mongs pa dang /
rnam par byang ba med pa nyid du rtog pas sa bdun pa la ni mngon par 'du byed pa dang bcas pa nyid du 'gyur la /
sa brgyad pa ni mngon par 'du byed pa nyid du 'gyur ro zhes bshad do / /
slob dpon ngo bo nyid med kyis 'grel pa las kyang don gyis de skad du ston to / /
gnas pa bcu'i 'grel pa las ni bdun gyi dngos po rnams dka' nas byang chub sems dpa' rnams kyi lam gyi chos mngon du gyur pas so zhes bshad do / /
bstan bcos rnam par rig pa tsam du grub pa las kyang theg pa chen po bsdus pa las bstan pa dang mthun par byung ngo / /
'phags pa shes rab kyi pha rol tu phyin pa'i 'grel pa las ni mngon du gyur pa'i sa zhes 'byung ngo / /
mtshan ma med pa'i yid la byed pa bar chad med cing rgyun mi 'chad par ring du rjes su zhugs shing rnam par dag pa'i sa dang rjes su 'brel pas de'i phyir bdun pa ni ring du song ba'i sa zhes bya'o zhes bya ba ni bdun pa ring du song ba'i sa rnam par bshad pa'o / /
'di ltar sa 'di la bar chad med cing rgyun chad pa med par mtshan ma med pa'i rjes su zhugs pas na sa drug pa ltar re zhig tsam du mngon du gyur pa ma yin pa dang /
gzhan yang brgyad pa rnam par dag pa'i sa dang nye bar gyur pas don rnam pa gnyis po 'di dang ldan pa'i phyir ring du song ba'i sa zhes bya'o / /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo las kyang don gyis mdo 'di nyid las gsungs pa dang mthun par ston to / /
mi'i rgyal pos zhus pa'i mdo las ni ring du rtog pa'i sa zhes bshad de /
de'i phyir de nyid kyi tshigs su bcad pa las /
ring du rtog pa mi skye bsam gtan dang po'i rgyal / /
rtag par zhing ni 'bum phrag du mar sems can sgrol / /
zhes gsungs so / /
'phags pa gser 'od dam pa'i mdo las ni zag pa med cing bar chad med par mtshan ma med pa'i yid la byed pas rnam par thar pa dang /
ting nge 'dzin ring du bsgom pa'i phyir sa de rnam par dag cing sgrib pa med pa dang /
thogs pa med pas ring du song ba'i sa zhes bya'o zhes gsungs so / /
'phags pa sa bcu'i mdo las ni lus dang ngag dang yid kyi las zab cing dben la rgyu ba med pa dang ldan pa yang rab tu thob pa yin te /
khyad par gong du btsal ba'i brtson 'grus kyang yongs su mi gtong ngo / /
gzhan yang de bas kyang sems can la phan gdags pa'i phyir chos kyi bzod pa rnam par dag par 'gyur bas ring du song ba'i sa zhes bya'o zhes gsungs so / /
'phags pa sangs rgyas phal po che'i mdo'i nang nas gnas pa bcu bstan pa dang /
legs pa'i tshul khrims bstan pa'i mdo las kyang don gyis 'phags pa sa bcu'i mdo las gsungs pa dang mthun par ston to / /
'phags pa sa bcu'i 'grel pa las ni mtshan ma med pa'i bar bsgoms pa'i rtsol ba mthar phyin pas 'jig rten pa dang /
theg pa pa gnyis kyi 'jig rten las 'das pa'i lam las yang dag par 'das pa'i phyir ring du song ba'i sa zhes bya'o zhes 'byung ngo / /
bstan bcos mdo sde'i rgyan las ni byang chub sems dpa' ni sa bdun pa la theg pa gcig gi lam dang nye bar gyur pas ring du song ba'i sa zhes bya'o zhes bshad do / /
ring du song ba su yin zhe na /
smras pa /
rtsol ba'i sbyor ba mthar phyin pas des ring du 'gro bas na ring du 'gro ba de'i phyir ring du song ba zhes bya'o / /
bstan bcos theg pa chen po bsdus pa las ni sbyor ba las byung ba'i spyod pa'i mtha' yin pa'i phyir ro zhes 'byung ngo / /
slob dpon dbyig gnyen gyis mdzad pa'i 'grel pa las ni 'di ltar sa 'di la sbyor ba'i spyod pa'i mthar phyin cing mtshan ma thams cad dang bral bas mi g.yo ba yin yang mtshan ma med pa la da dung rtsol ba dang bcas pa zhes bya'o zhes bshad de /
slob dpon ngo bo nyid med kyis 'grel pa las kyang don gyis de skad du ston to / /
gnas pa bcu'i 'grel pa las ni khams gsum pa las thag ring por gyur cing chos kyi rgyal po'i gnas dang nye bar gyur pa'i phyir ring du song ba'i sa zhes bshad do / /
bstan bcos rnam par rig pa tsam du grub pa las ni mtshan ma med pa'i gnas pa mthar phyin cing /
sbyor ba'i mthar phyin pa yin pas 'jig rten pa dang theg pa pa gnyis kyi lam las yang dag par 'das pa'i phyir ring du song ba'i sa zhes 'byung ngo / /
mtshan ma med pa la rtsol ba med pa thob pas mtshan ma rnams las kun du byung ba'i nyon mongs pas mi bskyod pas de'i phyir brgyad pa ni mi g.yo ba'i sa zhes bya'o zhes bya ba ni brgyad pa mi g.yo ba'i sa rnam par bshad pa'o / /
'di ltar sa 'di la rtsol ba'i nyon mongs pa dag gis mi bskyod pas na mi g.yo ba'i sa zhes bya'o / /
bstan bcos theg pa chen po bsdus pa'i 'grel pa lang gi tshe bsgyur ba las /
mdo'i tshig 'di la don rnam pa gsum gyis ston te /
de'i phyir 'grel pa 'di nyid las mtshan ma dang /
nyon mongs pa dang /
rtsol ba dag gis mi g.yo ba'i phyir te /
'di ltar sa 'di yul rnam pa gnyis yod pas dang po ni de kho na'i yul te /
mtshan ma med pa zhes bya'o / /
byang chub sems dpas yul de la gnas shing mtshan ma rtsol ba thams cad kyis mi bskyod pas so / /
gnyis pa ni kun rdzob kyi yul te /
de ni mtshan ma thams cad ces bya'o / /
byang chub sems dpa' yul de la gnas kyang nyon mongs pa thams cad kyis mi bskyod pa'i phyir /
mi g.yo ba'i sa zhes bya'o zhes 'byung ngo / /
mtshan ma rnam par dgrol ba'i mdo las kyang mdo 'di las gsungs pa dang mthun par 'byung ngo / /
mi'i rgyal pos zhus pa'i mdo las ni mnyam pa nyid du bsgom zhes bshad de /
de'i phyir de nyid kyi tshigs su bcad pa las /
mnyam bsgom byang chub sems dpa' bsam gtan gnyis pa'i rgyal / /
gang gA'i zhing la 'jug cing sems can thams cad sgrol / /
zhes gsungs so / /
'phags pa gser 'od dam pa'i mdo las ni mtshan ma med pa'i yid la byed pa bsgom pa la dbang thob pas nyon mongs pa rnams kyi kun du spyod pas mi bskyod pa'i sa zhes bya'o zhes gsungs so / /
rgya cher rnam par 'byed pa ni 'phags pa sa bcu'i mdo dang /
sangs rgyas phal po che la sogs pa las bstan pa bzhin du rig par bya'o / /
'phags pa sa bcu'i mdo'i 'grel pa las ni rnam par smin pa'i mdo spyod pa yongs su byang zhing mtshan ma med pa la bar chad med pas mi g.yo ba zhes bya'o zhes 'byung ngo / /
bstan bcos mdo sde'i rgyan las ni sa brgyad pa la ni mtshan ma dang bcas pa'i 'du shes dang /
mtshan ma med pa'i rtsol ba'i 'du shes gnyi gas mi bskyod pas de'i phyir mi g.yo ba'i sa zhes bya'o zhes 'byung ngo / /
bstan bcos theg pa chen po bsdus pa las ni mtshan ma dang rtsol ba'i mngon par 'du byed pa thams cad kyis mi g.yo ba'i phyir ro zhes 'byung ngo / /
slob dpon dbyig gnyen gyis mdzad pa'i 'grel pa las ni sa 'dir mtshan ma ji snyed yod pa rnams dang /
mngon par 'du byed pa thams cad kyis mi g.yos shing rnam par mi rtog pa'i ye shes rang gi ngang gis 'jug pas so zhes bshad do / /
slob dpon ngo bo nyid med kyis 'grel pa las ni 'di ltar mtshan ma thams cad dang mngon par 'du byed pa thams cad kyis de'i sems g.yo bar mi nus pa'i phyir dang /
sa bdun pa la mtshan ma thams cad kyis mi g.yo zhing kun du mi 'byung mod kyi /
'on kyang rang gi ngang gis 'jug pa la dbang ma thob cing sbyor ba dang bcas pa'i phyir dang /
sa brgyad pa la ni rang gi ngang gis 'jug cing sbyor ba'i rtsol ba med pa'i phyir te /
'di ni sa bdun pa dang brgyad pa'i bye brag go zhes 'byung ngo / /
bstan bcos theg pa chen po bsdus pa'i 'grel pa lang gi tshe bsgyur ba las ni rnam grangs gnyis kyis ston te /
dang po ni mdo 'di nyid las gsungs pa dang mthun no / /
gnyis pa ni theg pa chen po bsdus pa'i 'grel pa slob dpon ngo bo nyid med kyis mdzad pa las bstan pa dang mthun no / /
gnas pa bcu'i 'grel pa las ni lha dang bdud dang tshangs pa dang dge sbyong dang /
bram ze gang gis kyang de'i yi dam las bskyod par mi nus pa'i phyir /
mi g.yo ba'i sa zhes bya'o zhes 'byung ngo / /
bstan bcos rnam par rig pa tsam du grub pa las ni rnam par mi rtog pa'i ye shes rang gi ngang gis rgyun mi 'chad cing mtshan ma'i rtsol ba'i nyon mongs pas mi bskyod pa'i phyir ro zhes 'byung ngo / /
rnam pa thams cad du chos ston pa'i dbang la kha na ma tho ba med pa'i blo gros shin tu yangs shing rgya che ba thob pas de'i phyir dgu pa ni legs pa'i blo gros kyi sa zhes bya'o zhes bya ba ni dgu pa legs pa'i blo gros kyi sa rnam par bshad pa'o / /
kha na ma tho ba zhes bya ba ni nyes pa dang thogs pa dang rmongs pa la bya'o / /
'di ltar sa 'di la rnam pa thams cad du chos sna tshogs ston pa la dbang thob pas thogs pa med cing yangs shing rgya che ba'i blo gros thob pa de yang shin tu dge ba'i phyir legs pa'i blo gros zhes bya'o / /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo las kyang /
mdo 'di nyid las gsungs pa dang mthun par 'byung ngo / /
'phags pa mi'i rgyal pos zhus pa'i mdo las ni shes rab snang ba dang bcas pa zhes bshad de /
de'i phyir de nyid kyi tshigs su bcad pa las /
shes rab snang byed skyes bu bsam gtan gsum pa'i rgyal / /
gang dag stong phrag zhing rnams su ni cig car snang / /
zhes gsungs so / /
'phags pa gser 'od dam pa'i mdo las ni /
yang dag pa ji lta ba bzhin du sems can gyi phung po gsum rab tu shes shing ye shes de'i rjes su 'brang bas legs pa'i blo gros zhes bshad de /
'phags pa sangs rgyas phal po che'i mdo las kyang de skad du ston to / /
'phags pa sa bcu'i 'grel pa las ni so so yang dag par rig pa'i stobs kyis chos bstan pa yongs su grub nas gzhan la phan 'dogs pa'i phyir ro zhes bshad do / /
bstan bcos mdo sde'i rgyan las ni sa dgu pa la ni so so yang dag par rig pa bzhi'i shes rab khyad par du 'phags pas skad cig ma gcig la stong gsum gyi stong chen po'i 'jig rten gyi khams na lha dang mi la sogs pa rnam pa tha dad pas skad cig tha dad pa dag gis don tha dad pa dag byang chub sems dpa' de la dris pas na sgra skad gcig gis dris pa mang po la lan cig car 'debs shing mang po'i the tshom rnams gcod pas des na legs pa'i blo gros kyis zhes bya'o zhes bshad do / /
bstan bcos theg pa chen po bsdus pa las ni so so yang dag par rig pa'i shes pa khyad par du 'phags pa thob pa'i phyir ro zhes 'byung ngo / /
slob dpon dbyig gnyen gyis mdzad pa'i 'grel pa las ni sa 'di'i so so yang dag par rig pa'i shes pa gang yin pa de la blo gros zhes bya ste /
blo gros shin tu dge ba'i phyir legs pa'i blo gros zhes bya'o zhes 'byung ngo / /
slob dpon ngo bo nyid med kyis 'grel pa las ni 'di ltar so so yang dag par rig pa bzhi'i shes pa khyad par du 'phags pa thob pas so so yang dag par rig pa rnams kyi nang nas mchog tu gyur cing /
shes pa nyid blo gros yin pa'i phyir legs pa'i blo gros zhes bya'o / /
de la so so yang dag par rig pa bzhi ni spobs pa so so yang dag par rig pa la sogs pa'o / /
de la chos so so yang dag par rig pa la dbang thob pas ni ming dang tshig thams cad khong du chud par 'gyur ro / /
don so so yang dag par rig pa la dbang thob pas ni /
don thams cad kyi tshul rab tu rtogs par 'gyur ro / /
nges pa'i tshig so so yang dag par rig pa la dbang thob pas ni sgra skad thams cad rnam par 'byed pa la mkhas par 'gyur ro / /
spobs pa so so yang dag par rig pas ni phyogs bcu thams cad du dbang thob pa'i spobs pas ston par byed do / /
sa 'di la sngon ma thob pa'i so so yang dag par rig pa thog mar thob pa'i phyir legs pa'i blo gros zhes bya'o zhes 'byung ngo / /
'phags pa gnas bcu'i 'grel pa las ni shes rab de gong nas gong du cher gsal zhing shin tu dul ba nyid du gyur pas legs pa'i blo gros zhes bya'o zhes bshad do / /
bstan bcos rnam par rig pa tsam du grub pa las ni shin tu gya nom pa'i so so yang dag par rig pa bzhi yongs su grub pas phyogs bcu kun du legs par chos ston pa'i phyir ro zhes 'byung ngo / /
'phags pa shes rab kyi pha rol tu phyin pa'i 'grel pa las ni mtshan nyid la mkhas pa'i shes pa zhes 'byung ngo / /
gnas ngan len gyi lus nam mkha' lta bu la chos kyi sku yongs su rdzogs pa sprin chen po lta bus khyab cing khebs pas de'i phyir bcu pa ni chos kyi sprin gyi sa zhes bya'o zhes bya ba ni bcu pa chos kyi sprin rnam par bshad pa'o / /
'di ltar bdag dang chos su 'dzin pas yongs su bsgos pa'i sa bon gang yin pa de ni las su mi rung ba'i phyir gnas ngan len zhes bya'o / /
stong pa nyid rnam pa gnyis dang /
bdag med pa'i don la sgrib pa'i phyir mdo las nam mkha' lta bu'o zhes gsungs so / /
sa bcu po de la chos kyi dbyings rnam pa bcu'i chos kyi sku yongs su rdzogs pa ni sprin chen po dang mtshungs te /
chos kyi dbyings mngon du gyur pa ni chos kyi sku yongs su rdzogs pa dang /
bsgoms pa las byung ba'i chos kyi sku gnas ngan len nam mkha' lta bu la khebs pa'i phyir chos kyi sprin zhes bya'o / /
mtshams rnam par dgrol ba'i mdo las ni nam mkha' lta bu'i nyes pa dag la ni sprin chen po lta bu'i chos kyi skus kun du khyab pas zhes 'byung ngo / /
dgongs pa zab mo rnam par dgrol ba'i mdo las ni sems can nyon mongs pa'i nyes pa las byung ba'i lus gang yin pa de ni nam mkha' dang mtshungs la /
de bzhin gshegs pa'i chos kyi sku ni sprin chen po ltar sems can gyi khams la khyab cing chos ston par snang ngo zhes gsungs so / /
'phags pa mi'i rgyal pos zhus pa'i mdo las ni dbang bskur ba'i sa zhes bshad do / /
de'i phyir de nyid kyi tshigs su bcad pa las /
dbang bskur byang chub sems dpa' bsam gtan bzhi pa'i rgyal / /
zhing ni gang gA'i 'bum phrag dag tu sems can mang po sgrol / /
zhes gsungs pa yin no / /
'phags pa gser 'od dam pa'i mdo las ni chos kyi sku nam mkha' lta bu dang /
shes rab sprin chen po lta bus thams cad kun la khebs shing khyab pa'i phyir ro zhes gsungs pa ste /
slob dpon yang dag bden pa'i brjed byang las /
nam mkha' lta bu zhes bya ba ni de bzhin nyid rnam pa gsum gyi dper bstan pa'o / /
'di ltar nam mkha' yang don rnam pa gsum dang ldan te /
dang po kun rdzob gang yin pa de ni ngo bo nyid kyi chos kyi sku'i dper bstan te /
'khor ba mi sgrib pa'i phyir ro / /
gnyis pa mtha' med pa ni rab tu gsal ba'i chos kyi sku'i dper bstan te /
rab tu gsal bar gyur mod kyi 'on kyang mthar phyin pa ma yin pas nam mkha' ltar yongs su dag pa'i gnas kyang yod /
rdul dang khug rna la sogs pa dang bcas pa'i gnas kyang yod de /
dper na lam la yod pa'i chos kyi sku lta bu'am /
yang na dbu ma'i lam shes pa lta bu'o / /
gsum pa ni yongs su dag cing rdul dang khug rna med pa ni 'phags pa'i 'bras bu chos kyi sku'i ye shes kyi dper bstan pa'o / /
de la sprin chen po lta bu zhes bya ba ni de bzhin nyid dang ye shes kyi dper bstan pa'o / /
'di yang rnam pa gsum te /
lam gyi mdun rol du ngo bo nyid kyis thob pa dang /
lam du zhugs te bsgoms nas thob pa dang /
lam gyi 'og tu mthar phyin pa'i gnas thob pa'o / /
kun la zhes bya ba ni ngo bo nyid kyis thob pa'i de bzhin nyid dang /
ye shes de bzhin nyid kyi don kun la khyab par gyur pa'o / /
khebs shing zhes bya ba ni bsgoms nas thob pa'i de bzhin nyid do / /
khyab pa zhes bya ba ni mthar phyin nas thob pa'i de bzhin nyid dang ye shes te /
de bzhin nyid kyi don la khyab par gyur pas yul dang shes pa gnyis phan tshun khyab cing 'tsham par gyur pa'o / /
de la sprin zhes bya ba ni char pa nyid yin pas char pa yang don rnam pa gsum dang ldan te /
dang po ni rdul mi ldang bar byed pa de bzhin du lam gyi mdun rol gyi ngo bo nyid kyi shes pa yang rnam par dag cing kun nas nyon mongs pa med pa'i don dang ldan pas so / /
gnyis pa ni dri ma 'khru bar byed pa de bzhin du lam du zhugs pa yang nyon mongs pa spong zhing nyes pa spong ba'i don dang ldan pas so / /
gsum pa ni myu gu skyed par byed pa de bzhin du lam gyi 'og tu yang myu gu skyed par byed pas so / /
gzhan yang chos kyi sku ni nam mkha' [(]sta [,]lta [)]bu'o / /
longs spyod rdzogs pa'i sku ni sprin lta bu'o zhes 'byung ngo / /
'phags pa sa bcu'i mdo las ni dper na rgya mtsho'i klu'i rgyal po ni sprin las rnam par bkye ba'i chu'i phung po chen po ni /
rgya mtsho chen po ma gtogs par sa'i phyogs gzhan gyis bzod pa'am /
bdag gir bya ba'i bla ma'am gzung bar mi nus so / /
kye rgyal ba'i sras dag de bzhin du de bzhin gshegs pa thams cad kyi de bzhin gshegs pa'i gsang ba la 'jug pa dang /
chos kyi snang ba chen po dang chos kyi 'od chen po dang /
chos kyi sprin chen po de dag ni sems can thams cad dang /
nyan thos dang rang sangs rgyas thams cad dang sa dang po nye bar gzung ba yan chad sa dgu'i bar la gnas pa'i byang chub sems dpa' dag gis kyang bzod pa'am /
bla ma'am /
yang dag par gzung ba'am /
bdag gir bya ba ma yin pa'i phyir chos kyi sprin gyi sa zhes bya'o / /
kye rgyal ba'i sras gzhan yang byang chub sems dpa'i sa chos kyi sprin la gnas pa'i byang chub sems dpa' ni rang gi smon lam gyi stobs dang shugs kyis snying brtse ba dang /
snying rje chen po'i sprin chos kyi snang ba chen po rab tu sgrogs pa 'brug sgra shin tu sgrogs pa mngon par shes pa dang /
rig pa dang /
mi 'jigs pa'i glog rnam par 'gyur ba /
'od zer chen po'i rlung gis shin tu bskyod pa /
bsod nams dang ye shes kyi sprin gyi dra ba stug pos kun nas khebs pa /
lus sna tshogs kyi glog yang dag par ston pa /
chos kyi sprin chen po rab tu sgrol ba /
bdud kyi 'khor thams cad shin tu tshar gcod pa /
skad cig yud tsam thang cig tu phyogs bcu'i 'jig rten snga ma de dag rdul shin tu phra ba ji snyed pa de snyed kyi 'jig rten gyi khams kyang dge ba'i bdud rtsi'i rgyun gyi char chen po bsam pa ji lta ba bzhin du sems can rnams mi shes pa las langs pa'i nyon mongs pa'i rdul gyi me lce thams cad rab tu zhi bar byed pa dang /
gzhan yang mtshan nyid rnam pa brgyad kyis mngon par rdzogs par 'tshang rgya bar ston cing sems can rnams yongs su sgrol ba'i phyir chos kyi sprin zhes bya'o zhes gsungs te /
zhib tu de nyid las bstan pa bzhin tu rig par bya'o / /
bstan bcos mdo sde'i rgyan las ni sa bcu pa la ni ting nge 'dzin nas gzungs kyi sgo thos pas yongs su bsgos pa'i rgyu thams cad gzhi rnam par shes pa la khebs shing khyad par bsdus pas ji ltar sprin nam mkha' kun du khebs shing gang ba lta bur thos pas yongs su bsgos pa'i sprin gyis skad cig ma gcig la mtshan re re dang /
spu'i khung bu re re nas chos kyi char tshad med dpag tu med pa dag 'bebs shing 'dul bar 'os pa'i sems can rnams tshim par byed pa sprin gyi chos dang mtshungs pa'i phyir chos kyi sprin gyis zhes bya'o zhes bshad do / /
chos kyi sku yongs su rdzogs par byed pa'i phyir ro zhes 'byung ngo / /
slob dpon dbyig gnyen gyis mdzad pa'i 'grel pa las ni sa 'di la 'dres pa'i chos thams cad la dmigs pa'i shes pa ni sprin chen po lta bu'o / /
gzungs kyi sgo dang /
ting nge 'dzin gyi sgo ni yongs su dang ba lta bu dag shes pa 'dis yongs su skyed par byed de /
dper na sprin gyis chu yongs su sbed pa ji lta ba bzhin no / /
gzhan yang dper na sprin chen pos nam mkha' khebs par byed pa de bzhin du 'dres pa'i chos thams cad la dmigs pa'i shes pas kyang rgya che ba'i sgrib pa rnams 'gegs shing nye bar zhi bar byed do / /
chos kyi sku yongs su rdzogs par byed ces bya ba ni ji ltar sprin chen po 'khrigs nas nam mkha' kun du khyab par byed pa de bzhin du shes pa 'dis kyang byang chub sems dpa' rnams kyi gnas su gyur pa'i chos kyi sku yongs su rdzogs par byed cing kun du khyab par byed do / /
'dis yongs su rdzogs pa zhes bya ba ni kun du khyab pa la bya bar dgongs so zhes 'byung ngo / /
slob dpon ngo bo nyid med kyis 'grel pa las ni 'dres pa la dmigs pa yin pas 'dres pa la dmigs pa yang ma yin la /
chos thams cad shes pa yang ma yin par 'dres pa dmigs pas chos thams cad shes pa ste /
de nyid las gzhan ma yin pas mdo'i sde la sogs pa chos thams cad bsdus pa la dmigs te /
chos thams cad kyi spyi'i mtshan nyid kyi yul shes pa de ni sprin lta bu'o / /
ting nge 'dzin dang gzungs kyi sgo rnams ni chu gtsang ma lta bu'o / /
ye shes kyis de sbed par nus pas dper na sprin gyis chu sbed par byed pa bzhin no / /
de'i nus pa khyad par can skyed par byed pa'i phyir ro / /
gzhan yang ji ltar sprin gyis nam mkha' la sgrib par byed khebs par byed pa de bzhin du chos thams cad bsdus pa la dmigs pa'i shes pa des kyang nyon mongs pa dang shes bya'i sgrib pa chen po nam mkha' lta bu rgya che zhing mu med pa la sgrib par byed khebs par byed de /
de la sgrib par byed khebs par byed ces bya ba ni gcod pa dang spong bar byed ces bya ba'i tha tshig go / /
gzhan yang ji ltar sprin gyis nam mkha' la chus kun du 'gengs pa de bzhin du ye shes des kyang yon tan gyi tshogs kyi 'byung gnas chos kyi sku yongs su rdzogs par byed do zhes 'byung ngo / /
bstan bcos theg pa chen po bsdus pa'i 'grel pa lang gi tshe bsgyur ba las tshig mi mthun yang don tha dad par 'gyur ba ni med do / /
bstan bcos rnam par rig pa tsam du grub pa las ni /
chos chen po'i ye shes kyi sprin yon tan mang po'i chu sbed pa dang nam mkha' lta bu'i gnas ngan len 'gegs pa dang /
chos kyi sku yongs su rdzogs par byed pa'i phyir chos kyi sprin zhes bya'o zhes 'byung ste /
'di la yang don rnam pa gsum yod de / /
dang po ni chos chen po'i ye shes kyi sprin yon tan sna tshogs kyi chu sbed pas na dper na sprin chen po lta bu'o / /
de la 'dres pa'i chos thams cad la dmigs pa'i shes pa ni sprin chen po lta bu'o / /
gzungs dang ting nge 'dzin gyi sgo ni chu lta bu ste /
ye shes de sbed par nus pas dper na sprin gyis chu sbed par byed pa bzhin no / /
gnyis pa ni nam mkha' lta bu'i gnas ngan len 'gebs par byed pa ste /
dper na sprin chen pos nam mkha' la sgrib par byed 'gebs par byed pa de bzhin du 'dres pa'i chos thams cad la mi gnas pa'i shes pa des kyang nam mkha' lta bur rgya che zhing dpag tu med pa'i nyon mongs pa dang /
shes bya'i sgrib pa gnyis la sgrib par byed /
khebs par byed pas so / /
de la sgrib par byed khebs par byed ces bya ba ni bar du gcod pa'i don dang spong bar byed pa'i don to / /
gsum pa ni chos kyi sku yongs su rdzogs par byed pa'i phyir te /
dper na sprin chen po las nam mkha' chus shin tu bsil bar 'gengs par byed pa de bzhin du 'dres pa'i chos thams cad la dmigs pa'i ye shes kyis kyang yon tan khyad par du 'phags pa tshad med pa dag gi 'byung gnas su gyur pa chos kyi sku yongs su rdzogs par byed pa'o / /
nyon mongs pa dang shes bya'i sgrib pa shin tu phra mo gtan du spangs pas chags pa med cing thogs pa med par rnam pa thams cad du shes bya'i spyod yul las mngon par rdzogs par byang chub pa nyid kyi phyir bcu gcig pa ni sangs rgyas kyi sa zhes bya'o zhes bya ba ni bcu gcig pa sangs rgyas kyi sa rnam par bshad pa'o / /
'di ltar skad cig ma dang po rdo rje lta bu'i ting nge 'dzin bar chad med pa'i lam du gyur pas cig car sgrib pa gnyis kyi sa bon shin tu phra ba dag spangs pa'o / /
nyon mongs pa'i sgrib pa spangs pa'i phyir ni chags pa med pa zhes bya'o / /
shes bya'i sgrib pa spangs pa'i phyir ni thogs pa med pa zhes bya'o / /
skad cig ma gnyis pa ni rnam par grol ba'i lam du gyur nas rnam pa thams cad du shes bya'i spyod yul las mngon par rdzogs par byang chub pa gang yin pa de ni ye shes bzhi dang mtshungs par ldan pa'i sems kyi phyogs yin pas mngon par rdzogs par byang chub pa zhes bya'o / /
de la sangs rgyas kyi sa zhes bya ba la sangs rgyas ni don rnam pa lnga dang ldan no / /
sa ni don rnam pa gsum dang ldan te /
de'i phyir sangs rgyas kyi sa'i 'grel pa las /
de la sangs rgyas kyi sa zhes bya ba ni rnam pa thams cad mkhyen pa'i ye shes dang ldan pa nyon mongs pa dang /
shes bya'i sgrib pa dang bral ba'i chos thams cad dang /
mtshan nyid rnam pa thams cad las bdag nyid blo bye ba /
sems can thams cad gnyid log pa dang 'dra ba las pad+ma kha bye ba lta bur gyur pa'i phyir sangs rgyas zhes bya'o / /
sa ni gnas pa dang spyod yul dang bsdus pa ste /
de ni chos kyi dbyings rnam par dag pa dang /
me long lta bu'i ye shes dang /
mnyam pa nyid kyi ye shes dang /
so sor rtog pa'i ye shes dang /
bya ba grub pa'i ye shes rdzogs par longs spyod pas dgongs pa ro gcig pa 'dres pa la sogs pa gang yin pa de ni sangs rgyas kyi gnas dang spyod yul dang bsdus pa yin pa'i phyir sangs rgyas kyi sa zhes bya'o zhes 'byung ste /
de la don rnam pa lnga ni don dam pa dang /
kun rdzob kyi mkhyen pa dang ldan pa dang /
don dam pa dang kun rdzob kyi yul rab tu rtogs pa dang /
bdag dang gzhan sad par mdzad pa dang /
ma rig pa dang bral ba'i phyir ro / /
shes rab rnam par grol ba brnyes pas gnyid log pa las sad pa dang mtshungs ste /
'dod pa'i 'dod chags spangs pa'i phyir ro / /
sems rnam par grol ba brnyes pas pad+ma kha bye ba dang mtshungs te /
don rnam pa lnga po de dag dang ldan pa'i phyir sangs rgyas zhes bya'o / /
'dir mdo 'di nyid las ni don rnam pa bzhi dang ldan par bstan te /
dang po ni sgrib pa dang bral ba ste /
nyon mongs pa dang /
shes bya'i sgrib pa shin tu phra mo gnas su spangs pas zhes gang gsungs pa'o / /
gnyis pa ni ye shes gnyis dang ldan pa 'di lta ste /
sems can stong pa nyid dang chos stong pa nyid kyi ye shes te /
chags pa med pa dang thogs pa med pa zhes gang gsungs pa'o / /
gsum pa ni don dam pa dang kun rdzob kyi yul rab tu rtogs pa ste /
rnam pa thams cad du shes par bya ba'i spyod yul zhes gang gsungs pa'o / /
bzhi pa ni bdag dang gzhan sad par mdzad pa dang ldan pa ste /
mngon par rdzogs par byang chub pa nyid kyi phyir zhes gang gsungs pa'o / /
de la don rnam pa gsum ni thams cad kyi gnas dang spyod yul dang bsdus par gyur pa ste /
sngar gong du bstan pa bzhin du rig par bya'o / /
gzhan yang 'phags pa sangs rgyas kyi sa'i mdo las sangs rgyas kyi sa ni chos rnam pa lngas bsdus te 'di lta ste /
chos kyi dbyings rnam par dag pa dang /
ye shes bzhi po dag go zhes gsungs te /
rgya cher de nyid las bstan pa bzhin no / /
'dir mjug bsdu ba'i phyir bcu gcig pa ni sangs rgyas kyi sa zhes bya'o zhes gsungs so / /
mtshams rnam par dgrol ba'i mdo las ni /
nyon mongs pa dang shes bya'i sgrib pa shin tu phra mo spangs nas /
chags pa med cing thogs pa med pa shes bya'i sgrib pa rnam pa thams cad las mngon par rdzogs par byang chub pa brnyes pa'i phyir bcu gcig pa ni sangs rgyas kyi sa zhes bya'o zhes gsungs so / /
dgongs pa zab mo rnam par dgrol ba'i mdo las ni bag chags shin tu phra ba thams cad dang /
yul thams cad shes bya'i sgrib pa'i bag chags dang bral nas chags pa med cing thogs pa med par chos thams cad la mnga' brnyes pa'i phyir bcu gcig pa ni sangs rgyas kyi sa zhes bya'o zhes 'byung ngo / /
rgya cher rnam par 'byed pa ni 'phags pa sa bcu'i 'grel pa dang /
theg pa chen po bsdus pa'i 'grel pa lang gi tshe bsgyur ba dang /
rnal 'byor spyod pa'i sa las bstan pa bzhin du rig par bya'o // // @## / /
'phags pa dgongs pa nges par 'grel pa /
bam po lnga bcu lnga pa /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das sa de dag la kun tu rmongs pa ni du mchis /
gnas ngan len mi mthun pa'i phyogs ni du mchis zhes bya ba 'di man chad ni gsum pa kun tu rmongs pa rnam pa nyi shu rtsa gcig las brtsams nas sa rnams rnam par dbye ba ston to / /
de yang rnam pa gnyis kyis bstan te /
zhu ba gsol pa dang /
lan du gsungs pa ste /
'di ni dang po sa bcu gcig po dag la kun tu rmongs pa ni du mchis /
gnas ngan len du zhig ni mi mthun pa'i phyogs su gyur pa lags zhes zhu'o / /
kun tu rmongs pa dang gnas ngan len de dag kyang bstan pa rnams las so so nas bshad pa mi mthun te /
mtshams rnam par grol ba'i mdo dang /
dgongs pa zab mo rnam par dgrol ba'i mdo dang /
bstan bcos rnal 'byor spyod pa'i sa las ni /
mdo 'di nyid las gsungs pa dang mthun par ston to / /
'phags pa gser 'od dam pa'i mdo las yongs su sbyong ba'i le'u las ni ming bkod par zad kyi rnam par bshad pa ni med do / /
bstan bcos theg pa chen po bsdus pa lang gi tshe bsgyur ba dang slob dpon dbyig gnyen gyis mdzad pa'i 'grel pa las kyang kun tu rmongs pa nyi shu rtsa gnyis dang /
gnas ngan len bcu gcig ces ston te /
kun tu rmongs pa nyi shu rtsa gnyis las dang po brgyad kyis ni rnam pa bzhi la sbyor ba'i skye shi mngon par 'grub par byed do / /
de'i 'og ma drug gis ni rkyen gyi skye shi mngon par 'grub par byed do / /
de'i 'og ma drug gis ni /
srid pa dang bcas pa'i skye shi mngon par 'grub par byed do / /
phyi ma gnyis kyis ni srid pa med pa'i skye shi mngon par 'grub par byed do /
de ni rnam par 'gyur ba'i rnam par smin pa la gnas ngan len zhes bya'o zhes bshad do / /
'dir theg pa chen po bsdus pa'i 'grel pa lang gi tshe bsgyur ba de brtags na skyon rnam gsum yod de /
dang po ni rgya gar gyi theg pa chen po bsdus pa'i 'grel pa'i dpe nyid la de ltar rnam par phye ba med pas so / /
gnyis pa ni 'phags pa dgongs pa zab mo nges par 'grel pa'i mdo'i khungs su bstan pa nyid las /
skye shi rnam pa bzhir bstan pa med pas so / /
gsum pa ni shes bya'i sgrib pas dngos po'i 'chi 'pho ba dang rnam par 'gyur ba'i 'chi 'pho mngon par 'grub par mi 'gyur bar ston pas so / /
bstan bcos rnam par rig pa tsam du grub pa las ni mdo 'di dag rgya cher ston par 'dir ni de dang sbyar nas mdo 'di nyid las gsungs pa'i tshig de dag bshad par bya'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu sa de dag la kun du rmongs pa nyi shu rtsa gnyis dang /
gnas ngan len mi mthun pa'i phyogs ni bcu gcig yod do zhes bya ba 'di man chad ni gnyis pa ni de bzhin gshegs pas yang dag par lan du gsungs pa ston to / /
'di yang rnam pa gsum du dbye ste /
mdor bstan pa dang /
rnam par phye ste bshad pa dang /
rigs kyi bu zhes bya ba man chad rmongs pa la sogs pa gsungs pa'i dgongs pa bstan pa ste /
'di ni dang po sa bcu gcig po dag la kun tu rmongs pa nyi shu rtsa gnyis dang /
mi mthun pa'i phyogs gnas ngan len bcu gcig yod pas mdor bstan pa'o / /
'di lta ste sa dang po la kun tu rmongs pa rnam pa gnyis yod de gang zag dang chos la mngon par zhen pa kun du rmongs pa dang /
ngan song gi kun nas nyon mongs pa'i kun du rmongs pa dang /
de'i gnas ngan len mi mthun pa'i phyogs so zhes bya ba la sogs pas ni gnyis pa rnam par phye ste bshad pa ston to / /
sa bcu gcig po re re la yang kun tu rmongs pa gnyis gnyis dang /
gnas ngan len re re yod pa nyid la rnam pa bcu gnyis su dbye ste /
'di ni sa dang po'i kun tu rmongs pa gnyis dang /
gnas ngan len bstan pa'o / /
kun du rmongs pa 'di gnyis kyang bstan bcos rnam par rig pa tsam du grub pa las bshad pa rnam pa gnyis yod de / /
kha cig na re kun du rmongs pa'i phyogs rnams ni mdor bsdu na kun tu rmongs pa zhes bya ste /
'di ltar sa dang po'i kun tu rmongs pa rnam pa gnyis la bdag tu mngon par zhen pa gang yin pa de ni /
'dis so so'i skye bo nyid kyi bsgom pa'o / /
ngan song ba'i kun nas nyon mongs pa kun tu rmongs pa gang yin pa de ni /
ngan song ba'i las rnams dang 'bras bu la sogs pa'o / /
kun tu rmongs pa'i phyogs rnams kyang kun tu rmongs pa yin par rig par bya ste /
phyi ma rnams kyang de bzhin du sbyar bar bya'o / /
kha cig na re kun tu rmongs pa 'ba' zhig bstan pa yin pas /
de'i phyir yang sgrib pa rnon po dang /
rtul po'i phyogs gnyi gas kun du rmongs pa gnyis bskyed pa kho nar bstan to zhes bya ba smos pa yin no / /
zhe'o zhes 'byung ste /
de la sgrib pa rnon po lnga po dag gis kun tu rmongs par gyur pa gang yin pa de ni /
gang zag dang chos mngon par zhen pa kun du rmongs pa zhes bya'o / /
ltung ba lnga po dag gis kun tu rmongs par gyur pa gang yin pa de ni ngan song ba'i kun nas nyon mongs pa kun tu rmongs pa zhes bya'o / /
gal te de ltar rnon po dang rtul ba gnyis ka kun tu rmongs pa yin na /
rmongs pa gang gis bsdus she na /
smras pa /
rjes su 'brang ba'i dbang du byas nas ni nyon mongs pa zhes bstan la /
dus mtshungs pa'i dbang du byas nas ni kun du rmongs pa zhes bstan to / /
slob dpon chos skyong gi gzhung gis so so'i skye bo nyid kyi sgrib pa de gang gi ngo bo byed par ston ce na /
smras pa slob dpon chos skyong nyid kyis rnam pa gnyis su bshad de /
dang po ni yang dag pa'i don gyi dbang du byas te brjod na /
sgrib pa gnyis las kun du brtags pa las byung ba gang yin pa de ni theg pa gnyis mthong ba'i lam mngon du gyur pa rnam pa gcig kho na spong bas 'phags pa'i ngo bo nyid thob pa zhes bya'o / /
byang chub sems dpa'i mthong ba'i lam mngon du gyur pa'i tshe ni rnam pa gnyi ga spong bas /
'phags pa'i ngo bo nyid thob pa zhes bya'o zhes bshad do / /
gnyis pa ni yang dag pa nyid kyi mthong ba'i lam mngon du gyur pa na sgrib pa de gnyi ga'i sa bon gdon mi za bar grub par mi 'gyur te /
dper na snang ba dang mun pa nges par cig car mi skye ba dang /
srang mda'i mtho dman dus mtshungs pa bzhin du phan tshun mi mthun pa'i chos rnams kyi rigs pa yang de bzhin te /
de'i phyir ngo bo nyid gnyis cig car grub pa'i nyes pa med do / /
bar chad med pa'i lam gyi tshe nyid ni nyon mongs pa'i sa bon med pa yin na yang /
rnam par grol ba'i lam bskyed ci dgos she na /
nyon mongs pa spangs nas 'gog pa mngon du byed pa'i dus kyi sems tha dad pa'i phyir dang /
de'i phyogs kyi gnas ngan len gyi ngo bo spong ba'i phyir dang /
bar chad med pa'i lam gyi tshe nyon mongs pa'i sa bon med mod kyi /
'on kyang de'i las su mi rung ba nyid ma spangs pas /
de yongs su spang ba'i phyir rnam par grol ba'i lam bskyed nas /
de'i phyogs so sor brtags pa'i 'gog pa'i 'dus ma byas mngon du byas pa yin no zhes bshad do / /
kha cig na re yang dag pa'i don du na sgrib pa gnyis ka bsdu ba yin yang mdo sde dang bstan bcos la ni shes bya'i sgrib pa kho na sa bcu la sgrib par dgongs pa'i phyir /
byang chub sems dpas spang bar bya ba yin no zhe'o / /
de la gnas ngan len zhes bya ba yang bstan pa rnams las so so nas bshad pa mi mthun te /
mtshams rnam par grol ba'i mdo las ni mi mthun pa'i phyogs bcu gcig gi nyes pa zhes 'byung ngo / /
dgongs pa zab mo rnam par dgrol ba'i mdo las ni mi mthun pa'i phyogs bcu gcig ces 'byung ngo / /
'phags pa gser 'od dam pa'i mdo las ni /
gnas ngan len zhes sems gnyis la gnas zhes 'byung ste /
de ltar bstan pa rnams las tshig tha dad par 'byung yang don ni 'gal ba med do / /
bstan bcos theg pa chen po bsdus pa'i 'grel pa lang gi tshe bsgyur ba las /
gnas ngan len gyi rnam par smin pa zhes 'byung ba ni lo tsA ba yang dag bden pas de ltar bzhag pa yin gyi /
rgya gar gyi dpe nyid las de skad 'byung ba ni ma yin no / /
bstan bcos rnam par rig pa tsam du grub pa las ni rnam pa gnyis su bshad de /
de'i phyir bstan bcos de nyid la gnas ngan len zhes bya ba ni rnam pa de gnyis sam /
yang na de nyid las 'byung ba'i las su mi rung ba nyid rab tu bstan te /
dper na snyoms par 'jug pa gnyis la zhugs pas sdug bsngal gyi dbang po spangs so zhes bstan pa /
sdug bsngal gyi dbang po nyid sang pa de mngon du gyur pa'i sa bon ma yin yang gnas ngan len zhes brjod pa bzhin du 'dir yang de bzhin te /
'og nas gnas ngan len zhes 'byung ba dag la yang de bzhin du sbyar ro zhes 'byung ngo / /
sa gnyis pa la kun du rmongs pa gnyis yod de /
ltung ba phra mo'i 'khrul pa la kun du rmongs pa dang /
las kyi 'gro ba rnam pa sna tshogs la kun du rmongs pa dang /
de'i gnas ngan len mi mthun pa'i phyogs so zhes bya ba ni gnyis pa dri ma med pa'i sa pa'i sgrib pa bstan pa'o / /
bstan bcos rnam par rig pa tsam du grub pa dang sbyar na /
de las bshad pa rnam pa gnyis yod de /
kha cig na re ltung ba phra mo'i 'khrul ba la kun du rmongs pa zhes bya ba ni /
lhan cig skyes pa'i phyogs gcig gang yin pa'o / /
las kyi 'gro ba rnam pa sna tshogs la kun du rmongs pa zhes bya ba ni de las byung ba'i 'khrul ba'i nyes pa'i las gsum po dag gang yin pa'o zhe'o / /
kha cig na re de las byung ba kho na mi rtog pa'i las kyi kun du rmongs pa'o zhes zer te /
snga ma'i don ni kun du rmongs pa'i phyogs gnyis ka la kun du rmongs pa zhes ston to / /
rnam grangs phyi ma'i don ni go rims bzhin du las slong ba'i kun du rmongs pa dang /
las mi rtog pa'i kun du rmongs pa bstan pa ste /
gong du bstan pa'i rmongs pa de gnyis ni sgrib pa rnam pa bcu las log par sgrub pa'i sgrib pa nyid do / /
sa gsum pa la kun tu rmongs pa rnam pa gnyis yod de /
'dod pa'i 'dod chags kyi kun tu rmongs pa dang /
thos pa'i gzugs yongs su rdzogs pa la kun tu rmongs pa dang /
de'i gnas ngan len mi mthun pa'i phyogs so zhes bya ba ni gsum pa 'od byed pa'i sa'i sgrib pa bstan pa'o / /
bstan bcos rnam par rig pa tsam du grub pa las /
'dod pa'i 'dod chags kyi kun du rmongs pa zhes bya ba ni /
ting nge 'dzin mchog dang bsgoms pa'i shes rab la sgrib par byed pa gang yin pa ste /
de sngon 'dod pa'i 'dod chags dang lan mang du lhan cig gnas pa'i phyir 'dod pa'i 'dod chags zhes bya'o / /
'dir ting nge 'dzin mchog dang bsgoms pa las byung ba 'thob pas des 'dod pa'i 'dod chags spangs te /
thog ma med pa'i dus nas de'i rjes su 'jug pa de rnam par gnon pa'i phyir ro / /
thos pa'i gzungs yongs su rdzogs pa la kun du rmongs pa zhes bya ba ni /
'dir gzungs dang thos pa dang bsam pa'i shes rab la sgrib par byed pa gang yin pa'o zhes 'byung ste /
kun du rmongs pa gnyis la mi gnas pa'i sgrib par bstan to / /
sa bzhi pa la kun du rmongs pa rnam pa gnyis yod de /
snyoms par 'jug pa la sred pa'i kun du rmongs pa dang /
chos la sred pa'i kun du rmongs pa dang /
de'i gnas ngan len mi mthun pa'i phyogs so zhes bya ba ni bzhi pa 'od 'phro ba can gyi sgrib pa bstan pa'o / /
bstan bcos rnam par rig pa tsam du grub pa las snyoms par 'jug pa la sred pa'i kun du rmongs pa zhes bya ba ni /
'dir ting nge 'dzin la sred pa dang ldan pa gang yin pa'o / /
chos la sred pa'i kun du rmongs pa zhes bya ba ni /
'dir chos la sred pa dang ldan pa gang yin pa ste /
shes bya'i sgrib pas bsdus pa'o / /
kun du rmongs pa gnyis spangs pa'i phyir /
nyon mongs pa'i sred pas gnyis kyang kun du 'byung bar mi 'gyur ro zhes 'byung ngo / /
gzhan yang de nyid las 'di ni sgrib pa bcu las bzhi pa nyon mongs pa phra mo kun du 'byung ba'i sgrib pa ste /
shes bya'i sgrib pa las lhan cig skyes pa'i phyogs gcig go / /
yid kyi rnam par shes pa dang lhan cig pa 'jig tshogs la lta ba la sogs pa bsdus shing mchog tu dman pa'i rnam pa yin pa'i phyir dang /
yid la ma byas par yang dmigs pa'i phyir dang /
mngon du spyod pa dang mi mthun pa'i phra mo zhes bya'o zhes bshad do / /
don rnam pa gsum gyis shin tu phra ba'i don bstan pa yin par rig par bya'o / /
des sa bzhi pa'i byang chub kyi phyogs dang mthun pa'i chos la sgrib par byed de /
sa bzhi par zhugs pa ni gtan du spang bar byed do / /
de sngon phal cher yid kyi rnam par shes pas rang gi ngang gis bdag tu 'dzin pa la sogs pa'i bdag nyid dang gcig pa lta bur 'byung ba'i phyir /
nyon mongs pa'i ming du bstan pa yin no / /
'dir sa bzhi pa la zag pa med pa'i byang chub kyi phyogs dang mthun pa'i chos thob pa des gtan spong bar byed pas /
bdag tu lta ba la sogs pa yang kun tu 'byung bar mi 'gyur ro / /
sa dang po dang gnyis pa dang gsum pa la sbyin pa dang /
tshul khrims dang /
bzod pa bsgom pa ni 'jig rten dang mtshungs pa yin la /
sa bzhi pa la byang chub kyi phyogs dang mthun pa'i chos thob pa dag ni /
'jig rten las 'das pa yin pa'i phyir /
'jig tshogs la lta ba gnyis po dag gtan du bcom par byed do / /
'di nyid kyi rnam par shes pa dang /
nyon mongs pa can gyi yid dang ldan par ji ltar shes she na /
bdag tu lta ba la sogs pa'i ni zag pa med pa'i lam dang mi mthun pa nyid kyi phyir dang /
sa brgyad pa yan chad la gdod kun tu mi 'byung la /
sa bdun pa yan chad la ni kun tu 'byung zhing nyon mongs pa'i gnas byed pa'i phyir dang /
'di ni rags pa yin la /
de ni phra ba yin zhing rnam par gnon pa la snga phyi yod pa'i phyir dang /
'di ni yid kyi rnam par shes pa kho na dang mtshungs par ldan pa yin la /
'jig tshogs la lta ba la sogs pa'i tshig gis ni thog ma med pa'i dus kyi shes bya'i sgrib pa dang /
snyoms par 'jug pa la sred pa dang /
chos la sred pa yang bsdus pa yin te /
snyoms par 'jug pa la sred pa dang /
chos la sred pa ni sa gsum pa dag kyang 'phel bar byed pas sa bzhi par zhugs pa'i tshe gdod yongs su spong bar byed de /
byang chub kyi phyogs kyi chos dang shin tu mi mthun pa'i phyir ro / /
sa lnga pa la kun tu rmongs pa rnam pa gnyis yod de /
'khor ba la gcig tu mi phyogs pa nyid yid la byed pas kun tu rmongs pa dang /
mya ngan las 'das pa la gcig tu phyogs pa nyid yid la byed pas kun tu rmongs pa dang /
de'i gnas ngan len mi mthun pa'i phyogs so zhes bya ba ni lnga pa shin tu rgyal bar dka' ba'i sa'i sgrib pa bstan pa'o / /
bstan bcos rnam par rig pa tsam du grub pa las /
'di ni go rims bzhin du 'khor ba las shin tu skyo ba dang /
mya ngan las 'das pa la mos pa'o / /
sgrib pa gsum las 'dis ni lnga pa theg pa dman pa'i mya ngan las 'das pa'i sgrib pa nyid de /
shes bya'i sgrib pa las lhan cig skyes pa'i phyogs gcig gis 'khor ba las shin tu skyo zhing /
mya ngan las 'das pa la mos par byed pas theg pa 'og ma sa gnyis dang mtshungs par sdug bsngal gyis skyo zhing 'gog pas so / /
des sa lnga pa'i tha dad pa med pa'i lam la sgrib par byed de /
sa lnga par zhugs pa na gdod spong bar byed do zhes bshad de /
sa lnga pa la ni bden pa bzhi bsgoms pas bden pa bzhi po de dag la kun nas nyon mongs pa dang /
rnam par byang ba'i rgyu dang /
'bras bu tha dad pa med pa'i lam la 'jug par 'gyur bas /
de'i phyir mi phyogs pa nyid dang /
phyogs pa nyid kyi kun tu rmongs pa nyid spong bar byed do / /
sa drug pa la kun tu rmongs pa rnam pa gnyis yod de /
'du byed rnams kyi 'jug pa mngon du bya ba la so sor rtog pa'i kun tu rmongs pa dang /
mtshan ma mang po kun tu 'byung ba kun tu rmongs pa dang /
de'i gnas ngan len mi mthun pa'i phyogs so zhes bya ba ni drug pas mngon du gyur pa'i sgrib pa bstan pa'o / /
bstan bcos rnam par rig pa tsam du grub pa las /
'du byed kyi 'jug pa mngon du bya ba la so sor rtog pa'i kun tu rmongs pa zhes bya ba ni 'dir kun nas nyon mongs pa yod pa nyid du 'dzin pa ste /
'du byed rnams kyi 'jug pa ni kun nas nyon mongs pa'i phyogs kyis bsdus pa'i phyir ro / /
mtshan ma mang po kun tu 'byung ba kun tu rmongs pa zhes bya ba ni 'dir rnam par byang ba la yod pa nyid du 'dzin pa ste /
rnam par byang ba'i mtshan ma len pa'i phyir /
mtshan ma mang po kun tu 'byung ba ni mtshan ma med par bsgribs pa la lan mang du gnas par mi nus so zhes 'byung ste /
de la kun tu rmongs pa dang pos ni /
sdug bsngal dang kun 'byung ba la 'khor bar 'jug pa'i sgo nyid du 'dzin to / /
kun tu rmongs pa phyi mas ni 'gog pa dang lam rnam par byang ba'i mtshan nyid kyi sgo nyid du 'dzin to / /
sgrib pa bcu las 'di ni drug pa mtshan ma rags pa kun tu 'byung ba'i sgrib pa nyid de /
lhan cig skyes pa'i phyogs gcig gis kun nas nyon mongs pa dang /
rnam par byang ba'i mtshan ma yod pa nyid du 'dzin pa'o / /
des sa drug pa'i kun nas nyon mongs pa dang /
rnam par byang ba med pa'i lam la sgrib par byed de /
sa drug par zhugs pa na gdod spong bar byed do / /
sa bdun pa la kun tu rmongs pa rnam pa gnyis yod de /
mtshan ma phra mo kun tu 'byung ba kun tu rmongs pa dang /
mtshan ma med pa gcig tu yid la byed pa'i thabs kun tu rmongs pa dang /
de'i gnas ngan len mi mthun pa'i phyogs so zhes bya ba ni bdun pa ring du song ba'i sa'i sgrib pa bstan pa'o / /
bstan bcos rnam par rig pa tsam du grub pa las /
mtshan ma phra mo kun tu 'byung ba kun tu rmongs pa zhes bya ba ni /
'dir skye ba po yod pa nyid du 'dzin pa ste /
'jug pa phra mo'i mtshan ma skye ba nyid du 'dzin pa'i phyir ro zhes bshad de /
'di ltar rkyen rnams las skye ba dang 'gag pa'i 'jug pa yod pa nyid du 'dzin pa ste /
yang dag pa'i don du na 'gag pa zhes bsdus pa yin mod kyi /
re zhig skye ba kho na smos pa yin no / /
gzhan yang de nyid las mtshan ma med pa gcig tu gnyer ba'i kun tu rmongs pa zhes bya ba ni /
'dir 'gag pa po yod pa nyid du 'dzin pa ste /
lugs las bzlog pa'i mtshan ma phra mo yod pa nyid du 'dzin pa'i phyir ro zhes 'byung ste /
ji ltar rten cing 'brel par 'byung ba la lugs las bzlog pa'i mtshan ma yod pa nyid du 'dzin cing /
gcig tu mtshan ma med pa'i yid la byed pa nye bar mi nus kyang /
stong pa nyid la spyod pa mchog bskyed pa'o / /
sgrib pa rnam pa bcu las 'di ni bdun pa mtshan ma phra mo kun du 'byung ba'i sgrib pa nyid de /
'di ltar shes bya'i sgrib pa las lhan cig skyes pa'i phyogs gcig gis skye ba dang /
'gag pa'i mtshan ma phra mo kun tu 'byung ba yod pa nyid du 'dzin pas so / /
des sa bdun pa'i mtshan ma med pa'i khyad par du 'phags pa'i lam la sgrib par byed de /
sa bdun par zhugs pa na gtan du spong bar byed do / /
sa brgyad pa la kun tu rmongs pa rnam pa gnyis yod de /
mtshan ma med pa la rtsol ba kun tu rmongs pa dang /
mtshan ma la dbang ba kun du rmongs pa dang /
de'i gnas ngan len mi mthun pa'i phyogs so zhes bya ba ni brgyad pa mi g.yo ba'i sa'i sgrib pa bstan pa'o / /
bstan bcos rnam par rig pa tsam du grub pa las mtshan ma med pa la rtsol ba kun du rmongs pa dang /
mtshan ma la dbang ba kun tu rmongs pa yang 'dir mtshan ma la mi dbang ba nyid kyi phyir dang /
'dis kyang zhing dang mtshan ma'i phyogs gcig tu bsdus pa'i phyir dang /
sa brgyad pa yan chad gcig tu zag pa med pa'i lam rang gi ngang gis skye ba'i phyir dang /
khams gsum pa'i nyon mongs pa kun tu mi 'byung ba nyon mongs pa can gyi yid la shes bya'i sgrib pa phra mo ni kun tu 'byung ste /
stong pa skyes pa'i ye shes kyi 'bras bu de dang mi mthun pa med pa'i phyir ro zhes 'byung ste /
de la stong pa skyes pa'i ye shes kyi 'bras bu zhes bya ba ni 'di lta ste /
stong pa skyes pa'i shes pas mngon par bsgrubs pa phyis thob pa'i shes pa dang 'gog pa'i snyoms par 'jug pa'o / /
sgrib pa rnam pa bcu las 'di ni brgyad pa mtshan ma med pa la rtsol ba'i sgrib pa nyid de /
'di ltar shes bya'i sgrib pa las lhan cig skyes pa'i phyogs gcig gi mtshan ma med par bsgom pa rang gi ngang gis 'jug par mi 'gyur ba'o / /
snga ma'i sa lnga po dag la ni mtshan ma dang bcas par bsgom pa ni mang la /
mtshan ma med par bsgom pa ni nyung ngo / /
sa drug pa la mtshan ma dang bcas par bsgom pa ni nyung la /
mtshan ma med par bsgom pa ni mang ngo / /
sa bdun pa ni gcig tu mtshan ma med par bsgom pa rtag par rgyun mi 'chad mod kyi /
'on kyang rtsol ba dang bcas pa yin te /
mtshan ma med pa la rtsol ba dang bcas pa'i phyir /
rang gi ngang gis mtshan ma dang bcas shing stong par mi nus so / /
rtsol ba dang bcas pa'i sgrib pa de yang sa brgyad pa la rtsol ba'i lam med pa'i phyir /
sa brgyad par zhugs pa na gtan spong bar byed de /
de gtan du spong ba'i phyir dbang rnam pa gnyis kyang thob par 'gyur ro / /
sa dgu pa la kun tu rmongs pa rnam pa gnyis yod de /
chos bstan pa dpag tu med pa dang chos kyi tshig dang yi ge dpag tu med pa dang /
gong nas gong du shes rab dang /
spobs pa'i gzungs kyi dbang la kun tu rmongs pa dang /
spobs pa la dbang ba kun tu rmongs pa dang /
de'i gnas ngan len mi mthun pa'i phyogs so zhes bya ba ni dgu pa legs pa'i blo gros kyi sa'i sgrib pa bstan pa'o / /
bstan bcos rnam par rig pa tsam du grub pa las /
chos bstan pa dpag tu med pa dang /
chos kyi tshig dang yi ge dpag tu med pa dang /
gong nas gong du shes rab dang /
spobs pa'i gzungs kyi dbang la kun tu rmongs pa zhes bya ba la /
chos bstan pa dang dpag tu med pa'i gzungs kyi dbang zhes bya ba ni so so yang dag par rig pa ste /
brjod par bya ba'i gzungs la dbang thob pas don gcig gi nang du don thams cad ston pa'i phyir ro / /
chos kyi tshig dang yi ge dpag tu med pa'i gzungs kyi dbang zhes bya ba ni chos so so yang dag par rig pa ste /
rjod par byed pa'i gzungs la dbang thob pas yi ge gcig gi ming dang /
tshig dang /
yi ge'i nang du ming dang tshig dang yi ge thams cad ston pa'i phyir ro / /
gong nas gong du shes rab dang spobs pa'i gzungs kyi dbang zhes bya ba ni nges pa'i tshig so so yang dag par rig pa ste /
sgra skad gcig gis phan tshun nges tshig rnam par bshad pa'i gzungs la dbang thob pas sgra skad gcig gi nang du sgra skad thams cad ston pa'i phyir ro / /
spobs pa la dbang ba kun tu rmongs pa zhes bya ba la /
spobs pa la dbang ba zhes pa ni /
spobs pa so so yang dag par rig pa ste /
dbang po legs par rtogs shing chos bstan pa la mkhas pa'i phyir ro / /
kun tu rmongs pa la dbang rnam pa bzhi po de dag la sgrib par byed pa gang yin pa de ni sa dgu pa'i sgrib pas bsdus pa yin par rig par bya'o / /
sgrib pa rnam pa bcu las 'di ni dgu pa gzhan la phan 'dogs pa la ma mos pa'i sgrib pa nyid de /
'di ltar shes bya'i sgrib pa las lhan cig skyes pa'i phyogs gcig gis sems can la phan 'dogs pa'i bya ba la brtson par ma mos shing rang gi don la brtson par mos par byed pas so / /
des sa dgu pa'i so so yang dag par rig pa bzhi la sgrib par byed /
sa dgu par zhugs pa na gtan du spong bar byed do zhes 'byung ngo / /
sa bcu pa la kun tu rmongs pa rnam pa gnyis yod de /
mngon par shes pa chen po la kun tu rmongs pa dang /
gsang ba'i rjes su 'jug pa shin tu phra mo khong du chud pa la kun tu rmongs pa dang /
de'i gnas ngan len mi mthun pa'i phyogs so zhes bya ba ni bcu pa chos kyi sprin gyi sa'i sgrib pa bstan pa'o / /
bstan bcos rnam par rig pa tsam du grub pa las /
de la mngon par shes pa chen po la kun tu rmongs pa zhes bya ba ni /
'dir ni bya ba'i dngos po'i las la sgrib par byed pa gang yin pa'o / /
gsang ba'i rjes su 'jug pa shin tu phra mo khong du chud pa la kun tu rmongs pa zhes bya ba ni /
'dir chos chen po'i ye shes kyi sprin dang /
yongs su sba bar bya ba la sgrib par byed pa gang yin pa'o / /
sgrib pa rnam pa bcu las ni chos rnams la dbang du ma gyur pa'i sgrib pa nyid de /
'di ltar shes bya'i sgrib pa las lhan cig skyes pa'i phyogs gcig gis chos rnams la dbang thob par mi byed pas so / /
des sa bcu pa'i chos chen po'i ye shes kyi sprin dang /
yongs su sbas pa las 'byung ba'i bya ba'i dngos po dag la sgrib par byed de /
sa bcu par zhugs pa na gtan du spong ngo zhes 'byung ngo / /
de bzhin gshegs pa'i sa la kun tu rmongs pa gnyis yod de /
shes bya thams cad la chags pa shin tu phra mo kun tu rmongs pa dang /
thogs pa phra mo kun tu rmongs pa dang /
de'i gnas ngan len mi mthun pa'i phyogs so zhes bya ba ni bcu gcig pa de bzhin gshegs pa'i sa'i sgrib pa bstan pa'o / /
bstan bcos rnam par rig pa tsam du grub pa las /
shes bya thams cad la chags pa shin tu phra mo kun tu rmongs pa zhes bya ba ni /
'dir shes bya'i sgrib pa phra mo bstan pa gang yin pa'o / /
thogs pa shin tu phra mo kun tu rmongs pa zhes bya ba ni 'di rang gi ngang gis 'jug pa'i nyon mongs pa'i sgrib pa sa bon gang yin pa thams cad de /
de'i phyir bstan bcos mngon pa kun las btus pa las /
de byang chub thob pa na nyon mongs pa'i sgrib pa dang /
shes bya'i sgrib pa cig car spangs nas dgra bcom pa dang de bzhin gshegs par 'gyur te /
mya ngan las 'das pa chen po dang /
byang chub chen po thob par byed pa'i phyir ro zhes 'byung ngo / /
sgrib pa rnam pa bcu las 'di ni logs shig tu sgrib pa gcig tu phye nas bstan pa yin te /
de'i phyir bstan bcos rnam par rig pa tsam du grub pa las /
sa 'dir chos la dbang thob pa yin mod kyi /
'on kyang sgrib pa lhag ma dang bcas pas shin tu mthar thug pa zhes mi bya ste /
'dir lhan cig skyes pa'i shes bya'i sgrib pa phra mo dang ldan pa dang /
rang gi ngang gis 'jug pa'i nyon mongs pa'i sgrib pa'i sa bon dang ldan pas rdo rje lta bu'i ting nge 'dzin mngon du gyur pa na /
de dag cig car spangs nas de bzhin gshegs pa'i sa la 'jug go zhes bstan pa yin no / /
rgya cher rnam par dbye ba ni mtshan nyid bstan pa dag las 'byung ba bzhin du rig par bya'o / /
rigs kyi bu kun tu rmongs pa nyi shu rtsa gnyis dang /
gnas ngan len bcu gcig po de dag gi phyir sa rnam par gzhag ste zhes bya ba 'di man chad ni gsum pa rmongs pa la sogs pa gsungs pa'i dgos pa ston to / /
'di yang rnam pa gnyis su dbye ste /
rmongs pa la sogs pa gsungs pa nyid kyi dgongs pa bstan pa dang /
byang chub kyi 'ching ba rnams dang bral bar ston pa ste /
'di ni dang po'o / /
'di ltar sa bcu gcig rnam par gzhag par bzhed pa'i phyir kun tu rmongs pa dang /
gnas ngan len rnams bstan pa yin no zhes bya ba'i tha tshig go / /
bla na med pa yang dag par rdzogs pa'i byang chub ni 'ching ba de dag dang mi ldan pa yin no zhes bya ba la sogs pas ni bla na med pa'i byang chub 'ching ba rnams dang bral bar bstan to / /
'di yang rnam pa gnyis te /
de bzhin gshegs pa nyid kyis gsungs pa dang /
byang chub sems dpas bsngags pa brjod pa'o / /
'di ni dang po de bzhin gshegs pa nyid kyis gsungs pa bstan pa ste /
'di ltar gya nom par mngon par rdzogs par byang chub pa'i gnas skabs su kun tu rmongs pa dang /
de'i gnas ngan len rnams yongs su spong ba'i phyir ro / /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das bla na med pa yang dag par rdzogs pa'i byang chub ni shin tu ngo mtshar che zhing phan yon che ba dang /
'bras bu yongs su grub par bgyid pa lags pas zhes bya ba la sogs pa ni gnyis pa byang chub sems dpas bsngags pa brjod pa ston to / /
'di yang rnam pa gnyis te /
spyi dang bye brag ste /
'di ni dang po spyir bsngags pa brjod pa'o / /
'di yang rnam pa gnyis te /
dang po phan yon che ba yongs su grub pa ni gzhan la phan 'dogs pa'i yon tan no / /
gnyis pa 'bras bu chen po yongs su grub pa ni bdag la phan 'dogs pa'i yon tan no / /
yang na byang chub thob par byed pa'i phyir phan yon che ba zhes bya ba'o / /
mya ngan las 'das pa thob par byed pa'i phyir 'bras bu che ba zhes bya'o / /
yang na shes bya'i sgrib pa spangs pa gang yin pa de ni phan yon che ba zhes bya'o / /
nyon mongs pa'i sgrib pa spangs pa gang yin pa de ni 'bras bu che ba zhes bya ba'o / /
byang chub sems dpa' rnams de ltar kun tu rmongs pa'i dra ba chen po rab tu dral zhing de ltar gnas ngan len gyi thibs po las yang dag par 'das nas bla na med pa yang dag par rdzogs pa'i byang chub mngon du thob par bgyid pa lags so zhes bya ba ni gnyis pa bye brag tu bsngags pa brjod pa'o / /
mdo'i tshig 'di la yang don rnam pa gsum yod de /
kun tu rmongs pa rnams bral ba dang /
gnas ngan len las yang dag par 'das pa dang /
byang chub mngon du byed pa ste /
byang chub sems dpa' rnams phan yon rnam pa gsum po 'di dag dang ldan par byed pas so / /
kun tu rmongs pa 'di dag ni sems can la 'gebs shing dkri bar byed pa'i phyir dra ba lta bur bstan to / /
gnas ngan len mang bas thibs po lta bur bstan to / /
bshad pa'i rnam grangs gzhan du na kun du rmongs pa nyi shu rtsa gnyis bstan pa la rnam pa bzhir dbye ste /
zhu ba gsol ba dang /
lan du gsungs pa dang /
rigs kyi bu zhes bya ba man chad bstan pa dang /
'phags pa spyan ras gzigs dbang phyug gis byang chub kyi yon tan brjod pa'o // //
bam po lnga bcu drug pa /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das sa de dag khyad par du 'phags pa rnam pa du dag gis rnam par gzhag lags zhes bya ba 'di man chad ni bzhi pa khyad par du 'phags pa rnam pa brgyad kyis sa rnam par dbye ba zhes bya ba ston to / /
'di yang rnam pa gnyis te zhu ba gsol ba dang lan du gsungs pa'o / /
'di ni byang chub sems dpas zhu ba gsol ba ste /
'di ltar sa bcu gcig po de dag rnam pa du dag gis rnam par gzhag pa zhes bya ba'i tha tshig go / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu mdor bsdu na rnam pa brgyad de zhes bya ba la sogs pa ni gnyis pa de bzhin gshegs pas lan du yang dag par gsungs pa bstan to / /
'di yang rnam pa gsum gyis bstan te /
grangs smos nas lan mdor gsungs pa dang /
grangs bzhin du ming du bkod pa dang /
rigs kyi bu zhes bya ba man chad sa rnams las brtsams nas khyad par du 'phags pa dang /
khyad par du 'phags pa ma yin pa rnam par 'byed pa ste /
'di ni dang po'o / /
grangs smos nas sa bcu gcig po dag la khyad du 'phags pa rnam pa brgyad yod par lan mdor gsungs pa'o / /
lhag pa'i bsam pa rnam par dag pa dang /
sems rnam par dag pa dang /
snying rje rnam par dag pa dang /
pha rol tu phyin pa rnam par dag pa dang /
sangs rgyas mthong zhing bsnyen bkur byed pa rnam par dag pa dang /
sems can yongs su smin par byed pa rnam par dag pa dang /
skye ba rnam par dag pa dang /
mthu rnam par dag pas so zhes bya ba ni gnyis pa grangs bzhin du ming bkod pa'o / /
'phags pa mtshams rnam par grol ba'i mdo dang /
dgongs pa zab mo rnam par dgrol ba'i mdo dang /
bstan bcos theg pa chen po bsdus pa'i 'grel pa lang gi tshe bsgyur ba dang /
rnal 'byor spyod pa'i sa las kyang bkod pa phal cher mthun te /
de la lhag pa'i bsam pa zhes bya ba ni sngar gong du lhag pa'i bsam pa rnam par dag pa bstan pa'i skabs su bshad pa bzhin du rig par bya'o / /
sems rnam par dag pa zhes bya ba ni snyoms par 'jug pa brgyad la spyir sems rnam par dag pa zhes bstan pa ste /
de'i phyir 'phags pa'i gsung rab rnams las spyir sems rnam par dag pa zhes bstan pa yin no / /
bstan bcos rnam par bshad pa las ni bsam gtan bzhi la sems rnam par dag pa zhes bya bar bstan to / /
bstan bcos rnal 'byor spyod pa'i sa las ni dang po kho nar 'phags pa'i bden pa mngon par rtogs pa yang dag pa nyid du skyon med pa la 'jug pa'i phyir lhag pa'i sems kyi bslab pa zhes bya'o zhes bshad do / /
snying rje rnam par dag pa zhes bya ba ni tshad med pa bzhi las snying rje tshad med pa'o / /
snying rje dang snying rje chen po la bye brag ci yod ce na /
smras pa /
thams cad yod par smra ba'i gzhung mdzod kyi bstan bcos las rgyu rnam pa brgyad kyis tha dad do zhes bshad do / /
de'i phyir bstan bcos de nyid las /
dang po ni rang bzhin gyis gti mug med pa ste /
phyin ci log gi rang bzhin tha dad pa med pa'i phyir ro / /
gnyis pa ni rnam pa ste /
sdug bsngal gsum dang /
sdug bsngal gcig gi rnam pa tha dad pa'i phyir ro / /
gsum pa ni dmigs pa ste /
khams gsum dang /
khams gcig gis dmigs pa tha dad pa'i phyir ro / /
bzhi pa ni sa las brtsams pa ste /
bsam gtan bzhi pa ni kun tu gtogs pa yin la /
gzhan ni tha dad pa'i phyir ro / /
lnga pa ni lus las brtsams pa ste /
de bzhin gshegs pa'i sku kho na'i sku ni kun tu khyab pa yin la /
lus gzhan dag ni tha dad pa'i phyir ro / /
drug pa ni mngon du thob pa ste /
srid pa'i rtse mo'i 'dod chags dang bral ba tha dad pa'i phyir ro / /
bdun pa ni skyob pa'i dngos po yongs su grub pa ste /
bskyab par bya'o snyam pa'i re ba tha dad pa'i phyir ro / /
brgyad pa ni snying brtse ba ste /
mnyam pa nyid du snying brtse ba'i bye brag yod pa'i phyir ro zhes bshad do / /
bstan bcos yang dag par rig pa dang rjes su mthun pa las rnam grangs rnam pa lngas bye brag gi mtshan nyid ston to / /
rgya cher de nyid las bstan pa bzhin no / /
mdo sde pa'i bstan bcos de kho na nyid las ni don rnam pa bdun gyis ston to / /
de'i phyir bstan bcos de nyid las snying rje dang /
snying rje chen po la bye brag ci yod ce na /
smras pa /
snying rje ni snying brtse ba kho na yin la /
snying rje chen po ni bya ba'i dngos po bsgrub par nus pa'i phyir snying rje chen po zhes bya'o / /
de ci'i phyir zhe na /
byang chub sems dpas sems can sdug bsngal ba de mthong na /
sdug bsngal zad par bya ba'i phyir brtson 'grus kyis brtson par byed pa dang /
gzhan yang bskal pa dpag tu med pa nas bsgoms pa las mngon par grub pa'i phyir snying rje chen po zhes bya'o / /
gzhan yang shes rab kyi mig gis sems can sdug bsngal ba mthong na gdon mi za bar yongs su bsal bar bya'o snyam du sems bskyed pa'i phyir snying rje chen po zhes bya'o / /
gzhan yang phan 'dogs pa mang ba'i phyir snying rje chen po zhes bya'o / /
thogs pa med pa'i phyir yang snying rje chen po zhes bya'o / /
de ci'i phyir zhe na /
snying rje'i sems ni gzhan gyi nyes pa rjes su dran pa'i phyir thogs pa skye bar 'gyur la /
snying rje chen po ni shin tu nyes pa chen po byas pa dag la yang thogs pa med pa nyid du rab tu rtogs pas so / /
gzhan yang snying rje la ni ma snyoms pa'i mtho dman yod kyi /
'di ni thams cad la mnyam pa nyid du gyur pa'i phyir snying rje chen po zhes bya'o / /
gzhan yang bdag nyid la phan pa spangs nas gzhan la phan 'dogs pa yongs su gnyer bar byed pa'i phyir snying rje chen po zhes bya'o / /
snying rje ni de lta bu ma yin pas 'di ni bye brag go zhes 'byung ngo / /
'dir theg pa chen po'i bstan pa dang sbyar na bstan bcos mdo sde rgyan las ni don rnam pa drug gis snying rje'i bye brag ston te /
de'i phyir de nyid las /
mnyam pa ma yin rtag pa min / /
zab pa ma yin rjes mthun min / /
lam yang ma yin mi dmigs min / /
snying rje drug ni de ltar bzlog //
ces 'byung ste /
'di nyid kyi 'grel pa las /
snying rje chen po ma yin pa rnam pa drug gi bye brag las bzlog pa gang yin pa de ni snying rje chen po drug gi bye brag yin pas 'di lta ste /
mnyam pa nyid dang rtag par rgyun du byed pa dang /
shin tu zab pa dang /
rjes su mthun pa dang /
lam rnam par dag pa dang /
mi dmigs pa'o / /
de la mnyam pa nyid ces bya ba ni bde ba'i tshor ba la sogs pa sems can gyi tshor ba ji snyed yod pa de dag ni sdug bsngal bar rig par bya'o / /
rtag par rgyun du zhes bya ba ni lhag ma med pa'i mya ngan las 'das pa'i bar du yang zad pa med pa'i phyir ro / /
shin tu zab pa zhes bya ba ni sa la zhugs pa'i byang chub sems dpa' rnams bdag dang gzhan la mnyam pa nyid du gyur pa'i phyir ro / /
rjes su mthun pa'i zhes bya ba ni /
sems can thams cad sdug bsngal las ci rigs par rab tu 'dren pa'i phyir ro / /
lam rnam par dag pa zhes bya ba ni mi mthun pa'i phyogs nyon mongs pa rnams yongs su spangs pa'i phyir ro / /
mi dmigs pa zhes bya ba ni mi skye ba'i bzod pa thob pa na chos rnams mi dmigs pa'i phyir ro zhes 'byung ngo / /
'phags pa shes rab kyi pha rol tu phyin pa'i 'grel pa las kyang don rnam pa drug gis de nyid kyi bye brag ston pa yang /
bstan bcos mdo sde rgyan las bstan pa dang mi mthun te /
rgya cher de nyid las bstan pa bzhin du rig par bya'o / /
bstan bcos rnal 'byor spyod pa'i sa dang /
rnam par bshad pa dang /
mdzod kyi bstan bcos las ni rkyen rnam pa bzhis de bzhin gshegs pa'i thugs rje chen po nyid du yongs su grub par ston gyi bye brag rnam pa gnyis su bshad pa med do / /
bstan bcos mdo sde rgyan las kyang rgyu rnam pa bzhis snying rje chen po nyid du bsgrubs pas rnal 'byor spyod pa'i sa la sogs pa la bstan pa dang mi mthun te /
rgya cher de nyid las bstan pa bzhin no / /
snying rje chen po de yang thams cad yod par smra ba'i gzhung mdzod kyi bstan bcos las ni bstan bcos byang chub kyi phyogs bstan pa dang /
'phags pa shes rab kyi pha rol tu phyin pa'i 'grel pa dang /
mdo sde'i rgyan las bstan pa dag dang mthun par byang chub sems dpa' la yang snying rje chen po yod par ston to / /
'phags pa shes rab kyi pha rol tu phyin pa'i 'grel pa las /
gzhan yang de bzhin gshegs pa rnams kyi thugs kyi rgyud la mnga' ba'i byams pa dang thugs rje gang yin pa de ni chen po zhes bya'o / /
gzhan gyi sems kyi rgyud la yod pa gang yin pa de ni chung ba zhes bya'o zhes bshad do / /
gal te de lta na ci'i phyir byang chub sems dpa' ni byams pa dang snying rje chen po la spyod ces bstan ce na /
smras pa /
byang chub sems dpa'i snying rje chen po gang yin pa de de bzhin gshegs pa la ltos na ni chung ba yang yin la /
theg pa gnyis la ltos na ni chen po zhes bya ste /
'di ni btags pa'i snying rje chen po'o / /
de bzhin gshegs pa'i byams pa dang /
thugs rje chen po gang yin pa de ni yang dag pa mchog tu che ba yin pas so / /
de la pha rol tu phyin pa rnam par dag pa zhes bya ba ni /
pha rol tu phyin pa drug dang bcu la sogs pa ste /
'og nas bstan pa bzhin du rig par bya'o / /
de la sangs rgyas mthong zhing bsnyen bkur byed pa rnam par dag pa zhes bya ba ni 'phags pa sa bcu'i mdo'i 'grel pa las /
ma lus pa gsum po sangs rgyas mthong ba lus pa med pa dang /
mchod pa la lus pa med pa dang /
rim gro bya ba lus pa med pa dang /
sa ji skad bstan pa lta bu ste /
de'i phyir 'grel pa de nyid las /
byang chub sems dpa'i smon lam chen po ma lus pa ni rnam pa gsum ste /
sangs rgyas thams cad mthong ba ma lus pa dang mchod pa thams cad ma lus pa dang /
rim gro bya ba thams cad ma lus pa'o / /
de la sangs rgyas mthong ba ma lus pa yang rnam pa gsum ste /
sprul pa'i sku dang /
longs spyod rdzogs pa'i sku dang /
chos kyi sku'i sangs rgyas mthong ba gang yin pa'o / /
mchod pa yang rnam pa gsum ste /
rnyed pa'i mchod pa ni na bza' dang /
zhal zas la sogs pa'o / /
bkur sti'i mchod pa ni spos dang /
me tog dang /
rgyal mtshan la sogs pa'o / /
sgrub pa'i mchod pa ni dad pa dang tshul khrims la sogs pa'i sgrub pa'o / /
rim gro bya ba yang rnam pa gsum ste /
yang dag par tshol ba'i rim gro bya ba dang /
bsu bskyal gyi rim gro bya ba dang /
sgrub pa'i rim gro bya ba'o zhes 'byung ba yin no / /
yang na sangs rgyas mthong zhing bsnyen bkur byed pa rnam par dag pa zhes bya ba ni mchod pa rnam pa bcu la bya ste /
de'i phyir bstan bcos rnal 'byor spyod pa'i sa las /
de la byang chub sems dpa'i de bzhin gshegs pa rnams la mchod pa gang zhe na /
de ni mdor bsdu na rnam pa bcur rig par bya ste /
sku la mchod pa dang /
mchod rten la mchod pa dang /
mngon sum du mchod pa dang /
mngon sum ma yin par mchod pa dang /
bdag gis byas pa'i mchod pa dang /
gzhan byed du bcug pa'i mchod pa dang /
rnyed pa dang /
bkur sti'i mchod pa dang /
rgya chen po'i mchod pa dang /
kun nas nyon mongs pa can ma yin pa'i mchod pa dang /
sgrub pa'i mchod pa'o / /
de la byang chub sems dpas de bzhin gshegs pa'i gzugs kyi sku nyid la mngon sum du mchod pa de ni de'i sku la mchod pa zhes bya'o / /
de la byang chub sems dpas de bzhin gshegs pa'i phyir dang /
mchod rten nam /
gtsang khang phyur bu'am /
gtsang khang ngam /
mchod rten rnying pa'am /
mchod rten gsar pa la mchod pa byed pa de ni de'i mchod rten la mchod pa zhes bya'o / /
de la byang chub sems dpas de bzhin gshegs pa'i sku'am /
de bzhin gshegs pa'i mchod rten la mngon du gyur pa dang /
dbang po la snang bar mngon sum du mchod pa byed pa ni mngon sum du mchod pa zhes bya'o / /
de la byang chub sems dpas de bzhin gshegs pa'am /
de bzhin gshegs pa'i mchod rten mngon sum du mchod pa byed pa na /
'di ltar lhag pa'i bsam pa dang ldan pa dang /
dga' ba dang ldan pa'i sems mngon par 'du byed de /
de bzhin gshegs pa gcig gi chos nyid gang yin pa de ni 'das pa dang ma byon pa dang /
da ltar byung ba'i de bzhin gshegs pa thams cad kyi chos nyid yin la /
de bzhin gshegs pa'i mchod rten gcig gi chos nyid gang yin pa de ni /
de bzhin gshegs pa'i mchod rten thams cad kyi chos nyid yin te /
de'i phyir bdag gis de bzhin gshegs pa mngon sum du gyur pa 'di la mchod pa bya'o / /
'das pa dang ma byon pa dang /
da ltar byung ba'i de bzhin gshegs pa thams cad la mchod pa bya'o / /
de bzhin gshegs pa'i mchod rten mngon sum du gyur pa 'di la yang mchod pa bya'o / /
de ma yin pa'i phyogs bcu'i 'jig rten gyi khams mtha' yas mu med pa dag na mchod rten dang /
gtsang khang phyur bu dang /
gtsang khang dang /
mchod rten rnying pa dang /
mchod rten gsar pa bzhugs pa thams cad la yang mchod pa bya'o snyam pa de ni re zhig byang chub sems dpa' de bzhin gshegs pa dang /
de bzhin gshegs pa'i mchod rten la mngon sum dang mngon sum ma yin pa'i spyi'i mchod pa yin par rig par bya'o / /
byang chub sems dpas de bzhin gshegs pa'am /
de bzhin gshegs pa'i mchod rten mngon sum du ma gyur pa la sangs rgyas thams cad kyi phyir dang /
de bzhin gshegs pa'i mchod rten thams cad kyi phyir de bzhin du sems mngon par 'du bya ste /
mchod pa byed pa de ni mngon sum ma yin pa 'ba' zhig gi mchod pa yin par rig par bya'o / /
de bzhin gshegs pa yongs su mya ngan las 'das nas de bzhin gshegs pa'i phyir byang chub sems dpas de bzhin gshegs pa'i sku'am /
mchod rten nam /
gtsang khang phyur bu'am /
gtsang khang gcig gam /
gnyis sam /
mang po nas bye ba 'bum gyi bar du ci nus ci lcogs kyis byed du 'jug pa de yang byang chub sems dpas de bzhin gshegs pa rnams la mngon sum ma yin pa'i mchod pa rgya chen po bsod nams tshad med pa'i 'bras bu can tshangs pa du ma'i bsod nams kyis yongs su zin pa yin te /
de byang chub sems dpa' bskal pa chen po bskal pa du ma yang log par ltung bar mi 'gyur la /
gzhi des bla na med pa yang dag par rdzogs pa'i byang chub kyi tshogs kyang yongs su rdzogs par mi byed par mi 'gyur ro / /
de la byang chub sems dpa' de'i de bzhin gshegs pa'am /
de bzhin gshegs pa'i mchod rten kho na la mchod pa byed pa gang yin pa de ni re zhig bsod nams kyi 'bras bu rgya che bar blta bar bya'o / /
mngon sum ma yin pa 'ba' zhig gi bsod nams kyi 'bras bu de bas rgya che bar bstan par bya'o / /
mngon sum dang mngon sum ma yin pa'i spyi'i mchod pa'i bsod nams kyi 'bras bu ni de bas kyang rgya che bar blta bar bya'o / /
de la byang chub sems dpas de bzhin gshegs pa'i mchod rten la mchod pa bya bar 'dod pas bdag nyid kyi rang gi lag gis byed de /
snyom las dang bag med pa'i gnas la brten te bran dang bran mo dang /
las byed pa dang /
zho shas 'tsho ba dang /
mdza' bshes dang /
gros grogs dang /
nye du dang /
snag gi gnyen mtshams rnams byed du mi 'jug pa de ni byang chub sems dpa' bdag gis byas pa'i mchod pa yin par rig par bya'o / /
de la byang chub sems dpas de bzhin gshegs pa'am /
de bzhin gshegs pa'i mchod rten la mchod pa bya bar 'dod pas bdag nyid 'ba' zhig mi byed par pha ma gnyis kyang byed du 'jug pa dang bu dang chung ma dang /
bran dang bran mo dang /
las byed pa dang /
zho shas 'tsho ba rnams dang /
mdza' bshes dang /
gros grogs dang /
nye du dang /
snag gi gnyen mtshams rnams nas mu stegs can rab tu byung ba rnams kyi bar dag de la de bzhin gshegs pa'am /
de bzhin gshegs pa'i mchod rten la mchod pa byed du 'jug pa de ni byang chub sems dpa'i bdag dang gzhan gyis byas pa'i thun mong gi mchod pa yin par rig par bya'o / /
byang chub sems dpas mchod pa bya ba'i sbyin par bya ba'i dngos po chung ngu yod la /
snying rje dang ldan pa'i sems kyis sems can sdug bsngal ba bsod nams chung zhing mi nus pa 'di dag gis de bzhin gshegs pa 'am /
de bzhin gshegs pa'i mchod rten la bya ba byas nas bde bar 'gyur ro snyam nas dngos po de bsams bzhin du gzhan dag kho na la sbyin par byed la /
gzhan dag gis kyang dngos po des de bzhin gshegs pa'am /
de bzhin gshegs pa'i mchod rten la mchod pa byed la /
byang chub sems dpa' ni mi byed pa de ni byang chub sems dpa'i pha rol 'ba' zhig gis byas pa'i mchod pa yin par rig par bya'o / /
de la bdag 'ba' zhig gis byas pa gang yin pa de ni bsod nams kyi 'bras bu che ba yin no / /
gzhan 'ba' zhig gis byed du bcug pa gang yin pa de ni bsod nams kyi 'bras bu ches che ba yin no / /
thun mong gang yin pa de ni bsod nams kyi 'bras bu shin tu che ste gong na med par rig par bya'o / /
de la byang chub sems dpas de bzhin gshegs pa'am /
de bzhin gshegs pa'i mchod rten la na bza' dang /
zhal zas dang /
gzims cha dang /
gdan dang /
snyun gyi gso sman dang /
yo byad rnams dang /
gus par smra ba dang /
phyag 'tshal ba dang /
mngon du ldang ba dang /
thal mo sbyor ba dang /
mchod pa'i las bdug pa'i spos rnams dang /
phye ma'i spos rnams dang /
byug pa'i spos rnams dang /
me tog phreng ba rnam pa sna tshogs dang /
gdugs dang /
rgyal mtshan dang /
ba dan dang /
mar me rnam pa sna tshogs 'bul ba dang /
bstod pa rnam pa sna tshogs dang /
yan lag lngas phyag bya ba dang /
g.yas phyogs su bskor ba dag gis mchod pa byed pa dang /
de bzhin du zad mi shes pa can gyi sbyin pa la sogs pas mchod pa de ni /
byang chub sems dpa'i de bzhin gshegs pa'am /
de bzhin gshegs pa'i mchod rten la rnyed pa dang /
bkur stis mchod pa byed pa yin par rig par bya'o / /
de la byang chub sems dpa'a'am /
de bzhin gshegs pa'am /
de bzhin gshegs pa'i mchod rten la rnyed pa dang /
bkur sti de dag nyid kyis yun ring por mchod pa byed de /
dngos po mang po dang /
dngos po gya nom pa dang /
mngon sum dang /
mngon sum ma yin pa dang /
bdag gis byas pa dang /
gzhan gyis byas pa dang /
snying thag pa nas dga' ba mngon du gyur cing mos pa drag pos mchod pa byed la /
dge ba'i rtsa ba de yang bla na med pa yang dag par rdzogs pa'i byang chub tu yongs su sngo bar byed pa de ni byang chub sems dpa'i mchod pa rnam pa bdun rgya chen po zhes bya'o / /
de la byang chub sems dpas de bzhin gshegs pa'am /
de bzhin gshegs pa'i mchod rten la rang gi lag gis bya ba byed de /
khyad du gsod pa'am /
le los gzhan dag byed du 'jug pa ma yin pa dang /
gus pas byed de ma gus pas ma yin pa dang /
sems mi g.yeng bas byed pa dang /
sems kun nas nyon mongs pa can ma yin pas byed pa dang /
sangs rgyas la mngon par dad pa'i rgyal po la sogs pa sems rgya chen po dag las rnyed pa dang /
bkur sti'i rgyus tshul 'chos pa'i phyir mi byed pa dang /
mi mthun pa'i dngos pos mchod pa byed de /
ba blas byug pa dang /
mar khus bkru ba dang /
gu gul gyis bdug pa dang /
arka'i me tog la sogs pa dang /
gzhan yang yo byad du rung ba ma yin pa dag gis mi byed pa de ni byang chub sems dpa'i mchod pa rnam pa drug kun nas nyon mongs can ma yin par rig par bya'o / /
gzhan yang byang chub sems dpa' rnams longs spyod rang gi zho shas bsgrubs pa yang med la /
gzhan yang btsal te rnyed pa yang med /
byang chub sems dpa' yo byad la dbang thob pa yang ma yin na yang de bzhin gshegs pa'i mchod pa gang ci yang rung ba 'dzam bu'i gling ngam /
gling bzhi pa'am /
stong ngam /
stong gnyis sam /
stong gsum gyi stong chen po'am /
phyogs bcu'i 'jig rten mtha' yas mu med pa dag na chung ngu dang /
'bring dang /
chen po yod pa de dag thams cad kyang byang chub sems dpa' dad pa can gyi dga' ba dang ldan pa dang /
rgya chen po la mos pa dang ldan pa'i sems kyi khyad par byas nas rjes su yi rang bar byed de /
de yang byang chub sems dpa'i tshogs chung ngus de bzhin gshegs pa la mchod pa chen po tshad med pa byang chub kyi tshogs chen pos yongs su bsdus pa yin te /
de la ni byang chub sems dpas rtag tu rgyun mi 'chad par sems nyams bde ba dang /
sems dga' bas brtson par bya'o / /
de la byang chub sems dpa' ni cung zad cung zad dang /
yud tsam yud tsam du tha na ba bzhos tsam gyi bar du yang /
sems can srog chags 'byung po thams cad la byams pa'i sems sgom par byed /
snying rje dang ldan pa dang /
dga' ba dang ldan pa dang /
btang snyoms dang ldan pa'i sems sgom par byed de /
de bzhin du 'du byed thams cad la mi rtag pa'i 'du shes dang /
mi rtag pa la sdug bsngal ba'i 'du shes dang /
sdug bsngal ba la bdag med pa'i 'du shes dang /
mya ngan las 'das pa la phan yon gyi 'du shes sgom par byed /
de bzhin gshegs pa rjes su dran pa dang /
chos dang dge 'dun rjes su dran pa sgom par byed /
de bzhin du cung zad cung zad dang /
yud tsam yud tsam la yang chos thams cad la bzod pa chung ngu'i shes pa phyogs gcig pas kyang brjod du med pa'i ngo bo nyid de bzhin nyid la mos shing rnam par mi rtog pa dang /
mtshan ma med pa'i sems kyis gnas par byed na /
de'i gong dang de las lhag par lta ci smos /
de bzhin du byang chub sems dpa'i tshul khrims kyi sdom pa yongs su srung ba dang /
zhi gnas dang lhag mthong dang /
byang chub kyi phyogs kyi chos rnams la brtson par byed pa dang /
de bzhin du pha rol tu phyin pa rnams dang /
bsdu ba'i dngos po rnams la yang dag par brtson par byed pa de ni byang chub sems dpa'i sgrub pas de bzhin gshegs pa la mchod pa'i mchog gyi nom pa gong na med pa yin te /
snga ma rnyed pa dang /
bkur sti'i mchod pa rnam pa thams cad la yang mchod pa de'i brgya'i cha dang /
stong gi char yang nye bar mi 'gro ba nas rgyas par rgyu'i bar du yang nye bar mi 'gro ste /
de ni rnam pa bcu po dag gis de bzhin gshegs pa la mchod pa'i rnam pa thams cad yin par rig par bya'o / /
de bzhin gshegs pa la mchod pa ji lta ba bzhin du chos la mchod pa dang /
dge 'dun la mchod pa yang de dang 'dra ba ci rigs par bya'o zhes bya ba 'byung ste /
zhib tu de nyid las bstan pa bzhin no / /
rgya cher rnam par 'byed pa ni legs pa'i tshul khrims bstan pa'i mdo dang /
bstan bcos sa yongs su 'dzin pa dang /
mdo sde rgyan dang /
'phags pa shes rab kyi pha rol tu phyin pa'i 'grel pa dang /
bye brag tu bshad pa chen po las bstan pa bzhin du rig par bya'o / /
de la sems can yongs su smin par byed pa rnam par dag pa zhes bya ba ni bsdu ba'i dngos po bzhi po dag nyid de /
de'i phyir bstan bcos rnam par bshad pa las /
yongs su smin par byed pa'i spyod pa ni /
'di lta ste /
bsdu ba'i dngos po bzhi la mdor bsdu na sems can yongs su smin par byed pa'i spyod pa zhes bya'o / /
'phags pa'i gsung la bzhugs pa yongs su gdul bar bya ba'i sems can gang yin pa ste /
'di ltar zang zing dang chos rnam pa gnyis kyis yongs su bsdu ba'i don yin pa'i phyir ro / /
de la zang zing gis bsdu ba ni ye shes kyi grogs byas nas yongs su sdud pa ste /
thabs kyis yongs su smin par byed pa'i phyir ro / /
chos kyis bsdu ba ni yang dag par sdud pa ste /
'jug pa dang rjes su 'jug pa'i thabs kyis yongs su smin par byed do / /
bsdu ba'i dngos po de dag kyang bsdu ba'i spyod pa rnam pa lnga la brten nas bsdu ba'i dngos po zhes bshad de /
de la bsdu ba'i spyod pa rnam pa lnga ni brten nas yongs su bsdu ba dang /
dge ba yang dag par len du gzhug pa'i phyir yongs su bsdu ba dang /
legs par yang dag par rtsol du gzhug pa'i phyir yongs su bsdu ba dang /
legs par yongs su smin par bya ba'i phyir yongs su bsdu ba dang /
legs par rnam par grol bar bya ba'i phyir yongs su bsdu ba'o zhes bshad do / /
bstan bcos rnal 'byor spyod pa'i sa las yongs su smin pa ni mdor bsdu na rnam pa drug tu rig par bya ste yongs su smin pa'i ngo bo nyid 'di lta ste /
dge ba'i chos kyi sa bon dang /
dge ba'i chos la kun tu bsten pa'i ngo bo nyid gang yin pa'o / /
de la yongs su smin pa'i gang zag rnams ni mdor bsdu na rnam pa bzhi ste /
theg pa gsum gyi rigs can dang /
rigs med pa'i gang zag gang yin pa'o / /
yongs su smin pa'i rnam pa'i dbye ba ni mdor bsdu na rnam pa drug ste /
dbang po yongs su smin pa dang /
dge ba'i rtsa ba yongs su smin pa dang /
shes pa yongs su smin pa dang /
yongs su smin pa chung ngu dang /
'bring dang /
chen po'o / /
de la yongs su smin par bya ba'i thabs ni rnam pa nyi shu rtsa bdun du rig par bya ste /
khams brtas pa nas /
de gnyi ga yongs su smin pa'i bar du'o / /
de la yongs su smin pa'i gang zag ni rnam pa drug ste /
mos pas spyod pa'i sa pa sa'i mdun rol pa dang /
lhag pa'i bsam pa dag pa ste /
sa dang po pa dang /
spyod pa'i sa la gnas pa ste /
sa gnyis pa nas sa bdun pa'i bar dang /
nges pa'i sa la gnas pa ste /
sa brgyad pa dang /
spyod par nges par grub pa'i sa la gnas pa ste /
sa dgu pa dang /
mthar thug pa'i sa la gnas pa ste /
sa bcu pa dang sangs rgyas kyi sa gang yin pa'o / /
de yongs su smin pa'i gang zag ni mtshan nyid 'di lta ste /
theg pa gsum gyi gang zag ni re re la yang rnam pa'i dbye ba rnam pa gsum gsum yod de zhes bshad do / /
zhib tu de nyid las bstan pa bzhin no / /
de la skye ba rnam par dag pa zhes bya ba ni 'di lta ste /
byang chub sems dpa' rnams sems can la phan gdags pa'i phyir skye ba rnam pa sna tshogs len pa gang yin pa de ni skye ba rnam par dag pa zhes bya ste /
de'i phyir bstan bcos rnal 'byor spyod pa'i sa las /
byang chub sems dpa' rnams kyi skye ba sems can thams cad la phan pa dang /
bde ba'i phyir kha na ma tho ba med pa thams cad ni mdor bsdu na rnam pa lnga ste /
lnga gang zhe na /
gnod pa yang dag par zhi bar byed pa dang /
de yang skal ba mnyam par mthun par 'jug pa dang /
chen por skye ba dang /
bdag por skye ba dang /
tha ma'i skye ba'o / /
de la yang gnod pa yang dag par zhi bar byed pa'i skye ba ni 'di lta ste /
'di la byang chub sems dpa' ni mu ges phongs shing gnod pa chen po byung ba'i dus dag tu skye bar 'gyur te /
der skyes nas 'gro ba mtha' dag rang gi shas tshim par byed do / /
sems can nad mang ba rnams la nad de dag rab tu zhi bar bya ba'i phyir smon lam btab nas rig sngags 'chang grub pa'i sman chen po'i lus yongs su 'dzin par byed do / /
pha rol gyi dmag tshogs kyis shin tu gnod par 'gyur ba'i sems can dag la ni chos bzhin du snyoms par 'jug pa thabs la mkhas pas pha rol gyi dmag tshogs kyi gnod pa rab tu zhi bar bya ba'i phyir stobs dang ldan pa'i rgyal por 'gyur ro / /
sems can phan tshun mi mthun pa rnams la ni sdums bya ba dang /
'khon gyi bsam pa spang ba'i phyir /
tshig brtsan par 'gyur ba la sogs pa'o / /
de dang skal ba mnyam par mthun par 'jug pa'i skye ba ni 'di lta ste /
'di la byang chub sems dpa' ni /
smon lam gyis sam /
dbang thob pas 'gro ba drug po dag gi skye gnas rnam pa sna tshogs su skyes par gyur nas /
de dag dge ba gang kun tu mi spyod pa de ni kun tu spyod do / /
dge ba kun tu spyod par bya ba'i phyir /
yang chos ston pa gang yin pa de ni skal ba mnyam par mthun par 'jug pa'i skye ba zhes bya'o / /
chen por skye ba'i ni 'di lta ste /
'di la byang chub sems dpa' ni skye ba na rang bzhin gyis 'jig rten thams cad las khyad par du 'phags pa'i tshe dang /
kha dog dang rigs dang dbang phyug la sogs pa'i rnam par smin pa mngon par 'grub par 'gyur ro / /
de la bdag por skye ba ni 'di lta ste /
byang chub sems dpa'i sa rab tu dga' ba dang po nas bzung ste /
sa bcu pa'i bar dag gi skye ba brjod pa 'dzam bu'i gling gi dbang phyug nas bzung ste /
'og min las 'das nas skye ba'i gnas thams cad las khyad par du 'phags pa gang du gnas pa mchog thob pa kho na'i byang chub sems dpa' rnams skye bar 'gyur ba dbang phyug chen po'i bar de ni /
de'i bdag por skye ba zhes bya ste /
de ni de dag gi las kyi dbang gis grub pa yin no / /
de la tha ma'i skye ba ni 'di lta ste /
skye ba ni gang du byang chub sems dpa'i byang chub kyi tshogs yongs su rdzogs nas mdun na 'don gyi khyim mam /
rgyal po'i pho brang du skye ste /
bla na med pa yang dag par rdzogs pa'i byang chub mngon par rdzogs par 'tshang rgya zhing /
sangs rgyas kyi phrin las thams cad skyong bar mdzad pa de ni tha ma'i skye ba yin te phyi ma zhes bya'o / /
byang chub sems dpa' 'das pa dang /
ma 'ongs pa dang /
da ltar byung ba'i dus dag tu dge ba dang bzang ba dang /
shis pa'i skye ba rnams su skyes pa dang /
skye bar 'gyur ba dang /
skye ba gang su dag kyang rung /
skye ba de dag thams cad kyang skye ba lnga po 'di dag tu skye bar zad de /
'di dag gong na yang med do / /
'di las lhag pa yang med do / /
byis pa'i sar skye ba ni ma gtogs te /
de ci'i phyir zhe na /
'di ltar skye ba lnga po 'di dag gi ni byang chub sems dpa' mkhas pa rnams kyi yin par 'dod pa'i phyir ro / /
skye ba de dag ni byang chub chen po'i sa'i 'bras bu can yin te /
de dag la brten nas byang chub sems dpa' rnams myur du bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ro zhes 'byung ba yin te /
de ni skye ba rnam par dag pa zhes bya ste /
zhib tu de nyid las bstan pa bzhin no / /
legs pa'i tshul khrims bstan pa'i mdo dang /
bstan bcos sa yongs su 'dzin pa las kyang phal cher rnal 'byor spyod pa'i sa las bstan pa dang mthun par bshad do / /
gzhan yang byang chub sems dpa'i skye ba len pa'i rgyu dang rkyen rnam pa bzhi dang ldan na skye ba rnam par dag pa zhes bya ste /
rgyu dang rkyen rnam pa bzhi ni 'og nas bstan pa las 'byung ba bzhin du rig par bya'o / /
sa la gnas pa'i byang chub sems dpa' nyes par spyod pa yongs su spangs pa yin na ji ltar gnod pa yang dag par zhi bar byed pa la sogs pa'i skye ba srid ce na /
smras pa dang /
sprul pa la dgongs nas de skad bshad de /
de'i phyir 'phags pa shes rab kyi pha rol tu phyin pa'i mdo las /
ji ltar na byang chub sems dpa' sems dpa' chen po rnams rang gi 'phags pa'i zag pa ma mchis pa'i chos de dag yongs su grub par gyur kyang ngan 'gro'i skye ba rnams su skye ba len par bgyid lags /
bcom ldan 'das kyis bka' stsal pa /
rab 'byor 'di ji snyam du sems /
ci de bzhin gshegs pas ngan 'gro'i skye ba sprul pa de yang dag par ngan 'gro yin zhing de dag gi sdug bsngal myong bar 'gyur ram /
rab 'byor gyis gsol pa /
bde bar gshegs pa de ma lags so / /
de bzhin gshegs pas ngan 'gror skye ba'i lus ston par mdzad kyang yang dag par ngan 'gro'i skye ba ma lags shing de dag gi sdug bsngal myong bar mi 'gyur ro / /
bcom ldan 'das kyis rab 'byor la bka' stsal pa /
byang chub sems dpa' sems dpa' chen po rnams kyang de bzhin te /
rang gi rnam par dag pa zag pa med pa'i chos thams cad yongs su grub kyang /
sems can rnams yongs su smin par bya ba'i phyir thabs kyis ngan 'gro'i lus yang dag par len par byed do / /
lus de yang dag par blangs pas kyang /
ci rigs par sems can rnams yongs su smin par byed do zhes gsungs so / /
gzhan yang de nyid las byang chub sems dpa' rnams ni ngan 'gro'i lus rnam pa sna tshogs len par ston par byed de /
de dag gi lus yang dag par len par byed kyang /
yang dag par de dag gi lus kyang ma yin la /
de dag gi nyes pas kyang gos par mi 'gyur ro zhes gsungs te /
rgya cher de nyid las bstan pa bzhin no / /
byang chub sems dpa' sems dpa' chen po rnams kyang de bzhin te zhes gsungs pa dang /
gzhan yang yang dag par de dag gi lus kyang ma yin no zhes gsungs pa'i phyir sprul pa yin gyi yang dag pa'i lus ma yin par shes par bya'o / /
gal te sprul pa'i lus yin na go / /
de bzhin gshegs pa de dag mtshungs pa yin na /
ci'i phyir sangs rgyas kyi skabs su skye ba rnam par dag pa ma gtogs zhes bstan ce na /
smras pa /
ngan song rnam pa gsum po de dag tu de bzhin gshegs pa dang tha dad pa med kyang lha dang mi'i gnas su byang chub sems dpa' skye ba yang dag par len pa yang yod pas /
de'i phyir sangs rgyas kyi gnas skabs su skye ba rnam par dag pa ma gtogs zhes bstan te /
'di ltar skye ba rnam pa lnga las /
dang po gnyis ni de bzhin gshegs pa dang mtshungs so / /
phyi ma gsum ni de bzhin gshegs pa dang bye brag yod pas so / /
de la mthu zhes bya ba ni mthu stobs la bya ste /
bstan bcos rnal 'byor spyod pa'i sa'i nang nas mthu'i le'u las ji skad bstan pa bzhin te /
de'i phyir bstan bcos de nyid las /
sangs rgyas dang byang chub sems dpa' rnams kyi mthu ni mdor bsdu na rnam pa gsum yod de /
de la 'phags pa'i mthu ni 'di lta ste /
byang chub sems dpa' rnams ting nge 'dzin la dbang thob pa dag ting nge 'dzin la brten nas 'dod pa tsam gyis don thams cad grub pa ni sems las su rung ba'i phyir dang /
sems shin tu legs par bsgoms pa'i phyir 'phags pa'i mthu zhes bya'o / /
chos kyi mthu ni 'di lta ste /
chos rnams kyi 'bras bu chen po dang /
phan yon chen po gang yin pa de ni chos kyi mthu zhes bya'o / /
de la 'dir chos zhes bya ba ni pha rol tu phyin pa drug po rnams te /
'di lta ste /
sbyin pa nas shes rab kyi pha rol tu phyin pa gang yin pa'o / /
chos de dag gi mthu ji snyed yod pa gang yin pa de dag ni chos kyi mthu zhes bya'o / /
de la lhan cig skyes pa'i mthu ni 'di lta ste /
sangs rgyas dang byang chub sems dpa' rnams kyi bsod nams kyi tshogs chen po sngon bsags pa las lhan cig skyes pa'i ngo mtshar rmad du byung ba'i chos gang yin pa de dag gi lhan cig skyes pa'i mthu yin par rig par bya'o / /
gzhan yang sangs rgyas dang byang chub sems dpa' rnams kyi mthu de yang rnam pa'i rab tu dbye bas rnam pa lngar 'gyur te /
mngon par shes pa'i mthu dang /
chos kyi mthu dang /
lhan cig skyes pa'i mthu dang /
nyan thos dang rang sangs rgyas rnams dang thun mong du gyur pa'i mthu dang /
thun mong ma yin pa'i mthu'o / /
de la mngon par shes pa drug po rdzu 'phrul gyi yul dang /
lha'i rna ba dang /
sems kyi rnam grangs dang /
sngon gyi gnas rjes su dran pa dang /
'chi 'pho dang /
skye ba mthong ba dang /
zag pa zad pa'i shes pa mngon sum du bya ba ni mngon par shes pa'i mthu zhes bya'o / /
sbyin pa'i pha rol tu phyin pa nas /
shes rab kyi pha rol tu phyin pa'i bar gyi mthu gang yin pa de ni chos kyi mthu zhes bya'o / /
lhan cig skyes pa'i mthu ni 'di lta ste /
rang bzhin gyis tshe rabs dgongs pa dang /
sems can rnams kyi don gyi phyir so sor ma brtags par yang sdug bsngal yun ring po rnam pa sna tshogs mi bzad pa rgyun mi 'chad pa rnams bzod cing ji mi snyam pa la sogs pa'o / /
de la thun mong dang thun mong ma yin pa ni mdor bsdu na rnam pa gsum du rig par bya ste /
cha phra ba dang /
rnam pa dang /
khams so / /
'di la de bzhin gshegs pa'am /
byang chub sems dpa' ni mthu'i thabs dpag tu med grangs med pas ji ltar sems can dpag tu med grangs med pa rnams kyi don mdzad pa de yang dag pa ji lta ba bzhin du rab tu mkhyen pa de lta bu ni cha phra ba zhes bya'o / /
mngon par shes pa'i mthu dang /
chos kyi mthu dang /
lhan cig skyes pa'i mthu rnam pa thams cad dang ldan pa de ni rnam pa zhes bya'o / /
'jig rten gyi khams thams cad dang /
sems can gyi khams thams cad de'i mthu'i yul du gyur pa gang yin pa de ni khams zhes bya'o / /
nyan thos mngon par shes pa'i yul ni stong gnyis pa'i 'jig rten gyi khams dang /
sems can gyi khams yul du gyur pa yin no / /
rang sangs rgyas kyi mngon par shes pa'i yul ni stong gsum pa'i 'jig rten gyi khams thams cad yul du gyur pa yin no /
de ci'i phyir zhe na /
'di ltar de dag ni bdag gcig pu 'dul ba'i phyir zhugs pa yin gyi /
sems can thams cad kyi phyir ma yin pas de'i phyir de dag gi mthu'i yul ni 'jig rten gyi khams gcig pur zad do / /
rnam pa 'di dag ma gtogs pa sangs rgyas dang byang chub sems dpa' rnams kyi mthu de las gzhan pa ni nyan thos dang /
rang sangs rgyas rnams dang thun mong ma yin par rig par bya'o / /
de'i phyir de ltar nyan thos dang /
rang sangs rgyas rnams kyang sangs rgyas dang byang chub sems dpa' mngon par shes pa dang mnyam pa ma yin na /
lha dang /
mi dang /
mu stegs can so so'i skye bo thams cad dang lta mtshungs re skan zhes bstan pa yin no / /
legs pa'i tshul khrims bstan pa'i mdo las mngon par shes pa'i le'u dang /
bstan bcos sa yongs su 'dzin pa'i nang nas mthu'i le'u las kyang phal cher rnal 'byor spyod pa'i sa las bstan pa dang mthun par 'byung ste /
gong du bstan pa lta bu'i mthu dang ldan pa'i phyir mthu rnam par dag pa zhes bya'o / /
rigs kyi bu sa dang po la lhag pa'i bsam pa rnam par dag pa nas /
mthu rnam par dag pa'i bar gang yin pa dang /
sa gong ma gong ma rnams dang /
sangs rgyas kyi sa'i bar la lhag pa'i bsam pa rnam par dag pa nas mthu rnam par dag pa'i bar gang yin pa'i rnam par dag pa de dag ni gong nas gong du khyad par du 'phags par rig par bya ste /
sangs rgyas kyi sa la ni skye ba rnam par dag pa ma gtogs so zhes bya ba 'di man chad ni gsum pa sa rnams las brtsams nas khyad par du 'phags pa ma yin pa rnam par dbye ba ston to / /
'di yang rnam pa gnyis te /
khyad par du 'phags pa rnam pa brgyad las brtsams nas khyad par du 'phags pa dang /
khyad par du 'phags pa ma yin pa rnam par dbye ba dang /
gzhan yang sa dang po zhes bya ba man chad spyir yon tan gzhan dag las brtsams nas khyad par du 'phags pa dang /
khyad par du 'phags pa ma yin pa rnam par 'byed pa ste 'di ni dang po'o / /
'di ltar sa dang po nas sa bcu pa'i bar du sa re re yang gong nas gong du khyad par du 'phags pa rnam pa brgyad dang ldan pa yin la /
sangs rgyas kyi sa la ni rnam pa bdun kho na ste /
skye ba rnam par dag pa ma gtogs pa ni gnod pa gang yang dag par zhi bar byed pa'i skye ba la sogs pa la dgongs nas bstan pa yin no / /
bstan bcos rnal 'byor spyod pa'i sa la sogs pa las skye ba yang dag par len pa rnam pa lnga bstan pa yang /
sa bcu kho na la bstan pa yin gyi /
sa'i mdun rol dang /
sangs rgyas kyi sa ni ma gtogs pa'i phyir ro / /
gzhan yang sa bcu po dag gis ni rnam par smin pa'i 'bras bu bsdus pa yin te /
rgyal po bcu rnam par smin pa'i bdag nyid dngos po dang bcas pa dang /
rnam par 'gyur ba yang gtogs pas sa'i mdun rol gyis zag pa dang bcas pa'i pha rol tu phyin pa rnams kyi bdag po'i rkyen byas pa gang yin pa de ni yongs su dag pa'i rgyu las byung ba yin te /
de'i bdag nyid kyi khyad par du 'phags pa'i rnam par smin pa'i 'bras bu yin pa'i phyir /
skye ba rnam par dag pa zhes bya ste /
de'i phyir 'og nas mdo las kyang /
dge ba'i rtsa ba shin tu rnam par dag pa bsags pa las byung ba'i phyir zhes gsungs pas skye ba rnam par dag pa ma gtogs so / /
gzhan yang sa dang po'i yon tan ji snyed pa dag ni sa gong ma rnams la yang mnyam pa nyid du yod kyang /
rang gi sa'i yon tan gyi khyad par du 'phags par rig par bya'o / /
zhes bya ba la sogs pas ni /
gnyis pa yon tan gzhan dag las khyad par du 'phags pa dang /
khyad par du 'phags pa ma yin pa rnam par 'byed do / /
'di yang rnam pa gnyis te /
khyad par du 'phags pa ma yin pa bstan pa dang /
bla na yod pa dang /
bla na med pa'i bye brag bstan pa ste /
'di ni dang po khyad par du 'phags pa ma yin pa bstan pa'o / /
'di ltar sa dang po yon tan ji snyed yod pa dag ni sa re re kun la yang yod de /
ji ltar pha rol tu phyin pa bcu po dag sa rnams kun la yod kyang /
sa dang po la ni sbyin pa'i pha rol tu phyin pa khyad par du 'phags pa yin la /
gzhan dgu po dag ni khyad par du 'phags pa ma yin pa dang /
sa gnyis pa la ni tshul khrims kyi pha rol tu phyin pa khyad par du 'phags pa yin la /
gzhan dgu po dag la ni khyad par du 'phags pa ma yin pa lta bu ste /
sa gzhan rnams la yang 'di bzhin du rig par bya'o / /
byang chub sems dpa'i sa bcu po'i yon tan thams cad ni bla na yod pa yin la /
sangs rgyas kyi sa'i yon tan ni bla na med pa yin par rig par bya'o zhes bya ba gnyis bla na yod pa dang bla na med pa'i bye brag las sa rnam par 'byed pa'o / /
sa bcu'i yon tan dag ni yang gong na khyad par du 'phags pa dang bcas pa'i phyir bla na yod pa yin la /
sangs rgyas kyi sa'i yon tan ni khyad par du 'phags pa gzhan med pa'i phyir bla na med pa zhes bya'o / /
legs pa'i tshul khrims bstan pa'i mdo las /
bla na med pa'i byang chub ni bla na med pa'i rnam pa bdun dang ldan pa'i phyir bla na med pa zhes bya ste /
mtshan sum cu rtsa gnyis kyis sku brgyan pa'i phyir dang /
bla na med pa'i bdag dang gzhan la phan 'dogs pa'i bde ba yongs su 'dzin pa'i phyir dang /
phun sum tshogs pa bla na med pa ni 'di lta ste /
sku tshe phun sum tshogs pa dang /
tshul khrims phun sum tshogs pa dang /
spyod pa phun sum tshogs pa'i phyir dang /
ye shes bla na med pa 'di lta ste /
so so yang dag par rig pa bzhi la sogs pa'i phyir dang /
bsam gyis mi khyab pa bla na med pa ni 'di lta ste /
pha rol tu phyin pa drug phun sum tshogs pa'i phyir dang /
rnam par grol ba bla na med pa ni 'di lta ste /
de bzhin gshegs pa'i sgrib pa gnyis po dag bcom pa'i phyir dang /
spyod pa bla na med pa ni 'di lta ste /
'phags pa'i spyod pa dang /
lha'i spyod pa dang /
tshangs pa'i spyod pa dang ldan pa'i phyir ro / /
de bzhin gshegs pa ni bla na med pa'i sku yin pa'i phyir skyes bu chen po zhes bya'o / /
yongs su 'dzin pa bla na med pa'i phyir thugs rje chen po can zhes bya'o / /
phun sum tshogs pa bla na med pa'i phyir pha rol tu phyin pa zhes bya'o / /
ye shes bla na med pa'i phyir thams cad mkhyen pa zhes bya'o / /
bsam gyis mi khyab pa'i phyir bla na med pa zhes bya'o / /
rnam par grol ba bla na med pa'i phyir mya ngan las 'das pa zhes bya'o / /
spyod pa bla na med pa'i phyir yang dag par rdzogs pa'i sangs rgyas zhes bya'o zhes gsungs te /
don rnam pa 'di bdun dang ldan pa'i phyir sangs rgyas kyi yon tan ni bla na med pa zhes bya'o // //
bam po lnga bcu bdun pa /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das ci'i slad du byang chub sems dpa'i skye ba ni srid par skye ba rnams kyi nang na rab mchog ces bgyi lags zhes bya ba 'di man chad lnga pa skye ba khyad par du 'phags pa las brtsams nas sa rnams rab tu dbye ba ston to / /
'di yang rnam pa gnyis te /
zhu ba gsol ba dang /
lan du gsungs pa'o / /
'di ni dang po byang chub sems dpas zhu ba gsol pa dang /
'di ltar sngar skye ba khyad par du 'phags pa zhes gsungs pas /
de don gang la dgongs pa'i phyir khyad par du 'phags zhes bgyi lags zhes bya ba'i tha tshig go / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu rgyu dang rkyen rnam pa bzhi'i phyir te zhes bya ba la sogs pas ni /
gnyis pa de bzhin gshegs pas yang dag par len du gsungs pa ston to / /
'di yang rnam pa gnyis su dbye ste /
grangs lan mdor gsungs pa dang /
rkyen rnam pa bzhi rnam par phye nas bstan pa ste /
'di ni dang po'o / /
dge ba'i rtsa ba shin tu rnam par dag par bsags pa las byung ba'i phyir dang /
ched du yid kyis so sor brtags pa'i stobs kyis len pa nyid kyi phyir dang /
snying brtse bas sems can rnams yongs su bskyab pa'i phyir dang /
bdag nyid kun nas nyon mongs pa med pa nyid kyi gzhan gyis kun nas nyon mongs pa rnam par sel ba'i phyir ro zhes bya ba ni gnyis pa rkyen rnam pa bzhi rnam par phye ste bstan pa'o / /
dang po ni byang chub chen po yongs su tshol ba'i dge ba'i rtsa ba shin tu rnam par dag pa bsags pa las byung ba'i phyir te /
'di ni bstan bcos rnal 'byor spyod pa'i sa las shes pa'i stobs kyi skye ba len pa zhes bstan pa nyid do / /
gnyis pa phyed du yid gnyis kyis so sor brtags pa zhes bya ba ni smon lam gyi stobs kyis skye ba len pa ste /
de'i phyir bstan bcos mdo sde'i rgyan las /
de la smon lam gyi stobs kyis skye ba len pa sa chen po la zhugs pa'i byang chub sems dpa' gang yin pa'o zhes bshad do /
gang du bstan pa rnam pa 'di gnyis ni nye ba'i rkyen yin no / /
gsum pa snying brtse ba zhes bya ba 'dis ni sa la gnas pa'i byang chub sems dpa' dag sems can yongs su bskyab pa'i phyir skye ba yang dag par len pa yin par bstan te /
de'i phyir 'phags pa dri ma med par grags pas bstan pa'i mdo las byang chub sems dpa' ni sems can gyi phyir 'khor bar 'jug go zhes gsungs pa yin no / /
bzhi pa ni bdag nyid kun nas nyon mongs pa nyid kyis gzhan kun nas nyon mongs pa sel ba'i phyir te /
'di ltar sa la gnas pa'i byang chub sems dpa' nyon mongs pa dang /
shes bya'i sgrib pa spang ba'i phyir gzhan gyi kun nas nyon mongs pa rnams sel bar byed de /
gal te bdag nyid nyon mongs pa dang ldan par gyur na gzhan gyi bsal bar mi nus pas de'i phyir 'phags pa dri ma med par grags pas bstan pa'i mdo las /
bdag nyid nad las bskyab par yang mi nus na gzhan rnams ji ltar yongs su bskyab par nus zhes gsungs pa yin no / /
gzhan yang de nyid las bdag nyid 'ching ba dang ldan pas gzhan dag gi 'ching ba las grol bar byed pa ni gnas med do / /
bdag nyid 'ching ba med pas gzhan 'ching ba las grol bar byed pa ni gnas yod do zhes gsungs so / /
'phags pa sa bcu'i 'grel pa las kyang de skad du bshad do / /
'di ltar khyad par du 'phags pa zhes gsungs pa de skye ba gang la dgongs nas gsungs she na /
smras pa /
gong du bstan pa'i gnod pa yang dag par zhi bar byed pa'i skye ba la sogs pa'i rnam pa lnga la dgongs nas gsungs pa yin par bstan na yang don du 'gal ba med do / /
bstan bcos mdo sde'i rgyan las /
byang chub sems dpa'i skye ba len pa ni mdor bsdu na rnam pa bzhi'o zhes bshad de /
de'i phyir de nyid las /
byang chub sems dpa'i skye ba rnam pa bzhi rnam par dbye ba'i tshigs su bcad pa ni /
las kyi stobs dang smon lam stobs / /
ting 'dzin stobs dang mngon shes stobs / /
stobs bzhi 'di la brten nas ni / /
byang chub sems dpa' skye ba len / /
zhes 'byung ste /
'di nyid kyi 'grel pa las /
de la skye ba rnam pa bzhi la yang las kyi stobs la dbang thob pa ni ji ltar 'dod pa bzhin du skye ba len pa'i phyir ro / /
smon lam gyi stobs kyis skye ba ni 'di lta ste /
sa chen por zhugs pa'i byang chub sems dpa' smon lam gyi stobs kyi dbang gis gzhan yongs su smin par byed pa'i phyir byol song la sogs pa'i skye ba len pa'i phyir ro / /
ting nge 'dzin gyi stobs kyis skye ba len pa ni 'di lta ste /
ting nge 'dzin la dbang thob pa'i byang chub sems dpa'i ting nge 'dzin gyi stobs kyi dbang gis gong ma'i skye ba spangs nas 'og ma'i skye ba len pa'i phyir ro / /
mngon par shes pa'i skye ba ni 'di lta ste /
mngon par shes pa thob pa'i byang chub sems dpas mngon par shes pa'i stobs kyi dbang gis dga' ldan gyi gnas la sogs par mtshan ma rnams bstan nas skye ba len pa'i phyir ro zhes 'byung ngo / /
mdo 'di las ni dang po las kyi stobs ma gtogs pa skye ba gzhan rnams las brtsams nas bstan pa yin no / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das rgyu dang rkyen gang gi slad du byang chub sems dpa' rnams ni smon lam rgya chen po dang /
smon lam gya nom pa dang /
smon lam mchog spyod pa zhes bka' stsal lags zhes bya ba 'di man chad ni drug pa smon lam rnam pa gsum las brtsams nas sa rnams rnam par dbye ba bstan to / /
'di yang rnam pa gnyis te /
zhu ba gsol pa dang /
lan du gsungs pa ste /
'di ni dang po smon lam rnam pa gsum bskyed pa'i rgyu dang rkyen zhus pa'o / /
smon lam rnam pa gsum po 'di yang so so nas bshad pa mi mthun te /
kha cig na re sems can rnams la dmigs pa gang yin pa de ni /
smon lam rgya chen po zhes bya ste /
dmigs pa rgya che ba'i phyir ro / /
gong du byang chub yongs su tshol ba gang yin pa de ni /
smon lam gya nom pa zhes bya ste /
gya nom par mngon par rdzogs par 'tshang rgya bar smon pa'i phyir ro / /
rnam pa gnyis pa 'di nyid las smon lam mchog ces bya ste /
theg pa gnyis kyi smon lam dang /
sa'i mdun rol pa'i smon lam las yang dag par 'das pa'i phyir ro zhe'o / /
kha cig na re smon lam rnam pa gsum po dag rkyen rnam pa bzhi las brtsams nas bstan pa yin te /
rkyen dang po gnyis kyis ni smon lam rgya chen po bstan to / /
rkyen gsum pas ni smon lam gya nom pa bstan pa'o / /
rkyen bzhi pas ni smon lam rgya chen po bstan pa yin no zhe'o / /
kha cig na re smon lam gsum po dag ngo bo nyid gcig pa yin yang don gyi rjes su gsum du bstan pa yin te /
dmigs pa rgya che ba'i phyir smon lam rgya chen po zhes bya'o / /
theg pa gnyis las khyad par du 'phags pa'i phyir gya nom pa dang mchog ces bya'o / /
bcom ldan 'das kyis byang chub sems dpa' 'phags pa spyan ras gzigs dbang phyug la bka' stsal pa /
rigs kyi bu rkyen rnam pa bzhi'i phyir te zhes bya ba la sogs pas ni gnyis pa de bzhin gshegs pas yang dag par lan du gsungs pa ston te / /
'di yang rnam pa gsum du dbye ste /
grangs smos nas lan mdor gsungs pa dang /
rnam par phye ste bshad pa dang /
rkyen rnam pa bzhi bstan pa'i mjug bsdu ba ste /
'di ni dang po rkyen rnam pa bzhis lan mdor gsungs pa nyid kyi smon lam rnam pa gsum bskyed par bstan pa yin gyi /
smon lam rnam pa gsum gyi bye brag gi mtshan nyid rnam par phye ste bstan pa ni ma yin no / /
'di ltar byang chub sems dpa' rnams ni mi gnas pa'i mya ngan las 'das pa'i bde ba la gnas pa mkhas shing myur du thob par nus pa zhes bya ba la sogs pas ni gnyis pa rkyen rnam pa bzhis rnam par phye nas bshad pa ston to / /
'di ni dang po mya ngan las 'das pa thob par nus pa bstan pa'o / /
myur du thob nas kyang bde bar gnas pa yang spong ba zhes bya ba ni gnyis pa bde bar gnas pa myur du spong bar bstan pa ste /
'di ni rtag par snying rje chen po bskyed pa'i phyir yongs su mya ngan las mi 'da' ba'o / /
rkyen med cing ltos pa med par yang smon lam chen po'i sems skye ba zhes bya ba ni rkyen gsum pa ston te /
lan du phan 'dogs pa la mi dmigs shing /
lan du phan 'dogs pa la mi ltos par yang snying rje chen po'i sems skye ba ste /
de'i phyir dgongs pa zab mo rnam par dgrol ba'i mdo las /
lan du phan 'dogs pa'i phyir sems rgya chen po bskyed pa ma yin zhes gsungs so / /
mtshams rnam par grol ba'i mdo las ni dgos pa med cing bya ba med par yang zhes 'byung ngo / /
sems can rnams la phan 'dogs pa'i phyir sdug bsngal mang po sna tshogs yun ring du gnas pa ste /
zhes bya ba ni rkyen rnam pa bzhi bstan pa ste /
rkyen rnam pa lnga las ni 'dir ni 'dod pa yang dag par zhi bar byed pa'i skye ba'am /
yang na skal ba mnyam par mthun par 'jug pa'i skye ba nyid do / /
de'i phyir byang chub sems dpa' de dag smon lam rgya chen po dang /
smon lam gya nom pa dang /
smon lam mchog spyod pa zhes bshad do zhes bya ba ni gsum pa spyi'i mjug bsdu ba yin par rig par bya'o / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das byang chub sems dpa' rnams kyis bslab par bgyi ba'i gzhi du mchis lags zhes bya ba 'di man chad ni gnyis pa pha rol tu phyin pa rnams rgya cher bshad pa zhes bya ba ston to / /
'di yang sgo rnam pa bco brgyad yod pa nyid las rnam pa bco brgyad du dbye ste /
bslab par bya ba'i rnam grangs mang nyung bstan pa'i sgo dang /
bslab pa gsum po dag bsdu ba rnam par dbye ba'i sgo dang /
bsod nams dang ye shes kyi tshogs su bsdu ba rnam par dbye ba'i sgo dang /
mtshan nyid rnam pa lngas pha rol tu phyin pa drug bslab par bstan pa'i sgo dang /
pha rol tu phyin pa rnams kyi grangs 'phel 'grib med par bstan pa'i sgo dang /
pha rol tu phyin pa rnams kyi go rims bstan pa'i sgo dang /
pha rol tu phyin pa rnams kyi rnam pa rab tu dbye ba'i sgo dang /
pha rol tu phyin pa rnams kyi ming thob pa bstan pa'i sgo dang /
pha rol tu phyin pa rnam par dag pa'i rnam pa'i grangs bstan pa'i sgo dang /
mtshan nyid rnam pa lnga po dag gis las rnam pa lnga rab tu dbye ba'i sgo dang /
shin tu rgya che ba la sogs pa'i mtshan nyid rnam pa lnga bstan pa'i sgo dang /
pha rol tu phyin pa drug gi rgyu dang 'bras bu zad mi shes pa nyid du bstan pa'i sgo dang /
pha rol tu phyin pa la sred cing pha rol tu phyin pa'i 'bras bu la mi sred par bstan pa'i sgo dang /
pha rol tu phyin pa'i mthu'i rnam par bstan pa'i sgo dang /
pha rol tu phyin pa rnams kyi rgyu dang 'bras bu rab tu dbye ba'i sgo dang /
sems can rang gi las kyi nyes pa yin par bstan pa'i sgo dang /
shes rab kyi chos rnams kyi ngo bo nyid med par yongs su 'dzin par bstan pa'i sgo dang /
pha rol tu phyin pa rnam pa gsum bstan pa'i sgo ste /
'di ni dang po bslab par bya ba'i rnam pa'i grangs mang nyung bstan pa'i sgo'o / /
'di yang zhu ba gsol ba dang /
lan du gsungs pas bstan te /
'di ni zhu ba gsol ba'i sgo nyid do /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu byang chub sems dpa'i bslab par bya ba'i gzhi ni mdor bsdu na rnam pa drug yod de zhes bya ba la sogs pa ni gnyis pa de bzhin gshegs pas yang dag par lan du gsungs pa'o / /
'di yang rnam pa gnyis te /
grangs smos nas lan du mdor gsungs pa dang /
grangs smos pa bzhin du ming bkod pa'o / /
'di ni dang po grangs smos nas lan mdor gsungs pa ste /
'di ltar bslab par bya ba'i gzhi ni mdor bsdu na rnam pa drug go zhes bya ba'i tha tshig go / /
'di lta ste /
sbyin pa dang /
tshul khrims dang /
bzod pa dang /
brtson 'grus dang /
bsam gtan dang /
shes rab kyi pha rol tu phyin pa'o zhes bya ba ni gnyis pa grangs smos pa bzhin du ming bkod pa'o / /
pha rol tu phyin pa drug po 'di yang spyi dang bye brag gi ming gis bstan te /
de la pha rol tu phyin pa drug ces bya ba ni spyi'i ming ngo / /
sbyin pa dang tshul khrims zhes bya ba la sogs pa ni bye brag gi ming ngo / /
pha rol tu phyin pa de yang bstan pa rnams la so so nas bshad pa mi mthun te /
bstan bcos rnal 'byor spyod pa'i sa las ni don rnam pa gsum gyis na pha rol tu phyin pa zhes bya ste /
dus dang rang bzhin rnam par dag pa dang /
'bras bu mchog thob par byed pas so zhes bshad do / /
de'i phyir bstan bcos 'di nyid las chos bcu po 'di dag ni shin tu yun ring po bskal pa grangs med pa gsum gyis yang dag par 'grub pa dang /
de ma yin pa 'jig rten pa dang /
nyan thos dang /
rang sangs rgyas kyi dge ba'i rtsa ba thams cad pas rang bzhin rnam par dag pa'i khyad par dang /
byang chub mchog gi 'bras bu yongs su 'dzin pa'i phyir dus kyi mchog gis yang dag par 'grub pa dang /
rang bzhin rnam par dag pa'i mchog gis rnam par dag pa dang /
'bras bu'i mchog sbyin par byed pas na de'i phyir pha rol tu phyin pa zhes 'byung ba yin no / /
legs pa'i tshul khrims bstan pa'i mdo dang /
bstan bcos sa yongs su 'dzin pa las kyang phal cher rnal 'byor spyod pa'i sa las bstan pa dang mthun par bshad do / /
bstan bcos theg pa chen po bsdus pa'i 'grel pa lang gi tshe bsgyur ba las ni mtshungs pa med pa gsum gyis pha rol tu phyin pa'o zhes bstan te /
de'i phyir 'grel pa de nyid las /
de la dus mtshungs pa med pa ni 'di lta ste /
bskal pa grangs med pa gsum gang yin pa'o / /
sbyor ba mtshungs pa med pa ni 'di lta ste /
bsgom pa rnam pa bzhi la sogs pa'o / /
'bras bu mtshungs pa med pa ni 'di lta ste /
sku gsum po dag go / /
byang chub sems dpa' ji tsam du pha rol tu phyin pa rnams bsgom pa dag ni don rnam pa 'di bzhi dang ldan pa'i phyir spyir pha rol tu phyin pa zhes brjod do zhes 'byung ste /
zhib tu de nyid las bstan pa bzhin no / /
bstan bcos theg pa chen po bsdus pa las ni pha rol tu phyin pa drug po dag ni phul du byung ba'i don gyi phyir pha rol tu phyin pa zhes bya'o zhes bshad do / /
de'i phyir bstan bcos de nyid las pha rol tu phyin pa 'di dag ni nges pa'i tshig ji ltar blta zhe na /
'jig rten pa dang /
nyan thos dang /
rang sangs rgyas kyi sbyin pa la sogs pa'i dge ba'i rtsa ba thams cad las phul du byung bar pha rol 'gro bas de'i phyir pha rol tu phyin pa zhes brjod do zhes 'byung ngo / /
slob dpon dbyig gnyen gyis mdzad pa'i 'grel pa las ni 'jig rten pa dang /
nyan thos dang /
rang sangs rgyas kyi sbyin pa la sogs pa'i pha rol tu phyin pa'i las yang dag par 'das pas na de'i phyir spyod pa pha rol tu phyin pa zhes brjod do zhes bshad do / /
slob dpon ngo bo nyid kyi 'grel pa las kyang phal cher de skad du ston to / /
'phags pa shes rab kyi pha rol tu phyin pa'i 'grel pa las ni rnam grangs rnam pa lngas pha rol tu phyin pa zhes ston to / /
dang po ni sbyin pa la sogs pa las rab tu ldog par gyur nas theg pa chung ngu la phyogs par byed pa ste /
'phags pa shA ri'i bu la sogs pa lta bu gang yin pa de ni tshu rol zhes bya'o / /
ldog pa med par sangs rgyas kyi lam bsgrub par nus pa gang yin pa de ni pha rol tu phyin pa zhes bya'o / /
gnyis pa ni ser sna la sogs pa'i sgrib pa drug po gang yin pa de ni tshu rol zhes bya'o / /
sbyin pa la sogs pa'i pha rol tu phyin pa drug po dag ni pha rol tu phyin pa zhes bya'o / /
gsum pa ni yod pa dang med pa'i lta ba gnyis po dag ni tshu rol zhes bya'o / /
yod pa dang med par lta ba 'jig par byed pa'i shes pa gang yin pa de ni pha rol tu phyin pa zhes bya'o / /
bzhi pa ni kun tu sbyor ba'i 'ching ba dang bcas pas sbyin pa gtong ba la sogs pa gang yin pa de ni tshu rol zhes bya'o / /
kun tu sbyor ba'i 'ching ba med pas sbyin pa gtong ba la sogs pa gang yin pa de ni pha rol tu phyin pa zhes bya'o / /
lnga pa ni 'khor ba'i rgya mtsho chen po gang yin pa de ni tshu rol zhes bya'o / /
mya ngan las 'das pa'i grong khyer chen po gang yin pa de ni pha rol tu phyin pa zhes bshad do zhib tu de nyid las bstan pa bzhin no / /
bstan bcos chos mngon pa sna tshogs kun las btus pa las ni khyad par du 'phags pa rnam pa gsum gyis pha rol tu phyin pa zhes bya'o zhes ston te /
de'i phyir de nyid las dang po ni rang bzhin gyis khyad par du 'phags pa ste /
'dis ni bstan pa bstan to / /
gnyis pa ni thabs khyad par du 'phags pa'o / /
gsum pa ni 'bras bu khyad par du 'phags pa'o / /
de la brten pa zhes bya ba ni 'di lta ste /
yun ring por ro / /
don rnam pa gsum dang ldan pa'i phyir /
pha rol tu phyin pa zhes bya'o zhes bshad do / /
gzhan yang 'di las khyad par du 'phags par byas pa'i phyir dang /
khyad par du 'phags par 'gro ba'i phyir pha rol tu phyin pa zhes bya ste /
sangs rgyas dang byang chub sems dpa' thams cad kyi byon pa'i gnas su gyur pa'i phyir ro / /
gzhan yang shes bya'i pha rol tu phyin pa'i phyir pha rol tu phyin pa zhes bya ste /
sangs rgyas kyi rang bzhin la gnas pa'i phyir ro / /
gzhan yang bdag dang gzhan gyi shin tu gnon pa las yongs su skyob par byed pa'i phyir pha rol tu phyin pa zhes bya ste /
bdag dang gzhan 'khor ba'i rgya mtsho chen po las yongs su zla bar byed pa'i phyir ro zhes 'byung ngo / /
de la bye brag gi ming bstan pa ni bstan bcos mdo sde'i rgyan las dbul ba rnam par sel ba'i phyir sbyin pa zhes bya'o / /
bsil bar byed pa'i phyir tshul khrims zhes bya ste /
'di ltar tshul khrims dang ldan pa ni spyod yul rnams las shin tu gdung ba'i nyon mongs pa rab tu zhi bar byed pa'i phyir ro / /
khong khro 'joms pa'i phyir bzod pa zhes bya ste /
khong khro bcom nas zad par byed pa'i phyir ro / /
dge ba rnam par 'jog pa'i phyir brtson 'grus zhes bya ste /
dge ba rnam par 'jog pa ni 'di'i stobs kyis grub pa'i phyir ro / /
sems 'dzin par byed pa'i phyir bsam gtan zhes bya ste /
yid nang du sdud pa'i phyir ro / /
de kho na nyid kyi chos shes pa'i phyir shes rab ces bya ste /
don dam pa khong du chud pa'i phyir ro zhes 'byung ngo / /
bstan bcos theg pa chen po bsdus pa las ni ser sna dang dbul ba 'joms pa dang /
longs spyod chen po dang /
bsod nams kyi tshogs thob par byed pa'i phyir sbyin pa zhes bya'o / /
'chal ba'i tshul khrims dang /
ngan 'gro zhi bar byed pa dang /
bde 'gro dang /
ting nge 'dzin thob par byed pa'i phyir tshul khrims zhes bya'o / /
khro ba dang /
kho na zad par byed pa dang /
bdag dang gzhan la bde ba la gnas par byed pa'i phyir bzod pa zhes bya'o / /
le lo dang sdig pa mi dge ba'i chos rnams dang bral bar byed pa dang /
dge ba'i chos tshad med pa rnam par spel ba'i mthar phyin par byed pa'i phyir brtson 'grus zhes bya'o / /
rnam par g.yeng ba sel ba dang /
nang du sems gnas pa sgrub par byed pa'i phyir bsam gtan zhes bya'o / /
lta bar gyur pa dang /
'chal ba'i shes rab thams cad sel ba dang /
yang dag par rnam pa thams cad du chos rnams tha dad pa rab tu shes pa'i phyir shes rab ces bya'o zhes 'byung ngo / /
slob dpon dbyig gnyen gyis mdzad pa'i 'grel pa las ni 'di ltar rgyu'i dus su ser sna bcom nas sbyin pa btang bas 'bras bu'i dus su dbul ba thams cad 'joms pa dang /
longs spyod chen po dang /
bsod nams kyi tshogs rgya cher sogs pa'i phyir sbyin pa zhes bya'o / /
'di ltar rgyu'i dus su 'chal ba'i tshul khrims rnam par zhi bar byas pas 'bras bu'i dus su ngan 'gro zhi bar byed pa dang /
ma 'ongs pa na bde 'gro len pa dang /
da ltar ting nge 'dzin thob par byed pa'i phyir tshul khrims zhes bya'o / /
de bzhin du pha rol tu phyin pa thams cad la nges pa'i tshig ci rigs par bshad par bya'o / /
bdag dang gzhan de dag bde ba la gnas par byed ces bya ba ni 'di lta ste /
bdag nyid kyi lus la 'khon pa'i nyes pa'i gnod pa med pa nyid kyis gzhan la sdug bsngal mi skye ba'i phyir bde ba thob par zhes bshad do / /
slob dpon ngo bo nyid med kyi 'grel pa las 'di ltar rgyu'i dus su ser sna bcom pa dang /
bsod nams kyi tshogs rgya chen po bskyed pas 'bras bu'i dus su yang dbul ba 'joms pa dang /
longs spyod chen po thob pa'i phyir sbyin pa zhes bya ste /
nges pa'i tshig gzhan ni go sla'o zhes 'byung ste /
slob dpon dbyig gnyen gyis mdzad pa'i 'grel pa las ni bsod nams kyi tshogs 'bras bu gtogs par bstan to / /
slob dpon ngo bo nyid med kyi 'grel pa las ni bsod nams kyi tshogs rgyur gtogs par bstan te /
gzhan ni mi mthun pa med pa'o / /
bstan bcos lag na rin po che dang /
'phags pa phreng ldan ma'i mdo las /
nges pa'i tshig bstan pa ni cung zad tha dad pa ste /
mangs kyi dogs nas 'dir ma brjod do / /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das bslab par bya ba'i gzhi rnam pa drug po de dag las /
du ni lhag pa'i tshul khrims kyi bslab par bsdu lags /
du ni lhag pa'i sems kyi bslab par bsdu lags /
du ni lhag pa'i shes rab kyi bslab par bsdu lags zhes bya ba 'di man chad ni gnyis pa bslab pa gsum po dag bsdu ba rnam par dbye ba'i sgo zhes bya ba ston to / /
'di yang rnam pa gnyis te /
zhu ba gsol ba dang /
lan du gsungs pa bstan te /
'di ni dang po zhu ba gsol ba nyid do / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu dang po gsum ni lhag pa'i tshul khrims kyi bslab pas bsdus par rig par bya'o / /
bsam gtan ni lhag pa'i sems kyi bslab pas bsdus pas so / /
shes rab ni lhag pa'i shes rab kyi bslab pas bsdus so / /
ngas brtson 'grus thams cad du 'gro ba yin par bstan to zhes bya ba ni gnyis pa ni de bzhin gshegs pas yang dag par lan du gsungs pa'o / /
'di ltar nus pa'i rjes su tshul khrims kyis snga ma gsum bsdus par gsungs te /
tshul khrims kyi tshogs gang yin pa de ni tshul khrims kyi rang bzhin dang /
tshul khrims kyi 'khor du gtogs pa'i phyir ro / /
shes rab ni lhag pa'i shes rab kyi bslab pa yin te /
gsung rab kun las kyang de skad du gsungs pas mdo 'di nyid kyis brda phrad par zad do / /
brtson 'grus ni gsum char kun la khyab pa yin te /
bslab pa gsum po dag slong bar byed pa'i phyir ro / /
mtshams rnam par grol ba'i mdo dang /
dgongs pa zab mo rnam par dgrol ba'i mdo las kyang /
mdo 'di las gsungs pa dang mthun par 'byung ngo / /
legs pa'i tshul khrims bstan pa'i mdo las /
lhag pa'i tshul khrims kyis ni tshul khrims kyi pha rol tu phyin pa bsdus so / /
lhag pa'i sems kyis ni bsam gtan gyi pha rol tu phyin pa bsdus so / /
lhag pa'i shes rab kyis ni shes rab kyi pha rol tu phyin pa bsdus so zhes gsungs na /
ci'i phyir mdo 'di dang tha dad par 'gyur zhe na /
smras pa /
phan tshun bsdu ba la don mangs pa de'i phyir sngar ni bslab pa gsum bstan la /
de'i 'og tu ni phan tshun bsdu ba'i bye brag bstan par bya'o / /
de la bslab pa gsum zhes bya ba ni theg pa chen po bsdus pa'i 'grel pa slob dpon dbyig gnyen gyis mdzad pa las /
ji skad du lhag pa'i tshul khrims ni 'di lta ste /
sa bcu po dag gis bstan nas slob par byed pa'i phyir lhag pa'i tshul khrims zhes bya ste /
byang chub sems dpa'i sdom pa ji snyed yod pa dag gis mi dge ba rnams mi byed pa'i sems gang yin pa'o / /
lhag pa'i sems ni 'di lta ste /
sems gang du gnas pa'am /
sems la brten nas slob pa'i phyir lhag pa'i sems zhes bya ste /
ting nge 'dzin rnams gang yin pa'o / /
lhag pa'i shes rab ni 'di lta ste /
mngon du byed par 'gro ba'i shes rab yin pa'i phyir te /
lhag pa'i shes rab ces bya ba 'am /
yang na shes rab la brten nas slob par byed pa'i phyir /
lhag pa'i shes rab ces bya ste /
de ni rnam par mi rtog pa'i ye shes so zhes bshad do / /
de la lhag pa zhes bya ba ni /
mchog dang dam pa'i don yin te /
de'i phyir bstan bcos rnal 'byor spyod pa'i sa las /
sangs rgyas kyi bstan pa 'di kho na la bslab pa gsum po 'di yod kyi /
'di la phyi rol pa rnams dang thun mong ma yin pa'i phyir /
'di ni lhag pa'i don dang /
dbang du bya ba'i don yin no zhes bshad de /
zhib tu de nyid las bstan pa bzhin no / /
bslab pa gsum rgya cher rnam par bshad pa ni theg pa chen po bsdus pa'i 'grel pa slob dpon ngo bo nyid med kyis byas pa dang lang gi tshe bsgyur ba dang /
bstan bcos rnam par bshad pa dang /
rnal 'byor spyod pa'i sa dang /
chos mngon pa kun las btus pa dang /
lung sna tshogs dang /
rnam par rig pa tsam du grub pa dang /
theg pa chen po bsdus pa las bstan pa bzhin du rig par bya'o / /
de la phan tshun gcig gis gcig bsdu ba'i bye brag bstan pa yang legs pa'i tshul khrims bstan pa'i mdo las /
tshul khrims kyis ni lhag pa'i tshul khrims kho na bsdus so / /
bsam gtan gyis ni lhag pa'i sems kho na bsdus so / /
shes rab kyis ni lhag pa'i shes rab kho na bsdus so zhes 'byung gi /
pha rol tu phyin pa gzhan dang sbyar ba ni med de /
de'i phyir mdo 'di nyid las /
pha rol tu phyin pa drug po dag la tshul khrims rnam pa gsum yod de /
tshul khrims kyi rjes su 'brangs pa'i tshul khrims dang /
sems kyi rjes su 'brangs pa'i tshul khrims dang /
shes rab kyi rjes su 'brangs pa'i tshul khrims so / /
de la tshul khrims kyi pha rol tu phyin pa ni tshul khrims kyi rjes su 'brangs pa'i tshul khrims zhes bya'o / /
bsam gtan gyi pha rol tu phyin pa ni /
sems kyi rjes su 'brangs pa'i tshul khrims zhes bya'o / /
shes rab kyi pha rol tu phyin pa ni shes rab kyi rjes su 'brangs pa'i tshul khrims zhes bya'o / /
zhes gsungs te /
'di ni rang bzhin gyis gcig gis gcig bsdus pa'o / /
mtshams rnam par grol ba'i mdo dang /
dgongs pa zab mo rnam par dgrol ba'i mdo las kyang dang po gsum gyis ni lhag pa'i tshul khrims bsdus te /
tshul khrims kyi tshogs dang /
tshul khrims kyi rang bzhin dang /
tshul khrims kyi 'khor yin pa'i phyir ro / /
bsam gtan gyis ni lhag pa'i sems bsdus so / /
shes rab kyis ni lhag pa'i shes rab bsdus so / /
brtson 'grus kyis ni gsum po kun tu 'gro ste /
bslab pa gsum po dag ni slong ba'i phyir ro zhes gsungs te /
'di ni las kyis gcig gis gcig bsdus pa'o / /
bstan bcos mdo sde'i rgyan las kyang don gyi mdo 'di las gsungs pa dang mthun par bshad de /
de'i phyir de nyid kyi tshig le'ur byas pa las /
dang po gsum ni /
rnam pa gnyis dang gcig dang gsum / /
zhes 'byung ste /
'di nyid kyi 'grel pa las /
de la dang po gsum zhes bya ba ni 'di lta ste /
pha rol tu phyin pa dang po gsum mo / /
rnam pa gnyis zhes bya ba ni 'di ltar pha rol tu phyin pa dang po gsum ni tshogs dang 'khor gnyis su 'gyur bas tshul khrims ni tshogs yin la /
sbyin pa dang bzod pa ni 'khor yin pas so / /
dang po gcig ces bya ba ni 'di ltar dang po gsum dang /
gnyis pa ni bslab pa gsum las dang po tshul khrims kyi bslab pa yin pas so / /
de la phyi ma gnyis zhes bya ba ni pha rol tu phyin pa phyi ma gnyis po bsam gtan gyi pha rol tu phyin pa dang /
shes rab kyi pha rol tu phyin pa'o / /
yang gnyis zhes bya ba ni 'di ltar pha rol tu phyin pa phyi ma gnyis po dag ni go rims bzhin du lhag pa'i sems dang /
shes rab kyi bslab pa gnyis yin pas so / /
de la gcig ces bya ba ni 'di lta ste /
brtson 'grus kyi pha rol tu phyin pa gcig kho na'o / /
gsum zhes bya ba ni 'di ltar pha rol tu phyin pa gcig po 'di ni bslab pa gsum po kun la khyab pa'i phyir ro zhes 'byung ngo / /
bstan bcos rnal 'byor spyod pa'i sa las snga ma bzhis ni lhag pa'i tshul khrims bsdus so / /
drug pas ni lhag pa'i shes rab bsdus so zhes bshad do / /
de'i phyir bstan bcos de nyid las /
pha rol tu phyin pa bzhi'i tshogs dang /
rang bzhin dang /
'khor dang /
kun tu bsrung ba dang bcas pa ni byang chub sems dpa' rnams kyi lhag pa'i tshul khrims kyi bslab pa yongs su rdzogs par rig par bya'o / /
bsam gtan gyi pha rol tu phyin pa ni lhag pa'i sems kyi bslab pa yongs su rdzogs par rig par bya'o / /
shes rab kyi pha rol tu phyin pa ni lhag pa'i shes rab kyi bslab pa yongs su rdzogs par rig par bya'o zhes 'byung ngo / /
zhib tu de nyid las bstan pa bzhin no / /
bstan bcos sa yongs su 'dzin pa las kyang rnal 'byor spyod pa'i sa las bstan pa dang mthun par bshad de /
'di ni rab tu phye ba'i rjes su gcig gis gcig bsdus par bstan pa yin no / /
bstan bcos dag las bstan pa dang sbyar na pha rol tu phyin pa drug las re res kyang phan tshun gcig gis gcig sdud par ston pas bslab pa gsum po dag las bslab pa re res kyang pha rol tu phyin pa drug po dag sdud par byed de /
bstan bcos theg pa chen po bsdus pa las /
pha rol tu phyin pa drug po 'di dag gi phan tshun rnam par nges pas ji ltar blta zhe na /
bcom ldan 'das kyis la lar ni pha rol tu phyin pa thams cad sbyin pa'i sgrar bstan pa nas / /
la lar ni shes rab kyi bar gyi sgrar bstan pa de la dgongs pa gang zhe na /
pha rol tu phyin pa drug po thams cad la sbyor ba ni 'di dag thams cad kyi spyod pa la 'gro ba la dgongs pa'o zhes 'byung ste /
rgya cher de nyid las bstan pa bzhin no / /
'di ni grogs kyi sgo nas gcig gis gcig bsdus pa bstan to / /
bstan pa rnams mdor bsdu ba mi mtshungs pas de'i phyir bstan bcos rnam par rig pa tsam du grub pa las ni don rnam pa bzhi las brtsams nas /
phan tshun bsdu ba ston te /
rang bzhin gyis bsdu ba dang /
grogs kyis bsdu ba dang /
las kyi rjes su bsdu ba dang /
rab tu phye ba'i rjes su bsdu ba'o zhes bshad de /
de'i phyir de nyid las /
gal te rang bzhin gyis bsdu ba ni tshul khrims kyis ni tshul khrims kho na bsdus so / /
bsam gtan gyis ni bsam gtan kho na bsdus so / /
shes rab kyis ni phyi ma lnga bsdus te /
'di ni pha rol tu phyin pa bcu las brtsams nas phan tshun bsdu ba bstan to / /
grogs dang bcas na yang phan tshun bsdu ba dang ldan no / /
gal te las kyi rjes su bsdu na tshul khrims kyis ni dang po gsum bsdus te /
tshogs dang rang bzhin dang /
'khor gyi ngo bo nyid do / /
ting nge 'dzin gyis ni bsam gtan bsdus so / /
shes rab kyis ni phyi ma lnga bsdus so / /
pha rol tu phyin pa bcu'i sgo las brtsams nas brtson 'grus ni gsum po dag gis bsdu bar bshad de /
gsum po dag slong bar byed pa'i phyir ro / /
gal te rab tu phye ba'i rjes su bsdu na tshul khrims kyis ni snga ma bzhin du bsdus so / /
snga ma gsum ni sngar bstan pa bzhin te /
kun tu bsrung ba nyid kyi phyir ro / /
ting nge 'dzin gyis ni bsam gtan bsdus so / /
shes rab kyis ni phyi ma lnga bsdus so zhes 'byung bas so / /
'phags pa'i gsung rab dag ni so so nas don re re smos pa'i phyir phan tshun 'gal ba med do / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das bslab par bya ba'i gzhi rnam pa drug po de dag las /
du ni bsod nams kyi tshogs kyis bsdu ba lags /
du ni ye shes kyi tshogs kyis bsdus lags zhes bya ba 'di man chod ni gsum pa bsod nams dang /
ye shes kyi tshogs su bsdu ba rnam par dbye ba'i sgo zhes bya ba ston to / /
'di yang zhu ba gsol ba dang /
lan du gsungs pa bstan pa ste /
'di ni zhu ba gsol ba nyid do / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu lhag pa'i tshul khrims kyi bslab pas bsdus pa gang yin pa de ni bsod nams kyi tshogs kyis bsdus pa zhes bya'o / /
lhag pa'i shes rab kyi bslab pas bsdus pa gang yin pa de ni ye shes kyi tshogs kyis bsdus pa zhes bya'o / /
ngas brtson 'grus dang bsam gtan rnam pa gnyis ni kun tu 'gro ba yin par bstan to zhes bya ba ni gnyis pa de bzhin gshegs pas yang dag par lan du gsungs pa ston to / /
'di ltar pha rol tu phyin pa drug las /
dang po gsum ni bsod nams kyis so / /
tha ma gcig ni ye shes kyi tshogs kyis so / /
lhag ma gnyis ni tshogs rnam pa gnyis kar gtogs so / /
mdo'i tshig rnam par bshad pa ni bstan bcos rnal 'byor spyod pa'i sa las ji skad bstan pa bzhin te /
de'i phyir de nyid las /
de la bsod nams ni gang yin /
ye shes ni gang zhe na /
bsod nams zhes bya ba ni mdor bsdu na pha rol tu phyin pa gsum ste /
sbyin pa dang /
tshul khrims dang /
bzod pa'i pha rol tu phyin pa'o / /
ye shes ni gcig pu ste /
'di lta ste shes rab kyi pha rol tu phyin pa'o / /
brtson 'grus dang bsam gtan gyi pha rol tu phyin pa ni bsod nams kyi phyogs dang /
ye shes kyi phyogs su rig par bya ste /
brtson 'grus la brten nas sbyin pa byin pa dang /
tshul khrims yang dag par len cing bsrung ba dang /
byams pa la sogs pa tshad med pa rnams bsgom pa'am /
de lta bu dang mthun pa gang yin pa de ni bsod nams kyi phyogs kyi brtson 'grus so / /
brtson 'grus la brten nas thos pa dang /
bsam pa dang /
bsgom pa'i shes rab la sbyar bar byed do / /
phung po la sogs pa la mkhas pa gang yin pa de ni /
ye shes kyi phyogs kyi brtson 'grus zhes bya'o / /
bsam gtan la brten nas sbyin pa'am /
tshul khrims yang dag par len cing bsrung ba 'am /
byams pa la sogs pa tshad med pa rnams bsgom pa'am /
de lta bu dang mthun pa gang yin pa de ni bsod nams kyi phyogs kyi bsam gtan yin no / /
bsam gtan la brten nas thos pa dang /
bsam pa dang /
bsgom pa'i shes rab la sbyor bar byed cing phung po la sogs pa rnams sna tshogs la mkhas pa gang yin pa de ni ye shes kyi phyogs kyi bsam gtan yin no zhes 'byung ba yin no / /
legs pa'i tshul khrims bstan pa'i mdo dang /
bstan bcos sa yongs su 'dzin pa dang /
theg pa chen po bsdus pa'i 'grel pa slob dpon dbyig gnyen gyis mdzad pa dang /
lang gi tshe bsgyur ba las kyang phal cher rnal 'byor spyod pa'i sa las bstan pa dang mthun par bshad do / /
bsod nams dang ye shes kyi tshogs rnam pa gnyis po 'di yang sngar mdo tsam du ming gi don bstan nas /
de'i 'og tu phan tshun gcig gis gcig bsdu ba bstan par bya'o / /
de la ming gi don ni bsod nams kyi 'bras bu bskyed cing bsod nams kyi rgyu byed pas /
bsod nams kyi tshogs zhes bya'o / /
ye shes kyi 'bras bu bskyed cing ye shes kyi rgyu byed pas na /
ye shes kyi tshogs zhes bya'o / /
de la tshogs zhes bya ba ni /
bstan bcos theg pa chen po bsdus pa'i 'grel pa lang gi tshe bsgyur ba las mngon par grub par byed pa'i don gyi phyir /
tshogs zhes bya'o zhes bshad de /
de'i phyir 'grel pa de nyid las /
bsod nams dang ye shes 'di gnyis la nus pa rnam pa gnyis yod de /
byang chub kyi grogs su gyur pa dang /
byang chub kyi bdag nyid mngon par 'grub par byed de /
rnam pa 'di gnyis kyi dbang gis mngon par 'grub par 'gyur ba'i phyir /
'di gnyis la byang chub kyi tshogs zhes bshad do zhes 'byung ngo / /
bstan bcos theg pa chen po bsdus pa'i 'grel pa slob dpon ngo bo nyid med kyis byas pa las ni bsags pa'i don gyi phyir tshogs zhes bya'o zhes bshad de /
de'i phyir 'grel pa de nyid las /
de la tshogs zhes bya ba ni bskal pa dpag tu med pa nas brtsams pa'i phyir ro zhes 'byung ngo / /
bstan bcos byang chub kyi tshogs bstan pa las ni don rnam pa lngas bstan te /
yongs su rdzogs pa'i don dang /
yongs su 'dzin pa'i don dang /
gso ba'i don dang /
rgyu'i don dang /
phun sum tshogs pa'i don te /
de'i phyir bstan bcos de nyid las /
tshogs zhes bya ba ni yongs su rdzogs pa'i don yin te /
'dis byang chub kyi tshogs yongs su rdzogs par byed pa'i phyir ro / /
yongs su 'dzin pa'i don yang yin te /
'dis byang chub kyi chos yongs su 'dzin par byed pa'i phyir ro / /
gso ba'i don yang yin te /
'dis byang chub kyi chos yongs su gso bar byed pa'i phyir ro / /
rgyu'i don yang yin te /
'dis byang chub kyi chos skyed par byed pa'i phyir ro / /
yan lag mang po phun sum tshogs pa'i don yang yin te /
'dis byang chub kyi chos phun sum tshogs par byed pa'i phyir tshogs zhes bya'o zhes 'byung ste /
zhib tu de nyid las bstan pa bzhin no / /
de la phan tshun gcig gis gcig bsdu bar yang bstan pa rnams las so so nas bshad pa mi mthun pas mdor bsdus nas rnam pa brgyad du bstan te /
dang po ni snga ma gsum ni bsod nams yin la /
phyi ma gsum ni ye shes yin te /
bstan bcos theg pa chen po bsdus pa'i 'grel pa slob dpon ngo bo nyid med kyis byas pa las ji skad du /
de la bsod nams kyi tshogs ni 'di lta ste /
sbyin pa dang /
tshul khrims dang /
bzod pa sbyor ba rnam pa gsum gang yin pa'o / /
ye shes kyi tshogs ni 'di lta ste /
brtson 'grus dang /
bsam gtan dang /
thos pa'i shes rab la sogs pa'o zhes 'byung ba dang /
gzhan yang 'phags pa shes rab kyi pha rol tu phyin pa'i 'grel pa las /
bla na med pa'i byang chub sgrub par 'dod pa sgo rnam pa gnyis yod de /
bsod nams dang ye shes kyi sgo'o / /
de la sbyin pa dang /
tshul khrims dang /
bzod pa ni bsod nams kyi sgo'o / /
chos thams cad kyi de kho na nyid kyi mtshan nyid shes pa'i shes rab ni ye shes kyi sgo'o / /
shes rab kyang bsam gtan gyi rgyu la ltos dgos la /
bsam gtan yang nges par brtson 'grus chen po'i stobs la ltos so zhes bstan pa lta bu'o / /
gnyis pa ni dang po gnyis dang bzhi pa ni bsod nams yin la /
phyi ma gnyis dang gsum pa ni ye shes yin te /
dge bsnyen gyi sgom pa bstan pa'i mdo'i nang nas bkod pa'i le'u las ji skad du /
sbyin pa dang /
tshul khrims dang /
brtson 'grus ni bsod nams kyi bkod pa zhes bya'o / /
bzod pa dang /
bsam gtan dang /
shes rab ni ye shes kyi bkod pa zhes bya'o zhes gsungs pa lta bu'o / /
gsum pa ni snga ma gnyis ni bsod nams yin no / /
phyi ma gcig ni ye shes yin no / /
gsum pa ni rnam pa gnyis kar gtogs pa yin te /
bstan bcos mdo sde'i rgyan las ji skad du /
tshogs pa gnyis kyis pha rol tu phyin pa drug bsdu ba ji lta bu zhe na /
tshig le'ur byas pa las /
dang po gnyis ni bsod nams tshogs / /
drug pa de ni ye shes yin / /
gzhan gsum dag ni tshogs gnyis rgyu / /
lnga po yang ni ye shes tshogs / /
zhes 'byung ba lta bu ste /
'di nyid kyi 'grel pa las /
sbyin pa dang /
tshul khrims ni bsod nams kyi bdag nyid do / /
shes rab ni ye shes kyi bdag nyid do / /
bzod pa dang /
brtson 'grus dang /
bsam gtan gsum ni tshogs gnyi ga'i rgyu ste /
'di ltar gnyi ga'i byed pa'i phyir ro / /
lnga po de dag kyang ye shes kyi tshogs su 'gyur te /
'di ltar ye shes kyis bsngos pa'i phyir ro zhes 'byung ste /
zhib tu de nyid las bstan pa bzhin no / /
bzhi pa ni dang po gsum ni bsod nams yin no / /
phyi ma gcig ni ye shes so /
gzhan ni rnam pa gnyi gar gtogs te /
mdo 'di nyid dang /
mtshams rnam par grol ba'i mdo dang /
dgongs pa zab mo rnam par dgrol ba'i mdo dang /
legs pa'i tshul khrims bstan pa'i mdo dang /
bstan bcos sa yongs su 'dzin pa dang /
theg pa chen po bsdus pa'i 'grel pa slob dpon dbyig gnyen dang ngo bo nyid med kyis mdzad pa dang /
lang gi tshe bsgyur ba dang /
rnal 'byor spyod pa'i sa las ji skad du bstan pa lta bu'o / /
lnga pa ni dang po lnga bsod nams yin la /
phyi ma gcig ni ye shes yin te /
ga ya'i mdo las ji skad du grogs su gyur pa'i lam ni pha rol tu phyin pa lnga po dag go /
spong ba'i lam du gyur pa ni shes rab kyi pha rol tu phyin pa'o zhes gsungs pa dang /
gzhan yang 'phags pa shes rab kyi pha rol tu phyin pa'i 'grel pa las /
pha rol tu phyin pa lnga po dag ni bsod nams bskyed pa'o / /
shes rab kyi pha rol tu phyin pa ni sems kyi mngon par zhen pa rab tu sel ba'o zhes bstan pa lta bu'o / /
drug pa ni dang po lnga ni bsod nams yin la /
phyi ma gcig ni bsod nams dang ye shes gnyi gar gtogs pa yin te /
'phags pa mya ngan las 'das pa chen po'i mdo'i nang nas /
seng ge'i sgra bsgrags pa'i le'u las ji skad du /
de la bsod nams kyis brgyan pa ni 'di lta ste /
sbyin pa'i pha rol tu phyin pa nas /
shes rab kyi pha rol tu phyin pa gang yin pa'o / /
pha rol tu phyin pa dang shes rab kyis brgyan pa ma yin pa ni 'di lta ste /
sa dang po nas sa bcu'i bar gyi gang yin pa'o zhes 'byung ba lta bu ste /
de la sa zhes bya ba ni shes rab la bya ste /
de'i phyir theg pa chen po bsdus pa'i 'grel pa slob dpon ngo bo nyid med kyis byas pa las /
chos bdag med pa'i shes pa'i gnas skabs gang yin pa de ni sa zhes bya'o zhes bshad do / /
bdun pa ni snga ma lnga ni bsod nams yin la /
drug pa ni ye shes yin te /
bstan bcos mdo sde'i rgyan las /
ji skad du /
lnga po yang ni ye shes tshogs / /
zhes bya ba ni 'di ltar phyi ma shes rab kyis yongs su bsngos pa'i phyir pha rol tu phyin pa thams cad kyang ye shes kyi tshogs su 'gyur ro zhes bstan pa lta bu ste /
pha rol tu phyin pa lnga po dag ni bsod nams kho na ma yin gyi /
ye shes kyi tshogs su yang gtogs pa yin te /
'di ltar shes rab kyis yongs su bsngos pa'i phyir ro / /
brgyad pa ni sbyin pa dang /
tshul khrims dang /
bsam gtan ni bsod nams so / /
shes rab ni ye shes so / /
bzod pa dang brtson 'grus gnyis kar gtogs te /
byang chub sems dpa'i sde snod kyi mdo'i nang nas shes rab bstan pa'i le'u las ji skad du /
ji ltar tshogs rnam pa gnyis la mkhas pa gang yin zhe na /
bsod nams dang ye shes la mkhas pa gang yin pa'o / /
bsod nams gang zhe na 'di lta ste /
sbyin pa dang tshul khrims bsgoms pa gang yin pa'o / /
ye shes gang zhe na 'di lta ste /
shes rab yongs su bsgoms pas 'dus pa'i shes pa gang yin pa'o zhes gsungs pa lta bu ste /
zhib tu de nyid las bstan pa bzhin no / /
yang na pha rol tu phyin pa drug po dag kun kyang bsod nams dang ye shes su gtogs pa yin te /
pha rol tu phyin pa re re yang phan tshun gcig gis gcig grogs byas pas so so nas drug po dag dang ldan pa'i phyir ro / /
mdo sde dang bstan bcos rnams las dbang po'i rjes su rnam pa sna tshogs mi mthun par bstan pa yin la 'gal ba med do // //
bam po lnga bcu brgyad pa /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das bslab pa'i gzhi drug po de dag la byang chub sems dpas ji ltar blta bar bgyi lags zhes bya ba 'di man chad ni bzhi pa mtshan nyid rnam pa lngas pha rol tu phyin pa drug la bslab par bstan pa'i sgo zhes bya ba ston to / /
'di yang zhu ba gsol pa dang /
lan gsungs pas bstan te 'di ni mtshan nyid rnam pa lnga po dag gis bsgrub pa'i chos zhus pa'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu mtshan nyid rnam pa lnga bslab par bya ste zhes bya ba la sogs pas ni gnyis pa de bzhin gshegs pas yang dag par lan du gsungs pa ston te /
'di ni rnam pa gnyis te /
grangs mdor smos pa dang /
go rims bzhin du rnam par phye nas bstan pa ste /
'di ni dang po'o / /
dgongs pa zab mo rnam par dgrol ba'i mdo las ni bsgom pa'i chos rnam pa lnga ste zhes 'byung ngo / /
thog ma kho nar byang chub sems dpa'i sde snod pha rol tu phyin pa dang ldan pa /
dam pa'i chos bstan pa dag la shin tu mos pa zhes bya ba la sogs pas ni gnyis pa'i go rims bzhin du rnam par phye ste bshad pa ston to / /
'di yang mtshan nyid rnam pa lnga bstan pa nyid kyis rnam pa lngar dbye ste /
'di ni dang po'i shin tu mos pa'i mtshan nyid bstan pa'o / /
bstan bcos theg pa chen po bsdus pa las ni /
pha rol tu phyin pa dang ldan pa 'phags pa'i gsung rab shin tu zab pa dag la mos pa zhes 'byung ngo / /
de la pha rol tu phyin pa dang ldan pa'i bstan pa shin tu zab pa zhes bya ba ni bstan bcos chos mngon pa sna tshogs kun las btus pa las ji skad du /
shin tu rgyas pa'i phyogs gang yin pa de ni /
byang chub sems dpa'i sde snod do zhes bstan pa dang /
mdo dag las ji tsam du theg pa chen po bstan pa de dag ni byang chub sems dpa'i pha rol tu phyin pa'i sde snod de zhes gsungs pa lta bu'o / /
gzhan yang de nyid las ci'i phyir shin tu rgyas pa la rgya che ba dang /
zab par bstan to zhes 'byung ngo / /
de'i 'og tu chos spyod pa rnam pa bcu dag las thos pa dang /
bsams pa dang /
bsgoms pa las byung ba'i shes rab gya nom pas nan tan gyis bsgrubs pa zhes bya ba ni gnyis pa chos spyod pa rnam pa bcu bsgrub pa'i mtshan nyid ston to / /
chos spyod pa rnam pa bcu ni /
gong du bstan bcos rnal 'byor spyod pa'i sa rnam par bshad pa khungs su bzhag nas bstan pa las 'byung ba bzhin du rig par bya'o / /
mdo'i tshig 'di la bshad pa mi mthun pa rnam pa gnyis yod de /
kha cig na re chos spyod rnam pa bcu ni shes rab rnam pa gsum yin pa'i phyir shes rab gsum ni brtson 'grus kyi ngo bo nyid kyi chos spyod pa rnam pa bcu bsgrub pa'i phyir te /
de'i phyir mtshams rnam par grol ba'i mdo las kyang /
chos spyod pa rnam pa bcu po de dag la thos pa dang /
bsam pa dang /
bsgom pa'i shes rab kyis zhes gsungs so / /
gzhan yang dgongs pa zab mo rnam par dgrol ba'i mdo las kyang /
chos spyod pa rnam pa bcu po dag gis yang dag pa ji lta ba bzhin du /
thos pa la sogs pa'i shes rab bsgrubs pa'i phyir ro zhes gsungs pa yin no zhe'o / /
kha cig na re shes rab rnam pa gsum gyis ni rnal 'byor yang dag par rab tu bstan la /
chos spyod pa rnam pa bcus ni grogs su 'gyur bar bstan pa yin te /
de'i phyir bstan bcos dbus dang mtha' rnam par 'byed pa'i tshig le'ur byas pa las /
theg pa chen po ji lta bur / /
chos rnams bstan pa mdzad pa dag /
byang chub sems dpa' rtag par yang / /
shes rab gsum gyis yid byed pa'o / /
zhes bya ba dang /
gzhan yang de nyid las /
yid la byed pa'i yang dag par sgrub pa de la grogs ci yod ce na /
tshig le'ur byas pa las /
de ni chos spyod rnam bcu dang / /
yang dag ldan par shes par bya / /
bcu gang zhe na /
yi ge 'dri mchod sbyin pa dang / /
nyan dang klog dang len pa dang / /
'chad dang kha ton byed pa dang / /
de sems pa dang bsgom pa'o / /
zhes 'byung ste /
de nyid kyi 'grel pa las /
theg pa chen po chos spyod pa rnam pa bcu yod de /
yi ge 'dri ba dang /
mchod pa dang /
gzhan dag la sbyin pa dang /
gzhan klog pa dang /
nyan pa dang /
bdag nyid klog pa dang /
len pa dang /
tshig dang don 'chad pa dang /
kha ton byed pa dang /
sems pa dang /
bsgom pa'o zhes 'byung ba yin no zhes zer te /
bshad pa ni phyi ma bzang ngo / /
de ci'i phyir zhe na /
bstan bcos de las yid la byed pa yang dag par sgrub pa de yang chos spyod pa rnam pa bcus yongs su 'dzin pas so zhes 'byung bas so / /
byang chub sems kyi rjes su srung ba zhes bya ba ni gsum pa byang chub kyi sems srung ba'i mtshan nyid bstan pa'o / /
yongs su mi nyams par srung ba gang yin pa de ni byang chub kyi sems srung ba zhes bya'o / /
byang chub tu sems bskyed pa rgya cher bshad pa ni byang chub tu sems bskyed pa'i mdo las bstan pa bzhin du rig par bya'o / /
byang chub sems kyi bsngags pa rgya cher brjod pa ni 'phags pa sangs rgyas phal po che'i mdo las bstan pa bzhin no / /
dge ba'i bshes gnyen yang dag pa la brten pa zhes bya ba ni bzhi pa dge ba'i bshes gnyen la brten pa'i mtshan nyid ston te /
bstan bcos rnal 'byor spyod pa'i sa las ji skad du /
yan lag brgyad dang ldan na byang chub sems dpa'i dge ba'i bshes gnyen rnams thams cad yongs su rdzogs pa yin par rig par bya ste /
byang chub sems dpa' sdom pa'i tshul khrims la gnas shing ma nyams pa dang /
skyon med par byed pas tshul khrims la gnas pa yin /
blo ma byang ba ma yin pas mang du thos pa yin /
bsgoms pa las byung ba'i dge ba gang yang rung ba thob cing /
zhi gnas dang lhag mthong thob pas rtog pa dang ldan pa yin /
snying rje dang ldan na snying brtse ba yin te /
tshe 'di la rang gi bde bar gnas pa yal bar bor nas /
gzhan dag la sbyor ba yin /
gzhan dag la chos ston pa na bag tsha ba'i 'jigs pas dran pa dang /
spobs pa nyams pa med pas 'jigs pa med pa yin te /
gzhan dag gis brnyas pa rnams dang /
'phya ba dang /
bsting ba dang /
ngan du brjod pa dang /
ngan pa 'ongs pa la sogs pa mi 'dod pa'i tshig gi lam rnams dang /
sems can gyi log par zhugs pa rnam pa sna tshogs bzod pa yin /
'khor bzhi po dag la chos ston pa la stobs dang ldan zhing ngal ba med pas yongs su mi skyo ba yin /
tshig gi chos nyid las ma nyams shing gsal ba tshig gi bya ba dang ldan pas dge ba'i tshig dang ldan pa yin no zhes 'byung ba lta bu ste /
dge ba'i bshes gnyen gyi bsngags pa rgya cher brjod pa ni 'phags pa'i chos kyi tshig gi mdo dang sangs rgyas phal po che'i mdo las bstan pa bzhin du rig par bya'o / /
gzhan yang bstan bcos rnal 'byor spyod pa'i sa las /
de la byang chub sems dpa'i dge ba'i bshes gnyen la brten pa ni rnam pa bzhis yongs su rdzogs par rig par bya ste /
dus dus su nad g.yog dang /
tha mal pa'i g.yog bya ba dang /
byams pa dang /
gus pa dang /
dga' ba dang ldan pa dang /
dus dus su gus par smra ba dang /
phyag bya ba dang /
mngon du ldang ba dang /
thal mo sbyar ba dang /
'dud par bya ba dang /
mchod pa bya ba dang /
chos dang mthun pa'i gos dang /
zas dang /
mal cha dang /
stan dang /
na ba'i gso sman dang /
yo byad sbyin pas mchod pa dang /
gnas bcas nas yang dag par gzud pa dang /
rnam par gzud pas chos dang mthun pas don la dbang byed la /
rnam par mi g.yo zhing yang dag pa ji lta ba bzhin du 'chags pa dang /
dus dus su shes par bya ba'i bsam pas drung du 'gro ba dang /
bsnyen bkur byed pa dang /
dri ba dang nyan pa'o zhes 'byung ste /
zhib tu de nyid las bstan pa bzhin no / /
rgyun mi 'chad par dge ba'i phyogs la sbyor bas bslab par bya'o zhes bya ba ni lnga pa rgyun mi 'chad par nan tan gyis sgrub pa'i mtshan nyid bstan te /
bstan bcos theg pa chen po bsdus pa las ji skad du /
rtag par rgyun du rgyun mi 'chad pa'i tshul du pha rol tu phyin pa drug bsgom pa yongs su rdzogs par 'gyur ro zhes bstan pa lta bu ste /
'di ni rgyun ring po dang /
bar chad med pa dang /
gus pa dang /
lus med pa'i bsgom pa rnam pa bzhi las bar chad med pa'i bsgom pa nyid do / /
bstan bcos rnam par rig pa tsam du grub pa las ni yang yan lag gi sems kyis bsnan te /
bsgom pa rnam pa lngar byas nas /
mdo 'di nyid kyi don ston to / /
de la mtshan nyid rnam pa lnga bstan pa yang pha rol tu phyin pa drug sgrub par 'dod pas mtshan nyid rnam pa lnga phun sum tshogs par bya dgos te /
dang po ni gsung rab kyi yan lag la mos pa ste /
gal te bstan pa la ma brten na spyod pa ma yin pa nyid du 'gyur ba'i phyir ro / /
gnyis pa ni 'phags pa'i gsung rab la mngon par yid ches par gyur nas chos spyod pa rnam pa bcus shes rab gsum skyed par byed de spyod pa'i bdag nyid yin pa'i phyir ro / /
gsum pa ni dge ba'i rtsa ba rjes su bsrungs nas mi nyams par byed pa'i phyir ro / /
bzhi pa ni dge ba'i bshes gnyen la brten pa ste /
rkyen khyad par du 'phags pa la ltos pa'i phyir ro / /
lnga pa ni rgyun mi 'chad par bsgom pa ste /
myur du yongs su rdzogs par bya ba'i phyir ro zhes bshad do / /
bstan bcos theg pa chen po bsdus pa las bsgom pa rnam pa lnga zhes bshad de /
kun tu spyod pa las sbyor bas bsgom pa dang /
mos pas bsgom pa dang /
yid la byed pas bsgom pa dang /
thabs la mkhas pas bsgom pa dang /
bya ba bsgrub pas bsgom pa'o zhes 'byung ngo / /
gzhan yang bstan bcos chos mngon pa sna tshogs kun las btus pa las bsgom pa ni mdor bsdu na rnam pa lnga po 'di lta ste /
gnas pa yongs su 'dzin pa la brten pa la bsgom pa dang /
yid la brten pa la bsten pa'i bsgom pa dang /
yid kyi mos pa la brten pa'i bsgom pa dang /
thabs la brten pa'i bsgom pa dang /
dbang la brten pa'i bsgom pa'o zhes 'byung bas rgya cher de nyid las bstan pa bzhin te /
mangs kyis dogs nas 'dir ma brjod do / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das ci'i slad du bslab par bgyi ba'i gzhi de dag grangs drug kho nar gdags pa mdzad lags zhes bya ba 'di man chad ni lnga pa pha rol tu phyin pa rnams kyi grangs 'phel 'grib med par bstan pa'i sgo zhes bya ba ston to / /
pha rol tu phyin pa rnam pa bcu po yod pa de yang rnam pa gnyis su dbye ste /
pha rol tu phyin pa drug po dag gi grangs 'phel 'grib med par bstan pa dang /
pha rol tu phyin pa bzhi po dag gi grangs 'phel 'grib med par bstan pa'o / /
dang po la yang rnam pa gnyis te /
zhu ba gsol pa dang /
lan gsungs pa ste /
'di ni dang po drug kho na nyid du nges pa'i gtan tshigs zhus pa'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu rgyu rkyen rnam pa gnyis kyi phyir te zhes bya ba la sogs pa ni gnyis pa de bzhin gshegs pas yang dag par lan du gsungs pa ston to / /
'di yang rnam pa bzhi ste /
grangs smos pa dang /
rgyan gnyis so sor bstan pa dang /
rkyen rnam pa gnyis so sor bsdu ba dang /
rnam par phye ste bshad pa'o / /
'di ni dang po grangs smos nas rgyu dang rkyen rnam pa gnyis kyi phyir grangs de ltar nges par 'gyur ro zhes mdor lan gsungs pa'o / /
mtshams rnam par grol ba'i mdo las ni dngos po gnyis te zhes 'byung ngo / /
sems can rnams la phan gdags pa'i phyir dang /
nyon mongs pa rnams kyi gnyen por gyur pa'i phyir ro zhes bya ba ni gnyis pa rkyen rnam pa gnyis so sor bstan pa ste /
mdo 'di nyid kyis brda phrad par zad do / /
de la dang po gsum ni sems can rnams la phan gdags pa yin la /
phyi ma gsum ni nyon mongs pa rnams kyi gnyen po yin par rig par bya'o zhes bya bas ni gsum pa dang po dang phyi ma'i rnam pa gsum rkyen gnyis su so sor bsdu ba ston to / /
'di ltar sbyin pa dang /
tshul khrims dang /
bzod pa gsum ni sems can la phan 'dogs par byed do / /
brtson 'grus la sogs pa gsum ni nyon mongs pa rnams kyi gnyen por gyur pas so / /
dang po gsum gyis sems can rnams la phan 'dogs pa ni 'di ltar byang chub sems dpa' rnams sbyin pas ni yo byad nye bar bsgrubs nas sems can rnams la phan 'dogs so / /
tshul khrims ni gnod pa dang /
phongs pa dang /
rnam par tho 'tshams pa nye bar mi bsgrub pas sems can la phan 'dogs so / /
bzod pas ni gnod pa dang /
phongs pa dang /
rnam par tho 'tshams pa de dag la ji mi snyam par bzod pas sems can la phan thogs so zhes bya ba la sogs pas ni bzhi pa go rims bzhin du rnam par phye ste bshad pa ston to / /
'di yang rnam pa gnyis te /
dang po phan 'dogs pa gsum bstan pa dang /
phyi ma gnyen por gyur pa gsum bstan pa ste /
'di ni dang po sems can la phan 'dogs pa gsum bstan pa'o / /
dgongs pa zab mo rnam par 'grel pa'i mdo la sogs pa las /
pha rol tu phyin pa dang po gsum ni go rims bzhin du phan 'dogs pa rnam pa gsum po yo byad nye bar bsgrubs nas phan 'dogs pa dang /
gnod pa mi byed pas phan 'dogs pa dang /
gnod pa byed pa la lan bya ba'i sems med pas phan 'dogs pa dang sbyar bar bya'o zhes bshad do / /
bstan bcos rnam par rig pa tsam du grub pa las /
gzhan yang dang po gsum ni sems can la phan 'dogs pa dag yin te /
de dag la yo byad sbyin zhing de dag la gnod par mi byed pa'i phyir dang /
de dag gis gnod pa byas pa bzod cing phan 'dogs pa'i phyir ro zhes 'byung ste /
rgya cher ni bstan bcos mngon pa sna tshogs kun las btus pa la sogs pa las bstan pa bzhin du rig par bya'o / /
phyi ma gsum nyon mongs pa rnams kyi gnyen por gyur pa ni 'di ltar byang chub sems dpa' rnams brtson 'grus kyis ni nyon mongs pa thams cad rnam par ma bcil /
bag la nyal ba thams cad ma bcom par yang nan tan gyis dge ba'i phyogs rnams sgom par byed pas nyon mongs pa de dag gis dge ba'i phyogs la sbyor ba'i las bskyed par mi nus so / /
bsam gtan gyis ni nyon mongs pa rnam par gnon to / /
shes rab kyis ni bag la nyal ba gtan du 'joms par byed do zhes bya ba ni gnyis pa ni phyi ma gnyen por gyur pa gsum bstan to / /
'di ltar brtson 'grus de bsam gtan ltar kun tu spyod pa'i nyon mongs pa thams cad rnam par bcil ba yang ma yin /
shes rab ltar sa bon bag la nyal ba thams cad gtan du bcom pa ma yin mod kyi /
'on kyang brtson 'grus kyis dge ba rnams sgom par byed pa des nyon mongs pa rnams kyis mi bskyed par dge ba'i phyogs la sbyor bar byed do / /
dge ba'i phyogs la sbyor bar byed pa gang yin pa de ni brtson 'grus yin te /
bsam gtan dang shes rab kyi thabs su gyur pa'i phyir sbyor ba zhes bshad do / /
bsam gtan gyis ni nyon mongs pa kun tu spyod pa rnam par gnon par byed la /
shes rab kyis ni sa bon gtan du 'joms pa'i phyir /
phyi ma gsum ni nyon mongs pa'i gnyen por gyur pa'o zhes bshad do / /
bstan bcos rnam par rig pa tsam du grub pa las kyang /
brtson 'grus la sogs pa gsum ni nyon mongs pa'i gnyen por gyur pa yin te /
rnam par bcil bar ma gyur kyang /
nan tan gyis dge ba'i phyogs la sbyor zhing gnyen po bsgoms nas nyon mongs pa rnam par gnon cing nye bar byed pa'i phyir ro zhes 'byung ste /
rgya cher ni bstan bcos chos mngon pa sna tshogs kun las btus pa la sogs pa las bstan pa bzhin no / /
pha rol tu phyin pa drug po de dag kyang /
gtan tshigs rnam pa drug gis ni rnam pa lngar bstan te /
kha cig las ni don gcig gis grangs drug tu bstan pa yang yod de /
dge bsnyen gyi sdom pa bstan pa'i mdo las ji skad du /
mu stegs can dag gis log par smra ba phyogs rnam pa drug rab tu bsal ba'i phyir pha rol tu phyin pa drug bstan te /
bcom ldan 'das kyis shar phyogs ni sbyin pa lta bu ste /
thog ma kho nar byung ba'i phyir ro / /
lho phyogs ni tshul khrims lta bu ste /
g.yas phyogs dang 'dra ba'i phyir ro / /
nub phyogs ni bzod pa lta bu ste /
nyes pa la bzod pa de'i 'og tu 'byung ba'i phyir ro / /
byang phyogs ni brtson 'grus lta bu ste /
ming mchog tu gyur pa'i phyir ro / /
'og ma'i phyogs ni bsam gtan lta bu ste /
ngan 'gro la so sor rtog pa'i phyir ro / /
steng gi phyogs ni shes rab lta bu ste /
bla na med pa mi skye ba nyid kyi phyir ro zhes gsungs pa dang /
gzhan yang 'phags pa shes rab kyi pha rol tu phyin pa'i 'grel pa las /
ci'i phyir de bzhin gshegs pas pha rol tu phyin pa drug kho na nyid du yang dag par gsungs shing mi mang mi nyung zhe na /
smras pa /
sangs rgyas ni chos kyi rgyal po'i mdzad pas sems can gyi dbang po'i rjes su res 'ga' ni mdo nas gcig dang /
gnyis dang /
gsum la sogs pa gsungs so / /
res 'ga' ni rgya cher ston par yang mdzad de /
bskal pa bzang po'i mdo las ji skad du /
pha rol tu phyin pa brgyad khri bzhi stong zhes gsungs pa dang /
gzhan yang 'gro drug gi sems can rnams ni /
lus dang sems kyi gnod pa nyams su myong bas byang chub sems dpa' rnams snying rje chen po'i sems bskyed nas sems can 'gro ba drug gi sdug bsngal rab tu zhi bar bya ba'i phyir pha rol tu phyin pa drug bskyed pa yin pas mi mang mi nyung ngo zhes 'byung ba dang /
gzhan yang bstan bcos rnal 'byor spyod pa'i sa las /
bslab pa gsum po dag bsdu ba'i phyir drug kho nar bstan te /
dang po bzhis ni lhag pa'i tshul khrims bsdus so / /
de'i 'og ma gcig gis ni lhag pa'i sems bsdus so / /
tha ma gcig gis ni lhag pa'i shes rab bsdus pa des na pha rol tu phyin pa rnam pa drug kho nar rnam par gzhag ste /
mi mang mi nyung zhes bshad pa lta bu kho na'o / /
kha cig la ni don rnam pa gnyis kyis mi mang mi nyung bar bstan pa yod de /
mdo 'di nyid dang /
mtshams rnam par grol ba'i mdo dang /
dgongs pa zab mo rnam par dgrol ba'i mdo dang /
bstan bcos theg pa chen po bsdus pa'i 'grel pa lang gi tshe bsgyur ba las ji skad du bstan pa lta bu'o / /
kha cig las ni don rnam pa gsum gyis mi mang mi nyung bar bstan pa yang yod de /
bstan bcos theg pa chen po bsdus pa las ji skad du /
ci'i phyir pha rol tu phyin pa drug kho na zhe na /
mi mthun pa'i phyogs dang /
gnyen por rnam par gzhag pa'i phyir dang /
sangs rgyas rnams kyi gnas su gyur pa'i phyir dang /
sems can thams cad yongs su smin par bya ba dang /
mthun par gyur pa'i phyir ro zhes 'byung ba lta bu ste /
rgya cher de nyid las bstan pa bzhin no / /
gzhan yang bstan bcos chos mngon pa sna tshogs kun las btus pa las /
de la grangs ni rnam pa gnyis te /
bgrang ba'i grangs dang /
nges pa'i grangs so / /
bgrang ba'i grangs ni 'di lta ste /
pha rol tu phyin pa drug ces bya'o / /
nges pa'i grangs ni 'di lta ste /
pha rol tu phyin pa'i grangs ni drug kho na yod pas mi mang mi nyung ngo zhes bya'o / /
de ci'i phyir zhe na /
byang chub sems dpa' rnams kyi lam ni mdor bsdu na rnam pa gnyis te /
dang po ni mngon par mtho ba'i lam ste /
pha rol tu phyin pa snga ma gsum po dag go / /
gnyis pa ni nges par legs pa'i lam ste /
pha rol tu phyin pa phyi ma gsum po dag go zhes 'byung ste /
zhib tu de nyid las bstan pa bzhin te /
'di ni rkyen dang po'o / /
gzhan yang de nyid las pha rol tu phyin pa ni mi gnas pa'i mya ngan las 'das pa'i thabs yin pa'i phyir ro / /
de'i grangs su drug kho na'o / /
de ci'i phyir zhe na /
pha rol tu phyin pa dang po gsum gyi phyir ni /
mya ngan las 'das pa la mi gnas so / /
pha rol tu phyin pa phyi ma gsum gyi phyir ni /
'khor ba la mi gnas so zhes 'byung ste /
zhib tu de nyid las bstan pa bzhin te /
'di ni rkyen gnyis pa'o / /
gzhan yang de nyid las sems can sdud cing phan 'dogs pa'i phyir dang /
nyon mongs pa'i gnyen por gyur pa'i phyir /
grangs drug kho na'o zhes 'byung ste /
'di ni mdo 'di nyid las gsum pa dang mthun par don rnam pa gnyis kyi drug tu gsungs par bstan te 'di ni rkyen rnam pa gsum pa'o / /
kha cig las ni don rnam pa bzhis mi mang mi nyung bar bstan pa yang yod de /
bstan bcos rnam par rig pa tsam du grub pa las ni ji skad du bstan pa bzhin te /
bstan bcos de nyid las ni don rnam pa gsum gyis bstan to / /
dang po ni pha rol tu phyin pa bcu'i grangs mi mang mi nyung bar bstan pa la yang don rnam pa gnyis te /
sgrib pa bcu rab tu sel ba'i phyir dang /
de bzhin nyid bcu mngon du byed pa'i phyir dang /
gnyis pa ni pha rol tu phyin pa drug gi grangs mi mang mi nyung bar bstan pa yang don rnam pa bzhi yod de /
dang po ni rgyu rnam pa gsum la brten nas ni mi mthun pa'i sgrib pa rnam pa drug rab tu sel ba'i phyir dang /
rim gyis sangs rgyas kyi chos rnams sgrub pa'i phyir dang rim gyis sems can yongs su smin par byed pa'i phyir te /
zhib tu de nyid las bstan pa bzhin no / /
gnyis pa ni lam gnyis la brten pa ni 'di lta ste /
mngon par mtho ba'i lam dang /
nges par legs pa'i lam gang yin pa ste /
chos mngon pa sna tshogs kun las btus pa las rnam grangs dang po nas bstan pa dang mthun no / /
gsum pa ni sems can la phan 'dogs shing sgrib pa rab tu sel ba dang /
mdo 'di nyid las gsungs pa dang mthun no / /
bzhi pa ni mi gnas pa'i lam gyis mi mang mi nyung bar bstan pa ni 'di lta ste /
dang po gsum gyi phyir ni mya ngan las 'das pa la mi gnas pa dang /
phyi ma gsum gyi phyir ni 'khor ba la mi gnas pa gang yin pa ste /
zhib tu de nyid las bstan pa bzhin no / /
bstan bcos theg pa chen po bsdus pa las ni /
dang po gsum kho na ston te /
rim gyis sgrib pa rab tu sel ba dang /
sangs rgyas kyi chos sgrub pa dang /
sems can yongs su smin par byed pa'o / /
bstan bcos mngon pa sna tshogs kun las btus pa las ni /
phyi ma gsum kho na'i don dang /
lam rnam pa gnyis la sogs pa ston to / /
bstan bcos rnam par rig pa tsam du grub pa las ni bstan bcos gnyis kyi don ni spyir bsdus nas rnam pa drug tu bstan pa'i phyir rkyen bzhir gyur pa yin no / /
yang bstan bcos rnam par rig pa tsam du grub pa las /
rkyen rnam pa drug tu phye nas ston te /
theg pa chen po bsdus pa las bstan pa'i rgyu rnam pa gsum logs shig tu phye ba'i phyir ro / /
mdo 'di las gsungs pa'i rkyen rnam pa gnyis ni bstan bcos chos mngon pa sna tshogs kun las btus pa dang /
rnam par rig pa tsam du grub pa las ni ji skad du bstan pa bzhin te /
de brtags na khong du chud par 'gyur ro / /
gsum pa ni pha rol tu phyin pa bzhi'i grangs mi mang mi nyung bar bstan pa ste /
mdo'i tshig thad kar bcas pa na bshad par bya'o / /
bstan bcos mdo sde'i rgyan las ni tshigs su bcad pa drug gis drug tu rnam par gzhag pa'i gtan tshigs ston te /
bdag la phan 'dogs pa'i gzhi rnam pa gsum bsdu ba'i phyir dang /
bdag dang gzhan la phan 'dogs pa'i rnam pa drug bsdu ba'i phyir dang /
bdag dang gzhan la phan 'dogs pa gzhi rnam pa drug bsdu ba'i phyir dang /
theg pa chen po'i rgyu rnam pa bzhi bsdu ba'i phyir dang /
theg pa chen po'i lam drug bsdu ba'i phyir dang /
theg pa chen po'i bslab pa gsum bsdu ba'i phyir te /
brtags na khong du chud par 'gyur bas zhib tu ma bshad do / /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das ci'i slad du pha rol tu phyin pa gzhan dag grangs bzhi kho nar mdzad par gdags lags zhes bya ba 'di man chad ni gnyis pa pha rol tu phyin pa phyi ma bzhi'i grangs 'phel 'grib med par bstan pa'o / /
de bzhi bya ba ni pha rol tu phyin pa bcu las pha rol tu phyin pa phyi ma bzhi po 'di lta ste /
thabs dang /
smon lam dang /
stobs dang /
ye shes so / /
'di yang rnam pa gnyis te /
zhu ba gsol pa dang /
lan du gsungs pa ste /
'di ni dang po grangs bzhi'i gtan tshigs zhus pa'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu snga ma'i pha rol tu phyin pa drug po dag gi grogs su gyur pa'i phyir te zhes bya ba la sogs pa ni gnyis pa ste /
de bzhin gshegs pas yang dag par lan du gsungs pa ston to / /
de yang rnam pa gnyis las grangs bzhi las mi mang mi nyung ba'i lan mdor bstan pa dang /
pha rol tu phyin pa bzhi'i grangs mi nyung mi mang bar gyur pa'i don rnam par phye ste bshad pa'o / /
'di ni dang por grangs bzhir nges pa'i gtan tshigs mdor bstan pa'o / /
'di ltar rnam pa drug po dag gi grogs su gyur pa'i phyir rnam pa bzhi kho na ste /
mi mang mi nyung ngo / /
de'i phyir bstan bcos rnam par rig pa tsam du grub pa las /
phyi ma bzhi kho nar gyur pa yang snga ma'i pha rol tu phyin pa drug po dag gi grogs su gyur cing yongs su rdzogs par byed pas mi nyung mi mang ba'i phyir /
thabs la mkhas pa ni sbyin pa la sogs pa gsum gyi grogs su gyur pa yin no / /
smon lam ni brtson 'grus kyi grogs su gyur pa yin no / /
stobs ni bsam gtan gyi grogs su gyur pa yin no / /
ye shes ni shes rab kyi grogs su gyur pa yin te so so nas yongs su rdzogs par byed pa'i phyir ro zhes bstan pa yin no / /
'di ltar byang chub sems dpa' rnams pha rol tu phyin pa snga ma gsum gyis yongs su bsdus pa'i sems can gang yin pa bsdu ba'i dngos por zin pa'i thabs la mkhas pas dge ba'i phyogs la 'jog par byed de zhes bya ba la sogs pa ni gnyis la go rims bzhin du pha rol tu phyin pa bzhi po dag rnam par phye ste bshad pa ston to / /
'di yang pha rol tu phyin pa bzhi rnam par phye ste bshad pa nyid kyis rnam pa bzhir dbye ste /
'di ni dang po thabs kyi pha rol tu phyin pa snga ma gsum gyi grogs su gyur par bstan pa'o / /
re re la yang rnam par bshad pa dang mjug bsdu ba bstan te /
pha rol tu phyin pa phyi ma gsum la yang de bzhin du sbyar bar bya'o / /
'di dang po thabs rnam pa gsum gyi grogs su gyur pa nyid rnam par bshad pa ste /
'di ltar byang chub sems dpa' rnams pha rol tu phyin pa snga ma gsum gyis yongs su bsdus pa'i sems can gang yin pa de dag bsdu ba'i dngos po thabs la mkhas pas yongs su bzung nas dge ba'i phyogs la 'jog par byed do / /
bsdu ba'i dngos po de yang thabs rnam pa sna tshogs kyis spyir yongs su bzung ba la bya'o / /
mtshams rnam par grol ba'i mdo dang /
dgongs pa zab mo rnam par dgrol ba'i mdo las kyang bsdu ba'i dngos po zhes 'byung gi bzhi zhes pa ni mi 'byung ngo / /
yang na bsdu ba'i dngos po zhes bya ba ni bsdu ba'i dngos po bzhi yin pa'i phyir ro / /
bstan bcos theg pa chen po bsdus pa'i 'grel pa lang gi tshe bsgyur ba las ni pha rol tu phyin pa snga ma gsum gyis yongs su bsdus pa'i sems can gang yin pa bsdu ba'i dngos po bzhis dge ba la 'jog par byed ces 'byung ngo / /
de'i phyir ngas thabs la mkhas pa'i pha rol tu phyin pa ni snga ma gsum po dag gi grogs su gyur pa yin par yongs su bstan to zhes bya ba ni gnyis pa mjug bsdu ba bstan te /
brda phrad par zad do / /
gal te byang chub sems dpa' rnams mthong ba'i chos la nyon mongs pa mang ba'i phyir /
rgyun mi 'chad par sgom mi nus pa dang /
lhag pa'i bsam pa'i stobs chung ba'i phyir dang /
khams dang mos pa dman pa'i phyir sems nang du 'jog mi nus pa dang /
byang chub sems dpa'i sde snod thos pa dang /
dmigs pa dang /
legs par ma bsgoms pa'i phyir bsam gtan gyis 'jig rten las 'das pa'i shes rab mngon par bsgrub par mi nus pas zhes bya ba la sogs pas ni gnyis pa smon lam la brtson 'grus kyi grogs su gyur pa ston to / /
'di yang rnam pa gnyis te /
rnam par bshad pa dang /
mjug bsdu ba ste /
'di ni dang po rnam par bshad pa'o / /
'di yang rnam pa gnyis te /
smon lam 'debs pa'i rgyu bstan pa dang /
smon lam brtson 'grus kyi grogs su 'gyur ba nyid du bstan pa'o / /
'di ni dang po smon lam 'debs pa'i rgyu bstan pa ste /
mdo'i tshig 'di yang rkyen rnam pa gsum du dbye'o / /
dang po ni byang chub sems dpa' rnams mthong ba'i chos la nyon mongs pa mang ba'i phyir /
rgyun mi 'chad par dge ba'i phyogs kyi chos bsgom par mi nus te /
dgongs pa zab mo rnam par 'grel pa'i mdo las ni lus kyi mngon sum du zhes 'byung ngo / /
gnyis pa ni /
lhag pa'i bsam pa'i stobs chung ba'i phyir dang /
'dod pa'i khams kyi rnam par g.yeng ba'i gnas skabs kyi mos pa yin pa'i phyir rkyen rnam pa 'di gnyis kyis sems kyi nang du ting nge 'dzin la 'jog par mi nus pa ste /
theg pa chen po bsdus pa'i 'grel pa lang gi tshe bsgyur ba las ni 'bras bu'i 'og mar skye ba smon pa dang /
sems dman pa rgyun du bsgom pa dang /
sems nang du 'jog par mi nus zhes 'byung ngo / /
gsum du ni theg pa chen po'i bstan pa nyan par mi nus pa dang /
bsam gtan la dmigs shing legs par bsgom par mi nus pa'i phyir bsam gtan gyi 'jig rten las 'das pa'i shes rab mngon par bsgrub mi nus pa'o / /
gong du bstan pa'i rkyen rnam pa gsum gyi phyir /
smon lam gyi pha rol tu phyin pa bskyed pa yin no zhes bya ba'i tha tshig go / /
de bsod nams kyi tshogs cung zad yang dag par blangs te /
phyi ma la nyon mongs pa yang zhing chung ba nyid du sems kyis yang dag par smon par byed pa zhes bya ba la sogs pas ni gnyis pa smon lam brtson 'grus kyi grogs su gyur pa ston to / /
'di yang rnam pa gnyis te /
smon lam 'debs pa yang dag par bstan pa dang /
smon lam brtson 'grus kyi grogs su gyur pa nyid du bstan pa ste /
'di ni dang po smon lam 'debs pa yang dag par bstan pa'o / /
'di ltar byang chub sems dpa' de sbyin pa la sogs pa'i bsod nams kyi tshogs cung zad yang dag par blangs nas 'di skad du smon lam 'debs te /
bsod nams 'di'i mthus ma 'ongs pa na nyon mongs pa spangs shing chung ba nyid du gyur cig ces zer ba'o / /
theg pa chen po bsdus pa'i 'grel pa lang gi tsha bsgyur ba las ni dge ba'i rtsa ba srab cing chung ba zhes 'byung ngo / /
de ni smon lam gyi pha rol tu phyin pa zhes bya ste /
smon lam de nyid kyi phyir nyon mongs pa yang zhing srab mor gyur nas brtson 'grus rtsom nus par 'gyur bas zhes bya bas ni gnyis pa smon lam brtson 'grus kyi grogs su gyur pa nyid du bstan pa ste /
mdo 'di nyid kyis brda phrad par zad do / /
de'i smon lam gyi pha rol tu phyin pa ni brtson 'grus kyi pha rol tu phyin pa'i grogs su gyur pa yin par yongs su bstan to zhes bya ba ni gnyis pa mjug bsdu ba yin par rig par bya'o / /
gal te byang chub sems dpa' rnams skyes bu dam pa la yang dag par brten pa dang /
dam pa'i chos mnyan nas tshul bzhin yid la byed pas rgyu dang rkyen bya ba'i phyir lhag pa'i bsam pa stobs chung ba nyid bzlog nas lhag pa'i bsam pa khyad par can du gyur pa dang /
khams dang mos pa la gya nom pa yang thob par gyur pa zhes bya ba la sogs pa ni gsum pa stobs bsam gtan gyi grogs su gyur pa bstan pa'o / /
'di yang rnam par bshad pa dang /
mjug bsdu bas bstan te /
'di ni rnam par bshad pa'o / /
'di yang rnam pa gnyis te /
stobs kyi pha rol tu phyin pa bstan pa dang /
stobs bsam gtan gyi grogs su 'gyur ba nyid bstan pa'o / /
'di ni dang po stobs kyi pha rol tu phyin pa nyid bstan pa ste /
'di ltar byang chub sems dpa' rnams rgyu dang rkyen rnam pa gsum gyis lhag pa'i bsam pa dang /
mos pa khyad par du 'phags pa thob par 'gyur ba'o / /
de la rgyu dang rkyen rnam pa gsum ni dge ba'i bshes gnyen la brten pa dang /
yang dag pa'i chos mnyan pa dang /
tshul bzhin du yid la byed pa'o / /
rgyu dang rkyen rnam pa 'di gsum lhag pa'i bsam pa'i stobs chung ba las ldog nas lhag pa'i bsam pa khyad par can du gyur pa dang khams dang /
mos pa gya nom pa yang thob par 'gyur bas chos gsum po 'di la stobs zhes bya ba'o / /
'di lhag pa'i bsam pa dang /
mos pa zhes bya ba la bye brag ci yod ce na /
smras pa /
mtshams rnam par grol ba'i mdo las /
stobs chung ba nyid ldog pa las ltos pa dang /
stobs thob pa las ltos pa dang /
khams khyad par 'phags pas nang du sems rtse gcig pa nyid ces gsungs pa dang sbyar na de la stobs chung ba las ldog pa las ltos pa zhes bya ba ni khams dman pa dang /
mos pa zhan pa gang yin pa'o / /
stobs thob pa la ltos pa zhes bya ba ni 'dod pa'i khams kyi lhag pa'i bsam pa khyad par thob pa gang yin pa'o / /
nang du sems rtse gcig pa nyid ces bya ba ni bsam gtan la bya'o / /
dgongs pa zab mo rnam par dgrol ba'i mdo las /
sems chung ba de nyid ldog nas /
dge ba'i stobs 'phel ba dang /
de bzhin nyid dang /
chos kyi dbyings de la gnas pa zhes 'byung ngo / /
mdo 'di las lhag pa'i bsam pa stobs chung ba nyid ldog nas zhes gsungs pa ni dman pa'i bsam pa spangs nas khyad par du 'phags pa'i bsam pa thob par 'gyur ba'o / /
yang thob par 'gyur ba zhes bya ba ni khams dman pa 'ba' zhig ma yin gyi khams gya nom pa yang thob par 'gyur ba gang yin pa de ni stobs kyi pha rol tu phyin pa zhes bya ba'o zhes bya ba'i tha tshig go / /
bstan bcos theg pa chen po bsdus pa'i 'grel pa lang gi tshe bsgyur ba las /
sems dman pa'i las spangs nas yul gyi gya nom pa las rgyal ba zhes 'byung ba ni lo tsA ba dag gis nor ro / /
stobs kyi pha rol tu phyin pa ni rjes la thob pa'i shes pa yin na /
ci'i phyir 'dun pa dang /
mos pa'i ngo bo nyid du bstan ce na /
mdo dag las shes rab kyi pha rol tu phyin pa zhes gsungs kyang /
'di ni grogs byed pa'i dbang du mdzad nas ngo bo nyid bstan pa yin pa'i phyir 'dun pa la sogs par bstan to / /
de ni stobs kyi pha rol tu phyin pa zhes bya ste /
stobs de nyid kyi phyir sems nang du 'jug nus pas zhes bya bas ni gnyis pa stobs bsam gtan gyi grogs su gyur pa nyid du bstan pa'o / /
'di ltar gong du bstan pa lta bu'i phyir stobs kyi pha rol tu phyin pa zhes bshad de /
stobs de nyid kyi phyir sems nang du bsam gtan gyi pha rol tu phyin pa la 'jog nus par gyur pa'o / /
de'i phyir ngas stobs kyi pha rol tu phyin pa ni bsam gtan gyi pha rol tu phyin pa'i grogs su gyur pa yin par yongs su bstan to zhes bya ba ni gnyis pa mjug bsdu ba ste mdo de nyid kyis brda phrad par zad do / /
gal te byang chub sems dpa' rnams kyis byang chub sems dpa'i sde snod thos pa dang /
dmigs pa dang /
legs par bsgoms pa'i phyir /
bsam gtan mngon par bsgrub nus pa gang yin pa zhes bya ba la sogs pas ni bzhi pa ye shes rang gi grogs byed pa nyid du bstan pa'o / /
'di yang rnam par bshad pa dang /
mjug bsdu bas bstan pa'o / /
rnam par bshad pa yang rnam pa gnyis te /
ye shes kyi pha rol tu phyin pa nyid bstan pa dang /
ye shes shes rab kyi grogs su gyur pa nyid du bstan pa ste /
'di ni dang po'o / /
'di ltar byang chub sems dpa'i sde snod thos par nus pa ni thos pa'i shes rab bo / /
dmigs par nus pa ni bsam pa'i shes rab bo / /
legs par bsgoms pa ni bsgom pa'i shes rab ste /
de dag gis bsam gtan mngon par bsgrub par nus par gyur pa'o / /
yang na nang gi yid la byed pas bsam gtan bskyed pa bsam gtan gang yin pa de ni bsgom pa'i shes rab kyis bsdus pa'o / /
rgya cher rnam par 'byed pa ni theg pa chen po bsdus pa'i 'grel pa lang gi tshe bsgyur ba las bstan pa bzhin te /
'grel pa de las ni /
byang chub sems dpa'i sde snod kyi tshig 'bru la dmigs pa las byung ba'i thos pa dang /
bsams pa dang /
bsgoms pa las byung ba'i shes rab dang /
pha rol po'i gnas lnga la dmigs pa'i shes pa de rnam par mi rtog pa'i ye shes kyi mdun rol na yod pa dang /
rnam par mi rtog pa'i ye shes kyi rjes la yod pa gang yin pa de ni byang chub sems dpa'i ye shes kyi pha rol tu phyin pa zhes bya ste /
ye shes des ting nge 'dzin skyes pa'i phyir dang /
'jig rten las 'das pa'i shes rab rab tu 'dren par byed pa'i ye shes kyi pha rol tu phyin pa ni shes rab kyi pha rol tu phyin pa'i grogs su gyur pa yin no zhes 'byung ngo / /
de ni ye shes kyi pha rol tu phyin pa zhes bya ste /
ye shes de nyid kyi phyir 'jig rten las 'das pa'i shes rab mngon par bsgrub par nus par 'gyur bas zhes bya ba ni gnyis pa ye shes shes rab kyi grogs yin par bstan pa ste /
mdo nyid kyis brda phrad par zad do / /
de'i phyir ngas ye shes kyi pha rol tu phyin pa ni shes rab kyi pha rol tu phyin pa'i grogs su gyur pa yin par yongs su bstan te zhes bya ba ni gnyis pa mjug bsdu ba ste /
mdo nyid kyis brda phrad par zad do / /
mtshams rnam par grol ba'i mdo dang /
dgongs pa zab mo rnam par dgrol ba'i mdo las kyang phal cher mdo de nyid las gsungs pa dang mthun par bshad do / /
pha rol tu phyin pa bzhi rgya cher rnam par 'byed pa ni 'phags pa legs pa'i tshul khrims bstan pa'i mdo dang /
bstan bcos sa yongs su 'dzin pa dang /
bstan bcos rnal 'byor spyod pa'i sa las bstan pa bzhin du rig par bya'o // //
bam po lnga bcu dgu pa /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das ci'i slad du pha rol tu phyin pa drug po de dag gi go rims de ltar bstan par mdzad lags zhes bya ba 'di man chad ni drug pa pha rol tu phyin pa rnams kyi go rims bstan pa'i sgo zhes bya ba ston to / /
'di yang zhu ba gsol pa dang /
lan du gsungs pa bstan te /
'di ni dang po pha rol tu phyin pa drug po dag gi go rims kyi gtan tshigs zhus pa'o / /
mdor bstan pa yin pas phyi ma bzhi'i go rims ni ma bstan to / /
yang na sngar gong du bstan pa nyid kyis don bstan zin pa'i phyir yang ma gsungs so / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu phyi ma phyi ma'i rab tu 'dren pa'i rten yin pa'i phyir te zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gsum du dbye ste /
lan mdor gsungs pa dang /
gzhung bzhin rgya cher rnam par bshad pa dang /
mjug bsdu ba'o / /
'di ni dang po de bzhin gshegs pas lan mdor gsungs pa ste /
ngas rab tu 'dren par byed pa la dgongs pa'i phyir pha rol tu phyin pa drug po dag gi go rims de ltar bstan te /
phyi ma phyi ma'i don nyid du gyur pa'i phyir ro zhes bya ba'i tha tshig go / /
de ltar byang chub sems dpa' rnams longs spyod la mi lta na tshul khrims yang dag par len par byed do / /
tshul khrims yang dag par bsrungs na bzod pa sgom par byed do / /
bzod pa bsgoms nas brtson 'grus rtsom par 'gyur ro / /
brtson 'grus brtsams nas bsam gtan sgrub par 'gyur ro / /
bsam gtan dang ldan na 'jig rten las 'das pa'i shes rab thob par 'gyur ro zhes bya ba ni gnyis pa gzhung bzhin du pha rol tu phyin pa drug gi snga phyir go rims rgya cher bshad pa'o / /
'di ni bstan bcos mdo sde'i rgyan las rab tu 'dren pa'i go rims zhes bstan pa nyid de /
de'i phyir bstan bcos de la snga ma la phyi ma zhes bya ba ni 'di lta ste /
snga ma la brten nas phyi ma 'byung ba'o / /
de ci'i phyir zhe na /
longs spyod la mi lta na tshul khrims yang dag par len to / /
tshul khrims dang ldan pas bzod pa skyed do / /
bzod pa bskyed nas brtson 'grus brtsams pas ting nge 'dzin skyed par byed do / /
ting nge 'dzin bskyed nas de kho na nyid kyi chos rab tu shes par 'gyur ro zhes bshad do / /
gzhan yang bstan bcos theg pa chen po bsdus pa las /
ci'i phyir pha rol tu phyin pa drug po dag gi go rims bstan ce na 'di ltar pha rol tu phyin pa snga ma rnams pha rol tu phyin pa phyi ma 'byung ba dang rjes su mthun pa'i phyir ro zhes 'byung ngo / /
slob dpon ngo bo nyid med kyis 'grel pa las pha rol tu phyin pa phyi ma 'byung ba dang rjes su mthun pa'i phyir zhes bya ba ni longs spyod la ma chags na tshul khrims bsrung nus so / /
tshul khrims dang ldan na bzod do / /
bzod na gnyen po la mi brjed do / /
gnyen po la mi brjed pas brtson 'grus rtsom mo / /
brtson 'grus brtsams nas sems mnyam par 'jog go / /
sems mnyam par gzhag na yang dag pa ji lta ba bzhin du shes pa'i phyir /
rnam pa drug po dag go rims de ltar bstan to zhes 'byung ngo / /
slob dpon dbyig gnyen gyis mdzad pa'i 'grel pa las /
pha rol tu phyin pa drug po de dag ni snga ma la brten nas phyi ma 'byung ba la dgongs nas go rims de ltar bstan pa yin no zhes 'byung ngo / /
de'i phyir ngas go rims de ltar bstan to zhes bya ba gsum pa mjug bsdu ba yin par rig par bya'o / /
pha rol tu phyin pa de dag gi go rims kyang bstan pa rnams las so so nas bshad pa mi mthun pas kha cig nas ni don rnam pa gcig gis go rims bstan pa yod de mdo de nyid dang /
mtshams rnam par grol ba'i mdo dang /
dgongs pa zab mo rnam par dgrol ba'i mdo dang /
bstan bcos theg pa chen po bsdus pa dang /
theg pa chen po bsdu ba'i 'grel pa rnam pa gnyis las rab tu 'dren pa las snga phyir bstan pa lta bu'o / /
kha cig las ni don rnam pa gnyis kyis ston pa yang yod de /
bstan bcos theg pa chen po bsdus pa'i 'grel pa lang gi tshe bsgyur ba las ji skad du /
dang po ni rab tu 'dren pa'i go rims so zhes 'byung ste /
mdo 'di nyid las gsungs pa dang mthun no / /
gnyis pa ni rnam par dag pa yongs su 'dzin pa'i phyir go rims te /
pha rol tu phyin pa snga ma snga ma rnams pha rol tu phyin pa phyi mas rnam par dag par byed pa'i phyir ro zhes bstan pa lta bu'o / /
kha cig las ni don rnam pa gsum gyis ston pa yang yod de /
'phags pa legs pa'i tshul khrims bstan pa'i mdo dang /
bstan bcos yongs su 'dzin pa dang /
rnal 'byor spyod pa'i sa las ji skad du gnyen po'i phyir dang /
'byung ba'i phyir dang /
'bras bu thob pa'i phyir ro zhes bstan pa lta bu ste /
zhib tu de nyid las bstan pa bzhin no / /
gzhan yang don rnam pa gsum gyis bstan pa yang yod de /
chos mngon pa sna tshogs kun las btus pa las ji skad du /
rab tu 'dren pa dang rnam par dag pa yongs su 'dzin pa dang /
rags pa dang /
phra ba zhes bstan pa lta bu ste /
rab tu 'dren pa dang rnam par dag pa ni snga ma bzhin no / /
de la rags pa dang phra ba zhes bya ba'i spyod pa rnams kyi nang na sbyin pa ni mchog tu rags pa'i phyir thog mar rnam par gzhag go / /
bzod pa la sogs pa'i spyod pas tshul khrims rags pa'i phyir de'i 'og tu rnam par gzhag go / /
de bzhin du shes rab las bsam gtan rags pa'i bar du ste /
shes rab ni thams cad pas phra ba'i phyir tha mar rnam par gzhag go zhes 'byung ngo / /
bstan bcos mdo sde'i rgyan las kyang don rnam pa gsum gyis ston to / /
dang po snga mas phyi ma 'dren par byed pa ni sngar bshad pa dang 'dra'o / /
gnyis pa ni rab dang 'bring dang tha ma ste /
snga ma ni tha ma yin la /
phyi ma ni rab yin no / /
gsum pa ni rags pa dang phra ba ste /
chos mngon pa sna tshogs kun las btus pa las bstan pa dang mthun te /
de'i phyir de de nyid kyi tshig le'ur byas pa las /
snga ma la brten phyi ma skye / /
tha ma la ni rab kyi gnas / /
rags pa dang ni phra ba'i phyir /
pha rol phyin drug go rims bstan / /
mi 'khrugs pa la rgyu gsum yod / /
ces 'byung ba yin no / /
kha cig las ni don rnam pa bzhis bstan pa yod de /
bstan bcos rnam par rig pa tsam du grub pas ji skad du rab tu 'dren pa dang /
rnam par dag pa yongs su 'dzin pa dang /
rags pa dang /
phra ba dang /
sla ba dang dka' ba'o / /
yang na sla ba dang /
dka' bas gong ma'i rags pa dang /
phra ba bstan pa yin te /
de'i phyir bstan bcos de nyid las go rims ni 'di lta ste /
snga ma snga mas phyi ma phyi ma rab tu 'dren pa dang /
phyi ma phyi mas snga ma snga ma rnam par dag par byed pa dang /
snga ma snga ma ni rags pa yin la /
phyi ma phyi ma ni phra ba yin pa dang /
bsgom par sla ba dang /
dka' bas go rims de ltar bstan to zhes 'byung ba lta bu'o / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das pha rol tu phyin pa drug po de dag re re la yang rnam pa rab tu dbye ba du mchis lags zhes bya ba 'di man chad ni pha rol tu phyin pa rnams kyi rnam pa rab tu dbye ba'i sgo zhes bya ba ston to / /
'di yang zhu ba gsol pa dang /
lan gsungs pas bstan te /
'di ni dang po pha rol tu phyin pa drug gi rnam pa rab tu dbye ba zhus pa'o / /
bcom ldan 'das kyis byang chub sems dpa' spyan ras gzigs dbang phyug la bka' sprul pa /
rigs kyi bu re re la yang rnam pa gsum gsum yod de zhes bya ba la sogs pas ni gnyis pa de bzhin gshegs pas yang dag par lan gsungs pa ston to / /
'di yang rnam pa gnyis te /
rnam pa drug bco brgyad du gyur par mdor bstan pa dang /
go rims bzhin du rnam pa drug po re re la yang rnam pa gsum gsum yod par ston te /
'di ni dang po 'di dag gi rab tu rnam par dbye ba'i yang bstan pa rnams las so so nas bshad pa mi mthun pas mdo 'di nyid dang /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo dang /
bstan bcos theg pa chen po bsdus pa dang /
rnal 'byor spyod pa'i sa las ni pha rol tu phyin pa drug po snga ma las brtsams nas /
re re la yang rnam pa gsum gsum du zad kyi /
rnam par bshad pa ni med do / /
rnal 'byor spyod pa'i sa las /
byang chub sems dpa'i sa dang /
slob dpon dbyig gnyen dang /
ngo bo nyid med kyis mdzad pa'i theg pa chen po bsdus pa'i 'grel pa dang /
theg pa chen po bsdus pa'i 'grel pa lang gi tshe bsgyur ba dang chos mngon pa sna tshogs kun las btus pa las ni rnam pa drug po dag la re re yang rnam pa gsum du yang dbye la /
rnam par bshad pa yang mdzad do / /
bstan bcos rnam par rig pa tsam du grub pa las ni pha rol tu phyin pa bcu las brtsams nas pha rol tu phyin pa snga ma drug la ni re re la yang rnam pa gsum du dbye'o / /
pha rol tu phyin pa phyi ma bzhi la ni re re la yang rnam pa gnyis su 'byed kyi /
rnam par bshad pa ni med do / /
bzhi po dag la gnyis gnyis su 'byed pa yang thabs rnam pa gnyis ni yongs su bsngo ba la mkhas pa'i thabs dang /
yongs su bskyab pa la mkhas pa'i thabs so / /
smon lam yang rnam pa gnyis te /
byang chub yongs su tshol ba'i smon lam dang /
gzhan la phan 'dogs pa'i smon lam mo / /
stobs kyang rnam pa gnyis te /
rab tu 'byed pa'i stobs dang /
bsgom pa'i stobs so / /
ye shes kyang rnam pa gnyis te /
chos kyi bden pa la longs spyod pa'i ye shes dang /
sems can yongs su smin par byed pa'i ye shes so zhes bshad de /
'di ni mdo las gsungs pa bzhin du pha rol tu phyin pa snga ma drug bstan te /
de la bye brag ci yod pa ni mdo'i thad kar bab pa na bshad par bya'o / /
sbyin pa rnam pa gsum ni /
chos sbyin pa dang /
zang zing sbyin pa dang /
mi 'jigs pa sbyin pa'o zhes bya ba la sogs pas ni gnyis pa go rims bzhin du rnam pa drug po dag re re la yang rnam pa gsum gsum yod par ston to / /
'di yang rnam pa drug bstan pa nyid kyis rnam pa drug tu dbye ste /
'di ni dang po sbyin pa rnam pa gsum bstan pa'o / /
bstan bcos rnal 'byor spyod pa'i sa las ni /
mtshan nyid rnam pa dgus sbyin pa rnam pa gsum ston te /
de nyid las /
zang zing sbyin pa ni 'di lta ste /
ser sna'i dri ma dang /
sog 'jog gi dri ma bsal nas bzang po dang /
gtsang ba dang /
rung ba sbyin par byed pa ste /
rgya cher de nyid las bstan pa bzhin no / /
mi 'jigs pa'i sbyin pa ni 'di lta ste /
seng ge dang /
stag dang /
chu srin dang /
rgyal po dang /
chom rkun dang /
chu la sogs pa'i 'jigs pa las yongs su skyob pa yin par rig par bya'o / /
chos kyi sbyin pa ni phyin ci ma log par chos ston pa dang /
rigs par ston pa dang /
bslab pa'i gzhi yang dag par 'dzin du 'jug pa ste /
byang chub sems dpa'i sbyin pa rnam pa dgu po de dag thams cad gcig tu bsdus pa ni zang zing dang /
chos dang /
mi 'jigs pa'i sbyin pa zhes bya'o zhes bshad do / /
slob dpon dbyig gnyen gyis mdzad pa'i 'grel pa las ni chos dang /
zang zing dang /
mi 'jigs pa gsum ni go rims bzhin du gzhan gyi dge ba'i rtsa ba dang /
lus dang /
sems la phan 'dogs pas rgyu dang rkyen de'i phyir rnam pa gsum du bstan to zhes 'byung ngo / /
slob dpon ngo bo nyid med kyis 'grel pa las ni rnam grangs gnyis kyis ston te /
dang po ni rnal 'byor spyod pa'i sa las bstan pa dang rjes su mthun no / /
gnyis pa ni slob dpon dbyig gnyen gyis bstan pa dang mthun pas de'i phyir 'dir ma brjod do / /
bstan bcos chos mngon pa sna tshogs kun las btus pa las ni ston pa rnam pa bco brgyad kyis drug po dag gis rnam pa gsum ston te /
zang zing dang /
mi 'jigs pa dang /
chos ni go rims bzhin du lus dang /
sems dang /
dge ba'i rtsa ba yongs su rtogs par bya'o zhes slob dpon dbyig gnyen gyis lus dang /
sems la sogs pa la phan 'dogs pa zhes bstan pa dang mthun par bshad do / /
theg pa chen po bsdus pa'i 'grel pa lang gi tshe bsgyur ba las /
rnam grangs gnyis kyis bstan te /
chos kyi sbyin pa ni gzhan gyi sems la phan 'dogs so / /
zang zing gi sbyin pa ni gzhan gyi lus la phan 'dogs so / /
mi 'jigs pa'i sbyin pa ni lus dang sems la phan 'dogs so / /
gzhan la phan 'dogs pa'i sbyin pas ni nyes par spyod pa dge ba la phyogs par byed do / /
mi 'jigs pa'i sbyin pas ni de dag 'khor sdud par byed do / /
chos kyi sbyin pas ni dge ba'i rtsa ba dang /
rnam par grol ba de dag yongs su smin par byed do / /
don de dag dang ldan pa'i phyir sbyin pa la rnam pa gsum bshad do zhes 'byung ngo / /
tshul khrims rnam pa gsum ni /
mi dge ba las ldog pa'i tshul khrims dang /
dge ba la 'jug pa'i tshul khrims dang /
sems can gyi don la 'jug pa'i tshul khrims so zhes bya ba ni gnyis pa tshul khrims rnam pa gsum bstan pa'o / /
ming cung zad mi mthun pa yang don ni bstan bcos theg pa chen po bsdus pa las bstan pa dang mthun no / /
bstan bcos rnam par rig pa tsam du grub pa la sogs pa las ni tshul khrims rnam pa gsum ni 'di lta ste /
sdom pa'i tshul khrims dang /
dge ba'i chos sdud pa'i tshul khrims dang /
sems can la phan 'dogs pa'i tshul khrims so zhes 'byung ngo / /
bstan bcos rnal 'byor spyod pa'i sa las ni khyim pa dang /
rab tu byung ba'i phyogs la brten pa'i tshul khrims rnam par gzhag pa ni /
mdor bsdu na rnam pa gsum ste /
sdom pa'i tshul khrims ni 'di lta ste /
byang chub sems dpa' rnams kyi ris bdun po dag gi so sor thar pa'i sdom pa yang dag par blangs pa gang yin pa'o / /
dge ba'i chos sdud pa'i tshul khrims ni 'di lta ste /
byang chub sems dpa' rnams kyi so so thar pa'i sdom pa yang dag par blangs pa'i 'og tu byang chub chen po'i phyir /
lus dang ngag gis dge ba bsags pa gang ci yang rung ba de dag thams cad ni mdor bsdu na dge ba'i chos sdud pa'i tshul khrims su shes par bya'o / /
sems can la phan 'dogs pa'i tshul khrims ni 'di lta ste /
byang chub sems dpa' rnams kyis sems can la phan 'dogs pa gang yin pa ste /
zhib tu de nyid las bstan pa bzhin no / /
slob dpon dbyig gnyen gyis mdzad pa'i theg pa chen po bsdus pa'i 'grel pa las /
dang po ni rten du gyur pa yin te /
tshul khrims gzhan rnam pa gnyis rnam par gzhag pa'i phyir /
de'i dbang gis sangs rgyas kyi chos thams cad bsgrubs nas byang chub la 'jug pa thob par byed pa dang /
gzhan yang sems can la phan 'dogs pa'i tshul khrims rnam par 'jog par byed pas so zhes bshad do / /
slob dpon ngo bo nyid med kyis 'grel pa las /
sdom pa'i tshul khrims ni 'di lta ste /
mi dge ba las sdom pa yang dag par blangs shing 'dis lus dang ngag la sogs pa'i las rnams bsgom pa'i phyir sdom pa zhes bya ste /
de nyid tshul khrims yin pas gnyis kyi rten to zhes 'byung ste /
'grel pa de la sogs pa zhes smos pas ni yid kyis bsams pa'i tshul khrims bzung ngo / /
tshul khrims phyi ma gnyis kyi bshad pa ni /
slob dpon dbyig gnyen gyis mdzad pa'i 'grel pa las bstan pa dang mthun no / /
gzhan yang 'grel pa de nyid las /
tshul khrims rnam pa gsum po 'di dag ni mi 'jigs pa bzhi'i rgyu'o / /
de ci'i phyir zhe na /
tshul khrims dang po de ni spangs pa'i yon tan no / /
tshul khrims gnyis pa ni shes rab kyi yon tan no / /
tshul khrims gsum pa ni drin gyi yon tan no / /
mi 'jigs pa bzhi ni yon tan 'di gsum las gud na med pa'i phyir /
mi 'jigs pa bzhi'i rgyu bstan zhes 'byung ngo / /
chos mngon pa kun las btus pa'i 'grel pa las sdom pa dang /
dge ba sdud pa dang /
sems can la phan 'dogs pa'i tshul khrims ni go rims bzhin du dge ba byang chub dang /
snying rje gsum gyis yongs su bzung ba yin no zhes bshad do / /
bzod pa rnam pa gsum ni /
gnod pa la mi mjed pa'i bzod pa dang /
sdug bsngal la ji mi snyam pa'i bzod pa dang /
chos la nges par rtog pa'i bzod pa'o zhes bya bas ni gsum pa bzod pa rnam pa gsum bstan to / /
bstan bcos rnal 'byor spyod pa'i sa las bzod pa'i le'u las bzod pa ni rnam pa gsum yod de /
gnod pa byed pa la ji mi snyam pa'i bzod pa ni 'di lta ste /
byang chub sems dpa' ni gzhan la gnod pa byed pa las byung ba'i sdug bsngal mi bzad pa rgyun mi 'chad pa sna tshogs yun ring ba mngon du 'byung ba na 'di ltar yang dag par slob par byed de /
'di ni rang gi las kyi le lan yin te /
des na bdag rang gis byas pa'i mi dge ba'i las kyi sdug bsngal gyi 'bras bu 'di 'dra ba nyams su myong ngo zhes bya ba la sogs pa rgya cher de nyid las bstan pa bzhin no / /
gzhan yang de nyid las de la byang chub sems dpa' sdug bsngal dang du len pa'i bzod pa ni 'di lta ste /
'di la byang chub sems dpa' ni 'di ltar yang dag par slob ste /
bdag sngon 'dod pa spyod pa dag la gnas shing 'dod pa rnams yongs su tshol ba na /
sdug bsngal gyi rgyu yin par tshor bzhin du 'dod pa sdug bsngal gyi rang bzhin can rnams kyi phyir zhing las dang /
tshong dang /
rgyal po la zho shas 'tsho ba la zhugs nas sdug bsngal mang po mi bzod pa dag nyams su blangs shing /
dang du blangs pa la nyams su myong ba de de ltar don med de /
sdug bsngal kho na'i phyir tshor bzhin du mi shes pa'i nyes pas bdag gis sdug bsngal chen po nyams su blangs na /
da ni bdag bde ba bsgrub pa'i dge ba la zhugs par tshor bzhin du /
de las bye brag 'bum 'gyur sdug bsngal dang du blang zhing nyams su blang ba ni cha yin na /
de bas chung ngu lta ci smos snyam ste /
byang chub sems dpa'i byang chub la zhugs pa de ltar tshul bzhin du yid la byed cing /
gzhi thams cad byung ba'i sdug bsngal dang du len par byed do / /
de la byang chub sems dpa'i chos nges par sems pa la mos pa'i bzod pa ni 'di lta ste /
'di la byang chub sems dpa' ni /
yang dag par chos thams cad rab tu rnam par 'byed pa shin tu brtan pa'i blos mos pa'i zhes bya ba la sogs pa rgya cher de nyid las bstan pa bzhin du rig par bya'o / /
slob dpon dbyig gnyen gyis mdzad pa'i theg pa chen po bsdus pa'i 'grel pa las /
gnod pa byed pa la ji mi snyam pa'i bzod pa ni /
gzhan gyis gnod pa byas pa las bzod pa'o / /
sdug bsngal la ji mi snyam pa'i bzod pa ni sdug bsngal mang po nyams su myong ba yang dag par bzod pa'o / /
chos la nges par rtog pa'i bzod pa ni chos rnams la nges par so sor rtog par nus pa'o zhes bshad de /
zhib tu de nyid las bshad pa bzhin no / /
slob dpon ngo bo nyid med kyis 'grel pa las /
de la gnod pa byed pa la ji mi snyam pa'i bzod pa ni sems can yongs su smin par bya ba las mi ldog pa'i rgyu'o / /
gnyis pa ni sangs rgyas nyid las mi ldog pa'i rgyu ste /
grang ba dang /
tsha ba dang /
bkres pa dang /
skom pa la sogs pa'i sdug bsngal rnams kyis mi ldog pa'i phyir ro / /
chos la nges par rtog pa'i bzod pa ni /
bzod pa snga ma gnyis kyi rten te /
zab pa dang /
rgya che ba'i chos la bzod pa'i phyir ro zhes 'byung ste /
theg pa chen po bsdus pa'i 'grel pa lang gi tshe bsgyur ba las kyang /
phal cher de dang mthun par ston to / /
slob dpon dbyig gnyen gyis mdzad pa'i 'grel pa dang /
chos mngon pa sna tshogs kun las btus pa las kyang /
bzod pa gsum gyi ming ni mdo 'di las gsungs pa dang mthun par 'byung ste /
go rims bzhin du sems can mi spong ba dang /
dman pa'i sems spangs pa dang /
mi skye ba'i chos la bzod pa dang /
gsum gyis yongs su bzung ba yin par rab tu ston to / /
brtson 'grus rnam pa gsum ni go cha'i brtson 'grus dang /
dge ba'i chos sdud pa'i sbyor ba'i brtson 'grus dang /
sems can gyi don la sbyor ba'i brtson 'grus so zhes bya ba ni bzhi pa brtson 'grus rnam pa gsum bstan pa'o / /
mtshams rnam par grol ba'i mdo las ni yi dam rgya che ba'i brtson 'grus dang /
dge ba'i thabs kyi brtson 'grus dang /
sems can la phan 'dogs pa'i brtson 'grus zhes 'byung ngo / /
dgongs pa zab mo rnam par dgrol ba'i mdo las ni sems bskyed pa'i brtson 'grus dang /
dge ba'i chos bsgom pa'i brtson 'grus dang /
sems can la phan 'dogs pa'i brtson 'grus so zhes 'byung ngo / /
bstan bcos rnal 'byor spyod pa'i sa'i nang nas /
brtson 'grus kyi le'u las brtson 'grus ni rnam pa gsum yod de /
go cha'i brtson 'grus ni 'di lta ste /
'di la byang chub sems dpa' ni brtson 'grus rtsom pa la sbyor ba'i dngos po la gnas nas sems mngon par spro ba'i sngon du 'gro ba'i go cha 'di ltar gyon par byed de /
bdag ni gal te sems can gcig sdug bsngal las thar bar bya ba'i phyir yang nyin mtshan bskal pa chen po dang mnyam pa dag gi 'gro ba gzhan du mi gnas pas sems can dmyal ba kho nar gnas pas dus ji srid cig gis byang chub sems dpa' rnams bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ba'i dus de nyid bye brag 'bum 'gyur gyis srid kyis /
bdag gis bla na med pa yang dag par rdzogs pa'i byang chub thob par 'gyur ba lta na yang bdag spro bar byed de /
bla na med pa yang dag par rdzogs pa'i byang chub kyi phyir mi brtson par yang mi byed la /
brtson 'grus la zhugs pa yang dor bar mi byed na /
dus kyi yun ches thung ba dang /
sdug bsngal ches chung bas lta ci smos snyam pa de lta bu ni byang chub sems dpa'i go cha'i brtson 'grus zhes bya'o zhes bya ba la sogs pa rgya cher de nyid las bstan pa bzhin no / /
gzhan yang de nyid las /
de la dge ba'i chos sdud pa'i tshul khrims ni 'di lta ste /
byang chub sems dpa'i tshul khrims gang pha rol tu phyin pa drug la sbyor bar byed cing /
yang dag par grub par byed pa'o zhes bshad de /
zhib tu de nyid las bstan pa bzhin no / /
gzhan yang de nyid las sems can gyi don bya ba'i brtson 'grus ni 'di lta ste /
tshul khrims kyi le'u las 'byung ba bzhin du rnam pa bcu gcig tu rig par bya'o zhes 'byung ngo / /
bstan bcos theg pa chen po bsdus pa las mdo las gsungs pa'i tshig lnga po dag mdor bsdu na rnam pa gsum du bstan te /
'di lta ste /
go cha'i brtson 'grus dang /
sbyor ba'i brtson 'grus dang /
mi zhum zhing mi 'khrugs la chog par mi 'dzin pa'i brtson 'grus so zhes 'chad do / /
slob dpon dbyig gnyen gyis mdzad pa'i 'grel pa las ni brtson 'grus gsum po dag gi ngo bo tha dad pas mdo las mthu dang ldan pa dang /
brtson 'grus dang ldan pa dang /
spro ba dang ldan pa dang /
brtul ba dang ldan pa dang /
brtson pa mi gtong ba zhes gsungs te /
mdo 'di nyid las tshig lnga gsungs pa gang yin pa de ni 'dir brtson 'grus gsum po dag gi ngo bo nyid du bsdu'o zhes bshad de /
'di nyid kyi 'grel pa las cho ga dgos pa'i phyir thog ma kho nar mthu dang ldan pa'o / /
ji lta ba bzhin du spyod pa'i phyir brtson 'grus dang ldan pa'o / /
zhum pa med pa pa dang /
ldog pa med pa dang /
chog pa med pa'i phyir go rims bzhin du spro ba dang ldan pa dang /
brtul ba brtan pa dang /
brtson pa mi gtong ba zhes bya ba nas /
rgya cher bshad pa'i bar du bstan pa'o / /
theg pa chen po bsdus pa'i 'grel pa slob dpon ngo bo nyid med kyis byas pa dang /
lang gi tshe bsgyur ba las kyang /
slob dpon dbyig gnyen gyis mdzad pa'i 'grel pa las bstan pa dang mthun par bshad de mangs kyis dogs nas 'dir ma brjod do / /
chos mngon pa sna tshogs kun las btus pa las ni go cha dang /
sbyor ba dang /
phan 'dogs pa ni go rims bzhin du gzhan dge ba'i rtsa ba dang /
sbyor ba'i dge ba'i rtsa ba dang /
yongs su rdzogs pa'i dge ba'i rtsa ba rnam pa gsum yongs su 'dzin pa'o zhes bshad do / /
bsam gtan rnam pa gsum ni rnam par mi rtog cing zhi la rab tu zhi bas kha na ma tho ba med pa'i phyir nyon mongs pa dang /
sdug bsngal gyi gnyen por gyur pa bde bar gnas pa'i bsam gtan dang /
yon tan mngon par grub pa'i bsam gtan dang /
sems can gyi don mngon par grub pa'i bsam gtan no zhes bya ba ni snga ma bsam gtan rnam pa gsum bstan pa'o / /
le'u dang po las tshig bzhi yod kyang de dag gi mtshan nyid khong du chud par dka' bas de'i phyir 'dir mdo sde dang bstan bcos rnams la brten nas tshig bzhi po de dag bshad par bya'o / /
de la dang po rnam par mi rtog cing zhi la zhes bya ba ni yang dag pa ma yin pa kun tu rtog pa dang /
gnas ngan len thams cad dang bral ba'i phyir rnam par mi rtog cing zhi ba zhes bya ste /
de'i phyir mtshams rnam par grol ba'i mdo las kyang yang dag pa ma yin pa dang bral ba'i zhi ba zhes gsungs pa dang /
gzhan yang bstan bcos rnal 'byor spyod pa'i sa las /
rnam par rtog pa thams cad spangs pa'i phyir /
lus dang sems shin tu sbyangs pa skyed par byed do zhes bstan pa yin no / /
gnyis pa rab tu zhi ba zhes bya ba ni bstan bcos rnal 'byor spyod pa'i sa las srid pa'i ro myong ba rnams yongs su spangs pas mtshan ma thams cad nye bar zhi ba zhes bshad do / /
gsum pa kha na ma tho ba med pa'i phyir zhes bya ba ni slob dpon ngo bo nyid med kyis byas pa'i 'grel pa las /
nga rgyal dang /
lta ba dang /
sred pa dang bral nas rnam par dag pa thob pa'i phyir ro zhes bshad do / /
bstan bcos rnal 'byor spyod pa'i sa las /
kha na ma tho ba med pa'i yul drug dang /
nye ba'i nyon mongs pa yongs su spangs pa'o zhes bshad do / /
bzhi pa nyon mongs pa dang /
sdug bsngal gyi gnyen por gyur pa bde bar gnas pa zhes bya ba'i ting nge 'dzin nyon mongs pa dang /
sdug bsngal gyi gnyen por gyur cing mngon par shes pa la dbang thob pas /
mthong ba'i chos la bde bar gnas so / /
theg pa chen po bsdus pa'i 'grel pa lang gi tshe bsgyur ba las ni ting nge 'dzin 'dis kun nas nyon mongs pa rnam par spangs pa'i phyir /
tshe 'di la bde bar gnas pa thob ces bshad do / /
slob dpon dbyig gnyen gyis mdzad pa'i 'grel pa las /
'di'i dbang gis mthong ba'i chos la bde bar gnas pa'o zhes bshad de /
gzhan rnam pa gnyis ni mdo nyid kyis brda phrad par zad do / /
bstan bcos rnal 'byor spyod pa'i sa'i nang nas bsam gtan gyi le'u las /
bsam gtan ni rnam pa gsum yod de /
tshe 'di la bde bar gnas pa'i bsam gtan ni 'di lta ste /
byang chub sems dpa' rnams kyi bsam gtan rnam par rtog pa thams cad dang bral ba /
lus dang sems shin tu sbyangs pa bskyed pa dang mchog tu rab tu zhi ba /
rlom sems dang bral ba /
ro myang ba med pa /
mtshan ma thams cad dang bral ba gang yin pa de ni /
de dag gi tshe 'di la bde bar gnas pa'i bsam gtan yin par rig par bya'o / /
de la byang chub sems dpa' rnams kyi ting nge 'dzin gyi yon tan mngon par bsgrubs pa'i bsam gtan ni 'di lta ste /
byang chub sems dpa' rnams kyi bsam gtan stobs bcu'i rigs kyis bsdus pa'i ting nge 'dzin rnam pa sna tshogs bsam gyis mi khyab cing tshad med par sgrub par byed pa gang yin pa dang /
ting nge 'dzin gang dag nyan thos dang /
rang sangs rgyas rnams kyis kyang ming yang mi shes na snyoms par 'jug par lta ga la 'gyur zhes bya ba la sogs pa rgya cher bshad pa'i phyir ro / /
sems can gyi don bya ba'i bsam gtan ni 'di lta ste /
byang chub sems dpa' rnams bsam gtan la brten nas sems can gyi bya ba dang ldan pa dag la grogs su 'gro ba dang /
sems can sdug bsngal ba rnams kyi sdug bsngal sel ba dang /
rigs pa ston pa dang /
byas pa gzo zhing byas pa tshor te phan 'dogs pa rnams la lan du phan 'dogs pa dang /
'jigs pa rnams las byung ba dang /
yo byad med pa rnams la yo byad stobs pa dang /
yang dag pa'i 'khor legs par sdud pa dang /
sems dang mthun par 'jug pa dang /
yang dag pa'i yon tan rnams kyis dga' bar byed pa dang /
legs par tshar gcod pa dang /
rdzu 'phrul gyis skrag par byed pa dang /
'dun par byed pa'o zhes 'byung ste /
zhib tu de nyid las bstan pa bzhin no / /
slob dpon dbyig gnyen gyis mdzad pa'i 'grel pa las /
bde bar gnas pa'i bsam gtan zhes bya ba 'di ni mthong ba'i chos la bde bar gnas par byed do / /
mngon par sgrub pa'i bsam gtan zhes bya ba 'di ni mngon par shes pa drug mngon par sgrub par byed do / /
bya ba sgrub pa'i bsam gtan zhes bya ba 'di ni sems can la phan 'dogs pa'i bya ba dag mngon par sgrub par byed do zhes bshad do / /
slob dpon ngo bo nyid med kyis 'grel pa las /
gnas pa'i bsam gtan ni mthong ba'i chos la bde bar gnas pa'i phyir te /
nga rgyal dang /
lta ba dang /
sred pa la sogs pa spangs nas rnam par dag pa thob pa'i phyir ro / /
mngon par sgrub pa'i bsam gtan ni mngon par shes pa drug la sogs pa yon tan khyad par du 'phags pa mngon par sgrub pa'i phyir ro / /
bya ba sgrub pa'i bsam gtan ni sems can rnams la phan 'dogs pa'i phyir mu ge dang nad kyi 'jigs pa la sogs pa zhi bar byed pa'i phyir ro zhes 'byung ngo / /
bstan bcos chos mngon pa sna tshogs kun las btus pa las /
mthong ba'i chos la bde bar gnas pa dang /
mngon par shes pa mngon par sgrub pa dang /
sems can la phan 'dogs pa ni go rims bzhin du yongs su 'dzin pa gsum po yongs su ngal ba med pa dang /
bsam pa rnams yongs su rdzogs pa dang /
'khor 'dul ba'i las dang sbyar ro zhes bshad do / /
theg pa chen po bsdus pa'i 'grel pa lang gi tshe bsgyur ba las kyang /
phal cher slob dpon dbyig gnyen gyis mdzad pa'i 'grel pa las bstan pa dang mthun par bshad do / /
mangs kyis dogs nas 'dir ma brjod do / /
bstan bcos mdo sde'i rgyan las ni rnam par rtog pa dang bcas pa la sogs pa rnam pa gsum du bstan to / /
shes rab rnam pa gsum ni kun rdzob kyi bden pa la dmigs pa'i shes rab dang /
don dam pa'i bden pa la dmigs pa'i shes rab dang /
sems can gyi don la dmigs pa'i shes rab po zhes bya ba ni drug pa shes rab rnam pa gsum bstan pa'o / /
bstan bcos rnal 'byor spyod pa'i sa las /
shes rab rnam pa gnyis so zhes bshad do / /
dang po shes rab gsum ni shes bya la de kho na nyid du khong du chud cing rtogs par bya ba'i shes rab rig pa'i gnas lnga po rnams dang /
tshogs gsum la mkhas pa'i shes rab dang /
sems can thams cad la phan 'dogs pa'i shes rab po zhes 'byung ste /
dang po ni de kho na nyid la dmigs pa'o / /
bar ma ni rang gi don la dmigs pa'o / /
tha ma ni kun rdzob la dmigs shing gzhan la phan 'dogs pa'o / /
de la rig pa'i gnas lnga ni nang gi rig pa la sogs te lnga po dag go / /
tshogs gsum ni don dang ldan pa'i chos rnams kyi tshogs dang /
don dang mi ldan pa'i chos rnams kyi tshogs dang /
don dang ldan pa yang ma yin /
don dang mi ldan pa yang ma yin pa'i chos rnams kyi tshogs so / /
de la shes rab kyi phyi ma gsum ni chos bdag med pa zab mo shes pa'i shes rab po / /
sems can rnams 'dul ba'i thabs shes pa'i shes rab dang /
shes bya thams cad la sgrib pa med pa shes pa'i shes rab po zhes 'byung ste /
dang po ni chos stong pa nyid shes pa'o / /
bar ma ni gang zag stong pa nyid du shes pa'o / /
tha ma ni stong pa nyid gnyis mngon du byas pa'i shes pa'o / /
bstan bcos rnam par rig pa tsam du grub pa las ni sems can stong pa dang /
chos stong pa dang /
gnyi ga stong pa'i shes rab ces bshad do / /
bstan bcos theg pa chen po bsdus pa las ni sbyor ba'i shes pa dang /
rjes thob pa'i shes pa zhes bshad do / /
bstan bcos ngo bo nyid med pa gsum bstan pa las /
rnam par mi rtog pa'i sbyor ba'i shes rab ni 'di lta ste /
de kho na nyid bsgom pa mdun rol gyi thabs khyad par du 'phags pa'i shes rab po / /
rnam par mi rtog pa'i shes rab ni 'di lta ste /
de kho na nyid du bsgom pa'i shes rab po / /
rnam par mi rtog pa phyis thob pa'i shes rab ni 'di lta ste /
mngon par rtogs pa'i mtha' kun rdzob rnams shes pa chos ston pa la sogs pa dngos po sna tshogs ston pa yin no zhes 'byung ngo / /
bstan bcos kun las btus pa las ni kun rdzob la dmigs pa dang /
sems can la dmigs pa'i shes rab dag ni rim bzhin du sa la 'jug pa dang /
sangs rgyas kyi chos mngon par bsgrub pa dang /
sangs rgyas kyi mdzad pa sgrub pa'i ston pa gsum dang sbyar ro zhes bshad do / /
pha rol tu phyin pa drug po re re la yang rab tu dbye ba rnam pa gsum yod pa rgya cher rnam par 'byed pa ni bstan bcos theg pa chen po bsdus pa'i 'grel pa lang gi tshe bsgyur ba dang /
rnam par bshad pa las 'byung ste /
mangs kyis dogs nas ma brjod do / /
de phyir bstan pa rnams de ltar tha dad par gyur ce na /
don rnam pa gcig kho na ma yin te /
so so nas don re re smos pa'i phyir /
phan tshun 'gal ba med do / /
pha rol tu phyin pa drug po dag gi ngo bo nyid kyi bye brag mdo tsam du bstan pa yang /
bstan bcos rnam par rig pa tsam du grub pa las ji skad du /
pha rol tu phyin pa bcu po dag gi ngo bo nyid kyang /
sbyin pa ni ma chags pa dang /
des bskyed pa'i las gsum po dag gi ngo bo nyid do / /
tshul khrims ni byang chub sems dpa'i tshul khrims yang dag par len pa'i las gsum po dag gi ngo bo nyid do / /
bzod pa ni zhe sdang med pa dang brtson 'grus dang nges pa'i shes rab dang de dag gis bskyed pa'i las gsum po dag gi ngo bo nyid do / /
brtson 'grus ni rtsol ba dang /
des bskyed pa'i las gsum po dag gi ngo bo nyid do / /
bsam gtan ni ting nge 'dzin gyi ngo bo nyid do / /
phyi ma lnga ni chos rab tu rnam par 'byed pa'i ngo bo nyid do / /
de'i rtsa ba dang /
phyis thob pa'i ye shes so zhes 'byung ngo / /
zhib tu de nyid las bstan pa bzhin no / /
rgya cher rnam par 'byed pa ni mtshan nyid bstan pa dag las byung ba bzhin du rig par bya'o // //
bam po drug cu pa /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das ci'i slad du pha rol tu phyin pa de dag pha rol tu phyin pa zhes bgyi lags zhes bya ba 'di man chad ni brgyad pa pha rol tu phyin pa'i ming thob pa bstan pa'i sgo zhes bya ba ston to / /
'di yang zhu ba gsol ba dang /
lan du gsungs pa bstan te /
de ni dang po ci'i slad du pha rol tu phyin pa zhes bgyi ba lags zhes zhu ba'o / /
spyi dang bye brag gi ming ni gong du bstan pa bzhin te /
'di ni rgyu dang rkyen gang gi phyir dang /
don gang gi phyir pha rol tu phyin pa zhes bya ba'i ming thob par 'gyur zhes bya ba'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu rgyu dang rkyen rnam pa lnga'i phyir zhes bya ba la sogs pas ni gnyis pa de bzhin gshegs pas yang dag par lan du gsungs pa ston te /
'di yang rnam par dbye ste /
grangs mdor smos pa dang /
grangs bkod pa dang /
go rims bzhin du rnam par dbye ste bshad pa dang /
rgol ba'i rten du bzlas te bshad pa'o / /
'di ni dang po grangs mdor smos pa ste /
rgyu rnam pa lnga'i phyir pha rol tu phyin pa zhes bya'o zhes bya ba'i tha tshig go / /
mtshams rnam par grol ba'i mdo las ni rnam pa lnga zhes 'byung ngo / /
dgongs pa zab mo rnam par dgrol ba'i mdo las ni don rnam pa lnga zhes 'byung ngo / /
chags pa med pa nyid kyi phyir dang /
mi lta ba nyid kyi phyir dang /
kha na ma tho ba med pa nyid kyi phyir dang /
rnam par rtog pa med pa nyid kyi phyir dang /
yang dag par yongs su bsngo ba nyid kyi phyir ro zhes bya ba gnyis pa grangs bzhin du ming bkod pa'o / /
mtshams rnam par grol ba'i mdo las ni thog ma med pa dang /
nyes pa med pa dang /
rnam par rtog pa med pa dang /
yongs su bsngo ba'o zhes 'byung ngo / /
dgongs pa zab mo rnam par dgrol ba'i mdo las ni ma chags pa dang re ba med pa dang /
nyes pa med pa dang /
rnam par rtog pa med pa dang /
yongs su bsngo ba'o zhes 'byung ngo / /
bstan bcos rnam par bshad pa las ni ming bkod par zad kyi /
rnam par bshad pa ni med do / /
de'i phyir bstan bcos de nyid las sbyin pa'i pha rol tu phyin pa yon tan lnga dang ldan pas na pha rol tu phyin pa zhes bya ste /
mngon par zhen pa med pa'i phyir gtong ba dang /
mi lta ba'i phyir gtong ba dang /
skyon med pa'i phyir gtong ba dang /
rnam par mi rtog pa'i phyir gtong ba dang /
yongs su bsngo ba'i phyir gtong ba'o / /
sbyin pa ji lta ba bzhin du tshul khrims nas shes rab kyi bar du de bzhin du rig par bya'o zhes 'byung ngo / /
de la chags pa med pa nyid ni 'di lta ste /
pha rol tu phyin pa dang mi mthun pa'i dngos po la mngon par zhen pa gang yin pa'o zhes bya ba la sogs pas ni gsum pa go rims bzhin du rnam par phye ste bshad pa ston pa'o / /
'di yang rkyen rnam pa lnga bstan pa nyid kyis rnam pa lngar dbye ste /
'di ni dang po chags pa med pa'i mtshan nyid bstan pa'o / /
pha rol tu phyin pa drug dang mi mthun pa'i sgrib pa gang yin pa de ni mi mthun pa'i dngos po zhes bya ste /
mi mthun pa'i dngos po de dag la mngon par zhen pa med pa'i phyir ro / /
sgrib pa drug rgya cher bshad pa ni 'og nas mdo las gsungs pa bzhin du rig par bya'o / /
bstan bcos rnal 'byor spyod pa'i sa las kyang mdo 'di las gsungs pa dang mthun par 'byung ste /
de'i phyir bstan bcos de nyid las /
de la byang chub sems dpa' rnams kyi sbyin pa ni mdor bsdu na yon tan lnga dang ldan na sbyin pa'i pha rol tu phyin pa'i grangs su 'gro ste /
lnga gang zhe na /
chags pa med pa nyid dang /
mi lta ba nyid dang /
kha na ma tho ba med pa nyid dang /
rnam par mi rtog pa nyid dang /
yongs su bsngo ba nyid kyis so / /
sbyin pa la ji lta ba bzhin du tshul khrims la sogs pa la yang de bzhin du rig par bya'o / /
de la chags pa med pa nyid ni sbyin pa la sogs pa'i gnas su gyur pa'i chos rnam pa thams cad la chags pa med pa gang yin pa'o zhes 'byung ngo / /
mtshams rnam par grol ba'i mdo las ni 'di lta ste /
pha rol tu phyin pa dang mi mthun pa'i dngos po la mngon par zhen pa gang yin pa'o zhes 'byung ngo / /
dgongs pa zab mo rnam par dgrol ba'i mdo las kyang chags pa med pa nyid ni 'di lta ste /
pha rol tu phyin pa dang mi mthun pa'i dngos po la mngon par zhen pa gang yin pa'o zhes 'byung ngo / /
bstan bcos theg pa chen po bsdus pa'i 'grel pa lang gi tshe bsgyur ba las /
chags pa med cing rnam par dag pa ni 'di lta ste /
pha rol tu phyin pa dang mi mthun pa'i chos mi skye'o zhes bshad do / /
de la mi lta ba nyid ni 'di lta ste /
pha rol tu phyin pa thams cad kyi 'bras bu rnam par smin pa dang /
lan du phan 'dogs pa la sems 'brel pa med pa gang yin pa'o zhes bya ba ni gnyis pa mi lta ba gnyis kyi mtshan nyid bstan pa ste /
'di ltar pha rol tu phyin pa drug po dag gi 'bras bu dang /
lan du phan 'dogs pa la mi re bar sbyin pa la sogs pa gtong ba gang yin pa de ni mi lta ba nyid ces bya'o / /
pha rol tu phyin pa drug po dag gi 'bras bu ni 'og nas mdo las bstan pa bzhin du rig par bya'o / /
bstan bcos rnal 'byor spyod pa'i sa las kyang /
de la mi lta ba nyid ni 'di lta ste /
zang zing dang /
de'i 'bras bu la sems 'brel ba med pa nyid gang yin pa'o zhes 'byung ste /
de la zang zing la sems 'brel pa med pa zhes bya ba ni mdo las /
lan du phan 'dogs pa la sems 'brel pa med pa zhes gang gsungs pa'o / /
mtshams rnam par grol ba'i mdo las mi lta ba nyid ni 'di lta ste /
pha rol tu phyin pa rnams kyi 'bras bu rnam par smin pa dang /
da ltar gyi rnyed pa la sems 'brel pa med pa gang yin pa'o zhes 'byung ngo / /
dgongs pa zab mo rnam par dgrol ba'i mdo las /
mi re ba nyid ni pha rol tu phyin pa rnams kyi 'bras bu rnam par smin pa dang /
longs spyod pa dang /
lan du phan 'dogs pa'i sems kyi tshol ba med pa gang yin pa'o zhes 'byung ngo / /
bstan bcos theg pa chen po bsdus pa'i 'grel pa las /
mi lta ba rnam par dag pa ni 'di lta ste /
rang gi lus dang pha rol tu phyin pa rnams kyi 'bras bu rnam par smin pa dang /
lan du phan 'dogs pa la sems kyis rtag tu mi lta ba gang yin pa'o zhes 'byung ngo / /
'phags pa shes rab kyi pha rol tu phyin pa rdo rje gcod pa'i 'grel pa las ni rang gi lus dang /
lan du phan 'dogs pa dang /
rnam par smin pa la mngon par zhen pa med pa gang yin pa'o zhes 'byung ste /
'di ni bstan bcos rnal 'byor spyod pa'i sa las /
sbyin pa gnyis zhes bstan pa nyid de /
de'i phyir sbyin pa'i le'u las /
lan la mi lta ba'i sbyin pa gang zhe na /
byang chub sems dpa' snying rje'i sems dang /
snying brtse ba dang ldan pa ni sbyin pa sbyin pa na pha rol nas phan 'dogs su re ba med de /
skye ba bde ba dang /
sred pa'i mes tshig pa dang /
mthu med pa dang /
rang bzhin gyis sdug bsngal dag mthong ba'i phyir sbyin pa gtong ba'o / /
rnam par smin pa la mi lta ba'i sbyin pa gang zhe na /
byang chub sems dpa' ni sbyin pa byin nas phyi ma la longs spyod phun sum tshogs pa 'am /
lus phun sum tshogs par 'gyur bar sbyin pa'i 'bras bu rnam par smin pa la re ba med de /
'du byed thams cad ni snying po med par lta la /
byang chub mchog la ni phan yon du lta ba'i phyir sbyin pa gtong ngo zhes 'byung ste /
'di dag gi mtshan nyid rgya cher bshad pa ni slob dpon dbyig gnyen gyis mdzad pa'i 'grel pa dang /
'phags pa shes rab kyi pha rol tu phyin pa rdo rje gcod pa'i 'grel pa slob dpon yon tan byin gyis mdzad pa bzhin du rig par bya'o / /
de la kha na ma tho ba med pa nyid ni 'di lta ste /
pha rol tu phyin pa de dag kun nas nyon mongs pa'i chos dang ma 'dres shing /
thabs ma yin pa'i spyod pa rnam par spangs pa gang yin pa'o zhes bya ba ni gsum pa kha na ma tho ba med pa'i mtshan nyid bstan to / /
de la kha na ma tho ba rnam pa gnyis te /
dang po ni kun nas nyon mongs pa'i chos 'dres pa ste /
'og nas mdo las snying rje med pa'i sbyor ba la sogs pa skyon rnam pa bzhi bstan pa lta bu'o / /
gnyis pa ni thabs ma yin pa'i spyod pa ste /
'og nas mdo las zang zing gi phan 'dogs pa zhes bya ba la sogs pa zhib tu ji skad bstan pa lta bu'o / /
rnam pa 'di gnyis spangs nas sbyin pa byin pa gang yin pa de ni /
kha na ma tho ba med pa zhes bya'o /
bstan bcos rnal 'byor spyod pa'i sa las de la kha na ma tho ba med pa nyid ni 'di lta ste /
rnam pa thams cad kyi sbyin pa la sogs pa nye ba'i nyon mongs pa'i rnam pa thams cad rnam par spangs pa gang yin pa'o zhes 'byung ste /
de la nye ba'i nyon mongs pa zhes bya ba yang bstan bcos rnal 'byor spyod pa'i sa de nyid las ji skad du /
sbyin pa'i pha rol tu phyin pa'i nye ba'i nyon mongs pa nang dang phyi rol la brten pa rnam pa bcu yod de /
de dag gi gnyen por byang chub sems dpa'i sbyin pa'i pha rol tu phyin pa'i rnam par dag pa bcu bstan pa'i rnam pa gcig las 'phros pa'i rigs bzhin du rig par bya'o / /
de la phyi rol la brten pa'i nye ba'i nyon mongs pa ni rnam pa lnga ste /
yongs su nyon mongs pa nyid dang spong ba nyid dang /
byams pas zhen pa med pa nyid dang /
yid la bsams pa yongs su ma rdzogs pa nyid dang /
yongs su ma smin pa nyid do / /
nang la brten pa'i nye ba'i nyon mongs pa yang rnam pa lnga ste /
nges par 'byin pa ma yin pa nyid dang /
kun nas nyon mongs pa can nyid dang /
stobs dang mi ldan pa nyid dang /
phyogs su ltung ba dang bcas pa nyid dang /
zad pa'i chos nyid do zhes 'byung ngo / /
dgongs pa zab mo rnam par dgrol ba dang /
mtshams rnam par grol ba'i mdo las kyang /
mdo 'di nyid las gsungs pa dang mthun no / /
bstan bcos theg pa chen po bsdus pa'i 'grel pa lang gi tshe bsgyur ba las gsum pa kha na ma tho ba med pa ni 'di lta ste /
pha rol tu phyin pa kun nas nyon mongs pa'i chos dang 'dres pa dang /
thabs ma yin pa'i spyod pa rnam par spangs pa gang yin pa'o zhes 'byung ngo / /
de la rnam par rtog pa med pa nyid ni 'di lta ste /
pha rol tu phyin pa de dag nyid kyi rang gi mtshan nyid la sgra ji bzhin du mngon par zhen pa med pa gang yin pa'o zhes bya ba ni bzhi pa rnam par rtog pa med pa'i mtshan nyid bstan to / /
'di ltar sgra ji bzhin du pha rol tu phyin pa drug dag gi mtshan nyid rab tu 'dzin pa dang bral ba gang yin pa de ni rnam par rtog pa med pa zhes bya ba'i tha tshig go / /
bstan bcos rnal 'byor spyod pa'i sa las /
de la rnam par rtog pa med pa nyid ni 'di lta ste /
sbyin pa la sogs pa la kun brtags pa'i ngo bo nyid du lta ba gang yin pa'o zhes 'byung ste /
yang na rnam par rtog pa med pa nyid ces bya ba ni 'khor gsum yongs su dag pa'o / /
pha rol tu phyin pa drug po dag gi 'khor gsum kas yongs su dag pa rgya cher rnam par bshad pa las ni theg pa chen po bsdus pa'i 'grel pa lang gi tshe bsgyur ba las bstan pa bzhin du rig par bya'o / /
mtshams rnam par grol ba'i mdo las /
rnam par rtog pa med pa ni 'di lta ste /
pha rol tu phyin pa rnams la sgra ji bzhin du rang gi mtshan nyid du mngon par zhen pa med pa'o zhes gang yin pa'o / /
dgongs pa zab mo rnam par dgrol ba'i mdo las kyang rnam par mi rtog pa ni pha rol tu phyin pa las sgra ji bzhin du rang gi mtshan nyid du mngon par zhen pa med pa'o zhes 'byung ngo / /
theg pa chen po bsdus pa'i 'grel pa lang gi tshe bsgyur ba las /
bzhi pa rnam par rtog pa med pas rnam par dag pa ni 'di lta ste /
sgra ji bzhin du pha rol tu phyin pa'i mtshan nyid du 'dzin pa rnam par spangs pa'o zhes 'byung ngo / /
de la yang dag par yongs su bsngo ba nyid ni 'di lta ste /
de ltar byas shing bsags pa'i pha rol tu phyin pa dag bla na med pa'i byang chub chen po'i 'bras bur smon pa gang yin pa'o zhes bya ba ni lnga pa yang dag par yongs su bsngo ba'i mtshan nyid bstan pa'o / /
de la dang por byas pa gang yin pa de ni byas pa zhes bya'o / /
'phel bar gyur pa'i dus gang yin pa de ni bsags pa zhes bya'o / /
bstan bcos rnal 'byor spyod pa'i sa las /
de la yongs su bsngo ba nyid ni sbyin pa la sogs pa thams cad kyi 'bras bu bla na med pa yang dag par rdzogs pa'i byang chub thob par smon lam 'debs pa gang yin pa de zhes 'byung ngo / /
yongs su bsngo ba rgya cher bshad pa ni byang chub tu sems bskyed pa'i mdo dang /
sangs rgyas phal po che'i mdo'i nang nas yongs su bsngo ba'i le'u las bstan pa bzhin no / /
mtshams rnam par grol ba'i mdo las /
yongs su bsngo ba ni 'di lta ste /
pha rol tu phyin pa rnams byas nas 'phel bar 'gyur ba dag byang chub chen po'i 'bras bu gnyer ba gang yin pa'o zhes 'byung ngo / /
dgongs pa zab mo rnam par dgrol ba'i mdo las kyang yongs su bsngo ba ni 'di lta ste /
pha rol tu phyin pa dag byas shing /
bsags pa dag las kyang byang chub chen po'i 'bras bur smon pa gang yin pa'o zhes 'byung ngo / /
theg pa chen po bsdus pa'i 'grel pa lang gi tshe bsgyur ba las kyang /
lnga pa yongs su bsngo ba rnam par dag pa ni 'di lta ste /
pha rol tu phyin pa drug po dag skyes shing 'phel bar 'gyur ba 'am /
ma skyes shing 'phel bar ma gyur pa yang rung ste /
rtag par byang chub thob par smon pa gang yin pa'o zhes 'byung ngo / /
mtshan nyid rnam pa lnga rgya cher bshad pa ni slob dpon yang dag bden pas theg pa chen po bsdus pa'i 'grel pa lang gi tshe bsgyur ba'i brjed byang byas pa las bstan pa bzhin du bstan par bya'o / /
pha rol tu phyin pa'i mtshan nyid de yang bstan pa rnams las so so nas bshad pa mi mthun pas kha cig las mtshan nyid rnam pa bzhis pha rol tu phyin pa'i don bstan pa yod de /
bstan bcos mdo sde'i rgyan las pha rol tu phyin pa drug po re re la yang mtshan nyid bzhi bzhi yod par bstan pa lta bu ste /
dang po ni sgrib pa'i gnyen por gyur pa ste /
ser sna la sogs pa'i gnyen por gyur pa'i phyir ro / /
gnyis pa ni shes par byed pa ste /
rnam par mi rtog pa'i ye shes dang lhan cig 'grogs pa'i phyir ro / /
gsum pa ni re ba yongs su rdzogs par byed pa ste /
sbyin pas slong ba dag ji ltar 'dod pa bzhin du sbyin par byed pa nas /
de bzhin du ni shes rab kyis ni the tshom can dag gis ji ltar 'dod pa bzhin du the tshom gcod pa'i phyir ro / /
sbyin pa ni sems can yongs su smin par byed pa ste /
sngar sbyin pas yongs su bsdus nas de'i 'og tu theg pa gsum po dag gis ci rigs par smin par byed pa nas /
de bzhin du sngar shes rab kyis yongs su bsdus nas de'i 'og tu theg pa gsum gyis ci rigs par yongs su smin par byed pa'i bar du'o / /
chos mngon pa sna tshogs kun las btus pa las kyang mtshan nyid bzhis ston to /
de'i phyir de nyid las /
de la pha rol tu phyin pa'i mtshan nyid gang zhe na /
rtsol ba nyid kyi phyir dang /
bag chags kyi phyir dang /
bdag nyid kyi lus kyi phyir dang /
rgyu mthun pa'i phyir ro zhes 'byung ngo / /
de ru brtags na khong du chud par 'gyur ro / /
kha cig las ni mtshan nyid rnam pa lngas bstan pa yang yod de /
mod de nyid dang /
mtshams rnam par grol ba'i mdo dang /
dgongs pa zab mo rnam par dgrol ba'i mdo dang /
bstan bcos rnal 'byor spyod pa'i sa dang /
rnam par bshad pa dang /
theg pa chen po bsdus pa'i 'grel pa lang gi tshe bsgyur ba las ji skad bstan pa lta bu'o / /
gzhan yang chos mngon pa sna tshogs kun las btus pa las kyang mtshan nyid lngas ston te /
de'i phyir de nyid las /
pha rol tu phyin pa'i mtshan nyid gang zhe na 'di lta ste /
rigs kyi phyir dang /
smon lam gyi phyir dang /
bsam pa'i phyir dang /
dngos po'i phyir dang /
ngo bo nyid kyi phyir ro zhes 'byung ste /
de nyid brtags na khong du chud par 'gyur ro / /
kha cig las ni mtshan nyid rnam pa drug gis bstan pa yang yod de /
bstan bcos theg pa chen po bsdus pa las /
drug po 'di dag gi mtshan nyid ji ltar blta zhe na /
dam pa drug gis blta bar bya ste zhes ji skad du bstan pa lta bu'o / /
mtshan nyid rnam pa drug ni bstan bcos rnam par rig pa tsam du grub pa las bstan pa dang 'dra ba'i phyir 'dir ma bstan to / /
kha cig las ni mtshan nyid rnam pa bdun gyis bstan pa yang yod de /
bstan bcos rnam par rig pa tsam du grub pa las ji skad du mtshan nyid bdun po 'di dag ni dam pa bdun gyis yongs su sdud pas gdod pha rol tu phyin pa zhes rnam par gzhag pa yin te /
de la gnas pa dam pa ni 'di lta ste /
byang chub sems dpa'i rigs la gnas pa gang yin pa'o / /
rten dam pa ni 'di lta ste /
byang chub chen po'i sems la brten pa gang yin pa'o / /
bsam pa dam pa ni 'di lta ste /
sems can thams cad la snying brtse ba gang yin pa'o / /
ched du bya ba dam pa ni 'di lta ste /
bya ba thams cad phun sum tshogs par spyod pa gang yin pa'o / /
thabs la mkhas pa dam pa ni 'di lta ste /
rnam par mi rtog pa'i ye shes kyis bsdus pa gang yin pa'o / /
yongs su bsngo ba dam pa ni 'di lta ste /
bla na med pa'i byang chub tu bsngo ba gang yin pa'o / /
rnam par dag pa dam pa ni 'di lta ste /
sgrib pa gnyis dang 'dres par ma gyur pa gang yin pa'o / /
bdun po de dag gis yongs su ma bsdus pa'i sbyin pa la sogs pa ni /
pha rol tu phyin pa ma yin no zhes bstan pa lta bu'o / /
kha cig las mtshan nyid rnam pa brgyad kyis bstan pa yod de /
bstan bcos rnam par bshad pa las ji skad bshad pa lta bu'o / /
mtshan nyid rnam pa bcu gnyis kyis bstan pa yang yod de /
bstan bcos mngon pa sna tshogs kun las btus pa dang /
dbus dang mtha' rnam par 'byed pa las ji skad bstan pa lta bu'o / /
bcom ldan 'das pha rol tu phyin pa de dag dang mi mthun pa'i dngos po gang lags zhes bya ba 'di man chad ni bzhi pa gzhan dag gis rgol ba'i rjes su bzlas te bshad pa zhes bya ba'am /
yang na zhus pa dang /
lan dag gis rgya cher bshad pa zhes bya ba ston to / /
'di yang rnam pa bzhir dbye ste /
zhus pa dang lan dag gis pha rol tu phyin pa dang mi mthun pa'i dngos po rnams rnam par 'byed pa dang /
zhus pa dang lan dag gis rnam par smin pa'i 'bras bu rnam par 'byed pa dang /
zhus pa dang lan dag gis pha rol tu phyin pa dang 'dres pa'i chos rnam par 'byed pa dang /
gang du bstan pa'i thabs ma yin pa'i spyod pa bstan pa ste /
mdor bsdus pa'i phyir rnam par rtog pa med pa dang /
yang dag par yongs su bsngo ba ni ma bstan te /
khong du chud par sla ba'i phyir ro / /
'di ni dang po pha rol tu phyin pa dang mi mthun pa'i dngos po bstan pa'o / /
'di yang zhu ba gsol pa dang lan du gsungs pa bstan te /
'di ni dang po pha rol tu phyin pa dang mi mthun pa'i dngos po zhus pa'o / /
rigs kyi bu dngos po de ni mdor bsdu na rnam pa drug tu rig par bya ste zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
grangs mdor smos pa dang /
go rims bzhin du rnam par phye nas bshad pa ste /
'di ni dang po mi mthun pa'i dngos po drug mdor bstan pa'o / /
'dod pa'i dga' ba dang /
longs spyod dang /
dbang phyug dang /
'dod pa'i bsod nams las shin tu yon tan gyi phan yon du lta ba zhes bya ba la sogs pas ni gnyis pa go rims bzhin du rnam par phye ste bshad pa ston to / /
'di yang mthun pa'i dngos po rnam pa drug bstan pa nyid kyis rnam pa drug tu dbye bar bya'o / /
mi mthun pa'i dngos po de yang rnam pa gnyis te /
dang po'i bye brag gis mi mthun pa'i sgrib pa ste /
theg pa chen po bsdus pa'i 'grel pa slob dpon ngo bo nyid med kyis mdzad pa las ji skad du /
mi mthun pa'i kun nas nyon mongs pa ni 'di lta ste /
ser sna dang /
'chal pa'i tshul khrims dang /
khro ba dang /
le lo dang /
rnam par g.yeng ba dang /
'chal pa'i shes rab po zhes bstan pa lta bu'o / /
gnyis pa spyi dang bye brag bsdus pa'i sgrib pa ni 'di lta ste /
longs spyod la sogs pa la mngon par zhen pa gang yin pa de ni bye brag gi sgrib pa'o / /
re re la yang yon tan gyi phan yon du lta ba gang yin pa de ni /
spyi'i sgrib pa yin no / /
mdo 'di las kyang spyi dang bye brag gi sgrib pa ston pa dang /
mdzad pas 'di ni dang po sbyin pa dang mi mthun pa'i dngos po bstan pa'o / /
de 'dod pa'i dga' ba zhes bya ba la sogs pa la bshad pa rnam pa gsum yod de /
kha cig na re 'dod pa'i dga' ba zhes bya ba ni 'dod pa'i dga' ba'i ming gi rnam grangs so / /
longs spyod la dbang phyug ces bya ba ni dga' bar bya ba'i yul lo / /
'dod pa'i bsod nams la zhes bya ba ni gong ma'i yul gsum po dag gi dga' ba la'o zhes bya'o / /
kha cig na re /
'dod pa'i dga' ba zhes bya ba ni 'dod pa la dga' ba'i don te /
'dod pa'i bdag nyid do / /
de la 'dod pa la lnga ste /
yul lnga po dag go / /
longs spyod ces bya ba ni nor bu rin po che la sogs pa mang du bdog pa'o / /
dbang phyug ces bya ba ni gong ma'i dngos po gnyis la longs spyod pa'i dbang thob pa'o / /
'dod pa'i bsod nams zhes bya ba ni /
'dod pa la dga' ba'i yul bstan pa'o / /
'dod pa'i dga' ba dang /
longs spyod dang /
yid bde ba la dbang ba 'dod pa'i dga' ba rnam pa gsum ni 'dod pa'i bsod nams zhes bya ste /
'dod pa'i dga' ba rnam pa gsum po de dag la shin tu yon tan gyi phan yon du lta ba'o / /
de ni 'di skad du /
'dod pa'i dga' ba rnam pa gsum po dag la dga' zhing yon tan gyi phan yon du lta ba gang yin pa des ni sbyin pa'i pha rol tu phyin pa la sgrib par byed do zhes bstan par 'gyur ro zhe'o / /
kha cig na re 'dod pa'i dga' ba zhes bya ba ni 'dod pa'i dga' ba'i tshor ba'o / /
gzhan ni snga ma bzhin no zhe'o / /
mtshams rnam par dgrol ba'i mdo las ni /
'dod pa la dga' ba dang /
longs spyod dang /
dbang phyug ces 'byung ngo / /
dgongs pa zab mo rnam par dgrol ba'i mdo las ni /
'dod pa lnga'i longs spyod la dbang ba zhes 'byung ngo / /
theg pa chen po bsdus pa'i 'grel pa lang gi tshe bsgyur ba las /
pha rol tu phyin pa la sgrib pa rnam pa drug yod de /
dang po'i sgrib pa ni 'dod pa'i yul la dga' ba dang /
longs spyod dang bdag nyid kyi bsod nams la yon tan khyad par du 'phags par lta ba ste /
sbyin pas ni rab tu sel bar byed do zhes 'byung ngo / /
lus dang /
ngag dang /
yid 'dod dgur kun tu spyod pa dag la shin tu yon tan gyi phan yon du lta ba zhes bya ba ni gnyis pa tshul khrims kyi pha rol tu phyin pa dang mi mthun pa'i dngos po bstan pa'o / /
ji ltar 'dod pa bzhin du srog gcod pa la sogs pa'i las rnams la yon tan gyi phan yon du lta ba ste /
dper na lug bsad na mtho ris su skye bar 'gyur ro zhes zer ba la sogs pa lta bu ste /
theg pa chen po bsdus pa'i 'grel pa lang gi tshe bsgyur ba las /
gnyis pa sgrib pa'i the tshom dang bcas pa'i sems kyis lus dang /
ngag dang /
yid kyi las slong ba ste /
tshul khrims kyis 'di rab tu sel bar 'gyur ro zhes 'byung ste /
gzhan gyis brnyas pa mi bzod pa dag shin tu yon tan gyi phan yon du lta ba zhes bya ba ni gsum pa bzod pa'i pha rol tu phyin pa dang mi mthun pa'i dngos po bstan te /
mdo 'di nyid kyis brda phrad par zad do / /
theg pa chen po bsdus pa'i 'grel pa lang gi tshe bsgyur ba las /
gsum pa'i sgrib pa ni brnyas pa dang /
smod pa dang /
grang ba dang /
tsha ba la sogs pa'i sdug bsngal la ji mi nus pa ste /
bzod pas rab tu sel bar byed do zhes bshad do / /
nan tan gyis mi brtson pas 'dod pa la dga' ba la mngon par zhen pa dag yon tan gyi phan yon du lta ba zhes bya ba ni bzhi pa brtson 'grus dang mi mthun pa'i dngos po bstan pa ste /
le lo dang /
bag med pa la sogs pa la yon tan du lta ba gang yin pa'o / /
theg pa chen po bsdus pa'i 'grel pa lang gi tshe bsgyur ba las /
bzhi pa'i sgrib pa ni nan tan du sgrib par byed pa las bde ba nyid du 'dzin cing /
ma thob par thob bo snyam du sems pas yon tan du lta ba ste /
brtson 'grus kyis 'di sel bar byed do zhes bshad do / /
'du 'dzi la gnas shing 'jig rten gyi sna tshogs dang /
rnam par g.yeng ba dag la shin tu yon tan gyi phan yon zhes bya ba ni lnga pa bsam gtan gyi pha rol tu phyin pa dang mi mthun pa'i dngos po bstan pa ste /
'di ltar rnam par g.yeng ba rnam pa lnga po dag la'am /
rnam par g.yeng ba rnam pa drug po dag la yon tan khyad par du 'phags par lta ba la'o / /
mtshams rnam par grol ba'i mdo las ni 'jig rten gyi 'du 'dzi mang po dngos po la brten pa zhes 'byung ste /
dgongs pa zab mo rnam par dgrol ba'i mdo las kyang de skad du bstan to / /
theg pa chen po bsdus pa'i 'grel pa lang gi tshe bsgyur ba las /
lnga pa sgrib pa ni 'dre bar gnas par mos pa las /
'jig rten pa'i ya mtshan gyi dngos po dang /
rnam par g.yeng ba'i rgyu dang /
rkyen dag la yon tan nyid du lta ba ste /
bsam gtan gyis 'di rab tu sel bar byed do zhes 'byung ngo / /
mthong ba dang bye brag phyed pa dang /
rnam par shes pa'i tha snyad kyi spyod pa dag la yon tan gyi phan yon du lta ba zhes bya ba ni drug pa shes rab kyi pha rol tu phyin pa dang mi mthun pa'i dngos po bstan pa ste /
mdo 'di nyid kyis brda phrad par zad do / /
dgongs pa zab mo rnam par dgrol ba'i mdo las lnga pa ni 'jig rten pa'i 'du 'dzi mang po'i dngos po bstan pa dang /
mthong ba dang /
thos pa dang /
bye brag phyed pa dang /
rnam par shes pa'i rnam par rig pa'o / /
drug pa ni 'jig rten pa'i spros pa dag la bsod nams byas pa bzhin du mthong ba zhes bya ba ni lo tsA ba dag gis nor te /
mthong ba dang thos pa la sogs pas dngos po ni drug pas rtogs pa'i phyir ro / /
bstan bcos theg pa chen po bsdus pa las ni lta bar song ba dang /
'chal ba'i shes rab thams cad sel ba zhes 'byung ngo / /
theg pa chen po bsdus pa'i 'grel pa lang gi tshe bsgyur ba las /
drug pa'i sgrib pa ni mthong ba dang /
thos pa dang /
bye brag phyed pa dang /
rnam par shes pa dag la yang dag pa nyid du 'dzin pa dang /
'jig rten gyi spros pa dag la sems kyis brtson par byed pa dang /
don ma nges pa'i don gyis mdo dag las /
sgra ji bzhin du don du 'dzin pa ste /
shes rab kyis 'di rab tu sel bar byed do zhes bshad do / /
rgya cher ni slob dpon yang dag bden pas theg pa chen po bsdus pa'i 'grel par bshad pa las bstan pa bzhin du rig par bya'o / /
bcom ldan 'das pha rol tu phyin pa de dag gi rnam par smin pa'i 'bras bu gang lags zhes bya ba 'di man chad ni gnyis pa zhus pa dang lan dag gis pha rol tu phyin pa drug po dag gi rnam par smin pa 'bras bu rnam par 'byed pa'o / /
'di yang zhu ba gsol ba dang lan du gsungs pa bstan te /
'di ni dang po pha rol tu phyin pa drug po dag so so'i rnam par smin pa'i 'bras bu ji lta ba zhig lags zhes zhus pa'o / /
rigs kyi bu de yang mdor bsdu na rnam pa gsum du rig par bya ste zhes bya ba la sogs pa ni gnyis pa de bzhin gshegs pas yang dag par lan gsungs pa ston to / /
'di yang rnam pa gnyis te /
grangs mdor smos pa dang /
go rims bzhin du rnam par phye nas bshad pa ste 'di ni dang po'o / /
sgrub pa'i rgyu rnam pa drug yod pa'i bye brag gis mngon par sgrub pa'i rnam par smin pa'i 'bras bu yang rnam pa drug go zhes bya ba'i tha tshig go / /
longs spyod chen po nyid dang /
bde 'gror skye ba dang /
khon med cing dbyen med la bde ba dang yid bde ba mang ba dang /
sems can gyi bdag po byed pa dang /
lus la gnod pa med pa dang /
dbang che bar grags pa'o zhes bya ba ni gnyis pa go rims bzhin du rnam par phye nas bstan pa ste /
go rims bzhin du sbyin pa'i stobs kyis longs spyod chen po thob par 'gyur ba dang /
tshul khrims bsrung ba'i phyir de bde 'gror skye ba pa dang /
bzod pa bsgoms pa'i phyir khon med cing dbyen med la /
bde ba dang yid bde ba mang bar 'gyur ba dang /
brtson 'grus brtsams pa'i phyir mang po kun gyis bskor bas sems can gyi bdag po byed par 'gyur ba dang /
bsam gtan gyis nyon mongs pa rab tu bsal ba'i lus la gnod pa med pa thob par 'gyur ba dang /
shes rab kyis rig pa'i gnas lnga la shin tu mkhas pas dbang che bar grags pa'o / /
mtshams rnam par grol ba'i mdo las /
longs spyod chen po dang /
bde 'gror 'gro ba dang /
khon med pa gsum ni mdo 'di las gsungs pa dang mthun no / /
bzhi pa ni 'phel ba med pa'o / /
lnga pa ni bde ba mang zhing sems can gyi bdag po byed pa'o / /
drug pa ni rang gi lus la gnod pa byed pa med cing las su rung ba chen po dang ldan pa'o zhes 'byung ngo / /
dgongs pa zab mo rnam par dgrol ba'i mdo las ni bsod nams can gyi longs spyod thob pa'i phyir dang /
bde 'gror 'gro ba'i phyir dang /
khon med pa'i phyir dang /
dbyen med cing bde ba med pa'i phyir dang /
rtag par sems can gyi bdag po byed pa'i phyir bdag nyid kyi lus la gnod pa med pa'i phyir dang /
mthu chen po'i phyir ro zhes 'byung ste /
mtshams rnam par dgrol ba'i mdo las ni go rims nor ba dang /
dgongs pa zab mo rnam par dgrol ba'i mdo las 'bras bu bdun bstan pa dang /
mi gsal bar 'gyur ba ni lo tsA ba dag gi bsam pa tha dad pa'i phyir ro / /
bstan bcos chos mngon pa sna tshogs kun las btus pa las ni pha rol tu phyin pa drug po dag so so nas 'bras bu lnga lnga thob par ston to / /
mdo 'di las ni 'bras bu re re thob par bstan te /
de'i phyir bstan bcos la phan yon ni rnam pa lnga'i skabs su dpag tu med pa'i bsngags pa brjod pa gang yin pa de ni phan yon zhes bya'o / /
'di lta ste /
pha rol tu phyin pa de dag gi mi mthun pa'i phyogs spangs pa ni bral ba'i 'bras bu'o / /
mthong ba'i chos la sbyin pa la sogs pas bdag dang gzhan rjes su 'dzin pa ni skyes bu byed pa'i 'bras bu'o / /
phyi ma la gong nas gong du khyad par du 'phags pa mchog dam pa 'byung ba ni rgyu mthun pa'i 'bras bu'o / /
byang chub chen po thob par 'gyur ba ni dbang gi 'bras bu'o / /
longs spyod chen po dang /
bde 'gror 'gro ba dang /
khon med pa dang /
dbyen med pa dang /
bde ba dang /
yid bde ba mang ba dang /
sems can la dbang ba dang /
lus la gnod pa med pa dang /
dbang che bar grags pa ni go rims bzhin du sbyin pa la sogs pa pha rol tu phyin pa'i rnam par smin pa'i 'bras bur rig par bya'o zhes 'byung ngo / /
gzhan yang bstan bcos rnam par rig pa tsam du grub pa las /
zag pa dang bcas pa ni rnam pa bzhi ste /
bral ba'i 'bras bu ma gtogs pas so / /
zag pa med pa la yang rnam pa bzhi ste /
rnam par smin pa'i 'bras bu ma gtogs pas so / /
gang 'bras bu lnga tshang bar bstan pa de ni phan tshun gcig gis gcig la phan 'dogs pa 'am /
gnyi ga bsdus pa'i bstan pa yin no zhes 'byung ste /
'di ni bstan bcos chos mngon pa sna tshogs kun las btus pa las de dag brda sprod pa yin no // //
bam po drug cu gcig pa /
bcom ldan 'das pha rol tu phyin pa dang 'dres pa'i kun nas nyon mongs pa'i chos gang lags zhes bya ba 'di man chad ni gsum pa zhus pa dang /
lan dag gis pha rol tu phyin pa dang 'dres pa'i chos rnam par 'byed pa ston to / /
'di yang zhu ba gsol ba dang /
lan du gsungs pa bstan te /
'di ni dang po gong du kha na ma tho ba med pa bstan pa'i skabs su kun nas nyon mongs pa dang ma 'dres pa zhes gsungs pa de zhu ba'o / /
rigs kyi bu mdor bsdu na rnam pa bzhir rig par bya'o zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gsum ste /
grangs smos nas lan mdor gsungs pa dang /
rnam par phye ste bstan pa dang /
gzhan dag gis rgol ba'i rjes su bzlas te bstan pa ste /
'di ni dang po grangs smos nas lan mdor gsungs pa'o / /
snying rje med pa'i sbyor ba'i phyir dang /
tshul bzhin ma yin pa'i sbyor ba'i phyir dang /
rtag tu mi byed pa'i sbyor ba'i phyir dang /
ma gus pa'i sbyor ba'i phyir dang zhes bya ba ni gnyis pa go rims bzhin du rnam par phye ste bstan pa'o / /
'di ltar bsgom pa rnam pa bzhi la sgrib pa'i phyir rnam pa bzhi zhes gsungs pa yin te /
de la bsgom pa rnam pa bzhi ni /
mdzod kyi bstan bcos las ji skad du /
bsgom pa ni rnam pa bzhi yod de /
dang po lus pa med par bsgom pa ni bsod nams dang /
ye shes rnam pa gnyis kyi tshogs lus pa med par bsgom pa'i phyir ro / /
gnyis pa yun ring por bsgom pa ni bskal pa chen po grangs med pa gsum du sgom par byed kyang ngal ba med pa'i phyir ro / /
gsum pa rgyun chad pa med par bsgom pa ni nan tan brtson 'grus kyis skad cig gcig la bsgom zhing yongs su skyo ba med pa'i phyir ro / /
bzhi pa gus par bsgom pa ni bslab par bya ba dag la gus pa dang /
nga rgyal med pa'i phyir ro zhes bstan pa lta bu ste /
bstan bcos rnam par bshad pa las kyang de skad du bshad do / /
bstan bcos rnam par rig pa tsam du grub pa las ni /
bsgom pa rnam pa lnga zhes bshad de de'i phyir de nyid las /
dang po sems bskyed pa dang /
yun ring po dang /
rgyun chad pa med pa dang /
gus pa med pa dang /
lus pa med par bsgom pa'i phyir ro zhes 'byung ba yin te /
rnam par bshad pa ni med do / /
'dir ni dang po sems bskyed pa bkol ba'i phyir rnam pa bzhir gsungs pa yin no / /
de la snying rje med pa'i sbyor bas ni yun ring por bsgom pa la sgrib par byed de /
'di ltar byang chub sems dpa' rnams bskal pa chen po grangs med pa gsum du bsgrub par nus pa yang snying rje chen po'i stobs kyis yin gyi /
snying rje'i stobs med pa'i phyir yun ring po bas ni ma yin pas so / /
de la tshul bzhin ma yin pa'i sbyor bas ni lus med par bsgom pa la sgrib par byed do / /
spyod pa gcig bsgrub pa'i tshe /
pha rol tu phyin pa rnams kyi spyod pa khyad par bsgom mi nus pa'i phyir ro / /
rtag tu mi byed pa'i sbyor bas ni rgyun chad pa med par bsgom pa la sgrib par byed de de la rtag tu zhes bya ba ni rgyun du bya ba la bya'o / /
'di ltar le lo'i dbang gis rgyun chad pa med par rgyun du spyod pa rnams bsgrub par mi nus pas so / /
ma gus pas ni gus par bsgom pa la sgrib par byed de /
'di ltar byang chub sems dpa' rnams pha rol tu phyin pa drug gi chos la spyod pa na spyod pa re re la gus pa bskyed nas sbyin pa la sogs pa spyod pas so / /
rnam pa bzhi po 'di dag gis pha rol tu phyin pa spyod pa'i tshe 'dren mar 'byung bas 'dres pa'i kun nas nyon mongs pa zhes bya'o / /
de la tshul bzhin ma yin pa'i sbyor ba ni 'di lta ste /
pha rol tu phyin pa gzhan bsgom pa'i tshe /
pha rol tu phyin pa gzhan yongs su spong zhing nyams pa gang yin pa'o zhes bya ba ni gsum pa rgol ba'i rjes su bzlas te bstan pa ston to / /
'di yang gang gi tshul bzhin ma yin pa zhes gsungs pas kyang nyes pa bsdus pa yin mod kyi /
yang dag pa'i rigs pa dang yang 'gal bas 'dir mdo 'di las rnal 'byor pas 'gal te /
pha rol tu phyin pa gcig kho na las spyod par 'gyur na pha rol tu phyin pa gzhan rnams kyi spyod pa yongs su spong bar 'gyur bas tshul bzhin ma yin pa zhes bya ste /
de'i phyir dgongs pa zab mo rnam par dgrol ba'i mdo las /
pha rol tu phyin pa rnams la spyod pa na gal te spyod pa gzhan dang bral bar gyur na tshul bzhin ma yin pa zhes bya'o zhes gsungs pa yin no / /
bcom ldan 'das thams cad ma lags pa'i spyod pa gang lags zhes bya ba 'di man chad ni bzhi pa zhus pa dang /
lan dag gis gong du bstan pa'i thabs ma yin pa'i spyod pa rnam par 'byed pa ston to / /
'di yang rnam pa drug ste /
zhu ba gsol ba dang /
lan gsungs pa dang /
brtag pa dang /
rnam par bshad pa dang /
dpes bstan pa dang /
dpe dang don du sbyar ba ste /
'di ni dang po gong du bstan pa'i thabs ma yin pa'i spyod pa zhus pa'o / /
rigs kyi bu gal te byang chub sems dpa' rnams pha rol tu phyin pa dag gis sems can la phan 'dogs pa na zang zing gi bsdu bas phan 'dogs pa nye bar bsgrub pa tsam gyis chog par 'dzin cing mi dge ba'i gnas nas bslangs te /
dge ba'i gnas su 'jog par mi byed pa gang yin pa de ni thabs yin pa'i spyod pa zhes bya ba ni gnyis pa yang dag par lan du gsungs pa ste /
'di ltar byang chub sems dpa' rnams bsdu ba'i dngos po bzhi las /
zang zing gi bsdu ba kho nas phan 'dogs pas chog par 'dzin cing /
gzhan dag mi dge ba'i gnas nas slong bar mi byed pa gang yin pa 'di ni thabs ma yin pa'i spyod pa zhes bya'o zhes bya ba'i don to / /
de ci'i phyir zhe na zhes bya ba ni thabs ma yin pa'i spyod par gyur pa'i gtan tshigs brtag pa ste /
zang zing btang bas kyang pha rol dga' bar 'gyur bas phan 'dogs pa yin na /
don gang gi phyir thabs ma yin zhes bya ba'i tha tshig go / /
rigs kyi bu sems can la dngos po de tsam zhig byas pas yang dag par phan btags pa zhes bya ba ma yin te zhes bya ba ni bzhi pa de bzhin gshegs pas yang dag par rnam par bshad pa ste /
'di ltar byang chub sems dpa' rnams sems can la zang zing gis bsdus nas 'jig rten pa 'di dga' ba tsam byas pa yang phan btags pa zhes bya ba ma yin gyi /
chos kyi sbyin pa btang nas /
sems can rnams mi dge ba'i gnas nas bslang ba gang yin pa de ni gdod phan btags pa zhes bya bas so / /
dper na mi gtsang ba ni che yang rung chung yang rung rnam grangs gang gis kyang dri zhim por bya bar mi nus so zhes bya ba ni lnga pa dpes nye bar mtshon pa ste /
dper na 'jig rten na mi gtsang ba ni che yang rung chung yang rung nams kyang dri zhim po'i dngos por mi 'gyur ba bzhin no / /
de la mi gtsang ba ni 'du byed kyi sdug bsngal gyi dper bstan pa'o / /
dri zhim po ni mya ngan las 'das pa'i dper bstan pa'o / /
de bzhin du sems can rnams kyang 'du byed kyi sdug bsngal nyid kyi phyir /
de'i ngo bo nyid kyang sdug bsngal yin pas thabs med pa gang gis zang zing kho nas re zhig tsam du phan btags kyang bde ba nye bar bsgrub par mi nus kyi /
dge ba 'ba' zhig la 'jog pa gang yin pa de ni gdod phan 'dogs pa'i mchog ces bya ba'i ming 'thob bo zhes bya ba ni drug pa dpe dang don sbyor ba ste /
'di ltar sems can rnams 'du byed sdug bsngal nyid kyi phyir /
de'i ngo bo nyid kyang sdug bsngal yin pas /
nor dang /
zas dang /
skom tsam gyis phan btags pas bde ba nyid du mi 'gyur gyi byang chub kyi mya ngan las 'das pa dge ba'i chos gya nom pa la 'jog pa gang yin pa de 'ba' zhig ni phan 'dogs pa'i mchog ces bya'o zhes bya ba'i tha tshig go / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das pha rol tu phyin pa de dag gi rnam pa du mchis pa lags zhes bya ba ni 'di man chad ni dgu pa pha rol tu phyin pa rnam par dag pa'i grangs bstan pa'i sgo zhes bya ba ston to / /
'di yang rnam pa gnyis po zhu ba gsol ba dang lan du gsungs pas bstan te /
'di ni pha rol tu phyin pa drug po dag la rnam par dag pa'i phyir zhes zhus pa'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu nga ni nams kyang pha rol tu phyin pa rnams gong du bstan pa bzhi mtshan nyid lnga po ma gtogs par rnam par dag pa gzhan yod par mi smra mod kyi zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
snga ma lnga las rnam par dag pa gud na med par bstan pa dang /
lnga po dag la brten nas bsdus pa dang /
so so ba bdun gyi mtshan bstan pa ste /
'di ni dang po'o / /
'di ltar nga ni gong du chags pa med pa nyid kyi phyir zhes bya ba nas yang dag par yongs su bsngo ba nyid kyi phyir zhes bya ba'i bar gyi mtshan nyid lnga po dag ma gtogs par gud na rnam par dag pa'i mtshan nyid yod par mi gsung ngo zhes bya ba'i tha tshig go / /
'on kyang yang dngos po de dag gis bsdus pa dang /
so so ba la brten nas pha rol tu phyin pa rnams kyi ni rnam par dag pa'i mtshan nyid bshad par bya'o zhes bya ba la sogs pas ni gnyis pa lnga'i mtshan nyid snga ma la brten nas bsdus pa dang /
so so ba bdun bstan pa'o / /
'di yang rnam pa gnyis te /
snga ma'i mtshan nyid rnam pa lnga la brten nas bsdus pa dang /
so so ba bdun gyi lan mdor gsungs pa dang /
go rims bzhin du bsdus pa so so ba bdun mtshan nyid bstan pa ste /
'di ni dang po'o / /
de la dngos po de dag gi zhes bya ba ni pha rol tu phyin pa rnams la dngos po de dag ces bya bar bstan te /
'di ltar pha rol tu phyin pa de dag re re dag la yang so so nas bsdus pa dang /
so so ba rnam pa bdun yod pas so / /
de la pha rol tu phyin pa thams cad kyi rnam par dag pa'i mtshan nyid bsdus pa yang rnam pa bdun du rig par bya ste zhes bya ba la sogs pas gnyis pa go rims bzhin du rnam par phye ste bshad pa ston to / /
'di yang rnam pa gnyis su dbye ste /
bsdus pa'i mtshan nyid bdun bstan pa dang /
so so'i mtshan nyid bdun bstan pa'o / /
dang po la yang rnam pa gnyis te /
grangs mdor smos pa dang /
zhus pa dang /
lan dag gis rnam par phye nas bstan pa ste /
'di ni dang po mtshan nyid rnam pa bdun smos pa'o / /
bdun gang zhe na /
byang chub sems dpa' chos de dag gis gzhan las shes kyi khe yongs su mi tshol ba zhes bya ba la sogs pas ni gnyis pa zhus pa dang /
lan dag gi mtshan nyid rnam pa bdun rnam par phye nas bshad pa ston te /
'di ni mtshan nyid dang po bstan pa'o / /
'di ltar byang chub sems dpa' ni gsang ste /
pha rol tu phyin pa drug spyod pas gzhan shes par byas nas grags pa dang rnyed pa mi tshol ba'i phyir ro / /
chos de dag la lta bas mngon par zhen par mi byed pa zhes bya ba ni gnyis pa mngon par zhen par mi byed pa'i mtshan nyid bstan pa ste 'khor gsum yongs su dag pa'i phyir ro / /
pha rol tu phyin pa drug po dag re re dag la yang gsum yongs su dag pa chen po ni theg pa chen po bsdus pa'i 'grel pa lang gi tshe bsgyur ba las rgya cher bstan to / /
chos 'di dag byang chub chen po thob par gyur pa yin nam ma yin snyam du yid gnyis dang the tshom skyed par mi byed pa zhes bya ba ni gsum pa the tshom mi skyed pa'i mtshan nyid bstan pa ste /
mos pa bstan pa'i phyir ro / /
bdag la mi bstod gzhan la mi smod cing gzhan dag la phrag dog mi byed pa yin no zhes bya ba ni bdag la bstod cing gzhan la mi smod pa'i mtshan nyid bstan pa ste /
lci ba'i nyes par 'gyur ba'i phyir ro / /
dregs par mi byed cing bag med par mi byed pa zhes 'byung ba ni /
lnga pa bag med par mi byed pa'i mtshan nyid bstan pa ste /
le lo dang bral ba'i phyir ro / /
cung zad tsam dang ngan ngon tsam gyis chog par mi 'dzin pa zhes bya ba ni drug pa chog par mi 'dzin pa'i mtshan nyid bstan pa ste /
spyod pa rgya che ba rnams spyod cing yongs su skyo ba med pa'i phyir ro / /
chos de dag gis ser sna mi byed pa gzhan dag la phrag dog mi byed pa yin no zhes bya ba ni bdun pa phrag dog dang ser sna mi byed pa'i mtshan nyid bstan pa ste /
byang chub sems dpa' ni bdag nyid chos spyod pa'i phyir gzhan dag kyang spyod pa mthong na ser sna dang phrag dog gis zang zing dang chos la ser sna mi byed pa'i phyir ro / /
pha rol tu phyin pa rnam par dag pa'i mtshan nyid so so tha dad par bstan pa yang rnam pa bdun yod do zhes bya ba ni 'di man chad gnyis pa so so tha dad pa'i mtshan nyid bstan pa'o / /
'di yang rnam pa gnyis te /
grangs mdor smos pa dang /
zhus pa dang lan dag gis pha rol tu phyin pa drug gi mtshan nyid bdun bstan pa ste /
'di ni dang po grangs mdor smos pa'o / /
bdun gang zhe na /
'di lta ste /
byang chub sems dpa' rnams pas rnam par dag pa'i mtshan nyid rnam pa bdun ji ltar bstan pa bzhin du yang dag par rjes su bsgrub cing spyod pa gang yin pa zhes bya ba la sogs pas ni gnyis pa zhus pa dang lan dag gis pha rol tu phyin pa drug gi mtshan nyid rnam pa bdun bstan to / /
'di yang pha rol tu phyin pa drug bstan pa nyid kyis rnam pa drug tu dbye ste /
'di ni dang po sbyin pa'i mtshan nyid bstan pa'o / /
'di yang rnam pa gsum ste /
byang chub sems dpa' rnam par dag pa'i mtshan nyid rnam pa bdun bskyed pa mdor bstan pa dang /
mtshan nyid rnam pa bdun rnam par phye ste bstan pa dang /
mtshan nyid bdun bshad pa'i mjug bsdu ba ste /
'di ni dang po sbyin pa'i mtshan nyid bdun bskyed pa mdor bstan pa'o / /
sbyin par bya ba'i dngos po rnam par dag pas sbyin pa rnam par dag pa spyod pa dang /
tshul khrims rnam par dag pas sbyin pa rnam par dag pa spyod pa dang /
lta ba rnam par dag pas sbyin pa rnam par dag pa spyod pa dang /
sems rnam par dag pas sbyin pa rnam par dag pa spyod pa dang /
ngag rnam par dag pas sbyin pa rnam par dag pa spyod pa dang /
shes pa rnam par dag pas sbyin pa rnam par dag pa spyod pa dang /
dri ma rnam par dag pas sbyin pa rnam par dag pa spyod pa zhes bya ba ni gnyis pa sbyin pa'i rnam par dag pa'i mtshan nyid rnam pa bdun rnam par phye ste bstan pa'o / /
de la dngos po ma brtags pa la sogs pa ma yin pas sbyin par byed pa gang yin pa de ni sbyin par bya ba'i dngos po rnam par dag pa zhes bya'o / /
nyes pa rnams rab tu bsal te /
sbyin pa gtong ba gang yin pa de ni tshul khrims rnam par dag pa zhes bya'o / /
bdag ni sbyin par byed pa'o / /
sbyin par bya ba ni bdag gi'o zhes bya ba la sogs par mi 'dzin pa gang yin pa de ni /
lta ba rnam par dag pa zhes bya'o / /
snying brtse ba'i sems la sogs pas sbyin pa gtong ba gang yin pa de ni sems rnam par dag pa zhes bya'o / /
mdog mdangs bzang zhing sngar gsong por smra ba la sogs pas sbyin pa gtong ba gang yin pa de ni ngag rnam par dag pa zhes bya'o / /
sbyin pa'i ming dang ngo bo nyid la sogs pa yang dag pa ji lta ba bzhin la sogs pas sbyin pa gtong ba gang yin pa de ni shes pa rnam par dag pa zhes bya'o / /
le lo dang /
'dod chags dang /
zhe sdang dang /
gti mug la sogs pa'i dri ma yongs su spangs nas sbyin pa gtong ba gang yin pa de ni dri ma rnam par dag pa zhes bya'o / /
byang chub sems dpa'i sbyin pa gtong ba ni rnam par dag pa'i mtshan nyid bdun po 'di dag dang ldan na /
gdod sbyin pa rnam par dag pa yongs su grub par gyur te /
zhib tu ni bstan bcos rnal 'byor spyod pa'i sa las bstan pa bzhin du rig par bya'o / /
gzhan yang byang chub sems dpa' rnams kyi sdom pa bcas pa las zhes bya ba ni gsum pa mjug bsdu ba yin par rig par bya'o / /
mtshan nyid bdun po 'di dag re re zhing yang mtshan nyid rnam pa bcu bcur dbye bar bya ste /
bstan bcos rnal 'byor spyod pa'i sa las ji skad du /
gzhan yang byang chub sems dpas ji ltar sbyin pa sbyin par byed pa de la brten nas sbyin pa yongs su dag pa rnam pa bdun du rig par bya'o / /
'di ltar sbyin pa bya ba'i dngos po yongs su dag pa dang /
tshul khrims yongs su dag pa dang /
lta ba yongs su dag pa dang /
sems can yongs su dag pa dang /
ngag yongs su dag pa dang /
shes pa yongs su dag pa dang /
dri ma yongs su dag pa ste /
yongs su dag pa de dag thams cad kyang rnam pa bcur rig par bya'o / /
de la sbyin par bya ba'i dngos po yongs su dag pa rnam pa bcu gang zhe na /
de rgya chen po sbyin par byed pa ni 'di lta ste /
mang po sna tshogs bye brag gi phyir ro / /
mtshungs par sbyin pa ni 'di lta ste /
mi mang mi nyung ba nyid kyi phyir ro / /
dus su sbyin pa ni 'di lta ste /
de 'dod pa'i dus dang 'tsham pa'i phyir ro / /
gya nom par sbyin par byed pa ni 'di lta ste /
kha dog la sogs pa phun sum tshogs pa'i phyir ro / /
yongs su gtsang ba sbyin par byed pa ni 'di lta ste /
mi gtsang ba'i dngos po dag dang ma 'dres pa'i phyir ro / /
chos bzhin du sbyin par byed pa ni 'di lta ste /
kha na ma tho ba med pa dang ldan pa'i phyir ro / /
ci 'dod pa sbyin par byed pa ni 'di lta ste /
slong ba dag gi 'dod pa bzhin du gyur pa'i phyir ro / /
phan pa sbyin par byed pa ni 'di lta ste /
de dang phrad par gyur pa'i phyir ro / /
gcig dang rim gyis sbyin par byed pa ni 'di lta ste /
slong mo pa de la rtog pa nyid kyi phyir ro / /
rgyun chad pa med par sbyin par byed pa ni 'di lta ste /
rgyun mi 'chad pa nyid kyi phyir ro zhes 'byung ba lta bu ste /
tshul khrims dang lta ba dang /
sems dang /
ngag dang /
shes pa dang /
dri ma drug po re re la yang mtshan nyid rnam pa bcu bcur rnam par dbye ba yang zhib tu de nyid las bstan pa bzhin du rig par bya'o / /
gzhan yang byang chub sems dpa' rnams kyi sdom pa bcas pa la bslab pa'i gzhi thams cad la mkhas pa dang /
ltung ba las bslang ba la mkhas pa zhes bya ba 'di man chad ni gnyis pa tshul khrims kyi mtshan nyid rnam pa bdun ston te /
'di yang rnam par bshad pa dang /
mjug bsdu bas bstan pa yang dang po mtshan nyid bdun bshad pa yang rnam pa gnyis su dbye ste /
mtshan nyid rnam pa gnyis la mkhas par bstan pa dang /
mtshan nyid kyi rnam pa lnga la yang dag par slob par bstan pa ste /
'di ni dang po'o / /
dang po ni sdom pa'i tshul khrims kyi bslab pa'i gzhi thams cad la mkhas pa ste /
de'i phyir mtshams rnam par dgrol ba'i mdo las /
sdom pa sdom pa'i tshul khrims thams cad legs par bcas pa zhes gsungs pa yin no / /
gnyis pa ni ltung ba las bslang ba la mkhas pa de ni nyes pa las 'byin cing bshags par bya ba'i chos yin te /
de'i phyir mtshams rnam par dgrol ba'i mdo las /
ltung ba las bslang ba la mkhas pa zhes gsungs pa yin no / /
dgongs pa zab mo nges par dgrol ba'i mdo las ni skyon gyi chos dang bral ba zhes 'byung ngo / /
rtag pa'i tshul khrims dang ldan pa dang /
brtan pa'i tshul khrims dang /
rtag tu 'byed pa'i tshul khrims can dang /
rtag tu 'jug pa'i tshul khrims can bslab pa'i gzhi thams cad yang dag par blangs te slob par byed pa zhes bya ba ni gnyis pa mtshan nyid rnam pa lnga la yang dag par slob par byed pa zhes bya ba ston to / /
de la mtshan nyid lnga ni rtag pa'i tshul khrims can dang /
brtan pa'i tshul khrims can dang /
rtag tu 'byed pa'i tshul khrims can dang /
rtag tu 'jug pa'i tshul khrims can dang /
bslab pa'i gzhi yang dag par blangs te slob par byed pa dag yin no / /
mtshan nyid lnga po 'di dag ni rnal 'byor spyod pa'i sa las go rims bzhin du ston to / /
de'i phyir rnam par bshad pa bsdus pa las /
de la ji ltar nges pa'i tshul khrims can yin zhe na /
'di lta ste bslab pa'i gzhi rnams mi dbul ba'i phyir ro zhes 'byung ba yin no / /
gzhan yang tshul khrims kyi le'u las /
nges pa'i tshul khrims can ni ji srid 'tsho ba'i bar du bslab pa 'bul bar mi byed pa'i phyir ro zhes 'byung ngo / /
rnam par bshad pa las /
ji skad du /
'jig rten na brtan pa'i tshul khrims can yin zhe na /
bslab pa'i gzhi nyams par mi byed pa'i phyir ro zhes 'byung ngo / /
tshul khrims kyi le'u bstan pa ni /
tshul khrims can ni rnyed pa dang /
bkur sti dang /
phas kyi rgol ba dang /
nyon mongs pa dang /
nye ba'i nyon mongs pa rnams kyis zil gyis mi gnon pa'i phyir dang /
'phrog par mi nus pa'i phyir ro zhes 'byung ngo / /
rnam par bshad pa bsdus pa las ni ji ltar na rtag tu 'byed pa'i tshul khrims can yin zhe na /
bslab pa'i tshul khrims 'dral bar mi byed pa'i phyir ro / /
ji ltar du 'jug pa'i tshul khrims can yin zhe na /
ral na yang phyir gso bar byed pa'i phyir ro / /
ji ltar na bslab pa'i gzhi rnam pa drug yang dag par blangs te slob pa yin zhe na /
bslab pa mtha' dag rjes su bsrung ba'i phyir ro zhes 'byung ngo / /
mtshan nyid 'di dag rgya cher bshad pa ni /
bstan bcos rnam par bshad pa dang /
rnal 'byor spyod pa'i sa las bstan pa bzhin du rig par bya'o / /
'di ltar rtag pa'i tshul khrims dang ldan pa dang /
brtan pa'i tshul khrims can gnyis kyis ni bslab pa mi dbul zhing /
ral bar mi byed pas gnyis su ston to / /
rtag tu byed pa dang /
rtag tu 'jug pa'i tshul khrims rnam pa gnyis kyis ni /
nan tan gyis 'dral bar mi byed cing /
ral na yang bshags par byed pas gnyis su bstan to / /
bslab pa'i gzhi rnams yang dag par blangs te slob pa ni /
bslab pa mtha' dag rjes su srung bar byed pas so / /
kha cig na re rnam pa bdun las dang po gnyis ni sdom pa'i tshul khrims so / /
de'i 'og ma gnyis ni dge ba sdud pa'i tshul khrims so / /
de'i 'og ma gnyis ni sems can la phan 'dogs pa'i tshul khrims so / /
tha ma gcig ni snga ma gsum spyir bsdus pa yin no zhe'o / /
de'i tshul khrims rnam par dag pa'i mtshan nyid bdun zhes bya'o zhes bya ba ni gnyis pa mjug bsdu ba yin par rig par bya'o / /
byang chub sems dpa' gang gis bdag nyid kyi las kyi rnam par smin pa'i 'bras bu la shin tu mngon par yid ches pa la brten pas gnod pa thams cad nye bar gnas pa nang 'khrug pa mi bskyed pa zhes bya ba 'di man chad ni gsum pa bzod pa'i mtshan nyid rnam pa bdun bstan to / /
'di yang rnam pa gnyis te /
rnam par bshad pa dang mjug bsdu ba'o / /
rnam par bshad pa yang mtshan nyid rnam pa bdun bstan pa nyid las bdun du phye ste /
'di ni mtshan nyid dang po bstan pa'o / /
'di ltar byang chub sems dpa' rnams rgyu dang 'bras bu la shin tu mngon par yid ches pas bdag nyid kyi las kyis mi mthun pa'i yul mngon du gyur pa na 'khrug pa skyed par mi byed de de la las mngon par yid ches pa gang yin pa de ni bzod pa'i rgyu'o /
gnod pa'i dngos po gang yin pa de ni bzod par bya ba'i yul lo / /
'khrug pa mi skyed pa gang yin pa de ni bzod pa'i ngo bo nyid de /
rgyu dang rkyen 'di gsum gyi mtshan nyid dang po bstan to / /
gzhan yang bstan bcos rnal 'byor spyod pa'i sa las 'di lta ste /
'di la byang chub sems dpa' ni gzhan gnod pa byed pa las byung ba'i sdug bsngal mi bzad pa rgyun mi 'chad pa sna tshogs yun ring ba mngon du byed pa la 'di ltar yang dag par slob ste /
'di ni rang gi las kyi le lan yin te /
des na bdag rang gis byas pa'i mi dge ba'i las kyi sdug bsngal gyi 'bras bu nyams su myong la /
bdag ni sdug bsngal mi 'dod de /
mi bzod pa de phyi ma la yang sdug bsngal gyi rgyu'i gnas su 'gyur la /
bdag gi sdug bsngal gyi rgyur gyur pa'i chos de yang dag par blangs te /
'dug na ni bdag nyid mi sdug pa gang yin pa de la bdag nyid kyis bdag nyid sbyor bar byed par nges so zhes bya ba la sogs pa rgya cher de nyid las bstan pa bzhin no / /
lan bya ba'i phyir slar yang spyo ba dang /
gshe ba dang /
rdeg pa dang /
bsdigs pa dang /
mtshang 'bru ba'i gnod pa sna tshogs sbyor bar mi byed pa zhes bya bas ni mtshan nyid gnyis pa bstan to / /
'di ltar byang chub sems dpa' rnams stong pa nyid rnam pa gnyis rab tu rtogs par spyo ba mi dmigs pa dang /
gzhan yang bzod pa myur du 'grub pa'i phyir /
lan mi bzod par byed de /
gal te lan bya bar gyur na /
phan yon chen po las rab tu nyams par 'gyur ba'i phyir ro / /
gzhan yang bstan bcos rnal 'byor spyod pa'i sa las /
'di la gshe bar byed pa dang /
gshe bar bya ba dang /
khro bar bya ba dang /
mtshang 'bru bar byed pa dang /
mtshang 'bru bar bya ba dang /
rdeg par byed pa dang /
brdeg par bya ba 'ga' yang med do / /
'di dag ni yi ge dag gis brjod par bya ba kho nar zad pas /
de dag gi sgra tsam dang skad tsam du zad pa'i phyir dang /
gzhan yang bdag gang la gnas pa'i lus 'di la 'di lta ste /
sgra'i reg pa dang /
lag pa dang bong ba dang /
dbyug pa dang /
mtshon cha'i reg pa'i reg pa de lta bu dag 'ong bar 'gyur ba'i lus 'di ni gzugs can rags pa /
'byung ba chen po bzhi las gyur pa de lta bu yin te /
bdag gi lus 'di yang mi rtag pa yin pa la reg pa de dang de dag dang /
gnod par byed pa de dag kyang mi rtag pa yin pa'i phyir dang /
gzhan yang sems can thams cad ni /
skye ba dang /
rga ba dang /
na ba dang /
'chi ba'i chos can yin te /
de dag ni rang bzhin gyis sdug bsngal ba yin pas /
bcom ldan 'das kyis yun ring po 'das pa nas /
gang dag khyed kyi pha ma dang /
phu nu dang /
bu sring dang /
mkhan po dang /
slob dpon dang /
bla ma dang /
bla ma lta bur gyur pa'i sems can de lta bu ni 'ga' yang yang dag par rjes su ma mthong ngo zhes gsungs pa'i phyir te /
de'i phyir rnam grangs des kyang mdza' bshes kyi phyogs nyid kyang dgra bo'i phyogs yin la dgra bo'i phyogs nyid kyang mdza' bshes kyi phyogs yin pas 'di la mdza' bshes dang /
dgra bo'i dngos po 'ga' yang yongs su grub pa med de /
mdza' bshes la la dgra bor 'gyur la /
dgra bo yang mdza' bshes su 'gyur bas /
de'i phyir bdag gis sems can thams cad la sems mnyam pa nyid dang /
lta ba mnyam pa nyid dang /
phan pa'i bsam pa dang /
bde ba'i bsam pa dang /
bde ba nye bar sgrub pa dang /
bde ba nye bar sgrub par smos pa nyid du bya'o snyam du sems pa ste zhes 'byung ste /
de lta bu'i bsam gtan gyi bzod pa sgom par byed do / /
khon gyi bsam pa mi mdzad pa zhes bya bas ni mtshan nyid gsum bstan pa ste /
bzod pa'i phan yon khong du chud par gyur na 'dod pa gdon mi za bar khon du 'dzin pa med de /
de'i phyir bstan bcos rnal 'byor spyod pa'i sa las gzhan dag gis gnod pa byas pa na phyir gnod pa yang mi byed pa dang /
yid 'khrugs par yang mi 'gyur ba dang /
dgrar bsam par yang mi 'dzin la /
sngar ji lta ba bzhin du phyis kyang phan 'dogs pa'i phyir brtson par byed ces bstan pa yin no / /
shad kyis chags pa na yongs su nyon mongs par mi byed pa zhes bya ba ni mtshan nyid bzhi pa bstan pa ste /
dgra bo dag gis shad kyis 'chags su 'ong ba'i tshe bshags pa dang du len cing nyon mongs pa skyed par mi byed pa ste /
de'i phyir bstan bcos rnal 'byor spyod pa'i sa las /
pha rol yongs su ngal bar byas pa'i 'og tu chags pa mi len gyi /
de yongs su skyo zhing ngal bar 'gyur bar dogs nas 'ongs ma thag tu 'chags pa len par byed do zhes bshad do / /
dgongs pa zab mo rnam par dgrol ba'i mdo las ni /
gal te bshags par gsol ba 'debs na dus bzhin du len par byed pas gzhan la gnod pa mi skyed pa zhes 'byung ngo / /
shad kyis 'chags pa sdod pa zhes bya bas ni mtshan nyid lnga pa bstan te /
byang chub sems dpa' ni dgra bos byang chub sems dpa' nyid la gnod pa byed du dogs pas /
byang chub sems dpa' nyid myur du dgra bo de nyid du 'gro zhing bshags par byed gyi /
pha rol 'ongs pa la bsdad nas bshags pa ni ma yin no / /
bstan bcos rnal 'byor spyod pa'i sa las kyang /
khon yod pa dag la bdag nyid 'gro zhing bshags par byed do zhes bshad do / /
mtshams rnam par dgrol ba'i mdo las ni /
gal te gzhan gyis gnod par byas na yang mi brjed par 'chags par byed pa zhes 'byung ngo / /
'jigs pa dang zang zing gi sems kyis bzod par byed pa ma yin pa zhes bya bas ni mtshan nyid drug pa bstan te /
'di ltar byang chub sems dpa' rnams ni 'jigs pa'i phyir bzod par byed pa ma yin te /
dper na rgyal po la sogs pa la 'jigs pa lta bu ni ma yin pa'o / /
zang zing gi sems kyis yongs su tshol bar byed pa yang ma yin te /
zas dang skom la sogs pa tshol ba'i phyir ma yin gyi /
gzhan dogs pa'i phyir bzod pa bsgom pa'o / /
mtshams rnam par dgrol ba'i mdo las ni 'jig rten med pa dang /
tshol ba med pas bzod par byed pa zhes 'byung ngo / /
dgongs pa zab mo rnam par dgrol ba'i mdo las ni /
'jigs pa dang bcas pa dang /
zas dang skom gyi phyir dang bzod par byed pa ma yin pa zhes 'byung ngo / /
phan gdags par bya ba la yal bar mi dor ba zhes bya ba ni mtshan nyid bdun bstan te /
byang chub sems dpa' ni rtag par sems can la phan 'dogs par byed kyi /
lan cig sems can la phan btags pas chog go zhes yal bar dor nas bya ba gzhan mi byed pas phan 'dogs pa'o / /
bstan bcos rnal 'byor spyod pa'i sa las kyang /
lan cig tsam phan btags nas yal bar bor te /
phan 'dogs pa ma yin no zhes 'chad do / /
mtshams rnam par dgrol ba'i mdo las ni /
rtag par phan btags pa'i sems kyis yal bar mi dor bar zhes 'byung ngo / /
de ni bzod pa rnam par dag pa'i mtshan nyid bdun pa zhes bya'o zhes bya ba ni /
gnyis pa bzod pa'i mtshan nyid rnam pa bdun bshad pa'i mjug bsdu ba'o / /
byang chub sems dpa' gang gis brtson 'grus mnyam pa nyid rab tu shes pa zhes bya ba 'di man chad ni bzhi pa brtson 'grus kyi mtshan nyid rnam pa bdun bstan to / /
'di yang rnam pa gnyis te /
rnam par bshad pa dang /
mjug bsdu ba'o / /
rnam par bshad pa yang mtshan nyid rnam pa bdun bstan pa nyid kyis rnam pa bdun du dbye ste /
'di ni dang po brtson 'grus mnyam pa nyid bstan pa'o / /
de la dam lhod ran par gyur pa'i phyir mnyam pa nyid ces bya ba ste /
de'i phyir bstan bcos rnal 'byor spyod pa'i sa las /
yang byang chub sems dpa' ha cang mi zhum pa /
ha cang brtun mi ngas pas brtson 'grus rtsom ste /
sbyor ba snyoms par byed cing /
brtson 'grus bya ba thams cad snyoms par gus par byed pa ni 'di ni byang chub sems dpa'i snyoms pa'i brtson 'grus zhes bstan pa yin no / /
'dul ba dum bu lnga pa las kyang /
rnal 'byor spyod pa'i sa las bstan pa dang mthun par 'byung ste /
de phyir 'dul ba 'di las /
de'i tshe nyan thos rna ba bye ba nyi shu pas bcom ldan 'das la bdag rab tu dbyung zhing bsnyen par rdzogs par byed par ci gnang zhes gsol ba dang /
bcom ldan 'das kyis kyang rab tu phyung zhing bsnyen par rdzogs par gnang ngo / /
des ring por ma lon par sgo khang dang tshal dang /
'chag sa dag tu brtson 'grus spyad pas rkang pa las khrag 'dzag pas nyan thos rna ba bye ba nyi shu pa 'di snyam du sems te /
bcom ldan 'das kyi nyan thos kyi nang na brtson 'grus ni bdag las lhag pa med na yang /
da dung sdug bsngal rnams kyi rtsa ba zad par ma gyur to / /
bdag gi khyim na nor dang rin po che mang du yod pas slar khyim par babs te /
bsod nams yid la ma gcags par byas kyang ci ma rung snyam du sems pa bcom ldan 'das kyis thugs su chud par gyur nas de'i thad du gshegs te /
nyan thos rna ba bye ba nyi shu pa la khyod 'di lta bu'i sems bskyed pa bden nam zhes bkas smras pa dang /
des med do zhes gsol to / /
bcom ldan 'das kyis bka' stsal ba /
ngas khyod la dri ba dris /
khyod kyis kyang ngas dri ba dris pa'i rjes su lan thob cig /
khyod sngon khyim na gnas pa'i tshe pi wang la mkhas sam /
gsol ba /
mkhas lags so / /
yang bka' stsal pa /
pi wang gi rgyud thang chad pa'i tshe sgra ran cing snyan par 'gyur ram /
gsol ba /
snyan par mi 'gyur lags so / /
yang bka' stsal pa /
pi wang gi rgyud lhod pa'i tshe sgra snyan cing ran par 'gyur ram /
gsol pa /
snyan par mi 'gyur lags so / /
'o na ji ltar byas na snyan par 'gyur /
gsol pa /
ha cang dam pa yang ma lags /
ha cang lhod par yang ma gyur na /
gdod snyan par 'gyur lags so / /
bcom ldan 'das kyis bka' stsal pa /
nga'i chos la yang de bzhin te /
ha cang lhod pa dang /
ha cang brtun pas lam thob par mi 'gyur gyi /
brtson 'grus ran pa la gnas na gdod sdug bsngal zad par 'gyur ro / /
nyan thos rna ba bye ba nyi shu pas bcom ldan 'das kyis bka' stsal pa /
thos nas 'chag sa de nyid du zag pa rnams ma lus par 'byang bar gyur to zhes gsungs pa yin te /
zhib tu de nyid las bstan pa bzhin no / /
lung gcig las 'phros pa dang /
lung sna tshogs dang /
'dul ba dum bu bzhi pa las kyang phal cher de skad du ston to / /
brtson 'grus brtsams pa nyid kyis bdag la mi bstod cing gzhan la mi smod pa zhes bya bas ni gnyis pa nga rgyal dang bral ba'i brtson 'grus bstan te /
byang chub sems dpa'i brtson 'grus ni gzhan la phan 'dogs pa sngon du 'gro bas gzhan dag la phyir nga rgyal skyed par lta ga la byed ces bya ba'i tha tshig go / /
bstan bcos rnal 'byor spyod pa'i sa las kyang /
brtson 'grus brtsams pa'i nga rgyal dang bral ba'i phyir /
nga rgyal dang bral ba'i brtson 'grus zhes bya'o zhes 'byung ngo / /
mthu dang ldan pa dang /
brtson 'grus chen po dang ldan pa dang /
spro ba dang ldan pa dang /
brtul ba brtan pa dang /
dge ba'i chos rnams la brtson pa mi gtong ba zhes bya ba 'di ni brtson 'grus phyi ma lnga po mthu dang ldan pa dang /
brtson 'grus chen po dang ldan pa dang /
spro ba dang ldan pa dang /
brtul ba brtan pa dang /
dge ba'i chos rnams brtson pa mi gtong ba bstan pa ste /
tshig lnga po 'di yang bstan pa rnams las so so nas bshad pa mi mthun pas /
bstan bcos rnam par bshad pa dang /
rnal 'byor spyod pa'i sa las ni /
mdo'i tshig lnga po 'di ming smos par zad kyi rnam par bshad pa ni med do / /
bstan bcos chos mngon pa sna tshogs kun las btus pa las ni /
don gyis rnam pa lnga'i ming rnam par gzhag par zad kyi rnam par bshad pa ni med do / /
bstan bcos rnam par rig pa tsam du grub pa dang /
chos mngon pa sna tshogs kun las btus pa dang /
rnal 'byor spyod pa'i sa las kyang /
don gyis rnam pa lnga'i ming bzhag nas mdo'i tshig dang sbyar bar zad kyi /
rnam par phye ste bshad pa ni med do / /
bstan bcos rnal 'byor spyod pa'i sa mdo sde'i gzhi bsdu ba'i skabs ni don gyis rnam pa lnga'i ming bzhag nas rnam par bshad pa ni yod kyi /
mdo'i tshig dang sbyar ba ni med do / /
theg pa chen po bsdus pa'i 'grel pa slob dpon dbyig gnyen dang /
ngo bo nyid med kyis mdzad pa las ni /
don gyis rnam pa lnga'i ming yang bzhag nas mdo'i tshig dang sbyar te bshad pa yang yod de /
de'i phyir 'dir re zhig bstan bcos rnam par rig pa tsam du grub pa dang /
ngo bo nyid kyi 'grel pa dang rnal 'byor spyod pa'i sa mdo sde'i gzhi bsdu ba las bshad pa dang sbyar nas mdo 'di bshad par bya ste /
de'i phyir bstan bcos rnam par rig pa tsam du grub pa dang /
go cha dang /
sbyor ba dang /
zhum pa med pa dang /
mi 'khrugs pa dang /
chog par mi 'dzin pa zhes bya ba ni mdo las mthu dang ldan pa dang /
brtson 'grus dang ldan pa dang /
spro ba dang ldan pa dang /
brtul ba brtan pa dang /
dge ba la brtson pa mi gtong ba dang /
go rims bzhin du sbyar bar rig par bya'o zhes 'byung ngo / /
slob dpon ngo bo nyid med kyis 'grel pa las /
go cha'i brtson 'grus ni 'di lta ste /
thog ma kho nar bdag gis 'di 'ang bya'o zhes brtson pa ste /
'di ni mthu dang ldan pa zhes bya ba'i tshig bstan to / /
sbyor ba'i brtson 'grus ni 'di lta ste /
sbyor ba ni bsam pa ji lta ba bzhin du nan tan gyis sbyor bar byed pa ste /
'di ni mdo las brtson 'grus dang ldan pa'i zhes bya ba'i tshig gis bstan to / /
bdag nyid ngal zhing sdug bsngal ba las sems ldog cing ma nyams par byed pa ni zhum pa med pa zhes bya'o / /
gzhan gyi gnod pa byas pa rnams kyis sems mi g.yos pa ni mi 'khrugs pa zhes bya'o / /
byang chub la thug gi bar du dge ba'i phyogs la brtson zhing bar ma dor yongs su mi gtong ba ni chog par mi 'dzin pa zhes bya'o zhes 'byung ngo / /
bstan bcos rnal 'byor spyod pa'i sa las /
brtson 'grus brtsams pa de yang rnam pa lngar rig par bya ste /
'di lta ste /
go cha'i brtson 'grus dang /
sbyor ba'i brtson 'grus dang /
zhum pa med pa'i brtson 'grus dang /
mi bskyod pa'i brtson 'grus dang /
chog mi shes pa'i brtson 'grus dang /
de la thog ma kho nar ni 'dun pa drag po bskyed do / /
de'i 'og tu ni ji ltar mos pa bzhin du /
mngon par spro ba brtan po'i sbyor bar byed do / /
de'i 'og tu ni chos rgya chen po rnams rgya chen po thob par bya ba'i phyir ro / /
bdag nyid la yang khyad du mi gsod de /
zhum par yang mi 'gyur ro / /
de'i 'og tu ni grang ba la sogs pa'i gnod pa rnams kyang bzod do / /
ngan ngon gyis chog par mi 'dzin pas yon tan gong ma bas kyang ches gong ma gya nom pa 'dod pa'i tshul gyis gnas so zhes 'byung ngo / /
de ni brtson 'grus rnam par dag pa'i mtshan nyid rnam pa bdun zhes bya'o zhes pa ni gnyis pa'i mtshan nyid rnam pa bdun bshad pa'i mjug bsdu ba'o // //
bam po drug cu gnyis pa /
byang chub sems dpa' gang gis mtshan ma legs par rtogs pa dang ldan pa'i ting nge 'dzin la bsam gtan dang /
yongs su rdzogs pa dang ldan pa'i ting nge 'dzin la bsam gtan dang /
gnyi ga'i cha dang ldan pa'i ting nge 'dzin la bsam gtan pa zhes bya ba 'di man chad ni lnga pa bsam gtan gyi mtshan nyid rnam pa bdun ston to / /
'di yang rnam pa gnyis po rnam par bshad pa dang /
mjug bsdu ba bstan te /
'di ni bsam gtan dang po gsum bstan pa'o / /
kun rdzob kyi bden pa'i mtshan nyid legs par rtogs pa'i ting nge 'dzin gang yin pa de ni mtshan ma legs par rtogs pa zhes bya'o / /
yongs su rdzogs pa'i de bzhin nyid kyi yul la dmigs pa'i ting nge 'dzin gang yin pa de ni yul las yul mi thob pa yin pas yongs su rdzogs pa zhes bya'o / /
kun rdzob dang /
don dam pa'i yul gnyi ga la dmigs pa'i ting nge 'dzin gang yin pa de ni gnyi ga'i cha zhes bya'o / /
shugs kyis 'jug pa dang ldan pa'i ting nge 'dzin la bsam gtan pa dang /
mi gnas pa'i ting nge 'dzin la bsam gtan pa dang /
shin tu sbyangs pa byas pa dang ldan pa'i ting nge 'dzin la bsam gtan pa dang zhes bya bas ni mtshan nyid bzhi pa dang /
lnga pa dang /
drug pa bstan te /
go rims bzhin du sbyor ba dang /
yang dag pa'i ye shes dang /
rjes la thob pa'i ye shes gsum dang mtshungs par ldan pa'i ting nge 'dzin dang sbyar bar bya'o / /
de la sbyor ba'i shes pa de ni zag pa dang bcas pa'i yid la byed pa shugs kyis 'jug pa'i gnas su gyur pa'i ting nge 'dzin kho na yin pas shugs kyis 'jug pa zhes bya'o / /
rtsa ba'i ye shes de ni tha dad pa'i spyod yul gyi gnas su med par brten pa'i ting nge 'dzin yin pas mi gnas pa zhes bya'o / /
rjes la thob pa'i ye shes ni spyod pa rnam pa sna tshogs 'grub pa'i rten du gyur pa'i ting nge 'dzin pas shin tu sbyang ba byas pa zhes bya'o / /
byang chub sems dpa'i sde snod thos pa dang /
dmigs pa dang /
yongs su bsgom pa dpag tu med pa dang ldan pa'i ting nge 'dzin la bsam gtan pa gang yin pa dang zhes bya bas ni mtshan nyid bdun bstan pa ste /
'dis ni sbyor ba'i dus kyi shes rab bstan to / /
de la byang chub sems dpa'i sde snod ces bya ba ni 'di lta ste /
theg pa chen po'i gsung rab yin pas gsung rab 'di thos par nus pa'i ting nge 'dzin la don gyis thos pa'i shes rab ces bstan te /
ting nge 'dzin gyi gnas skabs su yang gsung rab thos par 'gyur bas so / /
dmigs pa'i zhes bya ba ni ting nge 'dzin la gnas pa la don gyis bsam pa'i shes rab ces bstan to / /
yongs su bsgom pa'i dpag tu med pa'i ting nge 'dzin ces bya ba ni bsgom pa'i shes rab yin te /
ting nge 'dzin gyi gnas skabs su yang ting nge 'dzin dpag tu med pa rnam pa sna tshogs bsgom par nus pa'i phyir ro / /
bshad pa'i rnam pa bzhin du ni shes rab dang mtshungs par ldan pa'i ting nge 'dzin dang /
shes rab dbang du gyur pa'i phyir chos kyi mtshan ma rab tu rtogs pa gang yin pa de ni chos kyi mtshan ma legs par rtogs pa zhes bya'o / /
nang gi so so yang dag par rig pa yongs su rdzogs pa'i ting nge 'dzin shes rab dang mtshungs par ldan pa'i ting nge 'dzin gang yin pa de ni shugs kyis 'jug pa dang ldan pa zhes bya'o / /
rnam par mi rtog pa'i ye shes dang mtshungs par ldan pa'i ting nge 'dzin gang yin pa de ni mi gnas pa zhes bya'o / /
rjes la thob pa'i ye shes dang mtshungs par ldan pa'i ting nge 'dzin gang yin pa de ni shin tu sbyangs pa zhes bya'o / /
byang chub sems dpa'i sde snod la sbyor ba'i ting nge 'dzin bstan pa 'di lta ste /
theg pa chen po'i byang chub sems dpa'i sde snod kyi bstan pa thos pa'i shes rab kyis dmigs pa byas nas dpag tu med pa'i bsam gtan rnams bsgom pa'i phyir ro / /
brgyud de bshad pa dag las dang po gcig ni ting nge 'dzin gyi cha lhan cig ma snyoms pa'i bsam gtan pa rgyu mtshan gyi rnam pa la rtog pa yin pas mtshan ma legs par rtogs pa zhes bya'o / /
gnyis pa ni shes rab kyi cha lhag cing ma snyoms pa'i bsam gtan pa lta ba'i rnam pa la rtog cing rang gi ngo bo nyid yongs su rdzogs par byed pa yin pas yongs su rdzogs pa zhes bya'o / /
ting nge 'dzin dang /
shes rab cha mnyam pa'i bsam gtan pa gang yin pa de ni gnyi ga'i cha zhes bya'o / /
tshul bzhin yid la byed pa'i shes pa dang /
mtshungs par ldan pa mthong ba'i lam gyi bsam gtan pa gang yin pa de ni mi gnas pa zhes bya'o /
tshul bzhin yid la byed pa'i shes pa dang /
mtshungs par ldan pa'i bsgom pa'i lam gyi bsam gtan pa gang yin pa de ni shin tu sbyangs pa zhes bya'o / /
byang chub sems dpa'i sde snod las bstan pa'i sbyor ba'i bsam gtan thob pa gang yin pa de ni thos pa'i shes rab po / /
dmigs par byed pa gang yin pa de ni bsam pa'i shes rab bo / /
bsgom pa gang yin pa de ni bsgom pa'i shes rab yin te /
shes rab gsum po 'di dag la brten nas ting nge 'dzin dpag tu med pa rgya cher bsgom pa'i phyir ro / /
de la ting nge 'dzin dang bsam gtan dang zhes gsungs pa yang /
ting nge 'dzin ni ting nge 'dzin gyi ngo bo yin la /
bsam gtan ni ting nge 'dzin gyi rtsal yin pas so / /
de ni bsam gtan rnam par dag pa'i mtshan nyid rnam pa bdun zhes bya'o zhes bya ba ni gnyis pa mjug bsdu ba yin par rig par bya'o / /
byang chub sems dpa' gang gis sgro 'dogs pa dang /
skur ba 'debs pa'i mtha' rnam par spangs te /
dbu ma'i lam gyis nges par 'byung ba ni shes rab ces bya'o zhes bya ba 'di man chad ni drug pa shes rab kyi mtshan nyid rnam pa bdun ston to / /
'di yang rnam par bshad pa dang /
mjug bsdu bas ston to / /
rnam par bshad pa yang mtshan nyid rnam pa bdun bstan pa gnyis kyis rnam pa bdun du dbye ba 'di ni mtshan nyid dang po bstan pa'o / /
de la sgro 'dogs pa dang /
skur pa 'debs pa'i mtha' rnam par spangs te /
dbu ma'i lam gyis nges par 'byung ba zhes bya ba ni theg pa chen po bsdus pa'i 'grel pa slob dpon ngo bo nyid med kyis byas pa las /
med pa dang rgyu med pa la nan tan gyis yod pa nyid du rnam par 'jog pa'i phyir sgro 'dogs pa zhes bya'o / /
yod pa dang med pa'i rgyu la nan tan gyis med do zhes skur pa'i phyir skur pa 'debs pa zhes bya ba ste /
de ltar sgro 'dogs pa dang skur pa 'debs pa de dag ni gnyi ga yang mtha' zhes bshad do / /
de la mtha' ni ltung bar byed pa'i don yin te /
'di gnyis 'byung bar gyur pa dbu ma'i lam las nyams par gyur pas so / /
kun du brtags pa ni sgro 'dogs pa kho na yod kyi /
skur pa ni med de /
ci yang med pa'i phyir ro / /
de ltar yod pa la ltos nas gdod skur pa 'byung bas so / /
gzhan gyi dbang la ni sgro 'dogs par mi byed de /
bdag nyid yod pa'i phyir ro /
'di ltar yod pa ma yin pa las /
gdod sgro 'dogs pa 'byung bas so / /
skur par mi byed de /
yang dag pa ma yin par rnam par rtog pa tsam du yod pa'i phyir ro / /
yongs su grub pa ni sgro 'dogs par mi byed de /
yang dag pa nyid du yod pa'i phyir ro / /
skur pa kho na yod do zhes bshad de /
zhib tu de nyid las bstan pa bzhin no / /
gzhan yang bstan bcos rnam par rig pa tsam du grub pa las /
bdag dang chos ni yod pa ma yin la stong pa nyid kyi rnam par rig pa ni med pa ma yin te /
yod pa dang med pa dang bral ba'i phyir dbu ma'i lam dang mthun pa'o / /
'di la bcom ldan 'das kyis tshigs su bcad pa gnyis gsungs pa ni 'di lta ste /
yang dag ma yin kun rtog yod / /
de la gnyis po yod ma yin / /
stong pa nyid ni 'di la yod / /
'di la yang ni de yod do / /
stong pa ma yin mi stong min / /
de lta bas na thams cad bshad / /
yod pas med pas yod pas na / /
'di ni dbu ma'i lam yin no / /
zhes gsungs pa yin no zhes 'byung ngo / /
dbu ma'i lam rgya cher bstan pa ni /
dbu ma'i lam gyi mtshan nyid bstan pa dag las bstan pa bzhin du rig par bya'o / /
shes rab des rnam par thar pa'i sgo 'di lta ste /
stong pa nyid dang mtshan ma med pa'i sgo rnam par thar pa'i sgo gsum po dag yang dag pa ji lta ba bzhin du rab tu shes pa zhes bya bas ni mtshan nyid gnyis pa rnam par thar pa'i sgo gsum gyi shes rab bstan to / /
rnam par thar pa'i sgo gsum gyi don ni bstan bcos rnam par bshad pa las ji skad bstan pa bzhin te /
de'i phyir de nyid las rnam par thar pa'i sgo ni 'di lta ste /
rnam par thar pa gsum pa'o / /
stong pa nyid rnam par thar pa'i sgo dang /
mtshan ma med pa rnam par thar pa'i sgo dang /
smon pa med pa rnam par thar pa'i sgo gang yin pa'o / /
de la stong pa nyid ni rnam pa gnyis te /
shes bya dang shes pa'o / /
shes bya ni 'di lta ste /
sems can rnams kyi kun brtags pa'i ngo bo nyid kyis brtags pa'i chos dag la kun brtags pa'i ngo bo nyid gnyis po de dag ngo bo nyid med pa dang /
de las gzhan pa bdag med pa nyid yod pa gnyis ka dang bral ba gang yin pa'o / /
de la chos rnams la kun brtags pa'i ngo bo nyid med pa gang yin pa de ni bdag med pa nyid yod pa yin la /
chos rnams la bdag med pa nyid yod pa gang yin pa de ni kun brtags pa'i ngo bo nyid yin no / /
de yod pa dang yod pa ma yin pa gnyis su med pa'i ngo bo nyid gang yin pa de ni /
rnam par mi rtog pa'i spyod yul lo zhes bya ba 'di lta ste /
yul de la dmigs shing yang dag pa ji lta ba bzhin du rab tu shes pa gang yin pa'o / /
mtshan ma med pa rnam pa gnyis te /
shes bya dang shes pa'o / /
de la shes bya ni 'di lta ste /
yongs su shes par bya ba stong pa nyid kyi yul te /
des yul gyi mtshan ma la mi 'jug pa gang yin pa'o / /
shes pa ni 'di lta ste /
sngar bstan pa lta bu med pa gang yin pa'o / /
smon pa med pa yang rnam pa gnyis te /
shes bya dang shes pa'o / /
de la shes bya ni 'di lta ste /
shes pa med pa'i phyir phyin ci log gi 'du byed rnams kyi mtshan ma bskyed pa gang yin pa'o /
shes pa ni 'di lta ste /
yul la dmigs shing yongs su skyo ba'i khong du chud pa gang yin pa'o / /
de la stong pa nyid du bsgom pa ni 'di lta ste /
'du byed rnams la bdag mi dmigs pa dang /
mtshan ma rnams la kun rdzob kyi rnam par rtog pa'i chos mi dmigs pa gang yin pa'o / /
mtshan ma med par bsgom pa ni 'di lta ste /
'du byed rnams la sems can dang /
bdag med pa nyid dmigs pa dang /
mtshan ma rnams la kun rdzob kyi rnam par rtog pa'i chos dang bdag med pa nyid dmigs shing 'gog pa la 'gog pa dang /
zhi ba dang gya nom pa dang /
nges par 'byung ba nyid du bsgom pa gang yin pa'o / /
smon pa med pa bsgom pa ni 'di lta ste /
mi rtag pa dang /
sdug bsngal ba dang /
mi gtsang ba dang /
nad lta bu dang /
'bras lta bu dang /
zug rngu lta bur bsgom pa gang yin pa'o / /
rgyu dang /
kun 'byung dang /
rab tu skye ba dang /
rkyen du bsgom pa la dmigs pa'i shes pa gang gis stong pa nyid kyi lam la lam dang /
rigs pa dang /
sgrub pa dang /
nges par 'byin pa nyid du bsgom pa 'di yang stong pa nyid du bsgom pa'o / /
dmigs pa'i shes pa gang gis mtshan ma med pa'i lam la lam dang /
rigs pa dang /
sgrub pa dang /
nges par 'byin pa nyid du bsgom pa 'di yang mtshan ma med par bsgom pa'o / /
dmigs pa'i shes pa gang gis smon pa med pa'i lam la lam dang /
rigs pa dang /
sgrub pa dang /
nges par 'byin pa nyid du bsgom pa 'di yang smon pa med par bsgom pa yin no / /
gal te bye brag med par kun la yang stong pa nyid dang /
mtshan ma med pa dang /
smon pa med pa zhes brjod na ni /
thos pa dang /
bsam pa dang /
bsgom pa las byung ba'i shes rab 'jig rten pa dang /
'jig rten las 'das pa yin par rig par bya'o / /
gal te stong pa dang mtshan ma med pa dang /
smon pa med pa'i ting nge 'dzin ces brjod na ni bsgom pa las byung ba kho na'i shes rab 'jig rten pa dang /
'jig rten las 'das par gtogs par rig par bya'o / /
gal te stong pa dang /
mtshan ma med pa dang /
smon pa med pa rnam par thar pa'i sgo zhes brjod na /
de ni 'jig rten pa las 'das pa kho na yin par rig par bya'o zhes 'byung ste /
rgya cher rnam par 'byed pa ni /
mtshan nyid bstan pa dag las 'byung ba bzhin du rig par bya'o / /
ngo bo nyid dang bsam pa'i don ni 'di lta ste /
kun brtags pa dang /
gzhan gyi dbang dang /
yongs su grub pa'i ngo bo nyid dang /
gsum po dag yang dag pa ji lta ba bzhin du shes par zhes bya bas ni mtshan nyid gsum bstan te /
'di ltar mtha' gnyis su lta ba'i shes rab dang bral ba'i phyir ngo bo nyid gsum gyi don yang dag pa ji lta ba bzhin du shes so / /
ngo bo nyid rnam pa gsum gyi don ni sngar gong du ngo bo nyid rnam pa gsum bstan pa'i skabs su bshad pa bzhin no / /
ngo bo nyid med pa'i don ni 'di lta ste /
mtshan nyid dang /
skye ba dang /
don dam pa'i ngo bo nyid med pa gsum po dag yang dag pa ji lta ba bzhin du rab tu shes pa zhes bya ba ni mtshan nyid bzhi pa bstan te /
ngo bo nyid med pa'i don rnam pa gsum yang sngar bstan pa bzhin no / /
kun rdzob kyi bden pa'i don ni 'di lta ste /
rig pa'i gnas lnga po dag la ji lta ba bzhin du rab tu shes pa zhes bya bas ni mtshan nyid lnga pa bstan te /
'di ltar rig pa'i gnas lnga dag khong du chud pa'i shes pa la kun rdzob kyi shes pa zhes bya'o / /
bstan bcos shin tu rgyas pa brgya pa las /
de la kun rdzob [(]gyi [,]kyi [)]bden pa ni 'di lta ste /
rkyen las skyes pa dang /
btags pa tsam du grub pa sgyu ma rnams kyi dngos po ltar rnam par rtog pa las byung ba rmi lam lta bur mtshan ma las tshig tu brjod du yod pa gang yin pa de ni kun rdzob kyi bden pa zhes bya'o zhes 'byung ngo / /
gzhan yang bstan bcos rnam par bshad pa las kun rdzob kyi bden pa ni 'di lta ste /
ming dang tshig dang yi ge'i tshogs dang /
de dag gi don la brten pa'i brjod pa thams cad dang /
brjod pa la brten nas khong du chud pa'i don dang /
gzhan yang sngar 'jig rten pa'i sems dang sems las byung ba'i chos dang /
de la brten pa'i don thob pa'o zhes bshad do / /
gzhan yang rnal 'byor spyod pa'i sa las /
'di ltar ji tsam du tshig gi lam gyis brjod par bya ba thams cad ni kun rdzob kyi bden pa zhes bshad do / /
de la rig pa'i gnas lnga yang nang rig pa ni 'di lta ste /
yang dag pa'i rgyu dang 'bras bu la sogs pa rab tu bstan pa gang yin pa'o / /
gtan tshigs kyi rig pa ni 'di lta ste /
gzhan yang 'god par byed pa la sogs pa ston pa gang yin pa'o / /
sgra rig pa ni 'di lta ste /
ngag la mkhas pa'i mtshan nyid la sogs pa rab tu ston pa gang yin pa'o / /
gso ba rig pa ni 'di lta ste /
nad kyi ngo bo nyid dang /
nad kyi rgyu la sogs pa rab tu ston pa gang yin pa'o / /
bzo dang las kyi gnas kyi rig pa ni 'di lta ste /
las bya ba la sogs pa rab tu ston pa gang yin pa ste /
rgya cher ni bstan bcos rnal 'byor spyod pa'i sa las bstan pa bzhin no / /
byang chub sems dpas rig pa'i gnas lnga yongs su tshol ba'i dgongs pa ni bstan bcos rnal 'byor spyod pa'i sa las ji skad du bstan pa bzhin te /
de'i phyir de nyid las /
de la byang chub sems dpa' ci'i phyir thos pa tshol bar byed ce na /
'di ltar byang chub sems dpa' nang gi rig pa tshol ba ni chos kyi rjes su mthun pa'i chos kyi nan tan gyis yang dag par bsgrub par bya ba'i phyir dang gzhan dag la yang rgya cher bstan par bya ba'i phyir sangs rgyas kyi bka' yongs su tshol bar byed do / /
gtan tshigs kyi rig pa yongs su tshol ba ni /
bstan bcos de nyid las nyes par bshad pa dang /
nyes par brjod pa yang dag pa ji lta ba bzhin du yongs su shes pa'i phyir dang /
phas kyi rgol ba tshar gcad pa'i phyir dang /
bstan pa 'di la ma dad pa rnams dad par bya ba'i phyir dang /
dad pa rnams phyir zhing 'phel bar bya ba'i phyir ro /
sgra'i rig pa tshol ba ni tshig dang yi ge nges pa'i tshig bzang po spyod pas legs par sbyar te /
brjod pa la mos pa rnams bdag la yid ches pa skyed pa'i phyir dang /
don gcig pa la nges pa'i tshig rnam pa sna tshogs kyis rjes su tha snyad gdags pa la 'jug par bya ba'i phyir ro / /
gso ba rig pa tshol ba ni sems can rnams kyi nad sna tshogs rnam par zhi bar bya ba'i phyir dang /
skye bo'i tshogs chen po la phan gdags pa'i phyir ro / /
'jig rten pa'i bzo dang las kyi gnas shes pa rnams tshol ba ni /
sems can rnams kyi don tshegs chung ngus sgrub pa'i phyir dang /
sems can rnams kyis gces par bya ba bskyed pa'i phyir dang /
bzo dang las kyi gnas shes par bya ba'i sbyin pa'i phan 'dogs pas bsdus pa'i phyir ro / /
byang chub sems dpas rig pa'i gnas lnga po 'di dag thams cad tshol ba yang bla na med pa yang dag par rdzogs pa'i byang chub kyi ye shes kyi tshogs chen po yongs su rdzogs par bya ba'i phyir te /
thams cad la de ltar ma bslabs na /
rim gyis thams cad mkhyen pa'i ye shes sgrib pa med pa thob par mi 'gyur ro zhes 'byung ste /
zhib tu de nyid las bstan pa bzhin du rig par bya'o / /
legs pa'i tshul khrims bstan pa'i mdo dang /
bstan bcos yongs su 'dzin pa dang /
mdo sde'i rgyan las kyang don gyis de skad du ston to / /
don dam pa'i don 'di lta ste /
de bzhin nyid rnam pa bdun yang dag pa ji lta ba bzhin du rab tu shes pa zhes bya ba la sogs pas ni mtshan nyid drug pa ston to / /
'di yang rnam pa gnyis te /
yul mos nas shes pa bstan pa dang /
rgyu rnam pa gsum gyis sgrub pa bstan pa ste /
'di ni dang po'o / /
de la dam pa ni ye shes dam pa'o / /
don ni yul gyi don to / /
de bzhin nyid rnam pa bdun ni ye shes dam pa'i yul gyi don yin pa'i phyir /
don dam pa'i bden pa zhes bya ste /
'di ni bdag po'i dbang du bya ba'i rnam par bshad pa'o / /
'phags pa shes rab kyi pha rol tu phyin pa'i mdo las kyang lha'i rgyal po ji tsam du tshig gi brjod pa dang bcas pa gang yin pa de ni kun rdzob kyi bden pa zhes bya'o / /
tshig las dben pa 'phags pa'i ye shes kyi spyod yul gang yin pa de ni don dam pa'i bden pa zhes bya'o zhes gsungs so / /
bstan bcos shin tu rgyas pa brgya pa las kyang /
don dam pa'i bden pa ni 'phags pa dag gis shes par bya ba rnam par rtog par bya ba'i ming dang tshig gis thog tu mi phebs pa rang gi nang gi rig pa gzhan dag gi rkyen la mi ltos pa mtshan ma med pa /
tha snyad chad pa gang yin pa de ni don dam pa'i bden pa zhes bya'o zhes bshad do / /
gzhan yang rnam par rtog pa med cing spros pa med la tshul gcig tu de la mang du gnas pa'i phyir dang /
'dres pa'i chos tshad med pa la dmigs pa'i phyir dang /
lhag mthong gi phyir zhes bya ba ni gnyis pa rgyu rnam pa gsum gyis bsgrubs pa ston te /
'di ni de bzhin gshegs pa nyid la dmigs pa'i ye shes so / /
gzhan yang rnam par rtog pa med ces bya ba la sogs pas ni yang dag pa'i ye shes kyi bdag nyid bstan te /
rnam par rtog pa sna tshogs dang /
spros pa med cing de bzhin nyid kyi tshul gcig 'ba' zhig yod pa la mang du gnas pa'o / /
ye shes ni rgya cher bshad pa ni bstan bcos mngon pa kun las btus pa dang /
theg pa chen po bsdus pa'i 'grel pa las bstan pa bzhin du rig par bya'o / /
'dres pa'i chos tshad med pa la dmigs pa zhes bya ba ni 'dres pa'i chos de bzhin nyid yang dag pa'i ye shes 'di'i dmigs pa byed pas so / /
gzhan yang 'dres pa'i chos tshad med pa la dmigs pa zhes bya bas ni /
rjes la thob pa'i ye shes bstan pa'o / /
'di ltar 'dres pa'i chos ni rnam pa gsum ste /
dang po ni 'dres pa chung ngu'i chos te /
gsung rab yan lag bcu gnyis so so tha dad pa la dmigs pa'i phyir ro / /
gnyis pa ni 'dres pa chen po'i chos te /
gsung rab yan lag bcu gnyis bsdus pa la dmigs pa'i phyir ro / /
gsum pa ni 'dres pa tshad med pa'i chos te /
de bzhin gshegs pa tshad med pa'i gsung rab yan lag bcu gnyis po dag gcig tu bsdus pa la dmigs pa'i phyir ro / /
ye shes 'di ni gsum gsum la dmigs pa'i phyir ro / /
de la lhag mthong gi phyir zhes bya ba ni ye shes 'di bsgom pa'i shes rab yin par bstan pa'i phyir ro / /
chos kyi rjes su mthun pa'i chos legs par sgrub par byed pa zhes bya bas ni bdun pa chos kyi rjes su 'brang ba bstan to / /
chos kyi rjes su mthun pa'i chos de yang bstan pa rnams las so so nas bshad pa mi mthun pas /
bstan bcos bye brag bshad pa chen po las /
de la chos ni 'di lta ste /
mya ngan las 'das pa'o / /
rjes su mthun pa'i chos ni 'di lta ste /
'phags pa'i lam yan lag brgyad pa'o / /
'dir don gyi sgor zhugs pa ni 'di lta ste /
mya ngan las 'das pa yongs su nye ba'i phyir ro /
'phags pa'i lam yan lag brgyad pa gang yin pa de ni chos kyi rjes su mthun pa'i chos zhes bya ba'o / /
'di la gnas par nus pa gang yin pa de ni chos kyi rjes su mthun pa zhes bya'o zhes gsungs te /
zhib tu de nyid las bstan pa bzhin no / /
bstan bcos theg pa chen po bsdus pa'i 'grel pa slob dpon ngo bo nyid med kyis byas pa las chos kyi rjes su mthun pa'i chos zhes bya ba la thob par bya ba gang yin pa de ni chos zhes bya'o / /
lam gang yin pa de ni rjes su mthun pa'i chos zhes bya ste /
de'i rjes su 'brang ba'i phyir ro / /
gzhan yang 'jig rten las 'das pa'i lam gang yin pa de ni chos zhes bya'o / /
'jig rten pa'i lam gang yin pa de ni rjes su mthun pa'i chos zhes bya ste /
rang gi sems kyi rgyun mi 'chad par bya ba'i phyir dang /
de mngon sum du dbang thob par byed pa'i phyir ro zhes 'byung ste /
'di ni bsgom pa las byung ba'i shes rab bstan to / /
de la rang gi sems rgyun mi 'chad pa zhes bya ba ni /
bsgom pa las byung ba'i shes rab de ting nge 'dzin gyi sems kyi rgyud la spyod pa'i phyir ro / /
'phel bar byed pa'i phyir zhes bya bas ni /
de la spyod pa'i don bstan te /
rnam par 'jog pa 'debs pa'i don to / /
ting nge 'dzin gyi sems der bsgom pa las byung ba'i shes rab de 'phel bar byed pa'i phyir spyod pa zhes bya'o / /
de mngon sum du dbang thob par byed pa'i phyir zhes bya bas ni [(]'phal [,]'phel [)]bar byed pa'i don bsnan nas bshad pa ste /
'di ltar bsgom pa'i shes rab kyi dbang gis sems kyi kun tu spyod pa la dbang thob par byed cing de kho na nyid kyi don rtogs pas nyon mongs pa spangs nas 'bras bu thob par 'gyur ba'o / /
slob dpon dbyig gnyen gyis mdzad pa'i 'grel pa las /
chos kyi rjes su mthun pa'i chos zhes bya ba ni bstan pa bzhin du spyod pa'i phyir ro zhes bshad do / /
de ni shes rab rnam par dag pa'i mtshan nyid rnam pa bdun zhes bya'o zhes bya ba ni gnyis pa mjug bsdu ba ste /
mdo nyid kyis brda phrad par zad do / /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das mtshan nyid rnam pa lnga po de dag gi so so'i las gang lags zhes bya ba 'di man chad ni bcu pa mtshan nyid rnam pa lnga dag gi las rnam pa rab tu dbye ba'i sgo zhes bya ba ston to / /
'di yang zhu ba gsol pa dang /
lan du gsungs pa ston to / /
'di ni gong du bstan pa'i chags pa med pa la sogs pa'i mtshan nyid rnam pa lnga dag gi las kyi nus pa zhu ba ste /
'di ltar mtshan nyid rnam pa lnga po dag re re la yang las rnam pa du mchis zhes bya ba'i tha tshig go / /
bcom ldan 'das kyis kyang byang chub sems dpa' spyan ras gzigs dbang phyug la bka' stsal pa /
rigs kyi bu mtshan nyid de dag gi las ni rnam pa lngar rig par bya'o zhes bya ba la sogs pa las ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
mdor bstan pa dang /
rnam par phye ste bstan pa'o / /
'di ni dang po mdor bstan te /
re re la yang las re re yod pa'i phyir /
dgongs pa zab mo rnam par dgrol ba'i mdo las /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rnam pa lnga po de dag re re la yang las re re yod par rig par bya'o zhes gsungs so / /
'di lta ste byang chub sems dpa' rnams chags pa med pa'i phyir /
tshe 'di la pha rol tu phyin pa rnams rtag tu byed pa dang /
gus par byed pa'i sbyor bas bag yod par byed do zhes bya ba la sogs pas ni gnyis pa rnam par dbye ste bshad pa ston to / /
'di yang las rnam pa lnga pa bstan pa nyid kyis rnam pa lngar dbye ste /
'di ni dang po chags pa med pa'i mtshan nyid kyi las bstan pa ste /
'di ni nan tan gyi sbyor ba bag med pa'i las so / /
chags pa med pa'i mtshan nyid ni gong du rgya cher bstan pa bzhin du shes par bya ste /
'di ltar chags pa med pa'i phyir ni /
tshe 'di la las rgyun chad med par gus par byed pa'i nan tan gyi pha rol tu phyin pa drug po dag bsgom pas bag yod pa dang bcas par gyur pa'o / /
mi lta ba nyid kyi phyir ni phyi ma la bag yod pa'i rgyu yongs su 'dzin par byed do zhes bya ba ni gnyis pa mi lta ba nyid kyi las bstan to / /
ji ltar pha rol tu phyin pa drug gi rnam par smin pa'i 'bras bu dang /
lan du phan 'dogs pa dang /
'brel pa med pa'i phyir /
phyi ma la bag yod pa'i rgyu yongs su 'dzin par byed de /
ma 'ongs pa na bag yod pa dang bcas pa'i phyir pha rol tu phyin pa drug po dag khad kyis 'phel bar 'gyur ba'o / /
kha na ma tho ba med pa'i phyir ni pha rol tu phyin pa rnams yang dag par bsgom pa dang /
yongs su rdzogs pa dang /
yongs su dag pa dang /
yongs su byang bar byed pa'o zhes bya ba ni gsum pa kha na ma tho ba med pa'i mtshan nyid kyi las bstan to / /
'di yang kha na ma tho ba med pa'i phyir ni las kyi tshig bzhi yod par 'gyur te /
'di lta ste /
yang dag par bsgom pa dang /
yongs su rdzogs pa dang /
yongs su dag pa dang /
yongs su byang bar byed pa'o / /
gong du bstan pa'i 'dres pa'i chos bzhi po 'di lta ste /
snying rje med pa'i phyir dang /
tshul bzhin ma yin pa'i sbyor ba dang /
rtag tu mi 'byed pa'i sbyor ba dang /
ma gus pa'i sbyor ba dag dang bral ba'i phyir tshig bzhi po 'di dag gsungs pa yin no /
kha cig na re yang dag par bsgom pa zhes bya ba ni mdor bstan pa'i tshig go / /
tshig 'og ma gsum po dag ni yon tan gsum gyi rgyu rnam par phye nas bstan pa yin te /
de la yongs su rdzogs zhes bya bas ni spangs pa'i yon tan gyi rgyu bstan to / /
yongs su dag pa zhes bya bas ni ye shes kyi yon tan gyi rgyu bstan to / /
yongs su byang ba zhes bya bas ni lan du phan 'dogs pa'i yon tan gyi rgyu bstan to zhe'o / /
rnam par rtog pa med pa'i phyir ni thabs la mkhas pa pha rol tu phyin pa myur du yongs su rdzogs par byed do zhes bya bas ni bzhi pa rnam par rtog pa med pa'i mtshan nyid kyi las bstan te /
'di ltar ji bzhin du mtshan ma rnams yongs su 'dzin par mi byed pa'i phyir /
thabs la mkhas pas pha rol tu phyin pa rnams myur du yongs su rdzogs par byed pa la bya'o /
pha rol tu phyin pa bcu'i thabs la bya ba ni ma yin no / /
yang dag par yongs su bsngo ba nyid kyi phyir ni tshe rabs thams cad du pha rol tu phyin pa dang /
de dag gi 'dod pa'i rnam par smin pa'i 'bras bu bla na med pa yang dag par rdzogs pa'i byang chub kyi bar du mi zad pa nyid thob par byed do zhes bya ba las lnga pa yongs su bsngo ba'i mtshan nyid kyi las bstan te /
mdo nyid kyis brda phrad par zad do / /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das pha rol tu phyin pa gang gsungs pa 'di dag shin tu rgya che ba nyid ni gang lags /
kun nas nyon mongs pa mchis pa nyid ni gang lags /
rab tu sbyangs pa nyid ni gang lags /
mi g.yo ba nyid ni gang lags /
shin tu rnam par dag pa ni gang lags zhes bya ba 'di man chad ni bcu gcig pa shin tu rgya che ba la sogs pa'i mtshan nyid rnam pa lnga bstan pa'i sgo zhes bya ba ston to / /
'di yang zhu ba gsol ba dang /
lan du gsungs pa bstan te /
'di ni dang po zhu ba gsol ba nyid do / /
'di ni byang chub sems dpas sngon don gzhan dag las mtshan nyid rnam pa lnga po 'di dag thos pa'i phyir /
zhu ba 'di gsol ba yin no / /
yang na de bzhin gshegs pas byin gyis brlabs pa'i phyir /
zhu ba 'di gsol ba yin no / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu chags pa med pa nyid dang /
mi lta ba nyid dang /
yang dag par yongs su bsngo ba nyid gang yin pa de ni shin tu rgya che ba zhes bya'o zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis su dbye ste /
mtshan nyid rnam pa lnga las brtsams nas rnam pa gnyis su dbye ba dang /
sa'i gnas skabs las brtsams nas mtshan nyid phyi ma gsum bstan pa'o / /
'di ni dang po ste /
mtshan nyid rnam pa lnga las chags pa med pa nyid dang /
mi lta ba nyid dang /
yang dag par yongs su bsngo ba nyid rnam pa gsum dag la shin tu rgya che ba'i spyod pa zhes bya ste /
gnas skabs rnams su mi mthun pa med pa'i phyir ro / /
kha na ma tho ba med pa nyid dang /
rnam par rtog pa med pa nyid gang yin pa de ni kun nas nyon mongs pa med pa zhes bya'o zhes bya bas ni mtshan nyid gnyis pa bstan te /
mtshan nyid rnam pa lnga las kha na ma tho ba med pa nyid dang /
rnam par rtog pa med pa nyid la kun nas nyon mongs pa med pa zhes bya ste /
'di ltar pha rol tu phyin pa spyod pa na rang bzhin gyis kun nas nyon mongs pa med pa dang /
rnam par rtog pa'i ye shes kyis kun nas nyon mongs pa ni rab tu sbyangs pa'i phyir kun nas nyon mongs pa med pa 'di yang gnas skabs rnams dang sbyar ro / /
so sor brtag cing bya ba nyid gang yin pa de ni rab tu sbyangs pa zhes bya'o zhes bya ba la sogs pas ni gnyis pa sa'i gnas skabs las brtsams nas mtshan nyid phyi ma gsum bstan pa ston to / /
'di ni rab tu sbyangs pa'i mtshan nyid bstan pa ste /
'di ltar pha rol tu phyin pa drug po de dag la so sor brtag pa khyad par du 'phags pa brgyad kyis bya ba byed pa'i phyir rab tu sbyangs pa zhes bya ste /
'di ni sa bdun pa man chad kyi gnas skabs su gtogs pa'o / /
yongs su mi nyams pa'i chos sar zhugs pa gang yin pa de ni mi g.yo ba zhes bya'o zhes bya bas ni bzhi pa mi g.yo ba'i mtshan nyid bstan to / /
'di ni sa brgyad pa dang /
dgu pa nas te mi g.yo ba'i don ni gong du bstan pa bzhin no / /
dgongs pa zab mo rnam par dgrol ba'i mdo las / /
sa dang po yan chad la mi g.yo ba zhes bya ba zhes 'byung ba ni lo tsA ba dag gi bsam pa tha dad pa'i phyir ro / /
sa bcu par gtogs pa dang /
sangs rgyas kyi sar gtogs pa nyid gang yin pa de ni shin tu rnam par rtog pa zhes bya'o zhes bya ba ni lnga pa rnam par dag pa'i mtshan nyid bstan to / /
'di ltar sa bcu pa'i tshe ni rgyus khyad par du 'phags pa yin la /
de bzhin gshegs pa'i sar ni 'bras bus khyad par du 'phags shing mthar thug pa'i rnam par dag pa yin pa'i phyir /
bstan bcos mngon pa kun las btus pa las /
yongs su rdzogs pa'i khyad par du 'phags pa ni 'di lta ste /
sa bcu pa dang /
de bzhin gshegs pa'i sa la mnga' ba'i sbyin pa la sogs pa'i pha rol tu phyin pa rnams go rims bzhin du byang chub sems dpa' yongs su rdzogs pa'i phyir ro zhes bshad pa yin no / /
ming 'di gsum la bye brag yod pa ni /
bstan bcos rnal 'byor spyod pa'i sa las /
de la rang bzhin gyis brling ba'i phyir dang /
rab tu gsal ba'i phyir dang /
'bras bu che ba rnam pa lnga dang ldan pa'i phyir dang /
phan che ba'i phyir dang /
rab tu sbyangs pa zhes bya'o / /
yongs su mi nyams pa'i phyir dang /
khyad par du 'gro ba'i phyir mi g.yo ba zhes bya'o / /
byang chub sems dpa' sa'i nang na mchog tu bla na med pa'i phyir shin tu rnam par dag pa zhes bya bar rig par bya'o zhes 'byung ngo // //
bam po drug cu gsum pa /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das ci'i slad du byang chub sems dpa' pha rol tu phyin pa'i 'bras bu dang /
rnam par smin pa'i 'bras bu yid du mchi bas ma 'tshal ba 'thob cing pha rol tu phyin pa yang ma 'tshal ba dang ldan lags zhes bya ba 'di man chad ni bcu gnyis pa pha rol tu phyin pa drug gi rgyu dang 'bras bu zad mi shes pa nyid du bstan pa'i sgo zhes bya ba ston to / /
'di yang zhu ba gsol pa dang /
lan du gsungs par ston te /
'di ni zhu ba gsol ba'o / /
'bras bu dang rnam par smin pa lnga po dag ni mdor bsdu na 'bras bu zhes bya ste /
'bras bu rnam pa lnga rgya cher bshad pa ni sngar gong du bstan bcos chos mngon pa sna tshogs kun las btus pa khungs su bzhag nas bstan pa las byung ba bzhin no / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu gcig la gcig brten nas bsgom pa bskyed pa rgyun mi 'chad pa'i phyir ro zhes bya ba ni gnyis pa de bzhin gshegs pas yang dag par lan du gsungs pa'o / /
'di ltar pha rol tu phyin pa drug la brten nas 'bras bu rnams thob par 'gyur la /
'bras bu la ma brten pa'i phyir ni pha rol tu phyin pa drug bsgom nus par 'gyur bas /
gcig la gcig brten nas bsgom pa bskyed pa rgyun 'chad pa med pa'i phyir /
zad mi shes pa nyid du 'gyur ro zhes bya ba'i don to / /
bstan bcos chos mngon pa sna tshogs kun las btus pa las /
ma 'ongs pa na gong nas gong du khyad par du 'phel zhing gcig gis gcig bskyed pa gang yin pa de ni pha rol tu phyin pa'i rgyu mthun pa'i 'bras bu'o zhes bshad do / /
mtshams rnam par dgrol ba'i mdo las /
ci'i slad du rtag par pha rol tu phyin pa'i rnam par smin pa'i 'bras bu yid du mchi bas ma 'tshal ba dang /
pha rol tu phyin pas 'tshal ba thob lags /
bcom ldan 'das kyis 'phags pa spyan ras gzigs dbang phyug la bka' stsal pa /
gcig la gcig brten nas bsgom pa spang ba'i phyir ro zhes 'byung ngo / /
lo tsA ba dag gis nor to / /
dgongs pa zab mo rnam par dgrol ba'i mdo las /
bcom ldan 'das kyis bka' stsal pa /
'di lta ste /
gcig la gcig brten pa'i rgyus 'bras bu gya nom pa bskyed par rig par bya'o zhes 'byung ba ni lo tsA ba dag gi bsam pa tha dad pa'i phyir ro / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das ci'i slad du byang chub sems dpa' rnams pha rol tu phyin pa rnams las shin tu dad pa de ltar pha rol tu phyin pa 'thob pa'i rnam par smin pa'i 'bras bu la ni ma lags zhes bya ba 'di man chad ni bcu gsum pa pha rol tu phyin pa la mos shing pha rol tu phyin pa'i 'bras bu la mi srid par bstan pa'i sgo zhes bya ba ston to / /
'di yang zhu ba gsol ba dang /
lan du gsungs pa bstan te /
'di ni zhu ba gsol ba nyid do / /
ji skad du byang chub sems dpa' rnams pha rol tu phyin pa la sred cing pha rol tu phyin pas 'thob pa'i 'bras bu la srid par bgyid pa lags zhes bya ba'i tha tshig go / /
zhu ba'i tshig 'di yang mdo 'di nyid kyi dpe mi mthun pas /
mtshams rnam par dgrol ba'i mdo las ni /
ci'i slad du byang chub sems dpa' pha rol tu phyin pa'i 'bras bu rnam par smin pa tha dad par bgyid ces 'byung ngo / /
dgongs pa zab mo rnam par dgrol ba'i mdo las ni /
mdo 'di nyid las gsungs pa dang mthun par 'byung ste /
mdo 'di las gsungs pa'i gzhung tshig dang sbyar nas /
mtshams rnam par dgrol ba'i mdo'i tshig ni lo tsA ba dag gis bsgyur te nor bar bsgyur to / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu rgyu dang rkyen rnam pa lnga'i phyir te zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang grangs mdor bstan pa dang /
go rims bzhin du rnam par phye nas bshad pas bstan te /
'di ni dang po'o / /
pha rol tu phyin pa ni ches lhag par bde ba dang /
yid bde ba'i rgyu yin pa'i phyir dang /
pha rol tu phyin pa ni bdag dang gzhan thams cad la phan 'dogs pa'i rgyu yin pa'i phyir dang /
pha rol tu phyin pa ni phyi ma la de'i rnam par smin pa'i 'bras bu 'dod pa'i rgyu yin pa'i phyir dang /
pha rol tu phyin pa ni kun nas nyon mongs pa'i gnas kyi gzhi yin pa'i phyir dang /
pha rol tu phyin pa ni mthar rnam par 'gyur zhing 'jig pa'i chos can ma yin pa'i phyir ro zhes bya ba ni gnyis pa go rims bzhin du rnam par phye ste bshad pa ston to / /
rgyu'i mtshan nyid rnam pa lnga po dag ni go rims bzhin du gzhan longs spyod pa dang /
sangs rgyas kyi sa'i chos kyi bde ba dang /
yid bde ba la longs spyod pa'i rgyu yin pa'i phyir dang /
rnam par smin pa lta bur myong nas zad pa ma yin pa'i phyir ro / /
dpe nyid las kyang phal cher 'di dang mthun par 'byung bas 'dir ma brjod do / /
byang chub sems dpa' spyan ras gzigs dbang phyug gis yang bcom ldan 'das pha rol tu phyin pa de dag gi so so'i mthu mchog tu gyur pa du zhig mchis lags zhes bya ba 'di man chad ni bcu bzhi pa pha rol tu phyin pa'i mthu'i rnam grangs bstan pa'i sgo zhes bya ba ston to / /
'di la yang zhu ba gsol ba dang /
lan gsungs pas bstan te /
'di ni zhu ba gsol ba'o / /
mtshams rnam par dgrol ba'i mdo las /
yon tan gyi stobs zhes 'byung ba dang /
dgongs pa zab mo rnam par dgrol ba'i mdo las ni khyad par du 'phags pa gya nom pa'i stobs zhes 'byung ba ni lo tsA ba dag gi bsam pa tha dad pa'i phyir te /
don la ni 'gal ba med do / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu pha rol tu phyin pa de dag gi so so'i mthu mchog tu gyur pa ni rnam pa bzhir rig par bya ste zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang grangs mdor smos pa dang /
go rims bzhin du rnam par phye nas bshad pa bstan pa'o / /
'di ni dang po'o / /
pha rol tu phyin pa de dag yang dag par bsgom pa ni mi mthun pa'i phyogs ser sna dang /
'chal ba'i tshul khrims dang /
le lo dang /
rnam par g.yeng ba dang /
lta bar song ba la rab tu spong ba zhes bya ba la sogs pa ni gnyis pa go rims bzhin du rnam par phye nas bshad pa ston to / /
'di yang mthu rnam pa bzhi bstan pa nyid las rnam pa bzhir phye ste 'di ni dang po'o / /
'di ltar pha rol tu phyin pa drug po de dag gi go rims bzhin du sgrib pa rnam pa drug po dag sel bar byed pas so / /
bstan bcos chos mngon pa sna tshogs kun las btus pa las /
'di lta ste /
bdag nyid kyis spang bar bya ba'i tshe sgrib pa dag gtan du spong bar byed pa gang yin pa de ni /
pha rol tu phyin pa rnams kyi bral ba'i 'bras bu'o zhes 'byung ngo / /
de dag yang dag par bsgom pa na bla na med pa yang dag par rdzogs pa'i byang chub kyi tshogs yang dag pa nyid du 'gyur ba zhes bya ba ni mthu gnyis pa bstan pa ste /
byang chub kyi tshogs yang dag pa nyid du 'gyur ba zhes bya ba ni chos kyi sku'i ni rtog pa'i rgyu byed pa'i phyir dang /
sku gnyis po dag ni skyed pa'i rgyu byed pa'i phyir dang /
bstan bcos chos mngon pa sna tshogs kun las btus pa las /
byang chub chen po ni pha rol tu phyin pa rnams kyi dbang gi 'bras bu'o zhes 'byung ngo / /
de dag rnam par bsgom pa na /
tshe 'di nyid la bdag nyid kyis sems can rnams sdud cing phan 'dogs par 'gyur ba zhes bya bas ni mthu gsum pa bstan te /
mthong ba'i chos la phan 'dogs pa'i phyir ro / /
bstan bcos chos mngon pa sna tshogs kun las btus pa las /
mthong ba'i chos la sbyin pa la sogs pas bdag dang gzhan bsdus pa gang yin pa de ni /
skyes bu byed pa'i 'bras bu'o zhes bshad do / /
de dag yang dag par bsgom pa na /
phyi ma la rnam par smin pa'i 'bras bu 'dod pa rgya chen po thob par 'gyur zhes bya bas ni mthu bzhi pa bstan te /
pha rol tu phyin pa drug po dag gis thob par bya ba rnam par smin pa'i 'bras bu dag go / /
bstan bcos chos mngon pa sna tshogs kun las btus pa las /
longs spyod chen po thob pa dang bde 'gror 'gro ba dang /
khon med cing dbye ba med pa dang /
bde ba dang yid bde ba mang ba dang /
sems can gyi nang na gtso bor gyur pa dang /
lus la gnod pa med pa dang /
dbang che bar grags pa ni go rims bzhin du sbyin pa la sogs pa'i rnam par smin pa'i 'bras bur rig par bya'o zhes 'byung ngo / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das pha rol tu phyin pa de dag gi rgyu ni gang lags /
'bras bu ni gang dang ldan lags /
phan yon gyi don ni gang dang ldan lags zhes bya ba 'di man chad ni bco lnga pa pha rol tu phyin pa rnams kyi rgyu dang /
'bras bu dang /
phan yon gyi don rab tu phye ba'i sgo zhes bya ba ston to / /
'di yang zhu ba gsol ba dang lan du gsungs pas bstan to /
'di ni dang po dang /
rgyu dang /
'bras bu dang /
phan yon gyi don zhus pa'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu pha rol tu phyin pa de dag thams cad snying rje chen pos ni rgyu byed do / /
shin tu gya nom pa yid du 'ong ba rnam par smin pa'i 'bras bu dang /
sems can thams cad la phan 'dogs pas ni 'bras bu byed do / /
yongs su rdzogs pa bla na med pa'i byang chub rgya chen pos ni phan yon don chen po byed do zhes bya ba ni gnyis pa de bzhin gshegs pas yang dag par lan du gsungs pa'o / /
'di ltar byang chub sems dpa' rnams snying rje chen po'i stobs kyis ni pha rol tu phyin pa drug spyod pa la pha rol tu phyin pa spyad pa'i phyir ni rnam par smin pa'i 'bras bu khyad par du 'phags pa mngon par 'grub cing /
sems can la phan 'dogs par byed de /
rgyu dang rkyen des na bla na med pa yang dag par rdzogs pa'i byang chub par 'gyur bas so / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das gal te byang chub sems dpa' rnams longs spyod pas ma 'tshal ba dang ldan pa dang /
snying rje chen pos yongs su grub pa lags na /
ci'i slad du 'jig rten na sems can dbul po dag gda' ba lags zhes bya ba 'di man chad ni bcu drug pa sems can gyi rigs kyi las kyi nyes pa yod par bstan pa'i sgo zhes bya ba bstan to / /
'di yang zhu ba gsol ba dang /
lan du gsungs pas bstan te /
'di ni dang po zhu ba gsol ba nyid do / /
'di ltar byang chub sems dpa' rnams kyi longs spyod pa dang /
snying rje chen po'i rkyen gnyis phun sum tshogs pa lags na /
ci'i slad du 'jig rten na sems can dbul ba'i sdug bsngal gyis nyon mongs pa dag gda' bar gyur ces bya ba'i tha tshig go / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu de ni sems can rnams kyi rang gi las kyi nyes pa kho na yin no zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gsum du dbye ste /
don 'di yang dag par bstan pa dang /
dpe nye bar mtshon pa dang /
dpe dang don du sbyar ba ste /
'di ni dang po'i don nyid yang dag par bstan pa'o / /
dang po yang rnam pa gnyis te /
rjes su mthun pa'i dang /
bzlog ste bshad pa'o / /
'di ni dang po ste /
byang chub sems dpa' longs spyod dang /
snying rje chen po dang ldan mod kyi /
sems can rnams kyi rang gi las kyis nyes pa'i phyir /
byang chub sems dpa'i longs spyod la spyod par mi nus par gyur pa byang chub sems dpa'i nyes pa ma yin no zhes bya ba'i tha tshig go / /
gal te de lta ma yin na byang chub sems dpa' ni rtag par gzhan la phan par bya ba'i sems dang ldan pa dang /
gzhan yang rtag par longs spyod zad mi shes pa dang ldan pas /
gal te sems can rnams rang gi nyes pa'i las gnas su gyur pa med du zin na /
'jig rten na dbul ba'i sdug bsngal ltar snang bar ga la 'gyur zhes bya ba ni gnyis pa bzlog ste bshad pa'o / /
gal te sems can rnams rang gi las kyi dbang gis gyur pa ma yin pa lta na 'jig rten na dbul po dag snang bar ga la 'gyur te /
byang chub sems dpa' ni 'di ltar rtag tu gzhan la phan 'dogs pa'i phyir ro / /
de ltar dbul po dag dmigs pa'i phyir rang gi las yin par mngon te /
de'i phyir 'phags pa shes rab kyi pha rol tu phyin pa'i 'grel pa las /
sangs rgyas 'jig rten na bzhugs pa'i tshe yang sems can bkres pa dang /
skom pa la sogs pa'i sdug bsngal dang ldan te /
sangs rgyas kyis kyang bskyab par mi spyod na /
byang chub sems dpa' dag gis ji ltar skyob par nus she na /
smras pa /
byang chub sems dpa'i sems kyang tshad med la /
bsod nams kyi rnam par smin pa yang tshad med mod kyi /
sems can skal ba tshad med pa nas byas pa'i nyes pa shin tu stug po dag gis bsgribs pa'i phyir 'thob par mi nus te /
dper na 'phags pa shA ri'i bu'i slob ma dge slong tshul khrims dang ldan zhing brtson 'grus can zhig bsod snyoms blangs pa las /
zhag drug gi bar du ci yang ma thob pas /
zhag bdun la srog chad la thug pa dang /
tshangs pa mtshungs par spyod pa zhig gis bsod snyoms blangs nas sbyin par bya ba las /
byas phrogs te khyer ro / /
'phags pa shA ri'i bus maud gal gyi bu chen po la smras pa /
khyed rdzu 'phrul chen po dang ldan pas zas 'di bsrungs la 'dis thob par gyis shig /
de nas 'phags pa maud gal gyi bus de la zas sbyin pa dang des khar zos pa las 'jim par gyur to / /
de nas yang 'phags pa shA ri'i bu khyod kyis bsod snyoms blangs nas byin pa las kyang /
de kha 'thams par gyur pa lta bu ste /
de'i phyir byang chub sems dpa' sems can thams cad kyi re ba bskang bar 'dod kyang de dag nyid kyis nyes pa'i phyir thob par ma gyur kyang byang chub sems dpa' la ni nyes pa med do / /
gzhan yang dper na klu'i rgyal pos char phab pa mi rnams la ni chur snang la /
yi dwags rnams kyis ni mer mthong la /
gzhan yang 'on pas 'brug sgra thos par mi nus pas 'brug la ni nyes pa med pa lta bu'o zhes 'byung ngo / /
gzhan yang 'phags pa dri ma med par grags pa'i mdo las /
nyi ma dang zla ba gsal ba yin mod kyi /
long ba rnams kyis ni mi mthong ba de long ba nyid kyis nyes pa yin gyi /
nyi ma dang zla ba'i nyes pa ma yin pa ltar /
sems can nyes pa dang bcas pa'i phyir bcom ldan 'das kyis zhing bkod pa can yongs su dag pa mi mthong ba de bzhin gshegs pa'i skyon ma yin no zhes gsungs so / /
'phags pa sangs rgyas kyi sa'i 'grel pa las /
sems can rnam pa gsum ni rang gi las kyi nyes pas de bzhin gshegs pa'i me long lta bu'i ye shes kyi gzugs brnyan mthong bar mi 'gyur ro zhes bstan pa yang 'dir khungs su bstan par rig par bya'o / /
gzhan yang slob dpon dbyig gnyen dang /
ngo bo nyid med kyis mdzad pa theg pa chen po bsdus pa'i 'grel pa las /
sangs rgyas thams cad la mnga' brnyes par 'gyur mod kyi /
sgrib pa dang ldan pa'i gang zag dang /
rigs med pa'i gang zag tu nges pa gnyis po 'di dag la sangs rgyas mnga' mdzad par mi spyod do zhes 'byung ba yang 'dir brjod par bya'o / /
dper na yi dags lus skom pas gdungs pa rnams kyis rgya mtsho'i chu skams par mthong ba de ni /
rgya mtshos nyes pa ma yin gyi /
yi dags de dag nyid kyi rang gi las kyis nyes pa yin no zhes bya ba ni gnyis pa dpe nye bar mtshon pa ste /
dper na yi dags rang gi nyes pa'i las kyi stobs kyis rgya mtsho skams par mthong ba rgya mtshos nyes pa ma yin pa lta bu'o / /
slob dpon thogs med kyis mdzad pa'i bstan bcos theg pa chen po bsdus pa las ni rgyu dang /
rkyen rnam pa lngas sems can rnams byang chub sems dpa'i sbyin pa thob par mi nus so zhes 'byung ngo / /
rgyu dang rkyen rnam pa lnga po de dag kyang slob dpon dbyig gnyen dang /
ngo bo nyid med kyis mdzad pa'i 'grel pa las 'chad do / /
mdo las gsungs pa ni dang po yin te /
de'i phyir bstan bcos de las gal te byang chub sems dpa' rnams de ltar lhag pa'i tshul khrims dang /
lhag pa'i sems dang /
lhag pa'i shes rab kyi yon tan phun sum tshogs pa dang ldan zhing /
nor thams cad la dbang 'byor pa chen po thob par gyur pa yin na /
ci'i phyir sems can brel phongs pa dag snang zhe na /
sems can de dag longs spyod la gegs su gyur pa'i las lci ba mthong ba'i phyir dang zhes 'byung ste /
'di ni rgyu dang po'o / /
slob dpon dbyig gnyen gyis 'grel pa las /
'di ltar byang chub sems dpa' rnams ni sems can de dag longs spyod la /
las kyi sgrib pa lci ba yod par mthong ba'i phyir ro /
zang zing dag sbyin par mi byed /
sbyin pa'i 'bras bu med par mi 'gyur bar bya ba dang /
gal te byin par gyur na yang de longs spyod par mi nus pas sbyin pa btang bas ci zhig bya snyam pa'i phyir te /
tshigs su bcad pa las ji skad du / /
dper na ma mas bu chung nu ma bsnun / /
zla gcig lon yang ngal ba med mod kyi / /
bu chung gal te lkog ma 'gags gyur na / /
ma mas de la ci zhig bya bar nus / /
zhes bstan pa lta bu'o zhes 'byung ngo / /
slob dpon dbyig gnyen gyis mdzad pa'i 'grel pa las ni 'di ltar sems can rnams la byang chub sems dpa'i rdzu 'phrul la sgrib par byed pa'i las ngan pa yod pas /
las ngan pa des byang chub sems dpa'i sgrib pa med pa'i ye shes la sgrib par byed pa de'i phyir nus pa dang /
dbul po dag yod kyang yongs su spong bar byed do / /
'dir yi dags dang klu'i dpe khungs su bstan par bya ste /
dper na klung gi chu sgrib pa med cing btung bar bya ba yin mod kyi /
'on kyang yi dags rnams kyi nyes pas btung bar mi nus so / /
'di yang de bzhin te /
de la klung ni byang chub sems dpa' rnams kyi dpe'o / /
chu ni longs spyod kyi dpe'o / /
yi dags ni sems can gyi dper bstan te /
ji ltar yi dags de dag klung gi chu yongs su dag pa la btung zhing spyod par mi dbang ba de bzhin du /
sems can rnams kyang byang chub sems dpa'i longs spyod la spyod par mi dbang ngo zhes bshad do / /
gzhan yang bstan bcos de las sems can de dag la zang zing gi sbyin pa sbyin na /
dge ba'i chos skye ba'i bar du gcod pa nyid du mthong ba'i phyir dang zhes 'byung ste /
'di ni rgyu gnyis pa'o / /
slob dpon ngo bo nyid med kyis 'grel pa las /
'di ltar byang chub sems dpa' rnams sems can de dag gi longs spyod la nyes pa lci ba med par mthong yang /
de gal te longs spyod dag 'thob par 'gyur na /
des bag med pa mang zhing sdig pa mi dge ba'i chos skye bar mthong na /
de 'di snyam du de dag tshe 'di la cung zad cig dbul por gyur pa ni bla'i /
de dag ma 'ongs pa na tshe rabs mang po dbul bar ma gyur cig snyam pa'i phyir /
de dag la zang zing gi sbyin pa mi byed do zhes 'byung ngo / /
slob dpon dbyig gnyen gyis mdzad pa'i 'grel pa las ni /
sems can kha cig la las kyi sgrib pa med mod kyi /
byang chub sems dpa' de dag rgyun du dge ba'i chos skye bar mthong la /
gal te longs spyod dag sbyin par gyur na /
longs spyod kyi bde ba myong ba'i phyir de'i dge ba'i chos skye ba'i bar du gcod pa nyid du gyur na 'di snyam du sems te /
'di dag dbul bzhin du dge ba'i chos 'phel bar 'gyur ba ni bla'i /
'di dag longs spyod dang ldan par gyur nas dge ba skye ba'i bar du chod par gyur pa ni mi rung ngo snyam nas /
rigs pa des longs spyod dag sbyin par mi byed do zhes 'byung ngo / /
gzhan yang bstan bcos de las sems can de dag dbul por gyur na kun tu skyo ba mngon du gyur par mthong ba'i phyir dang zhes 'byung ste /
'di ni rgyu gsum pa'o / /
slob dpon ngo bo nyid med kyis 'grel pa las /
'di ltar byang chub sems dpa' rnams sems can de dag nor dag gi phung por gyur na /
'khor ba la shin tu skyo ba'i sems mngon du gyur nas /
nges par 'byung ba tshol bar 'gyur la /
gal te longs spyod dag thob par gyur na ni dregs par 'gyur ba mthong ba'i phyir zang zing dag gtong bar mi byed de /
de 'di snyam du de dag dbul zhing 'khor ba las skyo ba'i sems rtag par mngon du gyur pa bla'i /
de longs spyod thob nas bde ba myong zhing bag med par gyur te /
'khor ba las skye ba med pas /
sdig pa mi dge ba'i chos bskyed pa ni mi rung ngo snyam mo zhes bshad de /
slob dpon dbyig gnyen gyis mdzad pa'i 'grel pa las kyang de skad du bstan to / /
gzhan yang bstan bcos de nyid las /
sems can de dag la longs spyod dag sbyin na mi dge ba'i chos la sogs pa'i rgyu nyid du mthong ba'i phyir dang zhes 'byung ste /
'di ni rgyu bzhi pa'o / /
slob dpon ngo bo nyid med kyis 'grel pa las /
'di ltar byang chub sems dpa' rnams sems can de dag la gal te longs spyod phun sum tshogs pa dag byin na bag med par gyur cing /
sdig pa mi dge ba'i las rnam pa sna tshogs pa nyid du mthong ba'i phyir ro / /
de dag longs spyod dag sbyin par mi byed de /
tshigs su bcad pa las ji skad du /
longs spyod dag gis phongs par gyur nas ni / /
ngan 'gro'i nyes par spyod pa spang bla yi / /
de dag phyug pas dbang po yengs gyur te / /
ma 'ongs sdug bsngal snod gyur mi rung ngo / /
zhes gsungs pa lta bu'o zhes 'byung ste /
slob dpon dbyig gnyen gyis mdzad pa'i 'grel pa las kyang de skad du bshad do / /
gzhan yang bstan bcos de nyid las /
sems can de dag la gal te longs spyod dag sbyin par gyur na /
de ma yin pa'i sems can ches mang ba dag la gnod pa'i rgyu nyid du mthong ba'i phyir ro zhes 'byung ste /
'di ni rgyu lnga pa'o / /
slob dpon ngo bo nyid med kyis 'grel pa las /
'di ltar byang chub sems dpa' rnams sems can de dag longs spyod thob par gyur na /
des sems can mang po dag la gnod pa nyid du mthong ba'i phyir /
de dag la longs spyod bdog pa dag sbyin par mi byed de /
de 'di snyam du 'di gcig pu dbul phongs pa'i sdug bsngal myong ba ni bla'i /
de ma yin pa'i sems can ches mang po dag la gnod par gyur na mi rung ngo snyam du sems so zhes 'byung ste /
slob dpon dbyig gnyen gyis mdzad pa'i 'grel pa las kyang de skad du bshad do / /
gzhan yang bstan bcos de las de'i phyir sems can brel phongs pa can dag snang ngo / /
'dir tshigs su bcad pa yod de /
mthong dang las sgrib mngon gyur dang / /
sogs gnod byed pa mthong ba'i phyir / /
byang chub sems dpa' rnams las ni / /
sems can longs spyod mi thob brjod / /
ces 'byung ste /
'di ni slob dpon thogs med kyis mdzad pa'i spyi mjug bsdu ba'o / /
slob dpon dbyig gnyen gyis mdzad pa'i 'grel pa las /
don de dag yang bstan pa'i phyir /
yang tshigs su bcad pa bstan pa yin te /
sems can de dag la las kyi sgrib pa yod par mthong ba'i phyir dang /
dge ba skye ba la sgrib pa'i phyir dang /
kun du skyo ba mngon du gyur pa'i phyir dang /
sdig pa la sogs pa'i phyir dang /
gzhan dag la gnod pa'i phyir dang /
byang chub sems dpa'i longs spyod gtong ba dag 'thob par mi 'gyur bas /
de'i phyir sems can brel phongs dag snang ngo zhes bshad do / /
lang gi tshe bsgyur ba'i 'grel pa las rgyu rnam pa bstan pa yang don phal cher mthun pa'i phyir 'dir ma brjod do / /
de bzhin du byang chub sems dpa' rnams nor rin po che gtong ba yang rgya mtsho lta bur gyur pa yin pas nyes pa med pa yin gyi /
de ni sems can rnams kyi rang gi las kyi nyes pas na /
yi dwags bzhin du rang gi las kyi stobs kyis 'bras bu med par gyur pa yin no zhes bya ba ni gsum pa dpe dang don du sbyar ba ste /
mdo de nyid kyis brda phrad par zad do / /
'phags pa shes rab kyi pha rol tu phyin pa'i 'grel pa las yi dwags ni rnam pa gnyis te /
zil gyis gnon pa'i yi dwags dang /
yi dwags ltogs pa'o / /
zil gyis gnon pa'i yi dags ni /
lha dag dang dbang 'dra ba bde ba myong ba ste /
yi dags ltogs pa dang lhan cig gnas te /
de dag gi bdag po byed do / /
yi dwags ltogs pa'i lto ni ri rab tsam mo / /
mid pa ni khab mig tsam mo / /
lus kyi pags pa dang /
rtsa rgyus dang /
rus pa ni rnag go / /
lo brgyad stong grangs med pa dag tu zas dang /
skom gyi ming yang thos par mi 'gyur na /
mthong ba lta smos kyang ci dgos /
yi dags kha cig ni kha nas me 'bar zhing phye ma leb mer mchongs pa dag za ba yang yod do / /
kha cig ni phyi sa dang /
mchil ma dang /
snabs dang /
rnag khrag dag za zhing 'thung ba yang yod do / /
kha cig ni gtor ma dang bcas pa'i mi gtsang ba sna tshogs za ba yang yod do zhes 'byung ngo / /
bstan bcos rnal 'byor spyod pa'i sa las /
yi dags mdor bsdu na rnam pa gnyis te /
zas dang skom la phyi rol gyi sgrib pa yod pa dang /
zas dang skom la nang gi sgrib pa yod pa dang /
zas dang skom la sgrib pa med pa'o / /
de la zas dang skom la phyi rol gyi sgrib pa yod pa gang zhe na /
'di lta ste sems can gang dag ser sna shas cher bsten pa'i phyir /
yi dags kyi gnas su skyes pa de dag kyang bkres shing skom pa dang ldan pas pags pa dang /
sha dang khrag kun skams nas sdong dum tshig pa lta bur 'dug la /
gdong skras khebs pa dang /
bkres shing skom pa dang ldan pa'i bzhin dang /
kha shin tu skams lces blangs pa dang /
bzhin gyur pas chu mig dang /
mtsho dang /
mtshe'u rnams su de dang /
der kun tu rgyu bar byed de /
de dag tu yang sems can lag na ral gri thogs pa dang /
lag na mdung thogs pa dang /
gzhan dag gis chu mig dang /
mtshe'u dang /
mtsho de dag las phyir 'gog par byed la /
chu de yang rnag dang khrag tu mthong ste /
de na de dag bdag nyid kyang 'thung mi 'dod par 'dug ste /
de lta bu de dag ni zas dang skom la phyi rol gyi sgrib pa yod pa'i yi dags zhes bya'o / /
zas dang skom la ni nang gi sgrib pa yod pa gang zhe na /
'di lta ste /
kha khab la kha 'bar ba dang /
wa ba can dang /
gsus po che ste /
'di ltar de dag gzhan gyis gegs ma byas par bdag nyid kyis zas dang skom rnyed du zin kyang /
bza' bar mi nus pa de lta bu de dag ni /
zas dang skom la nang gi sgrib pa yod pa'i yi dags rnams zhes bya'o / /
zas dang skom la sgrib pa med pa gang zhe na /
'di lta ste /
yi dags me lce'i phreng ba can zhes bya ba yod de /
de dag gis zos so cog dang /
'thungs so cog thams cad tshig par 'gyur te /
des na de dag gi bkres shing skom pa'i sdug bsngal nam yang med par mi 'gyur ro / /
yi dags ljan ljin za ba dag kyang yod de /
de dag kha cig gis phyi sa za zhing gcin 'thungs te gang mi gtsang zhing mnam la dri nga ba dang /
gnod pa dang smad par bya ba de ni za ba'am 'thung bar nus so / /
yang kha cig ni rang gi sha rnams kyang bcad de za la /
gtsang ba'am bsod pa gang yin pa de ni bza' ba dang btung bar mi nus te /
de lta bu de dag ni zas dang skom la sgrib pa med pa'i yi dwags rnams zhes bya ba zhes 'byung ngo / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das byang chub sems dpas pha rol tu phyin pa dag gis chos thams cad kyi ngo bo nyid ma mchis pa nyid 'dzin par bgyi lags zhes bya ba 'di man chad ni bcu bdun pa shes rab kyi pha rol tu phyin pas chos rnams kyi ngo bo nyid med pa yongs su 'dzin pa bstan pa'i sgo zhes bya ba ston to / /
'di yang rnam pa lngas bstan te /
zhu ba gsol ba dang /
lan gsungs pa dang /
gal du gsol ba dang /
rung ba nyid du sgrub pa dang /
mjug bsdu ba'o / /
'di ni dang po byang chub sems dpas zhu ba gsol ba ste /
pha rol tu phyin pa drug po dag las pha rol tu phyin pa gang gis chos rnams kyi ngo bo nyid ma mchis pa nyid 'dzin par bgyid ces bya ba'i tha tshig go / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu 'di ltar shes rab kyi pha rol tu phyin pas chos rnams kyi ngo bo nyid med pa 'dzin par byed do zhes bya ba ni gnyis pa de bzhin gshegs pas yang dag par lan du gsungs pa'o / /
pha rol tu phyin pa drug las shes rab kyi pha rol tu phyin pa ni shes rab kyi pha rol tu phyin pa'i ngo bo nyid yin pa'i phyir ro / /
chos rnams kyi ngo bo nyid med pa nyid du 'dzin par byed de /
'dir gsungs pa'i ngo bo nyid med pa nyid ni /
de bzhin ngo bo nyid med pa nyid do / /
yang na ngo bo nyid med pa rnam pa gsum mo / /
bcom ldan 'das gal te shes rab kyi pha rol tu phyin pas chos rnams kyi ngo bo nyid ma mchis pa nyid 'dzin pa lags na /
ci'i slad du ngo bo nyid dang bcas pa nyid du 'dzin par mi bgyid lags zhes bya ba ni gsum pa byang chub sems dpa' gal gsol ba nyid de /
de ni 'di skad du gal te ngo bo nyid ma mchis pa nyid kyang 'dzin par byed na /
'o na ni mngon par zhen pa nyid du gyur pas /
mngon par zhen pa yang 'dzin par rigs na ci'i slad du ngo bo nyid med pa nyid dang bcas pa nyid 'dzin par mi bgyid ces bstan par 'gyur ro / /
bshad pa'i rnam pa gzhan du na /
gal te shes rab kyi pha rol tu phyin pas chos rnams kyi ngo bo nyid med pa nyid kyang 'dzin par byed na ni /
ngo bo nyid dang bcas pa nyid kyang 'dzin par 'gyur ba'i rigs te /
'di ltar de bzhin nyid kyi rnam pa gcig la ngo bo nyid dang bcas pa dang /
ngo bo nyid med pa'i don tshang bar yod pa'i phyir ro / /
yang na ngo bo nyid med pa nyid rnam pa gsum po dag la yang ngo bo nyid med pa dang /
ngo bo nyid dang bcas pa'i don yang rnam pa gnyis kyang yod na ci'i phyir ngo bo nyid dang bcas pa'i don 'dzin par mi byed ces bya ba'i tha tshig go / /
rigs kyi bu nga ni nam yang ngo bo nyid med pa nyid kyis /
ngo bo nyid med pa nyid 'dzin par mi smra mod kyi zhes bya ba la sogs pa bzhi pa /
de bzhin gshegs pas rung ba nyid du sgrub pa bstan to / /
'di yang rnam pa gsum ste /
bzlog pa'i rnam par bshad pa dang /
rjes su mthun pa'i rnam par bshad pa dang /
rgol ba'i lan bstan pa'o / /
'di ni bzlog pa'i rnam par bshad pas pha rol gyis brgal ba'i lan btab pa'o / /
'di la yang bshad pa rnam pa gnyis yod de /
kha cig na re nga ni nam yang ngo bo nyid med pa nyid la mngon par zhen pa ngo bo nyid med pa nyid 'dzin par mi smra ba'i phyir /
ngas ngo bo nyid dang bcas pa nyid 'dzin pa mi gsung ngo zhes bstan pa yin no zhe'o / /
kha cig na re nga ni nam yang ngo bo nyid med pa nyid 'dzin par nga mi smra ste /
'di ltar ngo bo nyid med pa nyid ni ming tshig dang bral ba'i phyir te /
de'i phyir ngo bo nyid dang bcas pa nyid 'dzin par byed do zhes brjod par mi bya'o zhes bstan pa yin no zhe'o / /
'on kyang ngo bo nyid med pa nyid yi ge rnams dang bral na nang gi so so rang gis rig pa zhes bya bas ni gnyis pa rjes su mthun pa'i rnam par bshad pas ngo bo nyid med pa ni tshig bral ba'i phyir te /
de'i phyir ngo bo nyid dang bcas pa nyid 'dzin na nang gi so so rang gis rig pa nyid du bstan pa'o / /
'di ni gong du mdo de nyid las ngas don dam pa ni brjod du med pa yin par bshad la /
rtog pa dang dpyod pa ni brjod pa'i spyod yul la spyod pas zhes gsungs pa dang /
gzhan yang don dam pa ni 'phags pa rnams kyi nang gi so so rang gis rig pa yin par bshad la /
rtog pa dpyod pa'i spyod pa ni so so'i skye bo rnams kyi phan tshun rig par bya ba yin pas zhes gsungs pa nyid do / /
gzhan yang bstan bcos rnal 'byor spyod pa'i sa las /
gzhan yang byang chub sems dpa' de ni chos bdag med pa'i ye shes la ring du zhugs pa des chos thams cad kyi brjod du med pa'i ngo bo nyid yang dag pa ji lta ba bzhin du rtogs pas dngos po tsam mam de bzhin nyid tsam du 'dzin pa ma gtogs par chos gang la yang rung ste /
ji lta bur yang rnam par rtog par mi byed do / /
'on kyang de 'di snyam du 'di ni dngos po tsam mo / /
'di ni de bzhin nyid tsam mo snyam du yang mi sems par don spyod par byed do zhes 'byung ngo / /
brjod pa dang yi ge spangs pas kyang bstan par mi nus pas zhes bya ba ni gsum pa rgol ba'i lan bstan pa'o / /
kha cig 'di skad du gal te de lta na /
ci'i phyir gong du shes rab kyi pha rol tu phyin pas ngo bo nyid med pa nyid yin na 'dzin par byed ces bstan snyam pa la /
de'i phyir 'dir brjod pa spangs pas kyang bstan par mi nus pas zhes bya ba gsungs te /
'dis dris pa dang lan ni bstan bcos rnal 'byor spyod pa'i sa las ji skad bstan pa bzhin du rig par bya ste /
de'i phyir de nyid las gal te chos thams cad brjod du med pa'i ngo bo nyid yin na /
ci'i phyir sbyor bar byed ce na /
smras pa /
'di ltar brjod pa med na yang /
brjod du med pa'i chos nyid de gzhan dag la bsnyad pa dang /
thos par byed kyang mi nus la /
tshig dang thos pa med na yang brjod du med pa'i ngo bo nyid de shes par mi nus so / /
de bas na thos pa dang /
shes par bya ba'i phyir brjod pa yang sbyor bar byed do zhes 'byung ba yin no / /
gzhan yang de nyid las chos thams cad kyang brjod du med pa'i bdag nyid dang /
spros pa chad pa dang /
tshig gi spyod yul las 'das pa'i ngo bo nyid yin pas de dag ni brjod pa la brten nas gzung bar bya ba dang /
blta bar bya ba dang /
rtogs par bya ba yin pa'i phyir te /
de lta bas na zab mo mthong bar dka' ba yin par rig par bya'o zhes 'byung ngo / /
de'i phyir shes rab kyi pha rol tu phyin pa ni chos rnams kyi ngo bo nyid med pa nyid 'dzin par byed do zhes brjod do zhes bya ba ni lnga pa mjug bsdu ba ste /
brda phrad par zad do / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das bcom ldan 'das kyis ji skad du pha rol tu phyin pa dang nye ba'i pha rol tu phyin pa dang /
pha rol tu phyin pa chen po'o zhes gang gsungs pa de la pha rol tu phyin pa ni gang lags /
nye ba'i pha rol tu phyin pa ni gang lags /
pha rol tu phyin pa chen po ni gang lags zhes bya ba 'di man chad ni bco brgyad pa pha rol tu phyin pa'i rnam pa bstan pa'i sgo zhes bya ba ston to / /
'di yang zhu ba gsol pa dang /
lan gsungs pas bstan te /
'di ni zhu ba gsol ba nyid do / /
mdo'i zhu tshig 'di yang rnam pa gnyis su dbye ste /
sngar gsungs pa nyid gsungs pa dang /
smos pa dang /
gang zhu ba'i dngos po nyid smos pa'o / /
dpe kha cig las ni gang zhu ba'i dngos po smos pa las ni gsum 'byung la /
gang zhu ba'i dngos po smos pa'i skabs nas ni gnyis 'byung bas /
zhu tshig dang po ma tshang ste /
bstan bcos rnal 'byor spyod pa'i sa dang /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo las kyang zhu tshig gsum 'byung ba'i phyir ma tshang bar mngon no / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu gal te byang chub sems dpa' rnams dus dpag tu med pa nas sbyin pa la sogs pas yongs su bsgoms pas dge ba'i chos dang ldan pa yin yang /
nyon mongs pa rnams kun tu 'byung zhing sa de zil gyis gnon par mi nus kyi de zil gyis gnon par 'gyur ba 'di lta ste /
mos pas spyod pa'i sa la mos pa chung ngu dang /
'bring la zhugs pa de ni pha rol tu phyin pa zhes bya'o zhes bya ba la sogs pas ni /
gnyis pa de bzhin gshegs pas yang dag par lan du gsungs pa ston to / /
'di yang rnam pa gsum du bstan pa nyid las rnam pa gsum du dbye ste /
'di ni zhus pa dang po'i lan du gsungs pa'o / /
'di dag ni bskal pa grangs med pa gsum du sbyin pa la sogs pa bsgoms pa'i ming rnam pa gsum gyi bye brag yin te /
'di ltar bskal pa grangs med pa dang po sbyin pa la sogs pa mngon par bsgrubs na mi mthun pa'i phyogs drug kun du 'byung bas de dag zil gyis gnon par mi nus kyi mi mthun pa'i phyogs drug po dag gis zil gyis gnon par 'gyur ba'o / /
'di lta ste /
mos pa'i sa la zhes bya bas ni sa'i gnas skabs bstan to / /
mos pa chung ngu dang /
'bring la zhugs pa zhes bya bas ni bsgoms pa'i dus bstan te /
sa mdun rol pa'i bsgoms pa dag ni da dung chen po nyid du mi 'gyur gyi /
mos pa chung ngu dang /
'bring kho na la 'jug pa'i dus yin pa'i phyir ro / /
de ni pha rol tu phyin pa zhes bya ba'o zhes bya ba ni ming bstan pa'i mjug bsdu ba'o / /
yang dus dpag tu med pa nas yongs su bsgoms pa'i sbyin pa la sogs pa khad kyis dbang du gyur cing dge ba'i chos dang ldan pas nyon mongs pa rnams kun du 'byung yang /
de zil gyis gnon cing des zil gyis gnon par mi 'gyur ba 'di lta ste /
sa dang po nas bzung ba 'di lta ste /
nye ba'i pha rol tu phyin pa zhes bya'o zhes bya ba ni zhus pa gnyis pa'i lan du gsungs pa'o / /
mdo'i tshig 'di yang rnam pa gsum du dbye ste /
rnam par bshad pa dang /
sa'i gnas skabs bstan pa dang /
mjug bsdu ba'o / /
'di ltar sa dang po yan chad kyis bskal pa grangs med pa gnyis pa dag tu yongs su bsgoms pa'i sbyin pa la sogs pa khad kyis dbang du gyur pa'i phyir /
'dod chags la sogs pa'i nyon mongs pa kun du 'byung bar 'gyur mod kyi /
'on kyang de dag zil gyis gnon cing /
de dag gis zil gyis gnon par mi 'gyur ba gang yin pa de ni nye ba'i pha rol tu phyin pa zhes bya'o zhes bya ba'i tha tshig go / /
yang dpag tu med pa nas yongs su bsgoms pa'i sbyin pa la sogs pa ches dbang du gyur cing /
dge ba'i chos dang ldan pas nyon mongs pa thams cad kun tu mi 'byung ba 'di lta ste /
sa brgyad pa nas bzung ba de ni /
pha rol tu phyin pa chen po zhes bya'o zhes bya ba ni zhus pa gsum pa'i lan gsungs pa'o / /
mdo'i tshig 'di yang rnam pa gsum du dbye ste gong ma bzhin du rig par bya'o / /
'di ltar brgyad pa yan chad kyis bskal pa grangs med pa gsum pa dag tu yongs su bsgoms pa la sogs pa ches dbang du gyur pa'i phyir dang /
rtag tu rnal 'byor la zhugs pa'i phyir nyon mongs pa thams cad kun tu mi 'byung ba'o / /
sa brgyad pa yan chad rtsol ba med par spyod pa re re bsgoms pa la sogs pa dpag tu med pa 'byung ba'i phyir chen po zhes bya'o zhes bstan bcos rnam par rig pa tsam du grub pa las kyang /
mdo 'di las gsungs pa dang don mthun par ston to / /
de'i phyir de nyid las rgyu'i gnas skabs rnam pa bcu po 'di dag la ming rnam pa gsum yod de /
dang po pha rol tu phyin pa zhes bya ba ni 'di lta ste /
bskal pa grangs med pa dang po la de'i tshe /
sbyin pa la sogs pa mthu chung bas nyon mongs pa dag gis zil gyis gnon cing de dag zil gyis gnon par mi nus pa des ni nyon mongs pa la kun tu 'byung bar mi gtogs so / /
gnyis pa nye ba'i pha rol tu phyin pa zhes bya ba ni 'di lta ste /
bskal pa grangs med pa gnyis pa la de'i tshe sbyin pa la sogs pa'i mthu stobs khad kyis 'phel bar gyur pas nyon mongs pas zil gyis gnon par 'gyur ba ma yin no / /
de dag zil gyis gnon par gyur pa des na nyon mongs pa la ched du kun tu spyod do / /
gsum pa pha rol tu phyin pa zhes bya ba ni 'di lta ste /
bskal pa grangs med pa gsum la de'i sbyin pa la sogs pa'i mthu stobs ches 'phel bar 'gyur bas nyon mongs pa thams cad gtan du zil gyis gnon par nus pa des na nyon mongs pa rnams thams cad kyi thams cad du kun tu mi 'byung ste /
'on kyang shes bya phra mo kun tu 'byung ba'i sa bon dang /
nye ba'i nyon mongs pa'i sa bon dang ldan pa'i phyir dang /
mthar phyin pa ma yin no zhes 'byung ngo / /
bstan bcos rnal 'byor spyod pa'i sa las ni chung ngu dang 'bring dang chen po zhes bshad de /
de'i phyir de nyid las /
byang chub sems dpa'i bsod nams dang ye shes kyi tshogs de yang /
bskal pa chen po grangs med pa dang po la ni chung bar rig par bya'o / /
bskal pa chen po grangs med pa gnyis pa la ni 'bring zhes bya'o / /
bskal pa chen po grangs med pa gsum la ni che bar rig par bya'o zhes 'byung ste /
legs pa'i tshul khrims bstan pa'i mdo dang /
bstan bcos sa yongs su 'dzin pa las kyang de skad du bstan to / /
mtshams rnam par dgrol ba'i mdo las kyang /
mdo 'di nyid las gsungs pa dang mthun par 'byung ngo / /
dgongs pa zab mo rnam par dgrol ba'i mdo las ni mdo 'di dang cung zad tha dad de /
'di ltar mdo sde las /
pha rol tu phyin pa dang /
nye ba'i pha rol tu phyin pa ni sa'i mdun rol pa dang sbyar zhing pha rol tu phyin pa chen po ni sa dang po yan chad sa bcu pa man chad dang sbyar bar ston pas so / /
gzhan yang de las sa'i mdun rol gyi byang chub sems dpa' yang nyon mongs pa zil gyis gnon par byed kyi /
nyon mongs pas zil gyis gnon pa ni ma yin no zhes 'byung ba ni lo tsA ba dag gis nor to // //
bam po drug cu bzhi pa /
byang chub sems dpa' spyan ras gzigs dbang phyug gis kyang bcom ldan 'das la 'di skad ces gsol to / /
bcom ldan 'das de dag la nyon mongs pa'i bag la nyal du mchis lags zhes bya ba 'di man chad ni gsum pa rnams la brten nas /
pha rol tu phyin pa skye ba dang /
mi mthun pa'i phyogs kyi sgrib pa bag la nyal la sogs pa rab tu dbye ba zhes bya ba ston to / /
'di yang rnam pa bzhir dbye ste /
bag la nyal ba'i grangs mang nyung rab tu dbye ba dang /
gnas ngan len spangs pas rab tu dbye ba dang /
gnas ngan len spangs pa'i dus rab tu dbye ba dang /
byang chub sems dpa'i nyon mongs pa dang /
skyon dang yon tan rab tu dbye ba ste /
'di ni dang po'i bag la nyal gyi rnam pa'i grangs mang nyung rab tu dbye ba'o / /
'di yang zhu ba gsol ba dang /
lan du gsungs pas bstan te /
'di ni zhu ba gsol ba'o / /
rjes su 'brang ba'i bag la nyal rnal 'byor pa'i rjes su nyal zhing mi ldan pa'i phyir bag la nyal zhes bya'o / /
thams cad yod par smra ba'i gzhung gis ni 'dod chags la sogs pa'i nyon mongs pa rnams yul gyi rjes su 'phel bar byed pa'i phyir bag la nyal zhes bya'o zhes bshad do / /
phal chen pa'i sde pa dag ni mngon du spyod pa ni kun nas dkris pa zhes bya'o / /
mtshungs par ldan pa ma yin pa'i 'du byed ni bag la nyal zhes bya'o zhes bshad de /
gzhung lugs kyi 'khor lo'i bstan bcos las bstan pa bzhin du rig par bya'o / /
de skad ces ston pa de dag ni rigs pa dang mthun pa ma yin te /
bag la nyal gyi ming gi don dang mthun pa ma yin pa'i phyir te de'i phyir mdo sde dang theg pa chen po'i gzhung gis ni sa bon la bag la nyal zhes bya'o zhes bshad do / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu mdor bsdu na rnam pa gsum yod de zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
grangs smos nas lan mdor gsungs pa dang /
go rims bzhin du rnam par phye ste bshad pa'o / /
'di ni dang po ste /
'di ltar nyon mongs pa'i sa bon ni rnam pa mang mod kyi /
mdor bstan na rnam pa gsum mo zhes bya ba'i tha tshig go / /
grogs yang dag par bcom pa'i bag la nyal 'di lta ste /
snga ma'i sa lnga po dag go / /
de ci'i phyir zhe na /
rigs kyi bu lhan cig skyes pa ma yin pa kun du 'byung ba'i nyon mongs pa rnams ni lhan cig skyes pa'i nyon mongs pa kun du 'byung ba'i grogs yin te /
de de'i tshe bstan du med cing yang yod par mi 'gyur bas /
de'i phyir grogs yang dag par bcom pa'i bag la nyal zhes bya'o zhes bya ba la sogs pas ni gnyis pa go rims bzhin du rnam par phye ste bshad pa ston to / /
'di yang bag la nyal rnam pa gsum rnam par phye ste bshad pa nyid kyis rnam pa gsum du phye ste /
'di ni dang po grogs yang dag par bcom pa'i bag la nyal rnam par bshad pa'o / /
mdo'i tshig 'di yang rnam pa lngar dbye ste /
ming mdor bstan pa dang /
gnas skabs bstan pa dang /
brtags pa dang /
yang dag par rnam par bshad pa dang /
mjug bsdu ba bstan pa'o / /
de la grogs yang dag par bcom pa'i bag la nyal zhes bya ba ni ming mdor bstan pa'o / /
'di lta ste /
snga ma'i sa lnga po dag go zhes bya ba ni gnas skabs bstan pa'o / /
ci'i phyir zhe na zhes bya ba ni brtags pa'o / /
rigs kyi bu zhes bya ba la sogs pas ni ming gi don yang dag par rnam par bshad pa'o / /
theg pa chen po'i gzhung dang sbyar na /
nyon mongs pa thams cad ni mdor bsdu na rnam pa gnyis su 'gyur te /
lhan cig skyes pa dang kun brtags pa las 'byung ba'o / /
de la kun brtags pa ni mthong bas spang bar bya ba'i nyon mongs pa'o / /
lhan cig skyes pa ni bsgom pas spang bar bya ba'i nyon mongs pa'o zhes bshad de /
de'i phyir bstan bcos rnam par rig pa tsam du grub pa las /
bdag tu 'dzin pa rnams ni mdor bsdu na rnam pa gnyis te /
lhan cig skyes pa dang kun du brtags pa'o / /
de la lhan cig skyes pa'i bdag tu 'dzin pa ni thog ma med pa'i dus na yang dag pa ma yin pas yongs su bsgos pa'i bag chags kyi rgyu'i stobs kyi phyir /
rgyun du lus dang lhan cig pa log pa'i bstan pa dang /
log par rtog pa la mi ltos par rang gi ngang gis 'jug pa'i phyir lhan cig skyes pa zhes bya'o zhes 'byung ste /
zhib tu de nyid las bstan pa bzhin no / /
gzhan yang de nyid las kun du brtags pa'i bdag tu 'dzin pa ni da ltar gyi phyi rol gyi rkyen gyi stobs kyis lus dang lhan cig ma yin pa log pa'i bstan pa dang /
log par rtog pa la ltos nas gdod 'byung ba'i phyir kun du brtags pa zhes bya'o zhes 'byung ste /
zhib tu de nyid las bstan pa bzhin no / /
'dir lhan cig skyes pa ma yin pa kun du 'byung ba'i nyon mongs pa rnams zhes gsungs pa ni lam mthong bas spang bar bya ba kun du brtags pa'i nyon mongs pa la bya'o / /
lhan cig skyes pa zhes bya ba ni rnam par shes pa drug po dag dang mtshungs par ldan pa bsgom pas spang bar bya ba'i nyon mongs pa ste /
mthong ba'i lam gyi gnas skabs kyi mdun rol du ni gcig la gcig phan tshun grogs byas nas kun du 'byung la 'dir lam mthong ba'i 'og tu ni mthong bas spang bar bya ba'i nyon mongs pa lhan cig skyes pa ma yin pa'i grogs yang dag par bcom pa'i phyir grogs yang dag par bcom pa zhes bya'o / /
yang dag pa'i don du na grogs yang dag par bcom pa ni kun du 'byung ba'i nyon mongs pa yin na bag la nyal la grogs yang dag par bcom pa zhes bya ba gsungs pa ni grogs yang dag par bcom pa'i bag la nyal yin pa'i phyir grogs yang dag par bcom pa zhes bya ste /
rnam par bshad pa drug las 'di ni bdag po'i dbang du byas pa'i rnam par bshad pa'o / /
de'i phyir grogs yang dag par bcom pa'i bag la nyal zhes bya'o zhes bya ba ni mjug bsdu ba ste /
brda phrad par zad do / /
nyams stobs chung ba'i bag la nyal ni /
'di lta ste /
sa drug pa dang /
bdun pa cha phra mo'i kun du 'byung ba nyid dang /
gal te bsgom pas mnan pas kun du mi 'byung ba nyid kyi phyir ro zhes bya ba ni gnyis pa nyams stobs chung ba'i bag la nyal rnam par bshad pa'o / /
mdo'i tshig 'di yang rnam pa gsum du dbye ste /
ming smos pa dang /
gnas skabs bstan pa dang /
ming nyid rnam par bshad pa'o / /
de la nyams stobs chung ba'i bag la nyal zhes bya ba ni ming smos pa ste /
'di yang bdag po'i dbang du byas pa'i rnam par bshad pa yin pas /
gong ma bzhin du rig par bya'o / /
sa drug pa dang bdun pa la cha phra mo'i kun du 'byung ba nyid ces bya ba ni gnas skabs bstan pa ste /
snga ma'i rigs pa la ltos pa'i phyir phra mo zhes gsungs so / /
gal te bsgom pas mnan pas kun du mi 'gyur ba nyid kyi zhes bya ba ni nyam chung ba'i ming gi don bstan pa'o / /
de la gal te zhes bya ba ni ma nges pa'i tshig ste /
'di ltar byang chub sems dpa' kha cig sa bdun pa man chad du nyon mongs pa zil gyis mi non pa yang yod pa'i phyir /
'dir kun du 'byung ba yin no / /
byang chub sems dpa' kha cig ni zil gyis mnan nas mi 'byung bar byed pa yang yod de /
ma nges pa 'di lta bu dag yod pa'i phyir /
gal te na zhes bya ba gsungs so / /
de ni 'di skad du /
gal te de kun du 'byung na yang nyams stobs chung ba zhes bya ste /
de ci'i phyir zhe na /
gal te bsgom pas mnan pas kun du mi 'byung ba nyid kyi phyir ro zhes bstan par 'gyur ro / /
nyams stobs chung ba'i ming gi don rnam par bshad pa ni gong ma bzhin du rig par bya'o / /
shin tu phra ba'i bag la nyal ni 'di lta ste /
sa brgyad pa dang /
de'i gong ma rnams la nyon mongs pa thams cad yang kun du mi 'byung ba dang /
shes bya'i sgrib pa tsam gyis gnas byed pa'i phyir ro zhes bya ba'i gsum pa shin tu phra ba'i bag la nyal rnam par bshad pa'o / /
mdo'i tshig 'di yang rnam pa gsum du dbye ste /
ming smos pa dang /
gnas skabs bstan pa dang /
ming gi don rnam par bshad pa'o / /
de la shin tu phra ba'i bag la nyal zhes bya ba ni ming smos pa'o / /
'di lta ste sa brgyad pa zhes bya ba ni gnas skabs bstan pa'o / /
de'i gong ma rnams zhes bya ba la sogs pa'i shin tu phra ba'i ming gi don bstan pa'o / /
'di yang rgyu rnam pa gnyis te /
dang po ni sa brgyad pa yan chad la nyon mongs pa thams cad kun du mi 'byung ste /
dus thams cad du rtag par rnal 'byor la gnas pa'i phyir ro / /
gal te rnal 'byor la zhugs na yang de'i rgyu mthun pa 'gog pa'i snyoms par 'jug pa kun du 'byung ba'i phyir /
rigs pa des na nyon mongs pa thams cad dus thams cad mi 'byung ngo / /
gnyis pa ni shes bya'i sgrib pa tsam gyis gnas byed pa'i phyir te /
'di ltar sa brgyad pa yan chad la nyon mongs pa med pa'i phyir te /
nyon mongs pa can gyi yid 'ba' zhig dang lhan cig pa'i shes bya'i sgrib pa la sogs pa zag pa dang bcas pa'i chos kyi gnas byed pas so / /
bshad pa'i rnam pa gzhan du gnas par byed pa kun du 'byung ba'i nyon mongs pa med kyang gnas par bya ba kun du 'byung ba'i shes bya'i sgrib pa yod pa'i phyir dang /
rgyu rnam pa 'di gnyis kyi dbang gis sa bon yod kyang de'i mtshan nyid shes par dka' ba'i phyir shin tu phra ba zhes gsungs so / /
rgyu phyi ma 'di yang dgongs pa zab mo rnam par dgrol ba'i mdo las ni yul thams cad kyi shin tu phra mo'i sgrib pa yod pa zhes 'byung ngo / /
mtshams rnam par dgrol ba'i mdo las ni shes bya'i sgrib pa cung zad tsam la gnas pa'i phyir ro zhes 'byung ngo / /
bstan bcos rnam par rig pa tsam du grub pa'i nang nas mdo sde khungs su bstan pa las ni gnas par bya ba shes bya'i sgrib pa yod pas zhes 'byung ngo / /
de la 'di shin tu phra ba zhes gsungs pa ni bag la nyal la bya ba'i phyir ro / /
'di ni rnam par bshad pa drug las las yongs su 'dzin pa'i rnam par bshad pa'o / /
bag la nyal rnam pa 'di gsum sgrib pa gang dag gis bsdus she na /
smras pa /
'di la rnam par bshad pa rnam pa gsum yod de /
kha cig na re 'di gsum ni shes bya'i sgrib pa kho na'o zhe'o / /
kha cig na re dang po gnyis ni nyon mongs pa'i sgrib pa'o / /
bag la nyal gsum ni shes bya'i kho na'o zhe'o / /
kha cig na re gsum po 'di dag la nyon mongs pa'i sgrib pa kho na'o zhe'o / /
de ltar rnam pa gsum du bshad pa yod kyang bshad pa phyi ma ni yang dag pa yin no / /
mdo'i tshig dang rjes su mthun pa'i phyir ro / /
bag la nyal rnam pa gsum po 'di ngo bo nyid gcig pa yin nam zhe na /
'di la bshad pa rnam pa gsum yod de /
kha cig na re rnam pa gsum po 'di dag gi ngo bo nyid ni so so nas mi mtshungs te /
rags pa dang phra ba tha dad pa'i phyir ro zhe'o / /
kha cig na re phyi ma phyi mas snga ma snga ma bsdus pa'i phyir yangs dog tha dad do zhe'o / /
kha cig na re gsum po 'di dag gi gnas skabs las brtsams nas tha dad par bstan kyang ngo bo nyid la ni bye brag med de /
'di ltar sa lnga po dag la gnas pa gang yin pa de ni grogs yang dag par bcom pa zhes bya'o / /
sa drug pa dang bdun pa la ni nyams stobs chung ba zhes bya'o / /
sa brgyad pa yan chad la ni shin tu phra ba zhes bya'o zhes zer te /
bshad pa rnam pa gsum las ni bshad pa ni gsum pa bzang po / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das bag la nyal de dag gnas ngan len de dag spangs pa rnam pa dus rab tu dbye ba lags zhes bya ba 'di man chad ni gnyis pa gnas ngan len spangs pas rab tu dbye ba zhes bya ba ston to / /
'di yang rnam pa gnyis te /
zhu ba gsol ba dang /
lan du gsungs pa bstan to / /
mdo'i tshig sgo 'di gcig gis dgongs pa khong du chud par dka' bas de'i phyir sngar bag la nyal dang /
gnas ngan len gyi bye brag gi mtshan nyid rab tu phye nas de'i 'og tu gdod mdo'i tshig gi don bshad par bya'o / /
de la bag la nyal zhes bya ba ni sa bon gyi grangs kyi ming ste /
sgrib pa gnyis kyi sa bon rnal 'byor pa dag gi rjes su 'brang zhing bag la nyal mi ldang ba'i phyir bag la nyal zhes bya'o / /
nyon mongs pa'i bag la nyal spang bar bya ba gang yin pa de ni sa dang por zhugs pa na spong ba'o / /
gzhan bsgom pas spang bar bya ba gang yin pa de ni sa re re zhing so so nas spang ba yang bar chad med pa dang /
rnam par grol ba'i lam gyis spong bar byed de /
rnam par grol ba'i lam gyis so sor brtags pa thob pa'i phyir ro / /
de la gnas ngan len ces bya ba ni sgrib pa gnyis kyi sa bon gyi mthu'i bye brag tha dad pa'i phyir zag pa dang bcas pa'i lus las su mi rung ba nyid du byed pas gnas ngan len zhes bya'o / /
bag chags zhes kyang bya ste /
zag pa dang bcas pa'i chos dang /
gcig pa yang ma yin tha dad pa yang ma yin te /
spangs pa dang ma spangs pa'i gnas skabs kyi bye brag gi phyir gcig ces bya bar yang mi rung la /
phung po lnga las gud na bdag nyid tha dad pa med pa'i phyir tha dad ces bya bar yang mi rung ste /
don de'i phyir yang logs shig na bar chad med pa dang /
rnam par grol ba spong ba'i lam rnam pa gnyis kyang spong bar mi 'gyur la /
so sor brtags pa'i 'dus ma byas kyang gud na mi dmigs te /
'on kyang shes pa'i stobs kyis gong nas gong du sa bon gyis bskyed pa'i gnas ngan len rnam par sel to / /
gnas ngan len de dag dang /
bag la nyal de dag la yangs dog yod pa yang bstan bcos rnal 'byor spyod pa'i sa las ji skad du /
lus de dag gi sa bon nyon mongs pa'i phyogs gang yin pa de dag ni gnas ngan len ces bya ba dang /
bag la nyal zhes bya bar 'gyur ro / /
rnam par smin pa'i phyogs gang yin pa rnams dang /
las gzhan pa lung du ma bstan pa'i phyogs de dag ni gnas ngan len ces bya ba nyid de /
bag la nyal zhes mi bya'o / /
dad pa la sogs pa dge ba'i phyogs kyi sa bon gang yin pa de dag la ni bag la nyal zhes bya ba yang med la /
gnas ngan len ces bya ba yang med do / /
de ci'i phyir zhe na /
de ltar chos de dag skyes pa na lus las su rung ba kho nar 'gyur gyi /
lus mi rung bar mi 'gyur ba'i phyir ro zhes bstan pa lta bu ste /
de las sa bon gang nyon mongs pa'i phyogs kyis bsdus pa gang yin pa de dag la /
gnas ngan len ces bstan pa ni nyon mongs pa'i sa bon nyid la gnas ngan len ces bya'i /
'dir bstan pa'i skabs su mi rung ba nyid la bya ba ni ma yin te /
'di ltar sa bon de dag la bdag nyid yod pa'i phyir ro / /
gnas ngan len de yang mdor bsdu na sgo bzhir dbye ste /
nges pa'i tshig bstan pa dang /
ngo bo nyid bstan pa dang /
rnam pa'i grangs mang nyung bstan pa dang /
spong ba'i gnas skabs bstan pa'o / /
de la nges tshig bstan pa yang spyi dang bye brag gis bstan to / /
de la gnas ngan len gsum zhes bya ba la /
gsum zhes bya ba ni grangs smos pa ste /
de ltar gsum po de dag gis dge ba'i chos dag rnams la las su rung ba med pa'i phyir gnas ngan len ces bya ste /
rnam par bshad pa rnam pa drug las grangs dang bcas pa'i rnam par bshad pa'o / /
de la bye brag gi ming bstan pa ni lpags shun dang /
spri dang /
snying po la yod pa'i zhes bstan pa ste /
bstan bcos sangs rgyas kyi rang bzhin bstan pa dang /
ngo bo nyid med pa gsum bstan pa dang /
theg pa chen po bsdus pa lang gi tshe bsgyur ba dang /
rnal 'byor spyod pa'i sa las kyang /
lpags shun dang spri dang /
snying po la yod pa zhes bshad do / /
gzhan yang rnal 'byor spyod pa'i sa las ni /
lpags shun dang /
spri dang /
rus pa la yod pa zhes bshad do / /
'phags pa legs pa'i tshul khrims bstan pa'i mdo dang /
dgongs pa zab mo rnam par dgrol ba'i mdo dang /
mtshams rnam par dgrol ba'i mdo dang /
mdo 'di nyid dang /
bstan bcos sa yongs su 'dzin pa las /
rnam pa gsum zhes bstan pa dag ni dpe las ming du btags pa yin te /
las yongs su 'dzin pa'i rnam par bshad pa yin no / /
yang na bdag po'i dbang du byas pa'i rnam par bshad pa yin te /
brtags na khong du chud par 'gyur ro / /
de la ngo bo nyid bstan pa yang slob dpon yang dag bden pas bstan bcos ngo bo nyid med pa gsum bstan pa la brten nas /
'dod chags la sogs pa bsgom pas spang bar bya ba'i nyon mongs pa gang yin pa de ni lpags shun la sogs pa lta bu'o / /
mthong bas spang bar bya ba gang yin pa de ni /
spri dang snying po la yod pa ste /
nyon mongs pa'i bag chags nyid do zhes bshad de /
des slob dpon rnams phal cher de skad du ston to / /
slob dpon h+yan tsang ni slob dpon chos skyong gis bshad pa'i gzhung la brten nas 'di skad du sgrib pa gnyis kyi sa bon ni bag la nyal gyi zhes bya'o / /
des skyes pa'i las su mi rung ba'i gnas ngan len zhes bya'o zhes bshad de /
de'i phyir bstan bcos rnam par rig pa tsam du grub pa las /
gzhan yang ma rig pa bcu po kun nas nyon mongs pa ma gyur pa zhes bstan pa ni sa bcu po dag gis bsgom pas spang bar bya ba las brtsams nas bstan pa yin te /
gnas skabs de dag tu nyon mongs pa zil gyis gnon zhing /
gnas ngan len dag spong bar byed mod kyi /
yid kyis yang dag par bag la nyal mi spong ba yang ma yin pas de'i phyir 'dir ma bstan to zhes bshad do / /
gzhan yang de nyid las bsgom pa'i lam gyis sa bcu po dag gi gnas skabs su nyon mongs pa'i sgrib pa'i sa bon spong bar mi byed kyi /
gnas ngan len de dag ni rim gyis spong bar 'gyur bas de ni de'i sgrib pa gnyis kyi gnas ngan len re re la yang gnas skabs gsum du spang ba'i don yod par bshad do / /
gnas skabs rnams su yang gnas ngan len spong bar byed mod kyi /
gnas skabs gsum po dag tu bsal bas na de'i phyir phyogs gcig tu de skad bstan te /
rigs pa des na 'dir gnas ngan len ces bya ba'i sa bon bya ba ma yin no zhes 'byung ngo / /
bstan bcos rnal 'byor spyod pa'i sa las /
lpags shun dang /
spri dang /
snying po la yod pa lta bu zhes bstan pa yang mthong bas spang bar bya ba'i nyon mongs pa'i gnas ngan len gang yin pa de ni lpags shun la yod pa lta bu'o / /
bsgom pas spang bar bya ba'i nyon mongs pa'i gnas ngan len gang yin pa de ni spri la yod pa lta bu'o / /
mthong ba dang bsgom pas spang bar bya ba shes bya'i sgrib pa'i phyogs kyi gnas ngan len gang yin pa de ni sdong po la yod pa lta bu ste /
'di ni sgrib pa gnyis po mthong ba dang /
bsgom pas spang bar bya ba'i phyir dang /
bye brag las rnam par gzhag pa yin te /
bstan bcos rnal 'byor spyod pa'i sa las /
lpags shun dang snying po la yod pa lta bu gsum po dag ni shes bya'i sgrib pa'i ngo bo nyid do zhes bstan pa lta bu'o / /
theg pa chen po bsdus pa'i 'grel pa lang gi tshe bsgyur ba las sa'i mdun rol dang sa bcu po dag tu sa re re la yang 'jug pa dang /
gnas pa dang /
'byung ba dag yod pa la brten nas lpags shun dang /
spri dang /
snying po la yod pa lta bur rags pa dang /
phra ba'i don gyi rnam pa gsum du dbye'o zhes bshad do / /
bstan bcos ngo bo nyid med pa gsum bstan pa las ni ston pa brgyad kyis nyon mongs pa gsum skye bar rab tu 'byed de /
'dod pa la sogs pa'i nyon mongs pa'i dngos po lpags shun lta bu zhes bya'o / /
nga rgyal la sogs pa'i dngos po'i rnam pa ni spri lta bu'o zhes bya'o / /
spros pa rnams kyi dngos po ni snying po lta bu'o zhes bshad do / /
bstan bcos sangs rgyas kyi rang bzhin bstan pa las ni /
'du shes dang ldan pa dang /
sems phyin ci log tu gyur pa gang yin pa de ni go rims bzhin du lpags shun dang /
spri dang snying po la yod pa lta bu zhes sbyar ro zhes bshad do / /
yang na bstan bcos mdzad pa'i dgongs pa tha dad pas de ltar bshad du mi rung ngo / /
de la rnam pa'i grangs mang nyung bstan pa dang /
kha cig las ni shes bya'i sgrib pa kho na las brtsams nas /
gnas ngan len rnam pa gsum du dbye ba yang yod de /
'phags pa legs pa'i tshul khrims kyi mdo las bstan bcos yongs su 'dzin pa dang /
rnal 'byor spyod pa'i sa las ji skad bstan pa lta bu ste /
de'i phyir rnal 'byor spyod pa'i sa las gzhan yang byang chub sems dpa'i gnas pa bcu gnyis po de dag ni bskal pa chen po grangs med pa gsum po de dag gi nyon mongs pa'i sgrib pa'i phyogs dang /
mthun pa'i gnas ngan len thams cad dang /
shes bya'i sgrib pa'i phyogs dang mthun pa'i gnas ngan len thams cad spong bar 'gyur ro / /
de la gnas pa gsum po dag la ni nyon mongs pa'i sgrib pa'i phyogs dang mthun pa'i gnas ngan len spong bar rig par bya'o / /
rab tu dga' ba la ni ngan song ba'i nyon mongs pa'i phyogs dang mthun pa'i gnas ngan len thams cad gtan du spong ngo / /
kun du spyod pa las ni nyon mongs pa'i phyogs dang mthun pa chen po dang /
'bring thams cad do / /
mtshan ma med pa lhun gyis grub pa la gnas pa la ni mi skye ba'i chos la bzod pa rnam par dag pa la gegs byed pa'i nyon mongs pa'i phyogs dang mthun pa'i gnas ngan len thams cad spong bar rig par bya'o / /
kun du spyod pa las ni nyon mongs pa thams cad do / /
gnas pa'i mchog la ni nyon mongs pa dang /
bag chags dang /
bag la nyal gyi sgrib pa thams cad spong bar rig par bya ste /
de bzhin gshegs pa'i gnas pa la 'jug pa'o / /
shes bya'i sgrib pa'i phyogs dang mthun pa'i gnas ngan len ni rnam pa gsum du rig par bya ste /
lpags shun la yod pa dang /
spri la yod pa dang /
snying po la yod pa lta bu'o / /
de la lpags shun la yod pa lta bu ni rab tu dga' ba'i sa la gnas pa la spong ngo / /
spri la yod pa lta bu ni mtshan ma med pa lhun gyis grub pa la spong ngo / /
snying po lta bu ni de bzhin gshegs pa'i gnas pa la spong ba ste /
sgrib pa thams cad rnam par dag pa'i ye shes thob pa nyid kyang yin no / /
gnas pa gsum po dag la nyon mongs pa dang /
shes bya'i sgrib pa spong ba de'i tshogs su gyur pa ni go rims bzhin du de ma yin pa'i gnas pa rnams yin no zhes 'byung ba yin no / /
kha cig la ni nyon mongs pa dang /
shes bya'i sgrib pa la rnam pa gsum du bstan pa yang yod do /
bstan bcos rnal 'byor spyod pa'i sa las nyon mongs pa'i sgrib pa yang mthong ba dang /
bsgom pa las rnam pa gnyis su phye nas lpags shun dang spri la yod pa zhes bstan pa dang /
shes bya'i sgrib pa las snying po la yod pa'i gnas ngan len ces bstan pa lta bu ste /
de'i bstan bcos de nyid las grub pa la theg pa dus rnam par rig par byed cing dus ji tsam gyis thob ce na /
smras pa /
dbang po rnam pa gsum gyi bye brag yod pa'i phyir /
theg pa gsum gyis rnam par 'jog ste /
theg pa gnyis kyang bla na med pa yang dag par rdzogs pa'i byang chub kyi theg pa'i rtsa ba can yin pa'i phyir ro / /
gzhan yang theg pa gnyis kyis ni dus nges pa med par 'thob ste /
rkyen ji lta ba dang /
ji ltar yongs su smin pas so / /
tha mas ni gnas ngan len gsum gyi dbang du byas nas bskal pa grangs med pa gsum gyi dus kyis thob par 'gyur ro / /
gnas ngan len gsum gang zhe na /
ngan song la mi dga' ba'i phyogs dang /
mthun pa'i lpags shun la yod pa lta bu gang spangs pas ngan song du 'gro bar mi 'gyur zhing /
sbyar bar byed pa na yang mi dga' ba dang /
'dre bar mi 'gyur ba dang /
nyon mongs pa'i sgrib pa'i phyogs dang mthun pa'i spri la yod pa lta bu gang spangs pas rnam pa thams cad du nyon mongs pa shin tu phra mo yang kun du mi 'byung zhing bag la nyal yang dag pa ni 'joms par mi 'gyur ba dang /
shes bya'i sgrib pa'i phyogs mthun pa rkang pa la yod pa lta bu gang spangs pas bag la nyal yang dag par 'joms shing shes bya thams cad la sgrib pa'i ye shes 'jug par 'gyur ro zhes 'byung ba yin pa'o / /
de la spong ba'i gnas skabs bstan pa yang mdor bsdu na sgo rnam pa bzhis bstan te /
dang po ni gnas pa gsum la gnas pa spong ba'i phyir lpags shun la yod pa lta bu zhes bya ba la sogs pa bstan te sngar bstan bcos rnal 'byor spyod pa'i sa la sogs pa las ji skad du bstan pa lta bu'o / /
gnyis pa ni bag la nyal rnam pa gsum rab tu phye ba'i sgo nas lpags shun la yod pa lta bu la sogs pa spangs pa zhes bshad de /
mdo 'di nyid las ji skad bstan pa nyid do / /
gsum pa ni 'jug pa dang /
gnas pa dang /
'byung ba'i rjes su lpags shun la yod pa lta bu la sogs pa spangs pa zhes bshad de /
bstan bcos theg pa chen po bsdus pa'i 'grel pa lang gi tshe bsgyur ba las ji skad du sa'i mdun rol dang /
sa bcu po dag tu 'jug pa dang /
gnas pa dang /
'byung ba la brten nas bskal pa grangs med pa gsum du sa re re zhing lpags shun la yod pa lta bu la sogs pa gsum spong bar byed do zhes bshad pa lta bu'o / /
bzhi pa ni yang dag pa nyid las brtsams nas gnas pa bcu'i gnyis po dag gis gnas ngan len spong bar rab tu dbye ba ste /
mtshan nyid kyi rjes su rab tu dbye ba'i phyir gnas pa dag gis gsum po dag spong ngo zhes bshad de /
bstan bcos rnam par rig pa tsam du grub pa las ji skad bstan pa lta bu'o / /
'di ltar bstan pa rnams tha dad par gyur cing lpags shun la yod pa lta bu la sogs pa gsum bstan pa yang don gyis spang bar bya ba la rags pa dang /
phra ba'i don yod pa nyid du rab tu bstan pa'i phyir sgo rnam pa bzhi la brten nas gnas ngan len gyi don bstan pas 'gal ba med de /
brtags na khong du chud par 'gyur ro / /
de yan chad du bag la nyal dang gnas ngan len gyi bye brag gi mtshan nyid bstan nas /
da ni mdo'i tshig gi don bshad par bya'o / /
de la 'dir zhu ba gsol ba'i dgongs pa ni 'di yin te /
gnas ngan len rnam pa gsum las rnam pa du zhig spangs pas bag la nyal de dag rab tu dbye ba lags zhes bya ba'i tha tshig go / /
mtshams rnam par dgrol ba'i mdo las ni /
skyon rnam pa du zhig spangs pas nyon mongs pa de dag spangs pa zhes bgyi ba lags zhes 'byung ste /
mdo las nyon mongs pa zhes gsungs pa ni gnas ngan len la brtags pa tsam du nyon mongs pa spangs pa zhes gsungs kyi yang dag pa'i don du ni ma yin te /
byang chub sems dpa' ni rdo rje lta bu'i bar du 'jog pa'i phyir ro / /
dgongs pa zab mo rnam par dgrol ba'i mdo las /
skyon rnam pa du zhig spangs pas nyon mongs pa rnams spong zhes 'byung ba yang mtshams rnam par dgrol ba'i mdo las gsungs pa dang don mthun no / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu rnam pa gnyis kyis te zhes bya ba la sogs pas ni gnyis pa de bzhin gshegs pas yang dag par len du gsungs pa ston to / /
'di yang rnam pa gnyis te /
grangs smos nas lan mdor bstan pa dang /
rnam par phye nas bstan pa'o / /
'di ni dang po grangs smos nas lan mdor gsungs pa ste /
'di ltar lpags shun dang spri dang rkang la yod pa lta bu'i gnas ngan len rnam pa gsum spangs pa'i phyir bag la nyal rab tu dbye ba yin no zhes bya ba'i don to / /
gnas ngan len spangs pa'i don ni gzhan nas bstan pa bzhin no / /
'di ltar lpags shun la yod pa lta bu ni gnas ngan len spangs pa'i phyir ni dang po dang /
gnyis pa de dag gis rab tu dbye ba yin no / /
spri la yod pa lta bu'i gnas ngan len spangs pa'i phyir ni des rab tu phye ba yin no zhes bya ba la sogs pas ni gnyis pa rnam par phye ste bshad pa ston to / /
'di yang rnam pa gnyis kho na bstan pa dang /
rkang la yod pa lta bu spangs pa nyid bstan cing logs shig tu rnam par phye ste ma bstan pa'o / /
'di ni dang po rnam pa gnyis kho na bstan pa ste /
'di ltar spyir bstan pa'i bag la nyal rnam pa gsum las shes bya'i sgrib pa'i gnas ngan len rnam pa gnyis kho na rab tu phye ba yin te /
'di lta ste /
dang po ni sa rab tu dga' ba nas sa bdun pa'i bar gyis lpags shun la yod pa lta bu'i gnas ngan len spong bar byed de /
gnas ngan len 'di gcig spangs pa'i don gyi phyir ni grogs yang dag par bcom pa dang /
nyams stobs chung ba'i bag la nyal gyi gnas ngan len spangs pa'i don rab tu dbye ba yin no / /
gnas ngan len spangs pa'i phyir ni sa brgyad pa dang /
dgu pa dang bcu pa'i shin tu phra ba'i bag la nyal gyi gnas ngan len spangs pa'i don rab tu phye ba yin no / /
gal te de lta na bstan bcos rnal 'byor spyod pa'i sa las gnas pa gsum gyis gnas ngan len rnam pa gsum spong bar byed do zhes bstan pa ji ltar go zhing rnam par bshad par bya zhe na /
mdo 'di dang bstan bcos de las mi 'dra yang don mi mtshungs pas brda phrad cing rnam par bshad mi dgos so / /
yang na mdo 'di dang bstan bcos rnal 'byor spyod pa'i sa las bstan pa de don la bye brag med de /
'di ltar lpags shun la yod pa lta bu'i gnas ngan len ni sa dang po pas spong ngo / /
sa brgyad pas ni spri la yod pa lta bu spong ngo / /
sangs rgyas kyi sa las ni rkang la yod pa lta bu spong bas so / /
grogs yang dag par bcom pa la sogs pa gsum gyi don gyi mtshan nyid rab tu ma phye bas sa dang po pas lpags shun la yod pa lta bu'i gnas ngan len spangs na grogs yang dag par bcom pa dang /
nyams stobs chung ba nyid kyi don gdod rab tu gsal bar 'gyur ba'i phyir lpags shun la yod pa lta bu spangs pa'i phyir ni dang po dang gnyis pa de dag rab tu phye ba yin no zhes bya ba gsungs pa yin no / /
gnyis pa ni sa brgyad pa la spri la yod pa lta bu'i gnas ngan len spangs pas shin tu phra ba'i don gsal bar 'gyur ba'i phyir spri la yod pa lta bu spangs pa'i phyir ni gsum pa de rab tu dbye ba yin no zhes bya ba gsungs pa yin no / /
len gsungs pa la bshad pa rnam pa gnyis yod pa bzhin du zhu ba gsol ba yang dgos pa rnam pa gnyis yod pa ni lan du gsungs pa bzhin du rig par bya'o / /
rkang la yod pa lta bu'i gnas ngan len spang ba gang yin pa de ni ngas bag la nyal thams cad gtan du spangs pa'i gnas skabs sangs rgyas kyi sa yin par yongs su bstan to zhes bya bas ni gnyis pa rkang la yod pa lta bu spang ba nyid du bstan cing /
logs shig tu rnam par phye ste rnam par ma bstan to / /
de ni 'di skad du shes bya'i sgrib pa las rkang la yod pa lta bu'i gnas ngan len ni shin tu phra ba'i phyir rnam par grol ba'i lam gyi tshe gdod spong bas zad par 'gyur te /
gnas skabs 'di ni bag la nyal rnam pa gsum gyi gnas ngan len dang bral ba'i don logs shig tu rnam par phye nas mi ston gyi /
spyir sangs rgyas kyi gnas pa la bag la nyal rnam pa gsum gyi sa bon gtan du spong ba rab tu ston to zhes bstan par 'gyur ro / /
mtshams rnam par dgrol ba'i mdo las ni /
skyon rnam pa du zhig spangs pas nyon mongs pa de dag spangs pa zhes bgyi lags /
bcom ldan 'das kyis spyan ras gzigs dbang phyug la bka' stsal pa /
rnam pa gsum gyis te dang po ni lpags shun la yod pa lta bu'i skyon spangs pa'o / /
gnyis pa ni spri la yod pa lta bu'i skyon spangs pa'o / /
gsum pa ni rkang la yod pa lta bu'i skyon spangs pa'o / /
nyon mongs pa thams cad spangs pa gang yin pa de ni sangs rgyas kyi sa kho na la bskal pa gsum du bstan to zhes 'byung ngo / /
dgongs pa zab mo rnam par dgrol ba'i mdo las ni rkang la yod pa lta bu rnam pa du zhig spangs pas nyon mongs pa spangs pa zhes bgyi lags /
bcom ldan 'das kyis bka' stsal pa /
rkang la yod pa lta bu rnam pa gnyis spangs pas nyon mongs pa rnams spong bar 'gyur te /
spyan ras gzigs dbang phyug dang po lpags shun la yod pa lta bu'i sgrib pa spangs pas ni skyon dang po dang bral bar 'gyur ro / /
de'i 'og tu spri la yod pa lta bu'i sgrib pa spangs pas ni skyon gnyis pa dang bral bar 'gyur ro / /
de'i 'og tu rkang la yod pa lta bu'i sgrib pa spangs pas ni skyon gsum pa dang bral bar 'gyur ro / /
ngas nyon mongs pa thams cad zad pa gang yin pa de ni sangs rgyas sa la bskal pa gsum mo zhes bstan to zhes 'byung ste /
mdo de gnyis mdo 'di nyid dang tha dad par 'gyur ba ni /
lo tsA ba dag gi bsam pa tha dad pa'i phyir ro / /
bshad pa'i rnam pa gzhan du na 'dis gnas ngan len rnam pa gsum ni nyon mongs pa'i sgrib pa'i gnas ngan len rnam pa gsum bstan pa yin te /
rkang la yod pa la sangs rgyas kyi sa la mnga' bar gsungs pa ni rnam par grol ba'i lam gyi gnas ngan len spong ba'i phyir ro / /
yang na 'dir gnas ngan len rnam pa gsum gsungs pa ni sngar gong du rnam pa gnyis ni nyon mongs pa'i sgrib par gtogs so / /
gsum pa ni shes bya'i sgrib par gtogs so zhes bstan pa'i phyir te /
bstan bcos rnal 'byor spyod pa'i sa las ji skad du bstan pa lta bu'o / /
sgrib pa gnyis po dag so so nas bag la nyal dang gnas ngan len dang ldan pa yin nam zhe na ci'i phyir mdo 'di las bag la nyal bstan pa'i skabs su ni nyon mongs pa kho na bzung la gnas ngan len bstan pa'i gnas skabs su ni shes bya kho na bzung /
'di la dgongs pa ci yod ce na /
smras pa /
'phags pa rnams kyi bstan pa la chos bstan pa'i sgo mang bas dang po de kho na nyid las brtsams pa don mthar thug pa'i sgo ste /
bstan bcos rnal 'byor spyod pa'i sa las /
'di ltar nyon mongs pa'i sgrib pa'i gnas ngan len rnam pa dang /
shes bya'i sgrib pa'i gnas ngan len rnam pa gsum so sor phye nas bstan pa lta bu ste /
sngar bstan pa bzhin du rig par bya'o / /
gnyis pa ni phan tshun gcig gis gcig bstan pa'i sgo ste /
'di ltar mdo 'di nyid kyi nang nas bag la nyal bstan pa'i sgo nas nyon mongs pa 'ba' zhig yin par bstan gyi /
shes bya'i ni ma yin par bstan pa lta bu ni gcig gis gcig bstan pa yin pas shes bya'i sgrib pa rnam pa gsum yod par bstan to / /
gnas ngan len gyi don bstan pa'i skabs su shes bya'i sgrib pa kho na yin par bstan pa yang gcig gis gcig bstan pa yin pas nyon mongs pa'i sgrib pa la yang rnam pa gsum yod par bstan to / /
sgrib pa gnyis po de dag re re la yang gnas ngan len rnam pa gsum yod par bstan pa ni bstan bcos rnal 'byor spyod pa'i sa las bshad pa bzhin du rig par bya ste /
der brtags nas khong du chud par bya'o // //
bam po drug cu lnga pa /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das bskal pa grangs ma mchis pa du dag gis gnas ngan len de dag yongs su spong bar 'gyur lags zhes bya ba 'di man chad ni gsum pa gnas ngan len spong ba'i dus rab tu dbye ba ston to / /
'di yang zhu ba gsol pa dang /
lan du gsungs pa bstan te /
'di ni zhu ba gsol ba nyid do / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu bskal pa grangs med pa gsum gyis sam /
yang na bskal pa dpag tu med pa 'di lta ste /
lo dang zla ba dang /
zla ba phyed dang /
zhag dang /
nyi ma phyed dang /
thun dang /
thun phyed dang /
yud tsam dang /
thang cig dang /
skad cig gi tshad kyis bskal pa grangs med par mi nus pa'i phyir ro zhes bya ba 'di gnyis pa gnas ngan len spong ba'i dus ston te /
'dir bskal pa grangs med pa gsum gyis sam /
yang na bskal pa dpag tu med pa dag gis so zhes bya ba'i tha tshig go / /
mdo 'di nyid kyi dpe gsum char las kyang mi mthun par bstan pa med do / /
mdo'i tshig 'di yang bshad pa rnam pa gnyis yod de /
kha cig na re bskal pa grangs med pa dang po la ni lpags shun la yod pa lta bu spong ngo / /
gnyis pa la ni spri la yod pa lta bu'o / /
gsum pa la ni /
rus pa la yod pa lta bu ste /
de'i phyir bstan bcos theg pa chen po bsdus pa'i 'grel pa lang gi tshe bsgyur ba las /
lpags shun dang /
spri dang /
snying po la yod pa lta bu'i nyon mongs pa rnam pa gsum bsal ba'i dbang du mdzad pa'i phyir bskal pa grangs med pa gsum rnam par gzhag pa'i yin no zhes bshad do / /
gzhan yang bstan bcos rnal 'byor spyod pa'i sa las /
theg pa tha mas ni gnas ngan len gsum gyi dbang du byas nas /
bskal pa grangs med pa gsum gyi dus kyis thob par 'gyur ro zhes 'byung ste /
gnas ngan len rnam pa gsum yongs su spang ba las spangs pa'i bye brag gi phyir ro zhes zer ro / /
kha cig na re bskal pa grangs med pa snga ma gnyis pa ni lpags shun la yod pa lta bu'i gnas ngan len spong ngo / /
gsum pa ni spri la yod pa lta bu spong ngo / /
de bzhin gshegs pa'i sa la zhugs nas ni rus pa la yod pa lta bu'i gnas ngan len spong ngo zhes zer te /
de ltar rnam pa gnyis su bshad pa yod kyang /
bshad pa phyi ma ni mdo'i tshig dang rjes su mthun te yang bsam par bya'o / /
de la dpag tu med pa zhes bya ba ni lo dang zla ba la sogs pa la brten nas bgrang bar mi nus pa'i phyir bskal pa dpag tu med pa zhes bya'o / /
'di ltar grangs rnam pa dgu yod de /
'di lta ste /
lo dang /
zla ba dang /
zla ba phyed dang /
nyin zhag dang /
thun dang /
thun phyed dang /
yud tsam dang /
thang cig dang /
skad cig ni dgongs pa zab mo rnam par dgrol ba'i mdo las ni bskal pa grangs med pa gsum gyis sam /
dus tshod tshad med pa dang /
zla ba dang /
zla ba tshad med pa dang /
nyi ma tshad med pa dang /
thang cig tshad med pa dang /
skad cig tshad med pa dang /
yud tsam tshad med pa zhes 'byung ngo / /
don gyis ni skad cig la sogs pa'i tshad bstan nas /
de'i 'og tu bskal pa chen po bshad pa yin na ci'i phyir skad cig la sogs pa phyis bstan ce na /
smras pa /
bstan bcos bye brag tu bshad pa chen po las ji skad du bstan pa bzhin te /
de'i phyir de nyid las skad cig la sogs pa'i 'og tu nyin zhag mngon par 'grub bo / /
nyin zhag bsags pa las ni zla ba phyed dang /
zla ba la sogs pa mngon par 'grub bo / /
zla ba phyed dang /
zla ba la sogs pa bsags pa las ni bskal pa chen po mngon par 'grub pa yin na /
ci'i phyir sngar rags pa bstan la phyis phra ba bstan ce na /
smras pa /
bstan bcos byed pa dag gis rab tu bstan par 'dod pa'i phyir /
kha cig 'di skad du chos mngon pa dag gi ngo bo nyid kyi mtshan nyid kyi chos tshol bar byed kyi /
snga ma ni ma yin te /
chos kyi mtshan nyid dang mi 'gal na /
ji ltar 'dod pa bzhin du bshad kyang nyes pa med do zhes zer ro / /
slob dpon gzhan kha cig ni 'di skad du bstan bcos byed pas sngar rags pa bstan la phyis phra ba bstan par 'dod pa rnams rim gyis 'jug pa'i phyir ro zhes 'byung ngo / /
mdo 'di yang de dang 'dra bas nyes pa med do / /
mdo'i tshig 'di yang mas yar bshad par bya ste /
de la skad cig ces bya ba ni skad cig dang de'i skad cig ces pa la bya'o / /
de la skad cig ces bya ba ni /
'phags pa shes rab kyi pha rol tu phyin pa'i 'grel pa las /
dus kyi nang nas mchog tu thung ba ste /
thang cig drug cu'i cha gcig go zhes bshad do / /
bstan bcos sems sna tshogs bstan pa las /
skad cig ces bya ba ni 'di lta ste /
skad cig ma gcig gi nang na mchog tu thung ba'i skad cig yin pa'i phyir skad cig la dus kyi tshad du bstan pa yin no / /
de la skad cig gi tshad kyi dngos po ni kha cig na re dper na skyes bu stobs dang ldan pas shin tu myur bar lus bsgyur nas skar ma mang po lta ba ji ltar skar ma gcig kho na la lta ba'i tshad de ni skad cig go zhes 'byung ste /
rgya cher de nyid las bstan pa bzhin no / /
gzhan yang bstan bcos bye brag tu smra ba chen po las /
skad cig gi tshad de ji ltar shes par bya zhe na /
kha cig na re bstan bcos gdags pa byas pa las /
dper na bud med dar la bab pa bal 'khal ba 'bring gis ha cang yang mi ring /
ha cang yang mi thung bar bal bsnyad pa de tsam gyi yun gang yin pa de ni de'i skad cig gi tshad yin no zhes bshad de /
de las bstan pa yang bal dang skud pa'i ring thung la bya ba ma yin gyi /
bal de lag pa nas 'byin cing bsnyad pa'i tshad la de'i skad cig ces bstan pa yin no / /
sngar skad cig gi tshad dris pa yin na ci'i phyir bstan bcos gdags pa byas pa las bstan pa de'i skad cig gi tshad khungs su bstan ce na /
smras pa /
'dir ni rags pa smos nas phra ba bstan pa yin te /
'di ltar phra ba ni khong du chud par dka' zhing gsal bar bstan par mi nus pa'i phyir ro / /
'di lta ste /
skad cig brgya nyi shu la ni skad cig gcig go zhes bya ba nas rgya cher bshad pa'i bar du'o / /
kha cig na re 'di ni rags pa yin pa skad cig gi tshad ni ma yin te /
bdag gis bshad pa'i don lta na skyes bu stobs dang ldan pa'i se gol gtogs pa gcig la ni skad cig drug cu rtsa bzhi yod do zhes zer ro / /
kha cig na re de ni de lta ma yin te /
bdag gis bshad pa de lta na /
dper na skyes bu stobs dang ldan pa gnyis kyis ka shi ka'i skud pa phra mo mang po phan tshun drangs nas gcod pa /
skud pa ji tsam chad pa skad cig kyang de snyed do zhes zer ro / /
kha cig na re 'on kyang de dag ni rags pa yin pas skad cig gi tshad ni ma yin te /
yang dag pa'i skad cig gi tshad ni bcom ldan 'das kyis ma gsungs so / /
de ltar ci mngon zhe na /
mdo las ji skad du dge slong zhig bcom ldan 'das ga la ba de logs su song ste /
zhabs gnyis la phyag byas nas phyogs gcig tu 'dug ste bcom ldan 'das la 'di skad ces gsol to / /
bcom ldan 'das srog dang ldan pa dag gi skye ba dang /
'jig pa shin tu myur ba ji lta bu lags /
bcom ldan 'das kyis bka' stsal pa /
ngas bshad par nus kyang khyod kyis shes par mi nus so / /
dge slong des gsol pa /
dpe 'ga' zhig gis de gsal bar bgyir rung ba lta mchis sam /
bcom ldan 'das kyis bka' stsal pa /
skad cig ma zhes bya ba yod de /
khyod la dpe bstan par bya'o / /
dper na 'phong la shin tu mkhas pa'i skyes bu bzhi zhig so so nas mda' thogs shing phan tshun rgyab sprad de 'greng nas phyogs bzhir mda' 'phang bar 'dod pa las yang skyes bu shin tu skyen myur che ba zhig 'ongs nas 'di skad du /
kye khyed kyi deng dus gcig tu mda' 'phongs shig dang /
bdag gis gcig kyang mi ltung bar 'dzin nus zhes zer na /
de ji snyam du sems /
sems shin du myur ba yin nam /
dge slong gis bcom ldan 'das la gsol pa /
bcom ldan 'das shin tu myur ba lags so / /
bcom ldan 'das kyis bka' stsal pa /
gang zag de'i myur ba ni gnod sbyin sa la 'gro ba tsam gyi myur bar mi phod do / /
gnod sbyin sa la 'gro ba'i myur ba ni nam mkha' la 'gro ba'i gnod sbyin gyi myur ba tsam mi phod do / /
nam mkha' la 'gro ba'i myur ba ni rgyal chen bzhi'i ris kyi lha'i myur ba tsam mi phod do / /
lha de dag gi myur ba ni nyi ma zla ba'i dkyil 'khor bdag gi myur ba tsam mi phod do / /
nyi ma dang zla ba'i dkyil 'khor ba dag gi myur ba ni lha'i bu'i bstan par 'gro ba tsam mi phod do / /
de ni nyi ma dang zla ba'i dkyil 'khor 'dren par byed pa'o / /
lha 'di dag la sogs pa ni gong nas gong du ches myur ba yin pas srog dang ldan pa'i skye ba dag 'jig pa ni de dag las ches shin tu myur ba yin pas skad cig ma 'jug pa re zhig tsam du yang mi gnas pa'o zhes gsungs pa lta bu ste /
de'i phyir bcom ldan 'das kyis yang dag pa'i skad cig ma'i tshad ni ma gsungs par shes so / /
ci'i phyir bcom ldan 'das kyis gzhan dag la yang dag pa'i skad cig ma'i tshad ma gsungs she na /
smras pa /
sems can gang yang shes par nus pa med pa'i phyir ro / /
ci 'phags pa shA ri'i bus kyang shes par mi nus sam /
smras pa /
des shes par nus mod kyi /
de la dgongs pa med pas de'i phyir ma gsungs te /
bcom ldan 'das don med par chos ston par mi mdzad pa'i phyir ro zhes 'byung ngo / /
de la thang cig ces bya ba ni 'di lta ste /
mig 'tshums pa tsam mo / /
yang na dbugs dbyung ba tsam gyi don to / /
bstan bcos bye brag tu bshad pa chen po las skad cig brgya nyi shu la ni de'i skad cig gcig go / /
de'i skad cig drug cu la ni thang cig gcig ste /
de la ni skad cig bdun stong nyis brgya yod do zhes bshad do / /
de la yud tsam zhes bya ba ni bstan bcos bye brag tu bshad pa chen po las /
thang cig sum cu la ni yud tsam gcig ste /
'di la skad cig khri phrag nyi shu rtsa gcig dang drug stong yod do zhes bshad do / /
de la thun phyed ces bya ba ni 'phags pa shes rab kyi pha rol tu phyin pa'i 'grel pa dang /
nyin dang zhag la so so nas dus gsum yod pas drug tu 'gyur te /
'dir thun phyed ces gsungs pa ni dus gcig gi dus phyed la bya'o / /
de la thun zhes bya ba ni dus drug las dus gcig go / /
bshad pa'i rnam pa gzhan du na mdzod kyi bstan bcos las ni lo gcig la dus gsum du 'byed de /
'di lta ste /
grang ba dang /
tsha ba dang /
char gyi dus so / /
re re la yang zla ba bzhi bzhi ste /
thun phyed ces gsungs pa ni char gyi dus so / /
thun zhes gsungs pa ni zla ba bzhi la bya'o / /
de ltar rnam pa gnyis su bshad pa yod kyang bshad pa ni snga ma bzang ste /
de'i phyir mdo 'di'i dgongs pa ni thung ngu nas ring por brtsegs te bstan pa yin no / /
mdzod kyi bstan bcos las ni dus ring po gang yin pa de ni nyin zhag gcig go zhes ston pas de'i phyir bshad pa snga ma ni yang dag pa yin no / /
'phags pa pad+ma dkar po'i mdo'i 'grel pa las ni dus ring po gang yin pa ni zla ba'o zhes bshad do / /
de'i phyir 'grel pa de nyid las /
nyi ma dang /
zhag dang /
zla ba dang /
dus dang /
lo bgrang bar mi nus pa'i phyir ro zhes bshad pa yin no / /
de la nyi ma dang /
zhag ces bya ba ni bstan bcos bye brag tu bshad pa chen po las yud tsam sum cu la ni nyin zhag gcig ste /
'di la skad cig ma 'bum phrag drug cu rtsa bzhi dang /
khri phrag brgyad yod de zhes bshad de /
phung po lnga'i lus 'di ni nyin zhag gcig la skye shi'i mi rtag pa de snyed dang ldan no / /
de la zla ba phyed ces bya ba ni zhag bco lnga'o / /
de la zla ba zhes bya ba ni zhag sum cu'o / /
de la lo zhes bya ba ni zla ba bcu gnyis te /
de'i phyir mdzod kyi bstan bcos las /
skad cig brgya nyi shu la de'i skad cig gcig go / /
de skad cig drug cu la thang cig go / /
thang cig sum cu la yud tsam gcig go / /
yud tsam sum cu la nyin zhag gcig go / /
nyin zhag sum cu la zla ba gcig go / /
zla ba bcu gnyis la lo gcig go / /
lo gcig la dus gsum du dbye ba 'di lta ste /
grang ba dang /
tsha ba dang /
char gyi dus so / /
re re la yang zla ba bzhi bzhi'o zhes 'byung ste /
rgya cher de nyid las bstan pa bzhin du rig par bya'o / /
skad cig la sogs pa la bskal pa zhes bstan pa ni bstan bcos bye brag tu bshad pa chen po las ji skad bstan pa bzhin te /
de'i phyir bstan bcos de nyid las ci'i phyir bskal pa zhes bya /
bskal pa zhes bya ba'i don ci yin zhe na /
smras pa /
dus gsum gyi cha rab tu 'byed pa'i phyir bskal pa zhes bya ste /
'di ltar skad cig dang /
thang cig dang /
yud tsam gyi dus kyi cha rab tu dbye ba las ni nyin zhag mngon par 'grub par 'gyur ro / /
nyin zhag gi dus kyi cha rab tu dbye ba las ni zla ba phyed dang /
zla ba dang /
dus dang /
lo mngon par 'grub par 'gyur ro / /
zla ba phyed la sogs pa'i dus kyi rab tu dbye ba las ni bskal pa mngon par 'grub par 'gyur te /
bskal pa'i tshad kyi cha ni dus rab tu dbye ba'i mtha' yin pa'i phyir spyi'i ming thob pa yin no / /
sgrar smra ba dag ni gnas skabs rab tu 'byed pa'i phyir bskal pa zhes bya'o zhes zer te /
de ci'i phyir zhe na /
bskal pa ni 'dus byas kyi 'du byed rnam par 'byed pa'i nang na mthar thug pa'i gnas skabs yin pa'i phyir ro zhes 'byung ngo / /
de la a sa khya zhes bya ba la bsgyur na grangs med pa zhes zer te /
grangs med pa de yang bstan pa rnams las so so nas bshad pa mi mthun pas mdzod kyi bstan bcos las grangs kyi 'gres drug cu las grangs med pa zhes bya ba ni gcig gi ming yin te /
de'i bstan bcos de las bskal pa ni rnam pa bzhir rig par bya'o / /
'di lta ste /
'jig pa dang /
chags pa dang /
bar ma chen po'o / /
de la 'jig pa ni sems can dmyal ba dag tu mi skye ba nas phyi rol gyi snod ci yang ma lus pa'i bar gang yin pa'o / /
chags pa'i bskal pa ni rlung gi dkyil 'khor langs pa nas sems can dmyal bar dang por skye ba'i bar gang yin pa'o / /
bar gyi bskal pa ni dang po dpag tu med pa las 'gribs nas lo bcu la thug pa dang /
bar du yar skye ba dang /
mar 'grib pa bco brgyad dang /
tha mar yar skye ba nas lo brgyad khri la thug pa ste /
de ltar chags nas gnas pa gang yin pa de ni bar gyi bskal pa zhes bya'o / /
chags pa dang /
'jig pa dang /
zhig nas stong par gnas pa'i dus kyang 'dra bas gnas pa'i bskal pa ni bar gyi bskal pa brgyad cu'o / /
de la bskal pa chen po ni bskal pa grangs med pa gang yin pa'o zhes bya ba nas /
gzhan yang de las de ltar bstan pa'i chags pa dang /
gnas pa dang /
'jig pa dang /
stong pa yang so so nas bar gyi bskal pa nyi shu nyi shu yod pa las brgyad cur 'gyur ro / /
brgyad cu po dag bsdus pa las ni bskal pa chen po'i tshad mngon par 'grub par 'gyur ro / /
bar du bstan pa yin no / /
bskal pa zhes bya ba'i ngo bo nyid ci yin zhe na /
'di lta ste /
phung po lnga po dag nyid kho na'o / /
mdo dag las ni bskal pa grangs med pa gsum po dag tu nan tan brtson 'grus spyad nas gdod sangs rgyas su 'grub bo zhes gsungs na sngar bstan pa'i bskal pa bzhi po dag las /
bskal pa gang dag brtsegs pa las /
bskal pa grangs med pa gsum mngon par 'grub par 'gyur zhe na /
snga ma'i bskal pa chen po dag bcu dang /
brgyad stong du brtsegs pa nas /
de bzhin du bskal pa grangs med pa gsum gyi bar du brtsegs pa las so / /
gal te grangs med pa zhes brjod pa yin na /
ci'i phyir gsum zhes kyang brjod ce na /
grangs med pa ma yin pa'i tshig gis bgrang du med pa rab tu ston pas so / /
rnam par grol ba'i mdo las ni grangs rnam pa drug cu las grangs med pa zhes bya ba ni grangs gcig gi ming ngo zhes bya ba nas rgya cher bshad pa'i bar du 'byung ste /
de la grangs med pa zhes bya ba ni lnga bcu gnyis pa'i ming yin te /
'di ltar 'don pa brgyud pa dag gis phyi ma brgyad brjod pa'i phyir ro / /
bstan bcos bye brag tu bshad pa chen po las /
grangs med pa zhes bya ba ni grangs drug cu las lnga bcu gnyis pa yin no zhes bstan to / /
yang na grangs med pa zhes bya ba ni grangs drug cu'i ming yin te /
'don pa brgyud pa dag gis snga ma dag gi ming brjod pas so / /
'phags pa sangs rgyas phal po che'i nang nas grangs med kyi le'u las ni grangs kyis bsgyur ba brgya nyi shu las /
brgya rtsa gsum pa ni grangs med pa zhes bya ba'o zhes 'byung ngo / /
'phags pa shes rab kyi pha rol tu phyin pa'i 'grel pa las ni grangs kyis bsgyur ba bcu gcig las grangs bcu gcig pa ni grangs med pa zhes bya'o zhes bshad do / /
gzhan yang 'phags pa shes rab kyi pha rol tu phyin pa'i 'grel pa las /
bsam gyis mi khyab pa'i mdo khungs su bstan pa las ni grangs brgya nyi shu rtsa gnyis la grangs med pa zhes bya ba ni grangs brgya bdun pa'i ming 'byung ste /
rgya cher rnam par 'byed pa ni mtshan nyid bstan pa dag las bshad pa bzhin du bshad par rig par bya'o / /
byang chub sems dpa' byang chub chen po mngon par bsgrub pa la bskal pa grangs med pa gsum dgos sam /
'on te ma nges she na /
smras pa /
bstan bcos rnal 'byor spyod pa'i sa dang /
sa yongs su 'dzin pa dang /
'phags pa legs pa'i tshul khrims bstan pa'i mdo dang /
theg pa chen po bsdus pa'i 'grel pa ngo bo nyid med kyis byas pa las ni /
nges par bskal pa grangs med pa gsum dgos so zhes bshad do / /
'phags pa don tshad med pa'i mdo dang /
sangs rgyas phal po che'i mdo la sogs pa las ni bskal pa grangs med pa gsum ma tshang bar yang sangs rgyas su 'grub pa zhes gsungs so / /
'phags pa shes rab kyi pha rol tu phyin pa'i mdo las ni /
bskal pa grangs med pa gsum du spyod pa spyad pas /
sangs rgyas su 'grub po zhes bstan pa de'i mdo ni de lta ma yin te /
bskal pa dpag tu med pas 'grub pa'i phyir ro zhes gsungs so / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das byang chub sems dpa' de dag gis sa de dag la nyon mongs pa skye ba'i mtshan nyid ni gang lags /
skyon ni gang lags /
yon tan ni gang lags par rig par bgyi lags zhes bya ba 'di man chad ni /
bzhi pa byang chub sems dpa'i nyon mongs pa dang /
skyon dang yon tan rab tu dbye ba zhes bya ba ston to / /
'di yang zhu ba gsol pa dang /
lan gsungs pas bstan te /
zhu ba gsol ba'i dgongs pa ni lan du gsungs pa bzhin du rig par bya'o / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu kun nas nyon mongs pa med pa'i mtshan nyid du'o zhes bya ba la sogs pas ni /
gnyis pa bcom ldan 'das kyis yang dag par lan du gsungs pa ston to / /
'di yang gong ma zhus tshig gsum gyi lan bstan pa nyid las rnam pa gsum du dbye ste /
'di ni zhu ba dang po'i lan bstan pa'o / /
'di yang rnam pa bzhi ste /
'di ni dang po ming smos nas lan mdor gsungs pa'o / /
de ci'i phyir zhe na zhes bya bas ni gnyis pa slar brtag pa'o / /
byang chub sems dpa' de dag sa dang po la so sor nges pa kho nar chos rnams kyi chos kyi dbyings thams cad rab tu rtogs pas /
rgyu dang rkyen nges na byang chub sems dpa'i nyon mongs pa ni shes bzhin kho nar skye ba yin gyi /
mi shes pa ni ma yin pa zhes bya ba ni gsum pa yang dag par rnam par bshad pa bstan pa ste /
'di ltar nyon mongs pa'i skyon khong du chud nas gdod nyon mongs pa bskyed pa'i phyir kun nas nyon mongs pa med pa'i mtshan nyid ces bya'o / /
yang dag pa'i don du na kun nas nyon mongs pa yin yang shes pa las skyes pa nas kun nas nyon mongs pa med pa zhes bya'o / /
gzhan yang 'phags pa bla na med pa'i gnas bstan pa'i mdo las kun dga' bo sangs rgyas thams cad ni rgyu'i gnas skabs su de bzhin gshegs pa'i dbyings la brten nas dge ba'i rtsa ba mngon par bsgrubs pas sems can la phan 'dogs pa'i ched du khams gsum dag tu 'jug kyang byang chub sems dpa' de dag la skye ba dang /
rga ba la sogs pa sdug bsngal ni yang dag par yod pa ni ma yin no / /
de ci'i phyir zhe na /
de kho na nyid du de bzhin gshegs pa'i dbyings mthong ba'i phyir ro / /
nyon mongs pa dang ldan yang kun nas nyon mongs pa can du mi 'gyur ro zhes gsungs pa ste zhib tu de nyid las bstan pa bzhin no / /
de'i phyir kun nas nyon mongs pa med pa'i mtshan nyid ces bstan to zhes bya ba ni bzhi pa mjug bsdu ba ste brda phrad par zad do / /
rang gi rgyud la sdug bsngal bskyed par mi nus pa'i phyir skyon med pa yin no / /
zhus pa'i lan gnyis pa'i lan bstan pa ste /
nyon mongs pa dang ldan yang zil gyis mnan pa'i phyir dang /
sdug bsngal bskyed par mi nus pa'i phyir ro / /
skyon du mi 'gyur ro zhes bya ba'i tha tshig go / /
slob dpon ngo bo nyid med kyis 'grel pa las ni /
sdug bsngal 'dren par mi byed pa'i phyir kha na ma tho ba med pa yin no zhes bshad do / /
gzhan yang bstan bcos chos mngon pa sna tshogs kun las btus pa las byang chub sems dpa' de dag nyon mongs pa ma spangs su zin kyang sngags dang sman gyis bsad pa'i dug lta bur nyon mongs pa'i nyes pa thams cad mi skyed de /
dper na nyon mongs pa spangs pa'i dgra bcom pa ltar sa thams cad du nyon mongs pa'i nyes pa mi skyed do zhes bshad de /
bstan bcos rnam par rig pa tsam du grub pa dang /
chos mngon pa sna tshogs kun las btus pa dang /
rnal 'byor spyod pa'i sa las kyang de skad du bstan to / /
gzhan yang bstan bcos theg pa chen po bsdus pa las /
nyon mongs thul la spangs pa med / /
sngags kyis bsad pa'i dug dang 'dra / /
sangs rgyas rnams ni nyon mongs las / /
nyon mongs zad pas kun mkhyen brnyes / /
zhes 'byung ste /
slob dpon ngo bo nyid med kyis 'grel pa las / /
nyon mongs thul la spangs pa med / /
ces bya ba ni 'di lta ste /
byang chub sems dpa'i gnas skabs dang /
de dag nyon mongs pa thul cing ma spangs pa'o / /
sngags kyis bsad pa'i dug dang 'dra / /
zhes bya ba ni dper na /
sngags kyis bsad pa'i dug ni ngo bo nyid ma spangs kyang nang du mi 'gyur ba de bzhin du nyon mongs pa yang de bzhin te /
'di ltar dran pa dang /
shes rab kyi stobs kyis kun nas dkris pa zil gyis mnan kyang bag la nyal ni lus pa'i phyir ro / /
ci'i phyir nyon mongs pa'i bag la nyal lhag ma 'jog ce na /
nyan thos kyi theg pa dang 'dra bar myur du yongs su mya ngan las 'das par 'gyur ro snyam pa'i phyir ro / /
rigs pa des na nyon mongs pas rgyu byas pas nyon mongs pa zad na thams cad mkhyen pa nyid thob par 'gyur te /
tshigs su bcad pa las ji skad du /
dran dang shes pa'i stobs kyis rab zin na / /
nyan thos byang chub dag ni thob par 'gyur / /
ji ltar dug ni sngags kyis bsad pa bzhin / /
skyon ni yon tan nyid du mngon par 'grub / /
ces bshad pa lta bu'o zhes 'byung ste /
slob dpon dbyig gnyen gyis mdzad pa'i 'grel pa las kyang phal cher de skad du bstan to / /
byang chub sems dpa' ni nyon mongs pa de lta bu bskyed nas sems can gyi khams su sdug bsngal gyi rgyu bzlog par nus pas de'i phyir de dag yon tan dpag tu med pa dang ldan pa yin no zhes bya ba la sogs pas ni zhus tshig gsum pa'i lan bstan to / /
'di yang rnam pa gnyis su dbye ste /
de bzhin gshegs pas lan du gsungs pa bstan pa dang /
byang chub sems dpa' bsngags pa brjod pa'o / /
'di ni dang po ste /
'di ltar byang chub sems dpa' rnams ched du nyon mongs pa bskyed nas sems can gyi sdug bsngal brlag par byed pas na byang chub sems dpa'i nyon mongs pa la sdug bsngal spong ba'i rgyu zhes bshad do / /
bshad pa'i rnam grangs gzhan du na byang chub sems dpa' ni ched du sems can gyi nyon mongs pa gcod par byed pas /
sems can gyi nyon mongs pa nyid la sdug bsngal gyi rgyu zhes bshad de /
skye shi'i sdug bsngal mngon par 'grub pa ni nyon mongs pa las 'byung ba'i phyir ro / /
sa dang po nas sa bdun pa'i bar du nyon mongs pa bskyed pa la yang dgos pa gnyis yod de /
dang po ni rang gi shes pa la dbang gi stobs yod par rab tu bstan pa'i phyir ched du nyon mongs pa bskyed nas zil gyis mnan cing rab tu sel bar byed de /
dper na byi las byi ba la rtsed mo byed pa bzhin no / /
de'i phyir slob dpon ngo bo nyid med kyis 'grel pa las /
ched 'ga' ni zil gyis gnon par yang mi byed de /
de'i mthu nyams sad pa'i phyir ched du sems bskyed nas re zhig ldang bar byed do zhes bstan pa yin no / /
gnyis pa nyon mongs pa bskyed de dngos po can gyi lus blangs nas sems can la phan 'dogs par byed pas /
des na de'i phyir yon tan dpag tu med pa dang ldan pa yin te /
de'i phyir bstan bcos rnal 'byor spyod pa'i sa las /
'on kyang byang chub sems dpa' rnams ni rang gi nyon mongs pas sems can thams cad kyi phan pa'i bya ba dag byed pas bsod nams dpag tu med pa dag skyed do zhes bshad pa yin no / /
gzhan yang bstan bcos theg pa chen po bsdus pa las /
byang chub sems dpa' thabs la mkhas pas srog gcod pa la sogs pa'i las rnam pa bcu byas kyang kha na ma tho ba med pa la bsod nams dpag tu med pa yang skye bar 'gyur zhing byang chub kyang thob par 'gyur ro zhes bshad do / /
slob dpon ngo bo nyid med kyis 'grel pa las /
sdug bsngal mi skyed pa'i phyir kha na ma tho ba yang med do / /
lam gyi grangs su gyur pa'i phyir bsod nams dpag tu med pa skye bar yang 'gyur ro zhes bshad do / /
byang chub sems dpa' spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das bla na ma mchis pa'i byang chub gang yon tan gyi phan yon chen po de lta bu dang ldan pa ni ngo mtshar che ba lags pas zhes bya ba la sogs pas ni gnyis pa byang chub sems dpa' bsngags pa brjod pa ston to / /
'di yang rnam pa gnyis te sangs rgyas kyi yon tan gyi bsngags pa brjod pa dang /
byang chub sems dpa'i yon tan gyi bsngags pa brjod pa'o / /
'di ni sangs rgyas kyi yon tan gyi bsngags pa brjod pa ste /
'di ltar byang chub sems dpa' rnams ma 'ongs pa na bla na med pa'i byang chub gnyer bar byed pas /
yon tan gyi phan yon de lta bu dang ldan par gyur pa'o / /
yang na da ltar gyi'am /
yang na dus gsum gyi sangs rgyas rnams kyi byang chub kyi phan yon gyi dbang gis byang chub sems dpa' rnams kyi bya ba khyad par du 'phags par 'gyur ba'o / /
byang chub sems dpa' rnams las nyon mongs pa skye ba dag gis kyang sems can dang /
nyan thos dang /
rang sangs rgyas thams cad kyi dge ba'i rtsa ba las khyad par du 'phags par bgyid na /
de las gzhan pa'i yon tan rnams lta smos kyang ci 'tshal zhes bya ba ni gnyis pa byang chub sems dpa'i yon tan gyi bsngags pa brjod pa'o / /
byang chub sems dpa' nyon mongs pa skye ba dag gi dge ba'i rtsa ba yang so so'i skye bo dang theg pa gnyis po thams cad kyi dge ba'i rtsa ba las khyad par du 'phags na /
de las gzhan pa'i dge ba'i yon tan dang ldan pa lta smos kyang ci dgos te /
so so skye bo las sems bskyed pa yang theg pa gnyis pa las khyad par du 'phags pa yin na /
sa la gnas pa'i byang chub sems dpa' sems can la phan 'dogs pa'i ched du nyon mongs pa bskyed pa lta smos kyang ci dgos zhes bya ba'i tha tshig go / /
de'i 'phags pa shes rab kyi pha rol tu phyin pa'i 'grel pa las /
dgra bcom pa dang /
rang sangs rgyas kyang zag pa zad pa yin yang /
byang chub sems dpa' sems dang po bskyed pa tsam mi phod de /
dper na 'khor los sgyur ba'i rgyal po bu mngal na gnas kyang /
gzhan dag gi bu las khyad par du 'phags pa dang /
gzhan yang dper na rgyal po'i bu rgyal por dbang ma bskur mod kyi /
'on kyang blon po thabs dang ldan pa dang /
phyug po dag las khyad par du 'phags pa bzhin no / /
de ci'i phyir zhe na /
sems can ni rang gi bde ba gnyer ba dang /
bdag nyid kyi lus kyi phyir gnyen bshes la sred par byed do / /
theg pa gnyis po dag ni 'jig rten pa bde ba la srid pa med kyang /
rang gi sdug bsngal nye bar zhi bar byed pa'i phyir /
mya ngan las 'das pa'i bde ba tshol bar sems can la phan mi 'dogs te /
byang chub sems dpa' ni sems can yongs su bzla ba'i ched du sems bskyed pa yin pas /
de'i phyir khyad par du 'phags so / /
gzhan ji skad du dper na mngon par shes pa drug dang ldan pa'i dgra bcom pa zhig gis /
dge tshul gcig la chos gos dang lhung bzed bskur nas /
lam du zhugs te song ba las dge tshul de 'di snyam du /
bdag gis theg pa gang gis yongs su mya ngan las 'da' bar bya zhes bsams pa las /
sangs rgyas bcom ldan 'das mchog dam pa yin pas bdag ni sangs rgyas kyi theg pas yongs su mya ngan las 'da' bar bya'o zhes sems bskyed pa de'i bsam pa slob dpon gyis rig nas /
chos gos dang lhung bzed slar blangs te /
bdag nyid kyis khyer nas dge tshul mdun du gtong ngo / /
dge tshul de yang 'di snyam du bla na med pa'i byang chub ni shin tu thag ring ste /
yun ring por 'khor ba na gnas shing sdug bsngal tshad med pa dang du blangs dgos pas re zhig theg pa chung ngu'i mya ngan las 'das pas myur du yongs su mya ngan las 'das na rung ngo snyam du sems bskyed pa dang /
slob dpon gyis rig nas chos gos dang lhung bzed de dag dge tshul la bskur nas phyi bzhin 'gror bcug go / /
de ltar lan gsum du byas pas dge tshul des slob dpon la smras pa /
slob dpon bgres pas byis pa chung ngu dang 'dra ste /
res 'ga' ni bdag mdun du btang /
res 'ga' ni bdag phyi bzhin du mchir gsal ba ci lags /
slob dpon gyis smras pa /
khyod dang po ni sangs rgyas mngon par bsgrub par sems bskyed pas sems de btsun par byas pa yin te /
de ni slob dpon gyi lam la gnas pa yin pas /
gang zag de lta bu de la ni sangs rgyas kyis kyang mchod par bya ba yin na dgra bcom pa lta ci smos te /
de'i phyir khyod mdun du btang ba yin no / /
khyod yang sems 'gyod par gyur nas /
theg pa chung ngu gnyer bar 'dod pa ni khyod dang nga'i bar na thag shin tu ring bas de'i phyir khyed phyi bzhin du 'gror bcug pa yin no / /
dge tshul de skad du thos pas shin tu skrag pa skyes te bdag gi slob dpon ni bdag gi sems shes te /
bdag gis lan cig tsam sems bskyed pa yang theg pa gnyis las khyad par du 'phags par gyur na yongs su rdzogs par gyur pa lta ci smos zhes bdag nyid brtan par theg pa chen po'i chos la gnas par gyur to zhes 'byung ba lta bu'o / /
gzhan yang 'phags pa shes rab kyi pha rol tu phyin pa'i 'grel pa las /
stong gsum gyi stong chen po'i 'jig rten gyi khams yongs su gang ba'i theg pa pa gnyis 'od ma'i tshal bzhin du gyur pa la mchod pa byas pas / /
gang gis sems dang po bskyed pa'i byang chub sems dpa' la mchod pa byas pa bsod nams che'o / /
theg pa pa gnyis ni de kho na nyid kyi mtha' mngon du gyur pas sems can thams cad kyi bsod nams kyi gzhi yin na /
ci'i phyir sems bskyed pa'i byang chub sems dpa' tsam mi phod ce na /
smras pa /
dngos po gsum gyi phyir de tsam ma yin te /
thams cad mkhyen pa'i sems la spyad pa dang /
rtag par pha rol tu phyin pa drug la sogs pa'i yon tan dang mi 'bral ba dang /
byang chub sems dpa' khams gsum gyi nyes pa spang zhing theg pa gsum po dag 'byung bar byed pa yin la /
theg pa pa gnyis ni de lta ma yin pas de'i phyir khyad par du 'phags so / /
byang chub sems dpa' spyan ras gzigs dbang phyug gis bcom ldan 'das la 'di skad ces gsol to / /
bcom ldan 'das bcom 'das kyis ji skad du nyan thos kyi theg pa gang yin pa dang /
theg pa chen po gang yin pa de ni theg pa gcig go zhes bka' stsal pa de la dgongs pa gang lags zhes bya ba 'di man chad ni bzhi pa de bzhin gshegs pas theg pa gcig tu gsungs pa'i dgongs pa zhes bya ba ston to / /
'di yang zhu ba gsol pa dang /
lan gsungs pa bstan te /
'di ni zhu ba gsol ba nyid do / /
'di ltar bcom ldan 'das kyi sngar nyan thos kyi theg pa zhes gang gsungs pa dang /
theg pa chen po'i mdo dag las /
byang chub sems dpa'i theg pa zhes gang gsungs pa de dag ni theg pa gcig go zhes dam pa'i chos pad+ma dkar po'i mdo las ji skad gsungs pa lta bu ste /
de dag gi dgongs pa gang lags zhes bya ba'i tha tshig go / /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
rigs kyi bu ji ltar nyan thos kyi theg pa de dag tu chos rnam pa sna tshogs kyi ngo bo nyid 'di lta ste /
phung po lnga dang /
nang gi skye mched drug dang /
phyi rol gyi skye mched drug dang /
de dag la sogs pa gang dag bstan pa ni theg pa chen por chos de dag chos kyi dbyings gcig par mtshungs shing tshul gcig par mtshungs pa'i phyir nga ni theg pa tha dad pa nyid du mi smra'o zhes bya ba la sogs pas ni gnyis pa de bzhin gshegs pas yang dag par lan gsungs pa ston to / /
'di yang rnam pa gsum du dbye ste /
dgongs pa yang dag par bshad pa dang /
rmongs pa dag gi nor ba 'dzin par bstan pa dang /
dgongs pa bshad pa'i mjug bsdu ba'o / /
'di ni dgongs pa rnam par bshad pa ste /
bcom ldan 'das kyis byang chub sems dpa' spyan ras gzigs dbang phyug la bka' stsal pa /
ji ltar ngas nyan thos kyi theg pa de dag tu phung po la sogs pa bshad pa'i dgongs pa des ni theg pa rnam pa tha dad par 'gyur ba yin la /
ngas 'dir theg pa chen po'i bstan pa las ni ngo bo nyid gcig pa'i de bzhin nyid dang mtshungs par bstan pa'i phyir dang /
tshul gcig pa'i lam mtshungs pa nyid du bstan pa'i phyir theg pa gcig tu bstan kyang theg pa rnams kyi tha dad pa ni med pa ma yin no / /
de la gang dag don la sgra ji bzhin kho nar yang dag pa ma yin pa rnam par rtog pa bskyed pa kha cig ni sgro 'dogs par byed de /
kha cig skur ba 'debs par byed ces bya ba la sogs pas ni gnyis pa rmongs pa dag gi nor bar 'dzin pa bstan to / /
'dir yang rnam pa gnyis te /
sgro 'dogs shing skur pa 'debs pa bstan pa dang /
rtsod par smra ba bstan pa'o / /
'di ni dang po ste /
'di ltar de bzhin gshegs pas theg pa gsum gyi bstan pa dang /
sgrub pa bshad pa la sgra ji bzhin du don 'dzin pas theg pa gsum po dag yod par bstan pa thos na /
nges par theg pa gsum po dag yod par 'dzin cing phyogs gcig tu tha dad do zhes zer ba ni sgro 'dogs pa zhes bya ste /
sangs rgyas su grub par ma nges pa'i don ni mi 'dod pa'i phyir ro / /
gal te theg pa gcig gis thams cad sangs rgyas su 'grub par 'gyur ro zhes thos na theg pa ni gcig kho na zhes zer ba ni skur pa 'debs pa zhes bya ste /
zhi ba phyogs gcig pa sangs rgyas su mi 'grub pa'i phyir ro / /
gzhan yang theg pa rnams tha dad par gyur pa'i rigs pa la phan tshun mi mthun par sems shing de bzhin du gcig la gcig phan tshun rtsod pa smra bar byed pa gang yin pa zhes bya bas ni gnyis pa rtsod par smra ba bstan te /
'di ltar theg pa gcig tu gsungs par thos na nges par gsum du gsungs pa thabs kyis bstan pa yin par shes par bya'o / /
theg pa gsum du gsungs par thos pa las nges par theg pa gsum yod pa nyid du 'dzin par byed na ni theg pa gcig tu gsungs pa mi mthun par 'gyur ro / /
tha dad pa'i don brjod pa'i phyir theg pa gsum yod par gsungs kyang /
theg pa gcig tu gsungs pa dang 'gal bar mi 'gyur te /
theg pa gsum po dag tha dad par gyur kyang /
de bzhin nyid gcig tu mtshungs pa'i phyir theg pa gsum dang gcig tu gsungs kyang 'gal ba med de /
de'i phyir gong du mdo las /
gzhan yang don dam yang dag 'phags nyan thos pa'i rigs can gyi sems can dag gis kyang lam 'di nyid dang /
sgrub pa'i gnas 'di nyid kyi phyir bla na med pa'i bde ba mya ngan las 'das pa thob par 'gyur la /
sangs rgyas kyi theg pa'i rigs can gyi sems can dang /
de bzhin gshegs pa'i rigs can gyi sems can rnams kyis kyang lam 'di nyid dang /
sgrub pa'i gnas 'di nyid kyi phyir bla na med pa'i bde ba'i mya ngan las 'das pa thob par 'gyur te /
gnyis pa gang yang med pas sa de las dgongs nas theg pa ni gcig kho na'o zhes bstan kyang sems can gyi khams thams cad na sems can gyi rigs rnam pa sna tshogs dbang po rtul po nyid dang /
dbang po 'bring po nyid dang /
dbang po rnon po nyid kyi bye brag dang med pa ni ma yin no / /
rigs kyi bu zhi ba la phyogs gcig tu bgrod pa'i nyan thos kyi rigs can gyi gang zag ni sangs rgyas rnams kyis brtson pa dang /
sbyor ba'i thabs rnam pa sna tshogs kyis gdul bar mdzad kyang byang chub kyi snying po la gzhag ste /
bla na med pa yang dag par rdzogs pa'i byang chub thob par mi nus so zhes gsungs ti /
zhib tu de nyid las bstan pa bzhin no / /
de'i phyir gcig tu gsungs pa ni don dang spyod pa'i dbang du mdzad nas gsungs pa yin par rig par bya'o / /
de ni 'dir dgongs pa yin no zhes bya ba ni gsum pa mjug bsdu ba ste /
mdo 'di nyid kyis brda phrad par zad do / /
de ltar theg pa gsum po dag tha dad par gyur kyang don gyi tshul gyi dbang du mdzad na tshul gcig tu gyur pas de'i phyir dgongs pas theg pa gcig tu gsungs te /
de yang phung po la sogs pa'i chos las yin gyi /
tshig las brtsams nas gcig ces gsungs pa ni ma yin no / /
theg pa gcig rgya cher bshad pa ni sngar gong du bstan pa bzhin du rig par bya'o / /
de nas bcom ldan 'das kyis don de nyid yang bstan pa'i phyir tshigs su bcad pa 'di dag bka' stsal to zhes bya ba 'di man chad ni gnyis pa tshigs su bcad pas mdor bstan pa zhes bya ba ston to / /
'di yang rnam pa gnyis te /
gleng bslang ba dang /
tshigs su bcad pa nyid kyis yang dag par bstan pa ste /
'di ni dang po'o / /
sa rnams bsdus dang 'du shes mi mthun phyogs / /
khyad par skyed dang smon dang bslab pa rnams / /
'di brten sangs rgyas rnams kyis theg chen bshad / /
'di la rab bsgoms sangs rgyas 'grub par 'gyur / /
zhes bya ba la sogs pas ni gnyis pa tshigs su bcad pas yang dag par bshad pa ston to / /
'dir tshigs su bcad pa gsum gsungs pa 'dis ni gong du bstan pa'i tshig rkyang pa yin no / /
'di yang rnam pa gnyis su dbye ste /
de la tshigs su bcad pa dang po ni gong du bstan pa'i sa dang pha rol tu phyin pa rnams zlos pa yin no / /
tshigs su bcad pa phyi ma gnyis ni gong du bstan pa'i theg pa gcig tu gsungs pa zlos pa yin te /
'di ni dang po'o / /
de la sa rnams bsdus zhes bya ba ni gong du mdo las gsungs pa'i rnam par dag pa bzhi dang /
yan lag bcu gcig bstan pa dag zlos pa'o / /
de la 'du shes bsdus zhes bya ba ni gong du bstan pa'i sa bcu gcig gi ming bstan pa zlos pa'o / /
'du shes ni ming la bya ste /
ming ni 'du shes la skye bas rgyu la ming du btags pa'i phyir 'du shes zhes bya'o / /
sa rnams kyi mi mthun pa'i phyogs zhes bya ba ni kun tu rmongs pa nyi shu rtsa gnyis dang /
gnas ngan len bcu gcig zlos pa ste /
'phags pa sa bcu'i mdo las spyod pa'i mi mthun pa'i phyogs yin par gsungs pa'i phyir ro / /
sa rnams kyi khyad par zhes bya ba'i ming ni gong du bstan pa'i rnam par dag pa brgyad zlos pa'o / /
sa rnams kyi khyad par zhes bya ba ni gong du mdo las byang chub sems dpa'i skye ba khyad par du 'phags pa gsungs pa zlos pa'o / /
sa rnams kyi smon lam zhes bya ba ni /
gong du mdo las smon lam gsum gsungs pa zlos pa'o / /
sa rnams kyi bslab pa rnams zhes bya ba ni gong du bstan pa'i pha rol tu phyin pa rnams kyi sgo sna tshogs zlos pa'o / /
ci'i phyir bag la nyal la sogs pas bzlas te ma bstan zhe na /
sngar bstan pa'i mi mthun pa'i phyogs kyi nang du bsdus pa'i phyir logs shig tu ma bstan to / /
de yan chad ni yang dag par bshad pa'i tshigs su bcad pa bstan nas /
da ni tshig phyi ma gnyis kyis theg pa chen po bslab pa rnams bla na med pa'i byang chub len par bstan to / /
yang na tshig phyi ma gnyis ni tshigs su bcad pa phyi ma gnyis kyi mtshams sbyar ba yin no / /
chos rnams sna tshogs nyid ni gang bstan pa / /
de dag nyid ni tshul gcig par yang bstan / /
'di ltar theg pa dman dang theg chen dang / /
de phyir ngas ni theg nyid tha dad med par bshad / /
ces bya ba la sogs pas ni gnyis pa tshigs su bcad pa gnyis kyi gong du theg pa gcig tu gsungs pa zlos pa ston te /
'di ni gong du mdo las bcom ldan 'das kyis bka' stsal pa zhes bya ba nas /
nga ni theg pa tha dad pa nyid du mi smra'o zhes bya ba'i bar du gsungs pa dag zlos pa ste /
'di ltar nyan thos dang de bzhin gshegs pa tshul gcig pa nyid du mtshungs pa'i phyir /
da ni theg pa tha dad du mi smra'o zhes gsungs te /
de bzhin du mtshungs pa'i phyir ro / /
don la sgra bzhin du rnam par rtog par byed pa /
kha cig sgro 'dogs kha cig skur pa 'debs shing zhes bya ba ni gong du mdo las de dag la gang dag ces bya ba nas kha cig ni skur pa 'debs par byed ces bya ba'i bar du gsungs pa dag zlos pa'o / /
de nyid 'gal ba tsam du gang sems pa / /
rmongs pa'i blo can mi mthun rtsod smrar 'gyur / /
zhes bya ba ni gong du mdo las gzhan yang theg pa rnams zhes bya ba nas /
de ni 'di'i dgos pa yin no zhes bya ba'i bar du gsungs pa dag zlos pa'o / /
theg pa gcig tu gsungs pa rgya cher bstan pa ni gong du bstan pa bzhin du rig par bya'o / /
de nas spyan ras gzigs dbang phyug gis yang bcom ldan 'das la 'di skad ces gsol to / /
bcom ldan 'das dgongs pa zab mo rnam par dgrol ba'i chos kyi rnam grangs 'dir bstan pa 'di'i ming ci lags /
bdag gis ji ltar gzung bar bgyi zhes bya ba 'di man chad ni gnyis pa bka' bzhin du ma bsgrubs pa'i phyogs zhes bya ba ston to / /
'di yang zhu ba gsol pa dang /
lan du gsungs pa bstan te /
'di ni dang po ji ltar gsungs pa'i don du zhus pa'o / /
bcom ldan 'das kyis spyan ras gzigs dbang phyug la bka' stsal pa /
rigs kyi bu 'di ni sa dang pha rol tu phyin pa'i nges pa'i don bstan pa zhes bya ste /
sa dang pha rol tu phyin pa'i nges pa'i don bstan pa 'di khyod kyis yongs su gzung bar bya'o zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang yongs su zhu zhing bslab par bskul ba dang /
bstan pa gsungs pa'i phan yon gyis bstan te /
'di ni dang por yongs su gzung zhing bslab par bskul ba'o / /
sa dang pha rol tu phyin pa'i nges pa'i don bstan pa 'di bshad pa na /
'khor 'dus pa chen po de las byang chub sems dpa' bdun khri lnga stong gis byang chub sems dpa'i ting nge 'dzin theg pa chen po snang ba thob par gyur to zhes bya bas ni gnyis pa bstan pa gsungs pa'i phan yon bstan to / /
de la ting nge 'dzin theg pa chen po snang ba zhes bya ba ni bstan bcos rnam par rig pa tsam du grub pa las ji skad du /
theg pa chen po snang ba'i ting nge 'dzin zhes bya ba ni 'di lta ste /
'dir theg pa chen po'i don dam pa dang /
bstan pa dang /
bsgrub pa dang /
'bras bu'i shes pa'i snang ba slong zhing gsal bar byed pa'i phyir ro zhes bstan pa lta bu'o / /
gzhan yang bstan bcos theg pa chen po bsdus pa'i 'grel pa lang gi tshe bsgyur ba las /
theg pa chen po snang ba'i ting nge 'dzin zhes bya ba la /
theg pa chen po ni rnam pa gsum ste /
ngo bo nyid dang /
rjes su 'brang ba dang /
thob pa'o / /
de la ngo bo nyid ni dang po ngo bo nyid med pa gsum mo / /
rjes su 'brang ba ni bsod nams dang ye shes kyi sa bcu dang /
pha rol tu phyin pa bcu yongs su bsdus pas ngo bo nyid med pa dang rjes su mthun pa'o / /
thob pa ni yon tan bzhi dang ldan pa'i 'bras bu thob par gyur pa ste /
ting nge 'dzin ni yul rnam pa 'di gsum la dmigs pa'i phyir theg pa chen po zhes bya'o / /
ting nge 'dzin 'di la gnas nas ni rnam par mi rtog pa'i ye shes 'thob par 'gyur la /
ye shes 'dis ni de bzhin nyid dang sangs rgyas tha dad pa nyid du gsal bar byed pa'i phyir gsal ba zhes bya'o / /
gzhan yang ting nge 'dzin 'dis 'dod chen pa'i ma rig pa'i mi mthun pa'i phyogs 'joms par byed pa'i phyir snang ba zhes bya'o zhes 'byung ngo / /
dgongs pa zab mo nges par 'grel pa'i mdo las de bzhin gshegs pa'i bya ba sgrub pa'i le'u ste brgyad pa'o // //
bam po drug cu rtsa drug pa /
le'u 'di gcig bstan pa yang sgo rnam pa gsum du rnam par phye nas bshad par bya ste /
le'u nyid kyi ming gi don bstan pa dang /
le'u bstan pa'i dgongs pa bstan pa dang /
tshig gi don yang dag par bshad pa'o / /
de la le'u'i ming gi don bstan pa la yang don rnam pa gnyis yod de /
de la dang po de bzhin gshegs pa zhes bya bas ni 'dul bar mdzad pa'i bdag po bstan to / /
gnyis pa bya ba sgrub pa'i le'u zhes bya bas ni las su bya ba nyid bstan to / /
de la de bzhin gshegs pa zhes bya bas ni mdor bsdu na don rnam pa gsum dang ldan te /
don dam pa las brtsams te /
de bzhin gshegs pa zhes bstan pa dang /
sgrub pa las brtsams pa dang /
don dam pa dang /
sgrub pa gnyis ka las brtsams pa'o / /
de la don dam pa kho na las brtsams pa ni de bzhin nyid la brten nas bstan pa gang yin pa ste /
'phags pa shes rab kyi pha rol tu phyin pa'i mdo las ji skad du gang nas kyang ma byon pa gang du yang mi gshegs pas de'i phyir de bzhin gshegs pa zhes bya'o zhes gsungs pa dang /
gzhan yang 'phags pa shes rab kyi pha rol tu phyin pa rdo rje gcod pa'i mdo las /
de bzhin gshegs pa zhes bya ba ni de kho na nyid kyi de bzhin nyid de /
gang du yang mi gshegs gang nas kyang ma byon pa'i phyir de bzhin gshegs pa zhes bya'o zhes gsungs pa dang /
'phags pa stug po bkod pa'i mdo las /
skye ba med pa dang /
'gag pa med pa'i phyir de bzhin gshegs pa zhes bya'o zhes gsungs pa lta bu ste /
'di la sogs pa'i bstan pa dag las de bzhin gshegs pa zhes gsungs pa ni /
las yongs su 'dzin pa ni rnam par bshad pa'o / /
de la bsgrub pa kho na las brtsams nas bstan pa ni gnas bcu'i 'grel pa las ji skad du /
de bzhin nyid ni pha rol tu phyin pa drug ces bya ste /
chos drug po 'di dag gis sangs rgyas kyi sar 'gro bar byed pa'i phyir de bzhin gshegs pa zhes bya'o zhes gsungs pa dang /
'phags pa shes rab kyi pha rol tu phyin pa'i 'grel pa las de kho na nyid kyi lam la bcibs nas mngon par rdzogs par byang chub pa'i phyir ro zhes bstan pa lta bu ste /
bshad pa 'di dang sbyar na de bzhin nyid kyi de bzhin gshegs pa yin pa'i phyir de bzhin gshegs pa zhes bya ste /
'di ni bdag po'i dbang du byas pa'i rnam par bshad pa'o / /
de la don dam pa dang /
sgrub pa las brtsams nas bstan pa ni 'phags pa mya ngan las 'das pa chen po'i mdo las ji skad du /
pha rol tu phyin pa drug dang /
stong pa nyid bcu gcig la bcibs nas de bzhin gshegs pa'i phyir de bzhin gshegs pa zhes bya'o zhes gsungs pa dang /
gzhan yang 'phags pa gnas bcu'i 'grel pa las /
de la de bzhin zhes bya ba ni de kho na nyid kyi mtshan nyid do / /
gshegs pa zhes bya ba ni shes rab yin pa'i phyir /
de bzhin gshegs pa zhes bya'o zhes bstan pa lta bu ste /
de la pha rol tu phyin pa drug ni sgrub pa yin la /
stong pa nyid dang de kho na nyid kyi mtshan nyid ni mngon du bya ba'i don yin te /
'di ltar rgyu dang yul la mngon par sangs rgyas par gshegs pa'i phyir de bzhin gshegs pa zhes bya ste /
'di yang dbang po'i dbang du byas pa'i rnam par bshad pa'o / /
rgya cher rnam par 'byed pa'i mtshan nyid rnam par bstan pa las bshad pa bzhin du rig par bya'o / /
de la sgrub pa'i le'u zhes bya ba ni las su bya ba nyid yang dag par bstan pa'o / /
sgrub pa zhes bya ba 'di lta ste /
bya ba nyid la sogs par sgrub par nus pa'o / /
bya ba zhes bya ba ni 'di lta ste /
yul la brten nas sgrub pa mngon par grub pa gang yin pa ste /
de bzhin gshegs pa'i sku dang /
zhing la sogs pa ston pa'i sku phrin las su bya ba rnams 'byor par gyur pa'o / /
yang dag pa'i don du na sku gsum sgrub pa'i le'u zhes bya ba las /
de bzhin gshegs pa rnams ni sems can la phan 'dogs pa sngon du gtang bas de'i phyir 'dul ba'i dbang du mdzad nas le'u 'di smos pa yin no / /
yang na sku gsum char yang sems can gdul ba'i bya ba mdzad par spyod pas so / /
mtshams rnam par dgrol ba'i mdo las kyang /
de bzhin gshegs pa'i mdzad pa dang rjes su mthun pa'i gnas nges pa'i don bstan pa'i le'u zhes 'byung ngo / /
dgongs pa zab mo rnam par dgrol ba'i mdo las ni /
byang chub sems dpa' 'jam dpal chos kyi rgyal bus zhu ba zhus pa'i le'u zhes 'byung ngo / /
de la le'u gnyis bstan pa'i dgongs pa bstan pa ni /
de yan chad du spyod yul dang /
sgrub pa mtshungs pa med par bshad zin pas /
de'i phyir 'di mtshungs pa med pa'i 'bras bu don yang dag par bstan pa yin te /
don de la brten nas spyod pa skye ba dang /
spyod pa'i rgyu 'bras thob pa ni don gyi go rims yin pa'i phyir ro / /
de nas byang chub sems dpa' sems dpa' chen po 'jam dpal gyis bcom ldan 'das la 'di skad ces gsol to / /
bcom ldan 'das bcom ldan 'das kyis ji skad du de bzhin gshegs pa'i chos kyi sku zhes gsungs na /
de bzhin gshegs pa'i chos kyi sku'i mtshan nyid ji lta bu lags zhes bya ba 'di man chad ni gnyis pa tshig gi don yang dag par bshad pa zhes bya ba ston to / /
le'u 'di gcig kyang mdor bsdu na rnam pa gnyis su dbye ste /
zhu ba gsol ba dang /
lan dag gis yang dag par bshad pa'i don dang /
de nas byang chub sems dpa' 'jam dpal gyi zhes bya ba nas /
ji ltar yongs su bsrung bar bgyi zhes bya ba'i bar gyi bka' bzhin du sgrub pa'i phyogs bstan pa'o / /
de la yang dag par bshad pa'i phyogs kyang zhu ba gsol ba dang /
lan du gsungs pa bcu gnyis yod pa gnyis las rnam pa bcu gnyis su dbye ste /
zhu ba gsol ba dang /
lan dag gis chos kyi sku'i mtshan nyid rab tu dbye ba dang /
de bzhin gshegs pa'i sprul pa'i sku skye ba med par 'byung ba'i mtshan nyid bstan pa dang /
sprul pa'i sku ston pa'i thabs la mkhas pa bstan pa dang /
de bzhin gshegs pa'i gsung gi bye brag bstan pa dang /
de nas byang chub sems dpa' 'jam dpal gyis zhes bya ba 'di man chad de bzhin gshegs pa rnams kyi thugs skye ba'i mtshan nyid bstan pa dang /
sprul pa'i sku la sems mnga' 'am mi mnga' ba bstan pa dang /
de bzhin gshegs pa'i spyod yul gyi bye brag gi mtshan nyid bstan pa dang /
de bzhin gshegs pa'i chos kyi 'khor lo bskor ba la sogs pa gnyis su med pa'i mtshan nyid rnam pa gsum bstan pa dang /
de bzhin gshegs pa sems can rnams kyi dmigs pa mdzad pa'i bye brag bstan pa dang /
de bzhin gshegs pa'i chos kyi sku dang /
theg pa gnyis kyi rnam par grol ba'i sku'i bye brag gi sku'i mtshan nyid bstan pa dang /
de bzhin gshegs pa dang byang chub sems dpa'i byin gyi rlabs kyi mthus sems can yongs su 'dzin pa'i mtshan nyid bstan pa dang /
zhing yongs su dag pa dang /
yongs su ma dag pa gnyis kyi bye brag gi mtshan nyid bstan pa dang /
'di ni dang po zhu ba gsol pa dang /
lan dag gis chos kyi sku'i mtshan nyid rab tu dbye ba'o / /
yang na rnam pa bcu gnyis po de dag rnam pa gsum du bsdus te /
chos kyi sku'i mtshan nyid bstan pa dang /
byang chub sems dpa' 'jam dpal gyi zhes bya ba nas de bzhin gshegs pa rnams kyi skye ba 'byung ba'i mtshan nyid ji lta bur rig par bgyi lags zhes bya ba man chad kyis sprul pa'i sku'i mtshan nyid bstan pa dang /
de nas byang chub sems dpa' 'jam dpal zhes bya ba man chad kyis longs spyod rdzogs pa'i sku'i mtshan nyid bstan pa'o / /
de ltar rnam pa gnyis su bshad pa yod kyang /
'dir ni re zhig bshad pa phyi ma dang sbyar nas bshad par bya'o / /
sku gsum po de dag gi mtshan nyid kyang khong du chud par dka' bas de'i phyir 'dir sku gsum gyi don bstan nas /
de'i 'og tu mdo'i tshig gi don bshad par bya ste /
sku gsum gyi don gyi mtshan nyid bstan pa dag bshad pa bzhin du rig par bya'o / /
tshig gi don bshad pa yang zhu ba gsol ba dang /
lan du gsungs pa bstan te /
'di ni dang po byang chub sems dpa' 'phags pa 'jam dpal gyis zhu ba gsol ba nyid do / /
de la byang chub sems dpa' 'phags pa 'jam dpal zhes bya ba ni de kho na nyid kyi bden pa'i sems rtag par zhi zhing dben la /
dgra zun kun la phan 'dogs shing gnod pa mi byed pa'i 'jam dpal zhes bya'o / /
'phags pa sangs rgyas kyi sa'i 'grel pa las /
'jig rten pa thams cad kyis bsnyen bkur byed cing mchod pa dang kun gyis bsngags pa brjod pa'i phyir dpal gyi don dang ldan pa yin no zhes bshad do / /
'phags pa shes rab kyi pha rol tu phyin pa'i 'grel pa dang /
dpa' bar 'gro ba'i ting nge 'dzin gyi mdo las /
byang chub sems dpa' 'jam dpal ni /
'das pa'i sangs rgyas klu'i rigs kyi gtso bo zhes bya ba yin no zhes 'byung ngo / /
'phags pa sor mo phreng ba'i mdo las /
'phags pa 'jam dpal ni byang phyogs kyi sangs rgyas rab tu dga' ba'i nor bu rin po che brtsegs pa yin no zhes gsungs so / /
byang chub sems dpa' 'di yang dag par de bzhin gshegs pa yin yang sangs rgyas kyi chos rab tu bstan pa'i phyir /
byang chub sems dpa'i gzugs su ston to / /
bcom ldan 'das kyis byang chub sems dpa' 'jam dpal la bka' stsal pa /
rigs kyi sa dang shes rab kyi pha rol tu phyin pa shin tu bsgoms pa'i nges par 'byung bas gnas su gyur pa yongs su rdzogs pa gang yin pa de ni de bzhin gshegs pa'i sku'i mtshan nyid ces bya'o zhes bya ba 'di man chad ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
chos kyi sku'i mtshan nyid bstan pa dang /
rnam par grol ba'i sku bstan pa'o / /
dngos po yang rnam pa gnyis te /
chos kyi sku'i mtshan nyid yang dag par bstan pa dang /
bsam gyis mi khyab pa'i mtshan nyid du bstan pa ste /
'di ni dang po'o / /
mdo'i tshig 'di yang rnam pa bzhir dbye ste /
de la dang po bcom ldan 'das kyis 'jam dpal la bka' stsal pa zhes bya ba ni 'chad pa po dang /
nyan pa po smos so / /
gnyis pa sa dang pha rol tu phyin pa ni shin tu bsgoms pa'i nges par 'byung ba zhes bya ba'i chos kyi sku'i rgyu rnam pa gnyis yod pa nyid du rab tu bstan te /
sa bcu dang pha rol tu phyin pa drug go / /
de la sa ni rgyu yang dag par bsgrubs pas gnas par bya ba'i sa'o / /
pha rol tu phyin pa ni sa la brten nas mngon par sgrub pa yang dag pa'i rgyu nyid de /
chos kyi sku la ltos na ni gsal bar byed pa'i rgyu yin la /
rgyu gnyis kyis ni skyed pa'i rgyu yin no / /
'dir ni gsal bar byed pa'i rgyu nyid du yang dag par ston te /
chos kyi sku la gsal bar byed pa'i phyir ro / /
de la shin tu bsgoms pa'i nges par 'byung ba zhes bya ba ni pha rol tu phyin pa drug bsgoms pa'i dbang gis nyon mongs pa las nges par 'byung ba'i phyir nges par 'byung ba zhes bya'o / /
de'i phyir bstan bcos rnal 'byor spyod pa'i sa las spyad pa rnams mya ngan las 'das pa dang rjes su mthun par gyur pa'i phyir nges par 'byung ba zhes bshad do / /
yang na mya ngan las 'das pa la nges par 'byung ba zhes bya ste /
'dir yang lam bsgoms pa las mya ngan las 'das pa dang rjes su mthun par gyur pa'i phyir nges par 'byung ba zhes bya'o / /
gzhan yang nges par 'byung ba zhes bya ba ni bgrod pa'i don yin te /
de'i phyir bstan bcos theg pa chen po bsdus pa'i 'grel pa las /
bgrod par bya ba mthar thug pa'i phyir nges par 'byung ba zhes bya'o / /
bshad pas nges par 'byung ba ni mya ngan las 'das pa bgrod pa'i don yin no / /
gsum pa gnas gyur pa yang dag par bsgrub cing yongs su rdzogs pa zhes bya ba ni chos kyi sku'i mtshan nyid yang dag par bstan to / /
de la gnas gyur pa zhes bya ba ni bstan bcos theg pa chen po bsdus pa'i 'grel pa las ji skad du /
'di ltar de kho na nyid kyi don ma yin pa dag ni mngon du mi snang la /
de kho na nyid kyi don ji snyed pa dag ni mngon du snang ba'i phyir /
gnas gyur pa lta bu'o zhes bstan pa lta bu'o / /
de la yongs su grub par rdzogs pa zhes bya ba ni tha dad pa'i yongs su rdzogs pa las rab tu dbye ba'o / /
de bzhin nyid kyi chos kyi sku ni rnam pa gnyis te /
rgyu'i gnas skabs la gnas pa gang yin pa de ni rdzogs pa zhes bya'o / /
'bras bu'i gnas skabs la gnas pa gang yin pa de ni yongs su grub par rdzogs pa zhes bya ste yongs su grub pa dang yongs su grub pa'i ming gi rnam grangs so / /
mdo 'di nyid las kyang de gong du de bzhin gshegs pa'i sa la ni sgrib pa gnyis po bcom pa ste /
dgongs pa yongs su grub pa la brten nas /
chos kyi sku shin tu rnam par dag pa rnam par gzhag pa yin no zhes gsungs so / /
gzhan yang bstan bcos chos mngon pa kun las btus pa las /
chos kyi sku ni 'di lta ste /
shes bya'i sgrib pa gtan bcom pa gnas su gyur pas bsdus pa gang yin pa'o / /
de yang sa bcu pa la ni yongs su rdzogs pa zhes bya'o / /
de bzhin gshegs pa'i sa la ni yongs su grub pa zhes bya'o zhes bshad de /
slob dpon dbyig gnyen dang /
ngo bo nyid med kyis mdzad pa theg pa chen po bsdus pa'i 'grel pa dang /
bstan bcos rnal 'byor spyod pa'i sa las kyang de skad du bstan to / /
de ni de skad du sa bcu dang pha rol tu phyin pa shin tu bsgoms pa'i nges par 'byung ba'i lam gyi gnas gyur pa thob pas /
chos kyi sku mngon par grub pa yin no zhes bstan par 'gyur te /
'phags pa bla na med pa'i gnas bstan pa'i mdo las /
theg pa chen po bsdus pa'i 'grel pa lang gi tshe bsgyur ba las kyang /
sa bcu dang pha rol tu phyin pa bcu yongs su bsgoms pa'i nges par 'byung ba'i lam gyi gnas gyur pa thob pa'i mtshan nyid do zhes bshad do / /
gnas gyur pa'i mtshan nyid de yang rgyu cher ni mtshan nyid bstan pa dag dang /
bstan bcos kun las btus pa dang /
theg pa chen po bsdus pa'i 'grel pa slob dpon dbyig gnyen dang ngo bo nyid med kyis mdzad pa dang /
lang gi tshe bsgyur ba dang /
mdo sde'i rgyan dang /
ngo bo nyid med pa gsum bstan pa dang /
rnam par rig pa tsam du grub pa la sogs pa las bstan pa bzhin du rig par bya'o / /
mtshan nyid de yang rgyu rkyen rnam pa gnyis kyi phyir /
bsam gyis mi khyab pa nyid du rig par bya ste zhes bya ba la sogs pa ni /
gnyis pa bsam gyis mi khyab pa nyid du bstan to / /
'di yang rnam pa gsum ste /
dam bca' ba dang /
rgyu gnyis kyi mtshan nyid bstan pa dang /
nor bar gzung ba'i nyes pa bstan pa ste /
'di ni dang po'o / /
spros pa med pa'i phyir dang /
mngon par 'du bya ba med pa nyid kyi phyir ro zhes bya ba ni gnyis pa rgyu gnyis kyi mtshan nyid bstan te /
dang po ni spros pa med pa'o / /
gnyis pa ni mngon par 'du bya ba med pa'o / /
mtshams rnam par dgrol ba'i mdo las ni yang dag pa ma yin pa dang bral ba dang /
mngon par 'du bya ba med pa'o zhes 'byung ngo / /
dgongs pa zab mo rnam par dgrol ba'i mdo las ni /
spros pa dang bral ba dang /
'dus byas kyi rnam pa'i mtshan nyid thams cad dang bral zhes 'byung ngo / /
de la spros pa zhes bya ba ni 'di lta ste /
yod pa dang med pa la sogs pa'i spros pa rnam pa bzhi dang /
de bzhin du thams cad rtag go mi rtag go zhes bya ba la sogs pa'i spros pa rnams so / /
de la mngon par 'du bya ba zhes bya ba ni thogs pa dang bcas pa /
skye ba dang 'gag pa la sogs pa las dang nyon mongs pa'i ngo bo nyid dang /
chos kyi sku de la ni spros pa dang /
skye ba dang 'jig pa la sogs pa med pa'i phyir bsam gyis mi khyab pa zhes bya ste /
'dir theg pa chen po bsdus pa'i 'grel pa slob dpon ngo bo nyid med kyis byas pa las /
de la chos kyi sku'i gnas gyur pa'i mtshan nyid de sgrib pa thams cad dang bral ba /
rtag par de bzhin nyid du gnas pa /
rnam par 'gyur ba med pa'i phyir /
las dang nyon mongs pas mngon par 'du byas pa ma yin pa'o zhes bshad do / /
gzhan yang bla na med pa'i gnas bstan pa'i mdo las kyang /
rgyu dang rkyen rnam pa gnyis kyi phyir bsam gyis mi khyab pa'o / /
dang po ni tshig gis brjod du med pa ste /
tshig spyi dang yul las yang dag par 'das pa'i phyir ro / /
gnyis pa ni 'jig rten pa'i mtshan nyid thams cad las 'das pa ste /
'jig rten na dpe zla med pa'i phyir ro zhes gsungs te /
bstan bcos rnam par bshad pa dang /
theg pa chen po bsdus pa'i 'grel pa las kyang de skad du bshad do / /
bstan bcos theg pa chen po bsdus pa las ni /
don rnam pa gsum gyis de bzhin nyid bsam gyis mi khyab pa nyid ston te /
de'i phyir bstan bcos de nyid las bsam gyis mi khyab pa'i mtshan nyid ni /
'di ltar de bzhin nyid rnam par dag pa de so so rang gis rig par bya ba yin pa'i phyir dang /
'jig rten pa'i dpes /
dper byar med pa'i phyir dang /
yi ge'i spyod yul ma yin pa'i phyir ro zhes 'byung ba yin te /
slob dpon ngo bo nyid med kyis 'grel pa las /
de la bsam gyis mi khyab pa zhes bya ba ni 'di lta ste /
rig pa nges par sems pa las 'byung ba rnam par rtog pa'i shes pa rtog pa dang /
dpyod par rtogs pa dpes rab tu dbye ba'o / /
sangs rgyas rnams ni de dag gi spyod yul ma yin pas bsam gyis mi khyab pa ste /
rtog pa dang dpyod pa'i sa thams cad las yang dag par 'das pa'i phyir mos pa bskyed par bya ba yin gyi /
bsam par bya ba ni ma yin no zhes bshad do / /
sems can rnams ni spros pa la mngon par zhen cing mngon par 'du bya ba dang bcas pa'i phyir ro zhes bya bas ni gsum pa nor bar bzung ba'i nyes dmigs bstan te /
'di ltar sems can rnams thog ma med pa'i dus nas shes pa med pa'i phyir chos kyi sku la yod pa dang med pa la sogs pa'i spros pa dang /
skye ba dang 'jig pa la sogs pa 'dus byas kyi mtshan nyid la mngon par zhen pa'i rgyu dang rkyen des chos kyi sku thob par ma gyur to zhes bya ba'i tha tshig go / /
bcom ldan 'das nyan thos dang rang sangs rgyas kyi sa thob pa'i gnas gyur pa gang yin pa de yang chos kyi sku legs par brjod par bgyi 'am zhes bya ba 'di man chad ni gnyis pa rnam par grol ba'i sku ston to / /
'di yang rnam pa bzhis bstan te /
zhu ba gsol ba dang /
lan du gsungs pa dang /
brtag pa dang /
rnam par bshad pa'o / /
'di ni dang po zhu ba gsol ba ste /
'di ltar theg pa gnyis po de dag gis nyon mongs pa'i sgrib pa spangs pas 'thob pa'i dus byas kyang chos kyi sku zhes bgyi ba lags sam zhes bya ba'i tha tshig go / /
rigs kyi bu chos kyi sku zhes brjod par mi bya'o zhes bya ba 'di ni gnyis pa de bzhin gshegs pas yang dag par lan du gsungs pa ste /
mya ngan las 'das pas yongs su mngon du byas pa yin yang chos kyi sku zhes brjod par mi bya ste /
yon tan gyi chos kyi gnas su gyur pa ma yin pa'i phyir ro / /
bcom ldan 'das 'o na ci'i lus legs par brjod par bgyi zhes bya ba ni gsum pa bstan pa'o / /
rigs kyi bu rnam par grol ba'i lus zhes brjod par bya ste zhes bya ba la sogs pas ni de bzhin gshegs pas yang dag par bshad pa ston to / /
'di yang rnam pa gnyis te /
rnam par grol ba'i mtshan nyid mdor bstan pa dang /
bye brag gi mtshan nyid bstan pa'o / /
'di ni dang po mdor bstan pa ste /
'di ltar nyon mongs pa'i 'ching ba las rnam par grol bas na rnam par grol ba'i lus zhes bya'o zhes bya ba'i tha tshig go / /
rnam par grol ba'i lus kyi phyir ni nyan thos dang rang sangs rgyas thams cad de bzhin gshegs pa rnams dang mtshungs shing mnyam mo zhes ston to zhes bya ba la sogs pas ni gnyis pa sku gnyis kyi bye brag gi mtshan nyid bstan to / /
'di yang rnam pa gnyis te /
rnam par grol ba'i sku las brtsams nas /
theg pa gsum po dag bye brag med par bstan pa dang /
chos kyi sku las brtsams nas bye brag yod par bstan pa'o / /
'di ni dang po'o / /
'di ltar theg pa gnyis po de dag kyang de bzhin gshegs pa rnams nyon mongs pa spangs pa dang /
bye brag med pa'i phyir dang /
so sor brtags pa thob pa la yang bye brag med pa'i phyir de bzhin gshegs pa rnams dang mtshungs shing mnyam mo zhes bya ba gsungs so / /
don de yang so so nas bshad pa mi mthun pas thams cad yod par smra ba'i gzhung gis ni rnam pa gnyis su bshad de /
de'i phyir bstan bcos bye brag tu bshad pa chen po las /
dpyad pa dag gis smras pa /
de ni 'di skad du brjod par bya ste /
zab pa dang bcas pa'i chos kyi bdag nyid ji snyed yod pa'i rjes su so sor brtags pa yang de snyed do / /
'ching bar bya ba'i dngos po bdag nyid ji snyed pa'i rjes su 'ching ba dang bral ba'i bdag nyid kyang de snyed do / /
sems rnams so sor brtags pa thob pa na so so nas thob pa gcig yin nam /
'on te thun mong bar gyur zhe na /
slob dpon gzhan kha cig na re so so nas tha dad pa thob par 'gyur ro zhes zer ro / /
gal te de lta na mdo las gsungs pa de ltar go zhing rnam par bshad par bya ste /
ji skad du de bzhin gshegs pa'i rnam par grol ba dang /
gzhan dgra bcom pa la sogs pa'i rnam par grol ba ni gnyis su med do zhes gsungs so zhe na /
smras pa /
theg pa chen po dag gi rgyud la yod pa'i rnam par grol ba tha dad mod kyi /
dge ba nyid du rtag par mtshungs pa'i phyir tha dad pa med pa zhes bstan to / /
gzhan yang rgyud kyi rgyun gcig pa la theg pa gsum gyi rigs dang ldan pas rnam par grol bas thob par mtshungs te /
'di ltar gzhan gyi rgyud la yod pa'i rnam par grol ba 'thob pa la ltos nas so sor tha dad pa yin yang rgyud gcig la theg pa gsum gyi rigs yod pa dang /
rnam par grol ba thob par mtshungs pas na theg pa gang la brten nas 'phags pa'i lam skye bar 'gyur ba des mya ngan las 'das pa 'di thob par 'gyur ba'i phyir ro / /
dpyad pa dag gis smras pa /
des de skad smra ba'i mi rigs kyi /
'di skad du ci tsam du sems can gyi rigs su gtogs pa rnams ni zag pa dang bcas pa'i chos re re kun las so sor brtags pa'i bdag nyid re re thob par 'gyur ro zhes brjod par bya'o zhes 'byung ste / /
dpyad pa dag gis thun mong du 'gog pa rnams mngon du byed par bstan pa'i phyir /
rnam par grol ba yang dpag tu med do zhes bshad de zhib tu de nyid las bstan pa bzhin no / /
mdo sde dag gi gzhung gis ni nyon mongs pa yang spangs shing /
'gog pa mngon du byed par mtshungs pa'i phyir brtags pa tsam du mtshungs par zhes bya ba'i tshig bstan pa yin no zhes zer te /
gud na bdag nyid gzhan yod pa dag gis mtshungs pa dang /
tha dad par bstan pa ni yod pa ma yin te /
de'i gzhung gis 'dod pa'i so sor brtags pa'i 'gog pa la bdag nyid med pa'i phyir ro / /
'dir yang theg pa chen po'i bstan pa las ni /
de bzhin gcig la so sor brtags pa'i 'gog pa zhes ston pa'i phyir thams cad yod par smra ba dang mi mtshungs so / /
de bzhin nyid la brtags pa tsam du rnam par gzhag pa'i phyir mdo sde pa dag dang mi mtshungs so / /
kha cig na re 'dir gsungs pa'i chos kyi sku ni ye shes dang /
spangs pa dang /
cha rnam pa lnga'i chos kyi sku yang bsdu ba yin no zhes zer te /
de ltar rnam pa gnyis su bshad pa yod kyang bshad pa ni snga ma yang dag pa yin no / /
chos kyi sku'i phyir ni khyad par yod par bstan to zhes bya ba la sogs pas ni gnyis pa chos kyi sku las brtsams nas khyad par yod par bstan to / /
'di yang rnam pa gnyis te /
mdor bstan pa dang /
yang dag par bshad pa'o / /
'di ni mdor bstan pa ste /
sgrib pa gnyis spangs pa'i phyir dang yon tan dpag tu med pa'i gnas su gyur pa'i phyir khyad par yod par gyur to zhes bya ba'i tha tshig go / /
de bzhin gshegs pa'i chos kyi sku'i khyad par dang ldan pa'i phyir ni yon tan dpag tu med pas kyang khyad par du 'phags pa yin te /
bgrang ba dang dper bya bar yang sla ba ma yin no zhes bya ba 'di gnyis pa bye brag yod par bshad pa bstan pa ste /
'di ltar chos kyi sku khyad par dang ldan pa'i phyir yon tan dpag tu med pa khyad par du 'phags pa'i bye brag rnam pa sna tshogs gang yin pa de ni /
dpe la sogs pas shes par bya ba ma yin no zhes bya'o / /
yang na yon tan dpag tu med pa'i rten du gyur pas khyad par du 'phags pa dag gis theg pa gnyis las bye brag tu gyur pas na /
bgrang ba dang dper bya bar sla ba ma yin te /
'di ni sku gnyis kyi bye brag gi mtshan nyid do / /
gzhan yang theg pa chen po bsdus pa'i 'grel pa las /
de la chos kyi sku dang /
rnam par grol ba'i lus kyi khyad par ni 'di yin te /
rnam par grol ba ni nyon mongs pa 'ching ba dang bral ba tsam du zad de /
dper na grong mi zhig lcags sgrog la sogs pa'i 'ching ba dang bral na sdug bsngal ba'i 'bras bu tsam zad kyi /
de las lhag pa'i dbang phyug dang ldan pa ni ma yin pa lta bu'o / /
chos kyi sku ni bag chags dang bcas pa'i nyon mongs pa dang /
shes bya'i sgrib pa las rnam par grol ba ste /
stobs dang mi 'jigs pa la sogs pa'i ngo mtshar gyi yon tan du mas brgyan pa 'byor pa thams cad kyi gnas so / /
ci ltar 'dod pa bzhin du spyod pas rang dbang mchog brnyes pa'o / /
dper na rgyal po'i bu bcings pa dang bral ma thag tu spyi bo nas dbang bskur ba dbang phyug phun sum tshogs pa mchog dang ldan pa lta bu'o zhes 'byung ste /
lang gi tshe bsgyur ba'i 'grel pa las kyang de skad bstan to / /
gzhan yang bstan bcos rnam par rig pa tsam du grub pa las /
theg pa gnyis kyis yongs su rdzogs pa'i gnas skabs gang yin pa de ni rnam par grol ba'i lus zhes bya ste /
thub pa chen po gang yin pa de ni chos kyi sku zhes bya ba'i phyir ro zhes bshad de /
rnam par grol ba gnyis la gal te bye brag med pa yin na /
bstan bcos theg pa chen po la 'jug pa de ji ltar go zhing rnam par bshad par bya ste /
de las de bzhin gshegs pa'i rnam par grol ba ni theg pa gnyis pa las khyad par du 'phags pa yin te / /
bag chags spangs pa'i phyir ro zhes bshad do zhe na /
slob dpon h+yan tsang gis mdo sde dang /
bstan bcos phan tshun brda phrad de bshad pa las yang dag pa'i don du na de bzhin gshegs pa dang /
theg pa gnyis kyis rnam par grol ba'i ngo bo nyid la bye brag med cing nyon mongs pa spangs par mtshungs kyang 'gog pa mngon du byed pa'i phyir dang /
bag chags spangs shing 'gog pa sngon mi mdzad pa'i phyir bye brag yod par gyur pa yang theg pa gnyis kyis rnam par grol ba ni bag chags da dung ma zad pa yin la /
de bzhin gshegs pa'i rnam par grol ba ni bag chags gtan du spangs pas rab tu che ba yin pas des na mdo sde dang bstan bcos dag las so so nas don re re smos pas phan tshun 'gal ba med do zhes bshad do / /
byang chub sems dpa' 'jam dpal gyis kyang bcom ldan 'das la 'di skad ces gsol to / /
bcom ldan 'das bdag gis de bzhin gshegs pa rnams kyi skye ba 'byung ba'i mtshan nyid ji lta bur rig par bgyi lags zhes bya ba 'di man chad ni gnyis pa de bzhin gshegs pa'i sprul pa'i sku skye ba 'byung ba'i mtshan nyid bstan pa'o / /
dang po zhu ba gsol ba dang /
lan du gsungs pa bstan te /
'di ni dang po sprul pa'i sku'i mtshan nyid zhus pa'o / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu de bzhin gshegs pa thams cad sprul pa'i sku'i phrin las mngon par 'du mdzad pa ni 'jig rten gyi khams na rnam pa thams cad 'byung ba lta bu de bzhin gshegs pa'i yon tan sna tshogs kyis brgyan pa byin gyis brlabs pa'i mtshan nyid de zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
sprul pa'i sku'i mtshan nyid bstan pa dang /
sku'i bye brag gi mtshan nyid bstan pa dang /
'di ni dang po'o / /
mdo'i tshig 'di yang rnam pa gsum du dbye ste /
don dang dpe dang don du sbyar ba'o / /
de bzhin gshegs pa thams cad kyi sprul pa'i sku'i phrin las ni /
'phags pa gser 'od dam pa'i mdo las ji skad du bstan pa bzhin du rig par bya'o / /
de'i phyir mdo sde 'di nyid las /
byang chub sems dpa' sprul pa'i sku ji ltar rig par bya zhe na /
rigs kyi bu de bzhin gshegs pa sngon spyod pa'i sa la gnas pa na sems can thams cad kyi ched du chos rnam pa sna tshogs sgrub par byed do / /
bsgrub pa'i chos de dag kyang bsgom pa yongs su rdzogs pa dang /
bsgom pa'i stobs kyi dbang thob par 'gyur ro / /
dbang thob pa'i stobs kyi ni sems can gyi mos pa dang /
sems can gyi spyod pa dang /
sems can gyi spyod pa ji lta ba bzhin du rnam pa sna tshogs khong du chud cing dus la mi ltos pa dang /
dus dang gnas la mi 'da' bar dus dang mthun pa dang /
spyod pa dang mthun pa dang /
rjes su mthun par chos bstan pa dang /
rjes su mthun par sku rnam pa sna tshogs ston pa gang yin pa de ni sprul pa'i sku zhes bya'o zhes gsungs so / /
mdo 'di yang de bzhin te sngon rgyu dang smon lam rnam pa sna tshogs bsgrub pa las de bzhin gshegs pa rnams kyi phrin las sna tshogs 'byung ba yang dper na 'jig rten gyi khams na las rnam pa sna tshogs kyi dbang gis dngos po sna tshogs byung nas sems can yongs su 'dzin par byed pa ltar de bzhin gshegs pa'i sprul pa'i sku yang de bzhin du spyod pa sna tshogs dang / /
yon tan gyi rnam pa dpag tu med pas brgyan pa sems can sdud pa gang yin pa de ni sprul pa'i sku'i mtshan nyid do zhes bya ba'i don to / /
sprul pa'i sku'i mtshan nyid ni skye zhing 'byung ba dang bcas pa'o / /
chos kyi sku'i mtshan nyid ni skye ba 'byung ba med pa nyid du rig par bya'o zhes bya bas ni gnyis pa sku rnam pa gnyis kyi bye brag gi mtshan nyid bstan to / /
'di ltar sku rnam pa gnyis las sprul pa'i sku ni rgyu las 'byung ba'i phyir skye ba 'byung ba'i mtshan nyid dang bcas pa'o / /
de bzhin nyid kyi chos kyi sku ni ngo bo nyid de /
rtag pa yin pa'i phyir skye ba 'byung ba med pa'i mtshan nyid do // //
bam po drug cu bdun pa /
byang chub sems dpa' 'jam dpal gyis yang bcom ldan 'das la 'di skad ces gsol to / /
bcom ldan 'das sprul pa'i sku ston pa'i thabs la mkhas pa gang lags par bgyi lags zhes bya ba 'di man chad ni gnyis pa sprul pa'i sku bstan pa'i thabs la mkhas pa'i mtshan nyid bstan to / /
'di yang zhu ba gsol ba dang lan du gsungs pa bstan te /
'di ni zhu ba gsol ba nyid do / /
sprul pa'i sku ston pa'i thabs la mkhas pa 'di ni /
'phags pa sangs rgyas kyi sa'i 'grel pa las ji skad bstan pa bzhin du rig par bya ste /
de'i phyir 'grel pa de nyid las bya ba sgrub pa'i ye shes las byung ba'i phrin las rnam pa gsum sems can gyi dbang po dang 'tsham par gyur pa'i phyir mkhas pa zhes bya'o / /
sbyor ba rgyun mi 'chad pa'i phyir thabs zhes bya'o zhes bshad do / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu stong gsum gyi stong chen po'i sangs rgyas kyi zhing thams cad du bdag por grags pa 'am /
sbyin gnas chen por grags pa'i khyim du zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
rnam par bshad pa dang /
mjug bsdu ba'o / /
rnam par bshad pa yang rnam pa gnyis su dbye ste /
sprul pa ston pa'i gnas bstan pa dang /
sprul pa'i mtshan nyid bstan pa ste /
'di ni dang po'o / /
gnas bstan pa yang rnam pa gnyis te /
dang po ni gnas spyod yul gyi spyir bstan pa ste /
'di ltar stong gsum gyi stong chen po'i sangs rgyas kyi zhing thams cad gang yin pa de ni sprul pa'i sku thams cad kyi spyod yul yin pas so / /
gnyis pa ni gnas tha dad par skye bar bstan te /
'di ltar bdag po'i grags pa ni rgyal rigs kyi khyim mo / /
sbyin gnas chen por grags pa ni bram ze'i khyim ste /
de'i phyir bstan bcos rnal 'byor spyod pa'i sa las rgyal rigs kyi 'khor ni mi'i 'gro ba'i nang na mchog tu bdag por gyur ba'i phyir ro / /
bram ze'i 'khor ni 'jig rten na kun gyi sbyin gnas su gyur pa'i phyir ro zhes bshad pa yin no / /
dus gcig tu mngal du 'jug pa dang bcas pa dang /
'dod pa la longs spyod pa dang /
mngon par 'byung ba dang /
dka' ba spyod pa kun tu ston pa dang /
dka' ba spyod pa btang nas mngon par byang chub pa'i rim pa kun tu ston pa gang yin pa gnyis pa sprul pa'i mtshan nyid bstan pa'o / /
sprul pa'i mtshan nyid mang nyung gi mtshan nyid bye brag kyang bstan pa rnams las so so nas bshad pa mi mthun pas bla na med pa'i gnas bstan pa'i mdo las ni mtshan nyid rnam pa bcu gsum ston te /
dga' ldan gyi gnas su skye ba dang /
lha'i gnas de las babs pa dang /
lhums su zhugs pa dang /
bltams pa dang /
gzhon nur gyur pa dang /
bslab pa rnams slob pa dang /
skyed mos tshal du rnam par rol pas ston pa dang /
mngon par 'byung ba dang /
dka' ba spyod pa kun du ston pa dang /
byang chub kyi snying por gshegs pa dang /
mngon par rdzogs par byang chub pa dang /
chos kyi 'khor lo bskor ba dang /
yongs su mya ngan las 'das pa'o zhes bstan pa'o / /
mtshams rnam par dgrol ba'i mdo las ni mtshan nyid rnam pa bcu gcig tu ston te /
lhums su zhugs pa dang /
bltams pa dang /
cher skyes pa dang /
'dod pa la longs spyod pa dang /
mngon par 'byung ba dang /
dka' thub spyod pa dang /
byang chub kyi snying por gshegs pa dang /
bdud btul ba dang /
mngon par rdzogs par byang chub pa dang /
chos kyi 'khor lo bskor ba dang /
yongs su mya ngan las 'das pa'o zhes 'byung ngo / /
dgongs pa zab mo rnam par dgrol ba'i mdo las mtshan nyid rnam pa bcu gnyis su ston pa yang /
phal cher mtshams rnam par dgrol ba'i mdo las gsungs pa dang mthun par cung zad cig tha dad pa ni 'di lta ste /
yang lhums su gnas pa dang /
yongs su btang ba chen po'i mtshan nyid kyis bsnan pa dang /
byang chub kyi snying por gshegs pa dang /
bdud btul ba ma tshang bas so / /
'dir mdo las ni mtshan nyid rnam pa bdun las mi ston pas mdo sde rnams las lha'i gnas su gnas pa dang /
lhums su gnas pa dang /
chos kyi 'khor lo bskor ba dang /
yongs su mya ngan las 'das zhes gsungs pas kyang bstan nas mtshan nyid bcu gcig tu byas te /
mdo 'di bshad par bya'o / /
de la lha'i gnas su gnas pa zhes bya ba ni bkod pa chen po'i mdo'i nang nas dga' ldan gyi le'u las /
bcom ldan 'das kyis dge slong rnams la bka' stsal pa /
bkod pa chen po zhes bya ba'i mdo gang zhe na /
'di lta ste /
byang chub sems dpa' dga' ldan gyi pho brang na bzhugs shing rtag par lta ba mthu bo che rnams mchod par byed pa rab tu ston pa gang yin pa'o zhes bya ba nas rgya cher bshad pa'i bar du gsungs pa dang /
gzhan yang mya ngan las 'das pa chen po'i mdo las dga' ldan gyi lha ni 'dod pa'i khams kyi nang na mchog yin te /
lha 'og ma dag ni bag med pa dang ldan pa yin lha gong ma dag ni mi gsal zhing rmongs rtul ba yin pas sbyin pa gtong zhing tshul khrims bsrungs pas ni gong ma dang 'og ma'i lus thob par 'gyur ro / /
sbyin pa dang tshul khrims dang ting nge 'dzin bsgoms pas ni dga' ldan gyi lus thob par 'gyur bas /
de'i phyir mchog ces bya'o zhes gsungs pa dang /
gzhan yang 'phags pa shes rab kyi pha rol tu phyin pa'i 'grel pa las /
byang chub sems dpa' ci'i phyir dga' ldan gyi gnas kho na nas skye zhing /
lha'i ris gong ma dang /
'og ma dag tu mi skye zhe na /
smras pa /
sangs rgyas ni rtag par dbu ma'i lam la gnas pa'i phyir dga' ldan gyi lha ni 'dod pa'i khams kyi lha'i ris drug dang /
tshangs pa'i gnas gong ma gsum dang /
'og ma gsum gyi bar na gnas te /
lha de las babs la gdon mi za bar yul gyi dbus su skye ba dang /
nam gyi gung thun la lhums su zhugs pa dang /
nam gyi gung thun la rab tu 'byung ba dang /
dbu ma'i lam la spyad de sangs rgyas kyi byang chub brnyes nas kyang dbu ma'i lam gyi chos ston pa dang /
nam gyi gung thun la yongs su mya ngan las 'das par 'gyur ba dang /
chos dbu ma legs par rtogs par 'gyur ba'i phyir lha'i gnas bar mar skye ba yin no zhes bstan pa lta bu ste /
rgya cher de nyid las bstan pa bzhin no / /
gzhan yang 'phags pa shes rab kyi pha rol tu phyin pa las /
ci'i phyir byang chub sems dpa' dga' ldan gyi gnas 'ba' zhig tu skye zhe na /
gzugs med pa'i khams su ni gzugs med pas chos bstan du med pa'i phyir der mi skye'o / /
gzugs kyi khams su ni gzugs kyi phung po dang ldan mod kyi /
der chos bshad du yang bsam gtan la mngon par zhen pas der mi skye'o / /
'dod pa'i lha'i ris 'og ma gsum po dag ni nyon mongs pa stug cing sems rnam par g.yeng ba dag yin la 'dod pa'i lha'i ris gong ma rnams kyang nyon mongs pa stug cing sems mnyen pa yin yang rno ba yin te /
dga' ldan gyi lha ni nyon mongs pa yang srab /
sems kyang mnyen zhing rno ba'i phyir /
der skye ba yin zhes bshad do / /
gzhan yang bstan bcos bye brag tu bshad pa chen po las /
ci'i phyir byang chub sems dpa' dga' ldan gyi lha'i gnas kho nar skye zhe na /
smras pa /
dga' ldan gyi lha'i gnas tshad kho nas byang chub sems dpa' mngon par rdzogs par 'tshang rgya ba dang /
'dzam bu gling gi mi rnams sangs rgyas mthong bar 'gyur ba'i las yongs su smin pa'i dus kyi cha gcig gis gcig bsdus pas 'di ltar mi yul na lo bye ba phrag lnga bcu rtsa bdun dang stong phrag bcu na 'dul bar byed pa dang /
'dul bar bya ba'i dge ba'i rtsa ba gdod yongs su smin par 'gyur ba gang yin pa de ni dga' ldan gyi lha'i tshe'i tshad yin pas /
de'i phyir byang chub sems dpa' lha'i gnas de 'ba' zhig tu skye'o / /
gal te lha'i gnas 'og ma dag tu skye bar gyur na tshe'i tshad ni zad la dge ba'i rtsa ba da dung yongs su smin par mi 'gyur ba'i phyir der mi skye'o zhes 'byung ste /
rgya cher de nyid las bstan pa bzhin no / /
gzhan yang de nyid las ci'i phyir lha'i gnas de nyid du mngon par rdzogs par 'tshang mi rgya bar mi'i nang du gshegs she na /
srid pa tha ma'i byang chub sems dpa' ni gdon mi za bar mngal nas skye ba 'dzin pa yin la /
lha'i 'gro ba dag ni gcig tu rdzus te skye ba'i phyir ro / /
gzhan yang lha dang mi ni chos kyi snod yin pas gnyi ga bsdu ba'i phyir mi'i nang du gshegs pa yin te /
gal te lha'i nang du skyes par gyur na mis der 'gro bar mi nus pas so / /
gzhan yang lha'i gnas su mngon par rdzogs par sangs rgyas nas mi'i nang du gshegs te /
mi rnams gdul bar mdzad pa yang mi rung ste /
de dag 'di snyam du sangs rgyas ni sprul pa yin no zhes chos yang dag par 'dzin par mi 'gyur ba'i phyir ro / /
de nas byang chub sems dpa' mi rnams kyi nang na mngon par rdzogs par sangs rgyas pa yin no zhes 'byung ste /
rgya cher de nyid las bstan pa bzhin du rig par bya'o / /
theg pa chen po bsdus pa'i 'grel pa lang gi tshe bskyur ba las /
'phags pa sa bcu'i 'grel pa las bshad pa'i rnam grangs mang po 'byung ba ni mangs kyis dogs nas 'dir ma brjod do / /
de la mngal du 'jug pa zhes bya ba ni 'phags pa kun du khyab par gsal ba'i mdo las /
bcom ldan 'das kyis dge slong rnams la bka' stsal pa /
de'i tshe byang chub sems dpas lha rnams la chos bshad zin nas lha'i bu rnams la kye nga ji lta bu'i gzugs kyis yum gyi lhums su 'jug par rigs zhes dris pa dang /
de dag las kha cig ni gzhon nu'i gzugs kyis so / /
kha cig ni brgya byin dang tshangs pa'i gzugs kyis so / /
kha cig ni bya gser 'dab can gyi gzugs kyis so zhes bya ba'i bar du'o / /
de nas tshangs pa'i mchog tu dar ba zhes bya ba sngon drang srong gi lam nas 'ongs pa zhig gis lha rnams la smras pa /
bdag gis bram ze'i smrang brtags pa las /
de'i nang nas byang chub sems dpa' yul gyi lhums su 'jug pa ni glang po che'i gzugs mchog go zhes bsngags te /
glang po che de yang dkar zhing so drug dang ldan pa /
mgo shin tu legs pa gzi byin dang ldan pa /
gzugs khyad par du 'phags pa'o zhes bram ze'i smrang las byung ba ni de lta bu zhes gsungs te /
de ci'i phyir zhe na /
'jig rten na srog chags gsum pa /
ri bong dang rta dang glang po che yod de /
de la ri bong chu long las bsgral ba ni bdag gcig pu thar par zad do / /
rta ni dpa' ba'i shugs dang ldan chu'i gting zab bam mi zab dpag par mi nus so / /
glang po che ni gting zab tu rtogs pa'i phyir /
nyan thos dang rang sangs rgyas ni ri bong dang rta 'dra ste /
'khor ba las yang dag par 'das kyang chos kyi rtsa ba nyid mi rtogs so / /
byang chub sems dpa'i theg pa chen po ni dper na glang po che dang 'dra bas khams gsum na rten cing 'brel par 'byung ba'i yan lag bcu gnyis bsgrags nas 'byung ba'i rtsa ba rab tu rtogs par byed pas gang la yang mi skyob pa'am /
phan mi 'dogs pa med pas so / /
mdzod kyi bstan bcos rnying 'gyur las / /
de la so drug ni pha rol tu phyin pa drug gi dper bstan pa'o / /
rkang pa bzhi ni rdzu 'phrul gyi rkang pa bzhi'i dper bstan pa'o / /
yan lag bdun ni byang chub kyi yan lag bdun gyi dper bstan pa yin no zhes bshad do / /
slob dpon yang dag bden pa'i 'grel pa las /
byang chub sems dpa' glang po che'i gzugs su ston pa ni /
don rnam pa gsum gyis te /
lus che ba dang /
so drug dang ldan pa dang /
rkang pa bzhi'i nang nas mchog tu gyur pas so / /
de'i lus che ba yang mi yul na yod pa'i glang po che ni lus kyi tshad dpag tshad gcig go / /
lha'i ris na yod pa'i glang po che'i lus kyi tshad dpag tshad dgu yod do / /
'dir che ba zhes bya ba ni lha'i ris na yod pa'i glang po che la bya ste /
'dis ni byang chub sems dpa' bsod nams che bar bstan to / /
de la rkang pa bzhis ni spyod pa bzhi po ye shes dang /
bden pa dang /
'gog pa dang /
rab tu bden pa bstan to / /
so drug gis ni bla na med pa drug po rnyed pa dang /
mthong ba dang /
thos pa dang /
bslab pa dang /
rjes su dran pa dang /
rim gro dag bstan pa'o / /
seng ge ni ri dgas kyi rgyal po yin na /
ci'i phyir seng ge'i gzugs su mi ston ce na /
seng ge ni gcig tu grogs med pas 'khor rjes su 'brang ba med pa yin la /
byang chub sems dpa' ni gdon mi za bar 'khor bzhi po dag rjes su 'brang bas so zhes bshad do / /
'phags pa mya ngan las 'das pa'i mdo dang 'bras bu ston pa'i mdo las kyang /
byang chub sems dpa' ni glang po che dkar po la bcibs pa lta bur dmigs nas yum gyi lhums su 'jug go zhes bshad do / /
de la lhums su gnas pa zhes bya ba ni /
'phags pa dkon mchog brtsegs pa'i mdo'i nang nas lhums su gnas pa'i le'u las /
byang chub sems dpa' lhums su zla ba bcu gnas pa'i gzhal med khang de ni tshangs pas phul ba /
chu mnyam par dpag tshad sum brgya yod pa rnam pa sna tshogs kyis brgyan pa /
'dod pa'i khams kyi lha'i ris drug yod pa dag gis mthong bar mi nus pa'o / /
bcom ldan 'das kyis kun dga' bo la bka' stsal pa /
byang chub sems dpa' thams cad lhums su 'jug pa na sngar yum gyi lhums kyi g.yas phyogs su gzhal med khang rin po che sna tshogs kyis bkod pa de lta bu yod par 'gyur la /
de'i 'og tu gdod byang chub sems dpa' dga' ldan gyi lha'i gnas kyi gzhal med khang nas yum gyi lhums su zhugs nas gzhal med khang der skyil mo krung bcas te 'dug go / /
'jig rten gyi khams thams cad kyi rgyal po chen po bzhi dang /
gnod sbyin gyi sde dpon chen po bzhi dang /
gnod sbyin gyi sde dpon chen po nyi shu rtsa brgyad 'khor dang bcas pa rtag tu nang par byang chub sems dpa' la mchod pa byed cing /
chos yang dag par nyan par byed do / /
brgya byin lha'i dbang po yang sum cu rtsa gsum gyi lha dag dang rtag par nyi ma gung la byang chub sems dpa' la mchod pa byed cing /
tshangs pa chen po lha'i rgyal po la yang tshangs ris kyi lha rnams dang rtag par nyi ma gung la byang chub sems dpa' la mchod pa byed cing /
chos yang dag par nyan par byed do / /
phyogs bcu thams cad nas byang chub sems dpa' dpag tu med pa mchod pa byed cing chos nyan pa'i phyir der 'ongs te /
de'i tshe byang chub sems dpa' seng ge'i khri tshad med pa sprul nas byang chub sems dpa' de dag so so nas de'i steng du 'dug ste /
phan tshun dris lan dag gis theg pa chen po bstan par byed cing dri bar byed kyang /
btsun mo sgyu mas mthong bar mi nus so / /
kun dga' bo byang chub sems dpa' zla ba bcu lhums su gnas pa na yang lha dang mi sa ya sum cu rtsa drug theg pa chen po la dgod par byed do zhes gsungs so / /
de la btsas pa zhes bya ba ni 'phags pa bkod pa chen po'i mdo las /
bltams pa bstan pa'i le'u las de'i tshe btsun mo'i sgyu ma byang chub sems dpa'i mthus byang chub sems dpa' ring por mi thogs par bltams par rig nas lum pa'i tshal du zhugs te /
shing rnams kun tu bltas nas rin po che'i shing bla k+Sha'i drung du phyin pa dang /
shing la gyen du bltas lag pa g.yas shar phyogs kyi yal ga la 'jus te /
lus btsir nas glal ba tsam gyis sku drang por 'greng ba bzhin du yum gyi mchan khung g.yas phyogs nas bde bar bltams so / /
de'i tshe su la yang mi rten par shar phyogs su gom pa bdun bor ba las gom pa bor ba'i rjes re re la pad+ma re re skyes te /
de bzhin du lho dang nub dang byang phyogs su gom pa bdun bdun bor ba las pad+ma bdun bdun skyes so / /
'di skad du nga ni 'jig rten na mchog tu btsun zhing mchog tu khyad par du 'phags pa yin te /
sems can thams cad kyis bsnyen bkur bya ba yin no zhes bsgrags pa'i tshe /
sgra des stong gsum gyi stong chen po'i 'jig rten gyi khams thams cad du grags par gyur to zhes gsungs so / /
gzhan yang kun du gsal ba'i mdo las /
brgya byin lha'i dbang po dang /
lha'i rgyal po yang de ma thag tu 'ongs nas spos rnam pa sna tshogs kyi chus byang chub sems dpa'i sku bsil to / /
klu'i rgyal po dgus steng nas spos kyi chu phab nas 'phags pa'i sku bsil to zhes gsungs so /
'phags pa mya ngan las 'das pa chen po las ni /
bltams ma thag tu sa la ma reg par brgya byin lha'i dbang pos blangs so / /
klu'i rgyal po dga' bo dang nye dga' bos chu'i rgyun phab nas sku bsil to / /
lha'i rgyal po nor bu bzang gis rin po che'i gdugs thogs nas zham 'bring byas so / /
sa'i lha dag gis ni pad+ma sprul nas zhabs nas bteg ste /
phyogs bzhir gom pa bdun bdun gshegs so zhes bshad do / /
'phags pa sangs rgyas phal po che'i mdo las ni /
ci'i phyir byang chub sems dpa' gom pa bdun bdun du bor zhe na /
rin po che sna bdun rab tu bstan pa'i phyir gom pa bdun bdun bor ro / /
sa'i lha dag gis ni bsam pa yongs su bskang ba'i phyir gom pa bdun bor ro / /
byang chub kyi yan lag bdun gyi mtshan nyid rab tu bstan pa'i phyir gom pa bdun bor ro zhes bshad do / /
de la cher skyes pa zhes bya ba ni 'phags pa bkod pa chen po'i mdo las yi ge bstan pa'i le'u las ji skad du /
lo bdun lon nas yi ge bslab pa'i gan du phyin pa dang /
slob dpon gyis bdag nyid byang chub sems dpa'i slob dpon du mi ldom pa mthong ngo / /
de nas rgyal bu yi ge rnam pa drug cu rtsa bzhi las yi ge zhig bdag la slob par byed ces smras pa dang /
de'i tshe sngon slob dpon ma thos pa thos pas ngo mtshar cher skyes nas /
rgyal bu la bshad par gsol ba btab bo zhes gsungs pa dang /
gzhan yang zhing las byed pa la rtog pa'i le'u las /
byang chub sems dpa' rim gyis cher skyes nas dus gzhan zhig na 'dzam bu'i gling gi shing drung na skyil mo krung bcas te /
bsam gtan bzhi la snyoms par 'jug pa las shing gzhan rnams kyi grib ma ni nyi ma'i rjes su 'phos so / /
byang chub sems dpa' bzhugs pa'i shing gi grib ma ni mi bskyod par gnas so zhes gsungs pa dang /
gzhan yang rtsal bstan pa'i le'u las /
de'i tshe rgyal bu shAkya lnga brgya dang /
'phong dang yi ge dang grangs dang / /
phan tshun bsnun pa la sogs pa rtsal rnam pa sna tshogs 'gran pa las /
thams cad rgyal bar gyur to zhes gsungs pa lta bu ste /
rgya cher de nyid las gsungs pa bzhin no / /
de la 'dod pa la longs spyod pa zhes bya ba ni 'phags pa bkod pa chen po'i mdo nas rtsal bstan pa'i le'u las ji skad du /
de nas shAkya rnams kyis rgyal po la rgyal bu ni cher skyes te mtshan mkhan dag gis gal te rab tu 'byung bar 'gyur na ni gdon mi za bar sangs rgyas su 'grub par 'gyur ro / /
gal te khyim na gnas na ni 'khor los sgyur ba'i rgyal por 'gyur ro zhes lung bstan pas btsun mo btsal to mngon par zhen par bgyis nas rgyu dang rkyen des rab tu 'byung bar mi 'gyur ro zhes gsol to / /
de'i tshe grong khyer ser skya nyid na blon po la gan dbyig pa thogs pa zhes bya ba zhig gnas pa de la bu mo grags 'dzin ma zhes bya ba mtshan gyis brgyan pa mchog tu byad bzhin bzang ba zhig yod de /
de nas rgyal po'i yab kyis de rgyal bu'i btsun mor blangs te khab tu bzhes so / /
de'i tshe byang chub sems dpa' yang 'jig rten pa'i chos dang mthun par btsun mo brgyad khri bzhi stong gi nang na bzhugs shing /
'dod pa la longs spyod par bstan te /
grags 'dzin ma ni mchog tu gyur to zhes bstan pa gsungs pa lta bu ste /
rgya cher de nyid las bstan pa bzhin no / /
'phags pa mya ngan las 'das pa chen po bstan pa'i mdo las /
byang chub sems dpa' ni btsun mo drug khri dang lhan cig tu pho brang na bzhugs te /
'dod pa'i bde ba la longs spyod par gyur to zhes bshad do / /
de la mngon par 'byung ba zhes bya ba ni 'phags pa bkod pa chen po'i mdo las ji skad du /
byang chub sems dpa' grong khyer gyi phyi rol du byung ste gshegs pa las grong khyer gyi shar phyogs kyi sgor mi rgan po zhig dang phrad pa dang /
lho phyogs kyi sgor nad pa dang phrad pa dang /
nub phyogs kyi sgor shi ba dang /
byang phyogs kyi sgor dge sbyong rdzu 'phrul gyis nam mkha' la 'gro ba dang phrad nas rab tu byung ba'i phan yon gyi yon tan rgya cher bshad pa thos nas /
rab tu byung bar gsol ba las rgyal po yab kyis ma gnang ngo zhes gsungs pa dang /
gzhan yang rab tu byung ba'i le'u las /
de'i byang chub sems dpa' la lha rnams kyis nam gyi gung thun las myur du 'byung bar bskul bas /
mos pa can la bcibs pa gtod ces bsgo ba dang /
mos pa can gyis ched du pho brang gi nang mi rnams kyis thos par bya ba'i phyir skad cher phyung ba las nam mkha'i lha rnams kyi mthus de dag thams cad gnyid log par gyur te gang gis kyang ma tshor ro / /
mos pa can gyis bcibs pa gtad nas byang chub sems dpa' la phul lo / /
der rta'i rgyal po la bcibs nas dang por 'byung ba'i tshe phyogs bcur sa chen po rnam pa drug tu rab tu g.yos so / /
nam mkha' la gshegs pa'i tshe rgyal po chen po bzhis ni rta'i rkang pa la bteg ste gshegs so / /
de nas byang chub sems dpa'i yul ni mi shes bya ba nas sngon gyi drang srong rnying pa rnams dka' thub spyad pa'i tshal yod par byon nas chibs pa las gshegs te mos pa che la spro ba bskyed nas khyod kan da ka khrid la slar song shig ces bsgo ba dang /
de nas mos pa can skad cher phyung ste ngus so / /
kan da ka yang mgo smad lag pa gnyis bkug nas sa la btsugs te byang chub sems dpa'i zhabs la lces bldags nas skad phyung nas ngus so / /
byang chub sems dpa' gal te skra dang kha spu ma bregs na ni rab tu byung ba'i chos ma yin no snyam nas /
mos pa can las ral gyi rin po che ral gyi bzhes te nyid kyi dbu skra bregs so / /
de'i tshe gnas gtsang ma'i lha zhig /
rngon pa gos ngur smrig gyon pa lta bur sprul nas byang chub sems dpa'i spyan sngar 'greng ba dang /
byang chub sems dpa' rin po che'i na bza' bsnams nas de rnams kyi gos ngur smrig de dang brjes so / /
de nas byang chub sems dpa' dbu skra bregs chos gos ngur smrig mnabs nas 'di skad du /
bdag deng gdod yang dag pa'i rab tu byung bar gyur to zhes bka' stsal to zhes gsungs pa lta bu ste /
rgya cher de nyid las bstan pa bzhin no / /
de la dka' ba spyad pa kun du ston pa zhes bya ba ni /
'phags pa kun du gsal ba'i mdo'i nang nas dka' ba spyad pa'i le'u las ji skad du /
lo drug gi bar du dka' thub spyad pa gang yin pa de ni /
lha'am mi gang gis kyang spyad par mi nus kyi /
tshe gcig gis thogs pa'i byang chub sems dpa' 'ba' zhig gis spyod par nus so zhes gsungs pa dang /
gzhan yang 'phags pa shes rab kyi pha rol tu phyin pa'i 'grel pa las /
mu stegs can la sogs pa ni dka' thub la mngon par yid ches shing mngon par zhen pas na gal te bcom ldan 'das kyis lo drug gi bar du dka' thub rnams spyad par ma gyur na gzhan dag mngon par yid ches par mi 'gyur te /
'di skad du rgyal bu bde ba la goms pas dka' thub spyod par mi nus so zhes zer ba dang /
gzhan yang mu stegs can dka' thub la dga' ba kha cig zla ba gsum dang /
lo phyed dang /
lo gcig gi bar du spyod par zad kyi /
gang yang lo drug gi bar du nyi ma gcig la til 'bru gcig tsam za zhing dka' thub spyod pa byed pas mu stegs can rnams 'di ni dka' thub spyod pa'i mchog yin no snyam du sems pas /
mngon par yid ches par gyur nas yang dag pa'i lam la 'jug par 'gyur bas rgyu dang rkyen des na lo drug gi bar du dka' ba spyad pa yin no zhes bshad pa lta bu'o / /
de la dka' ba spyad pa btang nas mngon par rdzogs par byang chub pa zhes bya ba ni /
'phags pa mya ngan las 'das pa chen po'i mdo las lo drug gi bar du dka' ba spyad kyang dka' ba spyad pa des lam rtogs par mi 'gyur bar rig nas de dag spangs te /
chu bo nairany+dza nar sku bsil nas ba lang rdzi bo mo las 'o thug gsol te /
byang chub kyi shing drung du gshegs nas bdud sdig can btul te /
bla na med pa yang dag par rdzogs pa'i byang chub mngon par rdzogs par sangs rgyas so zhes dang /
gzhan yang 'phags pa kun du gsal ba'i mdo las /
khyim bdag gis bu khye'u 'dod pa'i phyir 'o thug gis ri dang shing gi lha dag la mchod pa byas pa las de bzhin du khye'u btsas par gyur nas rab tu dga' bar gyur nas ba stong bzhos nas gcig nas gcig tu brgyud de blud /
de nas tha ma'i 'o ma ska ba las thug pa btsos pa las zangs kyi kha nas 'dom do lhag tsam du 'phags pa dang /
bu mo de yang ya mtshan du bzung ngo / /
bram ze zhig der 'ongs nas bu mo de la 'o thug de ni so so skye bos btung bar bya ba ma yin gyi /
gang de nyid du mngon par 'tshang rgya ba des 'o thug 'di zhu bar nus so zhes smras so / /
bu mo des khyer nas drang srong byang chub sems dpa' la phul ba dang /
des gsol ma thag tu mngon par rdzogs par sangs rgyas so zhes gsungs pa lta bu'o / /
gzhan yang bstan bcos bye brag tu bshad pa chen po las /
ngas mu stegs can gyi dka' ba spyod ma nus pa'i spangs pa ma yin gyi /
dka' ba spyod pa de dag las brtags na mthar nyon mongs pa rnams spangs nas yang dag pa'i phan yon thob par mi nus pa'i phyir /
ngas spangs nas yang de kho na nyid kyi dbu ma'i spyod pa gya nom pa spyad pas bla na med pa'i byang chub thob nas sems can 'khor ba'i sdug bsngal shin tu mi bzad pa las drangs pa yin no zhes bstan pa lta bu'o / /
de la chos kyi 'khor lo bskor ba zhes bya ba ni sngar gong du bstan pa las 'byung ba bzhin du rig par bya'o / /
de la yongs su mya ngan las 'das pa zhes bya ba ni bstan bcos bye brag tu bshad pa chen po las /
mdo las ji skad du /
bcom ldan 'das grong khyer rtswa can gyad kyi shing sA la zung cig gi drung du mya ngan las 'das so zhes gsungs pa de la /
bcom ldan 'das ci'i phyir grong khyer rtswa can du yongs su mya ngan las 'das she na /
smras pa /
grong khyer rtswa can na gnas pa'i gyad rnams gdul bar bzhed pa'i phyir dang /
gzhan yang mu stegs can su b+ha dra bsdu zhing 'dul bar bzhed pa'i phyir ro / /
kha cig na re gnas der bcom ldan 'das yang nas yang du sku lus btang ba'i phyir te /
mdo las ji skad du /
bcom ldan 'das kyis kun dga' bo la bka' stsal pa /
de bzhin gshegs pa ni gnas 'dir lan drug 'khor los sgyur ba'i lus yongs su btong ngo / /
'dir bdun pa la ni de bzhin gshegs pa'i mngon par rdzogs par sangs rgyas kyi sku yongs su btang ba yin no zhes bya ba nas rgya cher bshad pa'i bar du'o / /
gzhan yang de las bcom ldan 'das kyis kun dga' bo la bka' stsal pa /
khyed shing sA la zung cig gi drung du song la de bzhin gshegs pa'i phyir khri shoms la sngas byang phyogs su ston cig /
de bzhin gshegs pa ni deng gi nam gyi gung thun la lhag ma med pa'i dbyings su yongs su mya ngan las 'da'o zhes bya ba nas rgya cher bshad pa'i bar du'o / /
bcom ldan 'das ci'i phyir khri stan bting la sngas byang phyogs su ston cig ces bka' stsal zhe na /
yul de'i smra ba'i slob dpon rnams chos de yin par bstan pa'i phyir te /
'di ltar yul de smra ba'i slob dpon sngas byang phyogs su bstan pa'i khri stan bshams nas nyal bar byed pas bcom ldan 'das kyang de bzhin te /
'di ltar bcom ldan 'das ni ston pa rnams gdul bar spyod pa'i phyir dang /
bla na med pa'i ston pa mchog yin pa'i phyir 'dir bdag gi rjes su gdan shoms shig ces gsungs pa yin no zhe'o / /
kha cig na re 'jig rten pa'i yang dag pa ma yin pa la bkra shis kyi dngos po 'dzin pa dang bral ba yin par rab tu bstan par bzhed pa'i phyir te /
'di ltar yul de na gang shi ba de dag khri'i steng du bzhag nas mgo byang du bstan nas nyal bar byed pas bcom ldan 'das ni yang dag ma yin pa la bkra shis kyi dngos por 'dzin pa zhig par mdzad pas de'i phyir mya ngan las 'das par sngas byang du shoms shig ces gsungs pa yin no zhes zer ro / /
kha cig na re bcom ldan 'das chos yang dag pa la shin tu bkur bar yang dag par bstan pa'i phyir te /
'di ltar bcom ldan 'das kyis snga nas mya ngan las 'das pa'i 'og tu bla na med pa'i chos kyi sgron ma byang phyogs su rab tu dar zhing yun ring du gnas par thugs su chud pa'i phyir dbu byang du bstan nas gzims pa yin no zhes bya ba nas rgya cher bshad pa'i bar du'o / /
gzhan yang de nyid las 'di skad du /
de nas bcom ldan 'das gdan bshams pa las logs su gshegs te /
rtsib logs g.yas pa sa la phab nas zhabs gzhibs te dbu byang du bstan nas snang ba'i 'du shes dran pa dang yang dag pa'i mkhyen pa dang ldan par gzims so zhes bya ba nas /
rgya cher bshad pa'i bar du'o / /
ci'i phyir bcom ldan 'das glo g.yas pa phab ste gzims she na /
smras pa /
sangs rgyas rnams ri dgas kyi rgyal po seng ge dang 'dra bar gzims par rab tu bstan pa'i phyir te /
mdo las ji skad du /
nyal ba ni rnam pa bzhi po 'di lta ste /
ri dgas kyi rgyal po seng ge nyal ba dang /
lha'i nyal ba dang /
yi dags kyi nyal ba dang /
'dod pa la zhen pa'i nyal ba'o /
de la seng ge'i nyal ba ni glo g.yas pas nyal bar byed do / /
lha ni gan rkyal du nyal bar byed do / /
yi dags ni kha bub tu nyal bar byed do / /
'dod pa la zhen pa ni glo g.yon pa sa la phab nas nyal bar byed do / /
bcom ldan 'das ni bla na med pa'i seng ge yin pa'i phyir glo g.yas pas gzims so / /
bcom ldan 'das ci'i phyir gzims nas yongs su mya ngan las 'das par mdzad kyi bzhugs nas ni ma yin zhe na /
smras pa /
bcom ldan 'das rgyu spangs pa yin par rab tu spangs par bzhed pa'i phyir te /
gal te bcom ldan 'das bzhugs nas yongs su mya ngan las 'das par gyur na /
ma dad pa dag 'di skad du 'di sgyu byed pa yin te /
shi ba'i ro la tsog pur 'dug pa ga la yod ces zer bas so / /
kha cig na re ma 'ongs pa na 'phags pa rnams la skur pa 'debs pa dgag pa'i phyir te /
gal te bzhugs nas yongs su mya ngan las 'das par gyur na /
da ltar gyi dgra bcom pa lus kyi nyams stobs chung ba nyal nas yongs su mya ngan las 'das pa dag la 'jig rten pa dag dgra bcom pa ma yin no zhes skur bar 'gyur te /
gal te dgra bcom pa yin na ci'i phyir bcom ldan 'das dang 'dra ba ci'i phyir 'dug bzhin du yongs su mya ngan las ma 'das zhes zer bas so / /
bcom ldan 'das ci'i phyir nam gyi gung thun cha las yongs su mya ngan las 'das she na /
smras pa /
dus de'i tshe mchog tu dben par gyur pa'i phyir te /
'di ltar yul de na tsha ba'i dus su las byed mi nus pas phal cher nam gyi cha stod la las rnams byed de /
nam gyi gung thun kho na la thams cad dben pa dang /
de bzhin gshegs pa yang rtag par dben pa la dgyes shing /
dben pa'i bsngags pa brjod pa'i phyir nam gyi gung thun la mya ngan las 'das so zhes zer ro / /
kha cig na re bcom ldan 'das dus gcig na dbu ma'i spyod pa la dgyes pa'i phyir te /
'di ltar bcom ldan 'das sngon byang chub sems dpa' mdzad pa na lhar skye ba'i nang na tha ma kho nar dga' ldan gyi lha'i gnas pa bar mar skyes pa dang /
mir skye ba'i nang na tha ma yul gyi dbus grong khyer ser skyar skyes te /
nam gyi gung thun la mngon par byung nas dbu ma'i spyod pa bsgoms pas bla na med pa'i byang chub brnyes nas sems can la phan gdags pa'i ched du yod pa dang /
med pa dang bral ba nyid du gsungs shing /
dbu ma'i chos dam pa la gnas pas na /
nam gyi gung thun la yongs su mya ngan las 'das pa yin no zhes bya ba nas rgya cher bshad pa'i bar du'o zhes zer te zhes 'byung ba lta bu yin no / /
'phags pa sangs rgyas phal po che'i mdo las ni /
don rnam pa bcu'i phyir yongs su mya ngan las 'da' bar bstan pa yin no zhes bshad do / /
'di lta ste /
'du byed thams cad mi rtag pa nyid du bstan pa'i phyir dang /
'dus byas thams cad bde ba ma yin pa nyid du bstan pa'i phyir dang /
mya ngan las 'das pa mchog tu bde ba nyid du bstan pa'i phyir dang /
'jig rten pa thams cad yongs su spangs pa'i phyir dang /
lha dang mi rnams ni gzugs kyi lus la mngon par zhen pas na gzugs su lus mi rtag cing 'jig pa'i chos can nyid du bstan cing rtag par gnas pa'i rnam par dag pa'i chos kyi sku gnyer du gzhug pa'i phyir dang /
mi rtag pa'i mthu stobs che zhing bsgyur du mi rung ba nyid du bstan pa'i phyir dang /
'dus byas kyi chos ji ltar 'dod pa bzhin du mi 'gyur zhing rang dbang med pa nyid du bstan pa'i phyir dang /
khams gsum gyi chos rnams ni so ma btang ba'i snod dang 'dra bas mi brtan pa nyid du bstan pa'i phyir dang /
yongs su mya ngan las 'das pa ni de kho na nyid mchog yin te /
'jig pa med pa nyid du bstan pa'i phyir dang /
skye shi yongs su spangs pas byung nas zhig pa ma yin pa nyid du bstan pa'i phyir te /
dngos po rnam pa 'di bcus yongs su mya ngan las 'das pa bstan pa yin no zhes gsungs so / /
'phags pa sa bcu pa'i 'grel pa las ni /
ci'i phyir yongs su mya ngan las 'das pa chen po ston par mdzad ce na /
sems can le lo can brtson pa'i sems kyis lam bsgom du gzhug pa'i phyir ro zhes bshad do / /
'phags pa shes rab kyi pha rol tu phyin pa'i mdo las ni /
gzhan yang lha dang mi kha cig yongs su rdzogs pa'i rab tu dben pa thos par mos pas na byang chub sems dpa' de dag gi ched du yongs su mya ngan las 'das pa bstan to zhes gsungs so / /
de yan chad du de bzhin gshegs pas sprul pa ston pa'i mtshan nyid mdo tsam du bstan te /
rgya cher rnam par dbye ba ni 'phags pa rgya cher rnam par rol pa'i mdo dang /
kun tu gsal ba'i mdo dang /
rgyu dang 'bras bu bstan pa'i mdo dang /
sangs rgyas phal po che'i mdo dang /
bkod pa chen po'i mdo la sogs pa las bstan pa bzhin rig par bya'o zhes bya ba ni gnyis pa de bzhin gshegs pas sprul pa'i sku ston pa'i thabs la mkhas pa bshad pa'am mjug bsdu ba'i phyir gsungs pa'o // //
bam po drug cu brgyad pa /
byang chub sems dpa' 'jam dpal gyis yang bcom ldan 'das la 'di skad ces gsol to / /
bcom ldan 'das de bzhin gshegs pa thams cad sku byin gyis brlabs pa'i gsung khyad par du zhig mchis na /
gsung des 'dul ba'i sems can yongs su ma smin pa ni yongs su smin par mdzad la yongs su smin pa ni de dmigs pa de nyid kyis myur du rnam par grol ba thob par bgyid pa lags zhes bya ba 'di man chad ni gsum pa gsung gi bye brag gi mtshan nyid bstan pa zhes ston to / /
'di yang rnam pa bzhir dbye ste /
zhu ba mdor gsol ba dang /
lan mdor gsungs pa dang /
brtag pa dang /
rgya cher rnam par bshad pa'o / /
'di ni dang po zhu ba mdor gsol ba ste /
gsung gi bye brag gi mtshan nyid bstan pa'i mdo'i tshig 'di yang rnam pa gsum du dbye'o / /
de yang 'jam dpal zhes bya ba la sogs pa ni zhu ba gsol ba'i gleng bslangs pa'o / /
rnam pa du zhig mchis na zhes bya ba la sogs pas ni rnam pa'i grangs su mang nyung zhus pa'o / /
gsung des zhes bya ba la sogs pas ni gsung gi nus pa'i phan yon bstan pa'o / /
zhu ba gsol ba'i dgongs pa ni 'di skad du de bzhin gshegs pa thams cad la sku la brten nas bskyed pa byin gyis brlabs pa'i 'phags pa'i bstan pa rnam pa du zhig mchis na gsung des yongs su ma smin par yongs su smin par mdzad la /
gang yongs su smin pa ni rnam par grol bar mdzad ces bstan par 'gyur ro / /
bstan bcos chos mngon pa kun las btus pa las kyang /
don gyis mdo 'di las gsungs pa dang mthun par ston to / /
bstan bcos yang dag par rig pa dang rjes su mthun par las ni tshig yongs su rdzogs pas gsung gi bye brag rnam pa gsum ston te /
de'i phyir bstan bcos de nyid las sde snod gsum po de dag gis bye brag gang zhe na /
dge ba'i rtsa ba ma bskyed pa dang /
don dam pa la spro ba med pa rnams spro bar byed pa'i phyir ni mdo sde gsungs pa yin no / /
gang spro ba bskyed pa dang /
spro bar 'gyur ba dag yongs su smin cing rgyun chad pa med par bya ba rnams med par bya ba'i phyir ni 'dul ba gsungs pa yin no / /
yongs su smin cing bya ba byas pa rnams rnam par grol ba'i yang dag pa'i sbyor ba khong du chud par bya ba'i phyir ni chos mngon pa gsungs pa yin no zhes 'byung ngo / /
'phags pa sangs rgyas kyi sa'i mdo las ni /
bya ba sgrub pa'i ye shes la tshig gsum yod par ston te /
'phags pa'i bstan pa la gzud pa dang /
yongs su smin pa dang /
rnam par grol bar mdzad pa ste /
de'i phyir mdo de nyid las /
bya ba sgrub pa'i ye shes thabs la mkhas pa des kyang 'phags pa'i bstan pa la gzud par mdzad /
yongs su smin par mdzad do zhes gsungs pa yin no / /
slob dpon nye ba'i 'od kyis 'grel pa las ni /
rnam grangs 'dis mdo'i tshig gsum bshad de /
de la dang po ni thog ma kho nar yid ches pa skyed par byed pa'i phyir sems can rnams 'phags pa'i bstan pa la 'jug par mdzad pa zhes bya ste /
ji ltar rdzu 'phrul mngon par bstan nas 'od srungs la sogs pas btul ba lta bu ste /
'phags pa sangs rgyas kyi sngon gyi spyod pa bstan pa'i mdo las ji skad du bstan pa bzhin no / /
de'i 'og tu dul zhing las su rung ba'i phyir yongs su smin pa zhes bya'o / /
dge ba'i rtsa ba rnams 'phel zhing brtas par bya ba'i phyir rnam par grol ba dang cha mthun pa'i dge ba'i rtsa ba dang /
nges par 'byed pa dang cha mthun pa'i dge ba'i rtsa ba dang /
khams gsum pa dang /
ngan 'gro las rigs dang ldan pa dang /
rigs med pa dag go rims bzhin du rnam par grol bar mdzad pa'i phyir rnam par grol ba mdzad pa zhes bya'o / /
'di ltar bstan pas btul ba'i stobs kyis rigs dang ldan pa gang yin pa de dag ni 'phags pa'i lam skyes pas khams gsum pa las rnam par grol bar mdzad la /
rigs med pa gang yin pa de dag ni 'jig rten pa'i dge ba bsgrub tu bcug pas rtag par bde 'gror skye bar mdzad de /
dge ba'i rtsa ba de dag gi phyir chos yang dag par bstan pas ni khams gsum las rnam par grol bar mdzad do / /
'od zer bkye nas sdug bsngal nye bar zhi bar mdzad pas ni bde 'gro la 'jog par mdzad do / /
gzhan yang de dag thos pa dang bsam pa dang bsgom pa'i shes rab skyed par mdzad pas go rims bzhin du tshig gsum gsungs so / /
gzhan yang rnam par grol ba dang cha mthun pa dang /
nges par 'byed pa dang cha mthun pa dang /
'phags pa'i lam skyed par mdzad pas go rims bzhin du tshig gsum gsungs so / /
gzhan yang de dag mthong ba'i lam dang /
bsgom pa'i lam dang /
mi slob pa'i lam la gzud pa'i phyir go rims bzhin du tshig gsum gsungs so zhes 'byung ngo / /
bstan bcos chos mngon pa kun las btus pa dang /
rnam par bshad pa dang /
mdo sde'i rgyan dang /
theg pa chen po bsdus pa'i 'grel pa lang gi tshe bsgyur ba dang /
rnal 'byor spyod pa'i sa las /
rnam pa sna tshogs su bshad pa 'byung ba ni mangs kyis dogs nas 'dir ma brjod do / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu de bzhin gshegs pa'i gsung ni mdor bsdu na rnam pa gsum yod de /
mdo sde dang /
'dul ba dang /
ma mo'o zhes bya bas ni de bzhin gshegs pas lan mdor gsungs pa ston to / /
mdo'i tshig 'di yang rnam pa gsum du dbye ste /
rigs kyi bu zhes bya ba la sogs pas ni grangs smos pa'o / /
mdo sde zhes bya ba la sogs pas ni grangs smos pa bzhin du ming smos pa'o / /
de la mdo sde zhes bya ba ni 'di ltar rigs pa dang mthun zhing sems can gyi dbang po dang 'tsham par 'gyur ba'i phyir mdo sde zhes bya'o / /
mdo zhes bya ba'i don de yang bstan pa rnams las so so nas mi mthun pas 'phags pa sangs rgyas kyi sa'i 'grel pa las /
don rnam pa gnyis kyis mdo sde zhes bshad de /
de'i phyir mdo sde de nyid las brgyus pa sdud par byed pa'i phyir mdo zhes bya ste /
'di ltar 'phags pa'i gsung rab kyis bshad par bya ba'i phyir dang /
gdul bar bya ba'i sems can brgyus shing sdud par byed pa'i phyir ro zhes 'byung ste /
'dul ba dum bu bzhi pa las kyang /
'phags pa sangs rgyas kyi sa'i 'grel pa las bstan pa dang mthun par bshad do / /
bstan bcos sems sna tshogs kun las btus pa las ni don rnam pa lngas ston te /
de'i phyir de nyid las mdo sde zhes bya ba ni don rnam pa lnga dang ldan te /
dang po ni 'byung gnas te don rnams 'byung bar byed pa'i phyir ro / /
gnyis pa ni chu mig lta bu ste don gyi ro la zad pa med pa'i phyir ro / /
gsum pa ni rab tu bstan pa ste don rab tu ston pa'i phyir ro / /
bzhi pa ni thig lta bu ste log par yang dag par rab tu 'byed pa'i phyir ro / /
lnga pa ni phreng ba brgyus pa lta bu ste /
chos rnams rab tu brgyus pa'i phyir ro / /
don rnam pa lnga po 'di dag ni mdo'i don ces bya'o zhes 'byung ngo / /
bstan bcos legs par mthong ba las ni /
don rnam pa bdun gyis ston te /
rgya cher de nyid las bstan pa bzhin no / /
theg pa chen po bsdus pa'i 'grel pa slob dpon dbyig gnyen gyis mdzad pa dang /
lang gi tshe bsgyur ba las /
sde snod gsum po 'di dag re re la yang bshad pa mang po 'byung ba ni 'dir mangs kyis dogs nas ma bshad do / /
de la 'dul ba zhes bya ba ni 'di ltar rnam par dag pa'i sdom pa dag gis nyes pa rnam pa bdun 'dul bar byed pa 'am /
dbang po drug 'dul bar byed pa'i phyir 'dul ba zhes bya ste /
de'i phyir bstan bcos legs par mthong ba las /
lus dang ngag gi las 'dul bar byed pa gang yin pa de ni 'dul ba'i don du zhes bstan pa dang /
gzhan yang mdzod kyi bstan bcos las /
de la 'dul ba zhes bya ba ni don gyis 'dul ba bstan pa yin te /
'di'i dbang gis dbang po rnams shin tu 'dul bar 'gyur ba'i phyir ro zhes bstan pa yin no / /
bstan bcos gzhung rab tu bstan pa dang /
yang dag pa'i rigs pa dang rjes su mthun pa las kyang phal cher mdzod kyi bstan bcos las bshad pa dang mthun par bshad do / /
'dul ba ni 'di la'ang ming gi don mang po yod pas so / /
de'i phyir bstan bcos bye brag tu bshad pa chen po las /
mdo las tshul khrims la shI la /
spyod pa dang /
rkang pa dang /
gzeb ces dang /
bya zhes gang gsungs pa de la /
shI la zhes bya ba ni bsil bar byed pa'i don yin te /
'di ltar nyes pa dag gis lus dang sems kun du gdung bar byed pa yin la /
tshul khrims kyis ni bde zhing zhi bar byed pa'i phyir bsil byed ces bya'o / /
gzhan yang nyes pa dag gis ngan 'gro'i shin tu gdung ba 'dren par byed pa yin la tshul khrims kyis ni bde 'gro 'dren pa'i phyir bsil bar byed ces bya'o / /
de la tshul khrims la spyod pa zhes bya ba ni 'di ltar 'jig rten na tshul khrims la spyod pa zhes brjod pas na /
de'i phyir tshul khrims dang ldan pa mthong na /
'di ni spyod pa dang ldan pa'o zhes zer la /
tshul khrims zhig pa dag mthong na 'di ni spyod pa med pas so zhes zer bas so / /
gzhan yang tshul khrims yongs su dag pa dang ldan pa gang yin pa de ni spyod pa mang po'i gzhi yin pas mya ngan las 'das par phyin par byed pa'i phyir spyod pa zhes bya'o / /
de la tshul khrims la rkang pa zhes bya ba ni bde 'gror 'gro zhing mya ngan las 'das par phyin par byed pa'i phyir ji ltar rkang pa dang ldan pa dag ya nga ba spangs nas gnas bde bar 'gyur zhing phyin par 'gyur ba bzhin du /
tshul khrims yongs su dag pa dang ldan pa yang ngan 'gro las yang dag par 'das nas lha dang mi'i gnas su skye bar 'gyur bas so / /
yang na 'khor ba las yang dag par 'das nas /
mya ngan las 'das pa'i 'gram du phyin par byed pa'i phyir rkang pa zhes bya'o / /
de la tshul khrims la gzeb ces bya ba ni yon tan gyi chos thams cad yongs su 'dzin par byed pa'i phyir te /
'di ltar tshul khrims dang ldan pas yon tan yongs su ldan cing mi nyams pa dang /
stor bar mi 'gyur bar byed pa ni dper na gzeb kyi rin po che yongs su 'dzin par byed pa dang mtshungs pas so / /
btsun pa rab dbyangs na re /
tshul khrims ni 'jig par mi 'gyur ba zhes bya ste /
de ci'i phyir zhe na /
ji ltar rkang pa nyams pa med pas rang dbang kho nar bde ba'i gnas su 'gro ba bzhin du /
tshul khrims yongs su dag pa dang ldan pa'ang de bzhin du mya ngan las 'das par 'gro ba'i phyir ro zhes 'byung ste /
rgya cher de nyid las bstan pa bzhin du rig par bya'o / /
gzhan yang mdzod kyi bstan bcos las /
so sor thar pa'i sdom pa'i ming bye brag tu gyur pa ni 'di lta ste /
nyam nga'i las rnams mnyam pa nyid du dbye ba'i phyir shI la zhes bya'o / /
mkhas pa rnams kyis bsngags pa'i phyir spyod pa mchog ces bya'o / /
rang gi ngo bo nyid byed pa'i phyir las zhes bya'o / /
lus dang ngag bsrung ba'i phyir sdom pa zhes bya'o zhes 'byung ste /
bstan bcos gzhung rab tu bstan pa dang yang dag pa'i rigs pa las mdzod kyi bstan bcos las bshad pa dang mthun par ston to / /
bstan bcos rnal 'byor spyod pa'i sa las /
de la tshul khrims ni 'di lta ste /
'chal ba'i tshul khrims kyi kha na ma tho bas kun du gdungs pa nye bar zhi ba'i phyir dang /
gzhan yang rnam par dag pa'i don dang ldan pa'i phyir ro / /
sdom pa zhes bya ba ni 'di lta ste /
spong ba'i rang bzhin gyi mtshan nyid yin pa'i phyir ro zhes bshad do / /
gzhan yang bstan bcos theg pa chen po bsdus pa las /
nyes pa rnams zhi bar byed pas 'dul ba zhes bshad do / /
de ltar mi mthun pa'i ming mang po yod kyang de dag thams cad ni 'dul ba'i bye brag gi ming yin no / /
de la ma mo zhes bya ba ni chos thams cad kyi rtsa ba bskyed pa dang /
rab tu ston par byed pa'i phyir ma mo zhes bya ste /
de'i phyir bstan bcos yang dag pa'i rigs pa dang rjes su mthun pa las /
gtan la phab par bstan pa la yang ma mo zhes bya ba ste /
mdo sde gzhan dag gi don rnam par bshad pa na 'dis ma mo byed pa'i phyir ro zhes bshad do / /
dper na yi ge'i ma mos yi ge rnams skyed par byed pa bzhin no / /
shes pa thams cad skyed par byed pa'i phyir yang ma mo zhes bya ste /
de'i phyir bstan bcos rnal 'byor spyod pa'i sa las /
mdo sde rab tu rnam par dbye ba'i phyir mdo sde bzhi po 'di dag las lhag par bshad pa gang yin pa de las brtsams te /
mdo sde'i ma mo de bzhin gshegs pas bsdus shing de bzhin gshegs pas bstan la bsngags shing brjod pa'i gtsug lag bstan par bya ste /
dper na ma mo byed pa'i yi ge rnams gsal ba ma yin pa de bzhin du ma mos yongs su ma zin pa'i mdo sde rnams ni don mi gsal ba yin no / /
de las bzlog pa ni don gsal ba yin te /
de bas na ma mo zhes bya'o zhes 'byung ngo / /
gzhan yang bstan bcos rnam par bshad pa las /
gtan la phab par bstan pa ni 'di lta ste /
mdo sde rnams las ma mo bsdu bar bya ba gang yin pa rnams te /
re zhig dper nges pa'i don gyi mdo sde gang yin pa de dag ni ma mo zhes bya'o / /
'di lta ste /
de bzhin gshegs pa nyid kyis chos rnams kyi ngo bo nyid kyi mtshan nyid rgya cher rnam par phye ba gang yin pa rnams dang /
gzhan yang slob pa rnams las gang gis 'phags pa gnas mthong ba dag gis rang gi rigs la brten nas phyin ci ma log par chos rnams kyi ngo bo nyid kyi mtshan nyid ston par byed pa de dag la'ang ma mo zhes bya'o / /
ma mo de nyid la chos mngon pa zhes bya ste /
dper na 'jig rten pa'i yi ge dang rtsis dang /
gtsug lag thams cad la ma mo yod pa ltar /
mdo dag las chos kyi mtshan nyid gtan la 'bebs pa'i brjod pa rnams la yang de bzhin du rig par bya'o / /
gzhan yang dper na 'jig rten na gal te yi ge rnams la ma mo med na yi ge rnams gsal bar mi 'gyur te /
de bzhin du gsung rab yan lag bcu gnyis la'ang /
gal te chos rnams kyi ngo bo nyid kyi mtshan nyid rnam par gzhag pa med na ni chos rnams gsal bar mi 'gyur la /
gal te rnam par bzhag na chos rnams kyi mtshan nyid gsal bar 'gyur bas so / /
gzhan yang chos 'dres pa med pa'i mtshan nyid rab tu ston pa'i phyir /
ma mo de nyid la chos mngon pa zhes kyang bya'o / /
ma mo 'di las gzhan pa mdo sde rnams kyi don ston pa gang yin pa de dag ni gtan la phab par bstan pa zhes bya'o zhes 'byung ngo / /
mdo sde'i ma mo dang /
'dul ba'i ma mo dang /
chos kyi mtshan nyid kyi ma mo gsum po dag gi bye brag ni bstan bcos rnal 'byor spyod pa'i sa las zhib tu bstan pa bzhin du rig par bya'o / /
ma mo de dag la yang ming mang du yod pas theg pa chen po bsdus pa'i 'grel pa slob dpon dbyig gnyen gyis mdzad pa las /
chos mngon pa ni mngon du gyur pa'i chos zhes kyang bya ste /
chos 'dis mi gnas pa'i mya ngan las 'das pa mngon par byed cing /
bden pa dang /
byang chub kyi phyogs kyi chos dang /
rnam par thar pa'i sgo la sogs pa ston pa'i phyir ro / /
rgyun mi 'chad pa'i chos zhes kyang bya ste /
chos re re la'ang rgyun 'chad pa med par yang nas yang du nges pa'i tshig dang /
rang gi mtshan nyid dang /
spyi'i mtshan nyid la sogs pa dpag tu med pa'i bye brag ston pa'i phyir ro / /
zil gyis gnon pa'i chos zhes kyang bya ste /
smra ba phun sum tshogs pa dang ldan pa 'dis gzhan dag gi smra ba la mchog tu gyur pa'i phyir ro / /
rtogs pa'i chos zhes kyang bya ste /
'di'i dbang gis mdo'i don rtogs par 'gyur ba'i phyir ro zhes 'byung ngo / /
lang gi tshe bsgyur ba'i 'grel pa las kyang de skad bstan to / /
bcom ldan 'das mdo sde ni gang lags /
'dul ba ni gang lags /
mngon pa ni gang lags zhes bya ba ni gsum pa gsum po dag gi mtshan nyid gang yin pa bstan pa'o / /
'jam dpal gang du ngas bsdu ba'i dngos po'i dbang du byas nas chos bstan pa de ni mdo sde zhes bya'o zhes bya ba 'di man chad ni bzhi pa bdag gi mtshan nyid rgya cher rnam par bshad pa ston to / /
'di yang rnam pa gnyis te gsum po dag gi mtshan nyid rgya cher rnam par bshad pa dang /
byang chub sems dpa' 'jam dpal gyis kyang zhes bya ba nas /
thun mong ba'i gzugs zhes bya ba'i bar dag gis sde snod gsum po dag gi thun mong ma yin pa gzugs bstan pa'o / /
dang po yang rnam pa gsum du dbye ste /
mdo sde rnam par bshad pa dang /
'dul ba bshad pa dang /
ma mo rnam par bshad pa'o / /
'di ni dang po mdo sde rnam par bshad pa ste /
'di yang rnam pa gsum du dbye ste /
'di lta ste /
mtshan nyid mdor smos pa dang /
sgo rnam pa gsum du rab tu dbye ba dang /
go rims bzhin du rnam par phye ste bshad pa'o / /
'di ni dang po mdo sde'i mtshan nyid smos pa'o / /
de la gang du zhes bya ba ni mdo sde nyid gnas su bstan pa'o / /
de la yang zhes bya ba ni gshegs nyid de /
phung po lnga la btags pa tsam gang yin pa'o / /
dngos po ni ngo bo nyid kyi dngos po nyid de bsdu ba'i dngos po bzhi la sogs pa'o / /
'di ltar mdo ni dngos po rnams bsdus pa dag gi chos rnams rtogs pas na de'i phyir bcom ldan 'das kyis ngas bsdu ba'i dngos po'i dbang du byas nas chos rnams bstan pa de ni mdo zhes bya ba'o zhes gsungs pa yin no /
'di lta ste /
dngos po bzhi'i dbang du byas pa'am /
dngos po dgu'i dbang du byas pa 'am /
dngos po nyi shu rtsa dgu'i dbang du byas pa gang yin pa'o zhes bya ba ni gnyis pa sgo rnam pa gsum rab tu dbye ba'o / /
'di ltar bsdu ba'i dngos po ni rnam pa gsum yod do / /
dngos po bzhi dang /
dngos po dgu dang /
dngos po nyi shu rtsa dgu gang yin pa'o / /
dngos po bzhi gang zhe na zhes bya ba la sogs pas ni gsum pa go rims bzhin du rnam par phye ste bshad pa ston to / /
'di'ang dngos po gsum rnam par bshad pa nyid las rnam pa gsum du dbye ste /
'di ni dang po'i dngos po bzhi rnam par bshad pa'o / /
'di yang zhu ba gsol ba dang lan du gsungs pa bstan te /
'di ni zhu ba gsol ba'o / /
thos pa'i dngos po dang /
skyabs su 'gro ba'i dngos po dang /
bslab par bya ba'i dngos po dang /
byang chub kyi dngos po'o zhes bya ba ni gnyis pa lan gsungs pa'o / /
dngos po 'di bzhi rnam par bshad pa bsdus pa dang /
rgyas par rnam par dbye ba ni bstan bcos rnam par bshad pa las ji skad bstan pa bzhin du rig par bya'o / /
de la gsum ste bstan pa ni bstan bcos de nyid kyi tshig le'ur byas pa las ji skad du gsung rab yan lag bcu gnyis po dag ni sde snod gsum dang ldan te /
dam pa mchog gsum la ni skyabs su 'gro ba dang /
bslab pa gsum po dag dang byang chub gsum / /
sems can rnam dag thob bya'i phyir ni gsungs / /
zhes bstan pa lta bu'o / /
'di nyid kyi 'grel pa las /
de la thob pa zhes bya ba ni gsung rab yan lag bcu gnyis thob pa gang yin pa'o / /
gsung rab yan lag bcu gnyis po dag ni sde snod gsum dang ldan te /
de la mdo dang dbyangs kyis bsnyad pa dang /
lung du bstan pa dang /
tshigs su bcad pa dang /
ched du brjod pa dang /
rtogs pa brjod pa dang /
de lta bu 'byung ba dang /
skyes pa'i rabs dang /
shin du rgyas pa dang /
rmad du byung ba'i sde gang yin pa de dag ni mdo sde'i sde snod do / /
de la gleng gzhi'i sde gang yin pa de ni 'dul ba'i sde snod nyid do / /
de la gtan la phab par bstan pa'i sde gang yin pa de ni chos mngon pa'i sde snod nyid do zhes 'byung ste /
gsung rab yan lag bcu gnyis ni zhib tu de nyid las bstan pa bzhin du rig par bya'o / /
gzhan yang de nyid las /
dam pa mchog gsum la ni skyabs su 'gro ba dang / /
zhes bya ba ni 'di lta ste /
sangs rgyas dang chos dang dge 'dun rnams la skyabs su 'gro ba'o / /
bslab pa gsum zhes bya ba ni 'di lta ste /
tshul khrims dang /
ting nge 'dzin dang /
shes rab kyi bslab pa rnam pa gsum po dag go / /
byang chub ces bya ba ni 'di lta ste /
theg pa gsum gyi byang chub dag go / /
sems can rnam dag thob bya'i phyir ni gsungs / /
zhes bya ba ni sems can rnam pa rnam par dag pa thob par bya ba'i phyir go rims bzhin du chos rnams la gsum gsungs pa yin te /
'dzin par byed pa dang /
thabs dang 'bras bu'o / /
de la 'dzin par byed pa ni 'di lta ste /
thos pa dang /
skyabs su 'gro ba'o / /
thabs ni 'di lta ste /
bslab pa gsum dag go / /
'bras bu ni 'di lta ste /
byang chub rnam pa gsum po dag go zhes bshad do / /
de rgyas par bstan pa ni bstan bcos de nyid las /
dngos po bzhi ji ltar rgya cher bstan pa nyid yin te mangs kyis dogs nas 'dir ma brjod do / /
dngos po gang zhe na zhes bya ba 'di man chad ni gnyis pa dngos po dgu phye ste bshad par ston to / /
'di yang zhu ba gsol ba dang /
lan du gsungs pas 'di ni zhu ba gsol ba nyid do / /
sems can du gdags pa'i dngos po dang /
de'i longs spyod kyi dngos po dang /
de 'byung ba'i dngos po dang /
de 'byung ba gnas pa'i dngos po dang /
de'i kun nas nyon mongs pa dang /
rnam par byang ba'i dngos po dang /
de'i bye brag gi dngos po dang /
ston par byed pa'i dngos po dang /
bstan par bya ba'i dngos po dang /
'khor gyi dngos po'o zhes bya ba ni gnyis pa de bzhin gshegs pas yang dag par lan du gsungs pa'o / /
dngos po dgu po 'di dag rnam par bshad pa ni /
bstan bcos rnal 'byor spyod pa'i sa las ji skad bstan pa bzhin du rig par bya ste /
de'i phyir bstan bcos de nyid las /
sangs rgyas kyi bka'i dngos po dgu yang spangs par rig par bya'o / /
dngos po dgu gang zhe na /
de la sems can gyi dngos po ni nye bar len pa'i phung po lnga po dag rnams so / /
de la longs spyod pa'i dngos po ni skye mched bcu gnyis rnams so / /
skye ba'i dngos po ni rten cing 'brel par 'byung ba'i yan lag bcu gnyis pa'o / /
skye ba'i zas bzhi po'i dngos po ni zas bzhi po rnams so / /
kun nas nyon mongs pa dang /
rnam par byang ba'i dngos po ni 'phags pa'i bden pa bzhi po rnams so / /
sna tshogs kyi dngos po ni khams tshad med pa rnams so / /
ston pa'i dngos po ni sangs rgyas dang de dag gi nyan thos rnams so / /
bstan par bya ba'i dngos po ni dran pa nye bar gzhag pa la sogs pa byang chub kyi phyogs kyi chos rnams so / /
'khor gyi dngos po ni 'khor brgyad de /
rgyal rigs kyi 'khor dang /
bram ze'i 'khor dang /
khyim bdag gi 'khor dang /
dge sbyong gi 'khor dang /
rgyal chen bzhi'i ris kyi 'khor dang /
sum cu rtsa gsum pa'i 'khor dang /
bdud kyi 'khor dang /
tshangs pa'i 'khor to zhes 'byung ba yin te /
lung ring po dang lung gcig la spros pa dang /
'phags pa shes rab kyi pha rol tu phyin pa'i 'grel pa las /
'khor brgyad bkod pa yang /
rnal 'byor spyod pa'i sa las gsungs pa dang mthun par bstan to / /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo las tshig cung zad tha dad kyang dngos po dgu bstan pa la ni don mi mthun pa med do / /
bstan bcos rnam par bshad pa las /
dngos po dgu 'byung ba yang mdo 'di las gsungs pa dang mthun no / /
lha dang mi dag las so so nas 'khor bzhi bstan pa la gtan tshigs ci yod ce na /
smras pa /
bstan bcos rnal 'byor spyod pa'i sa las /
rgyu rnam pa bdun gyi phyir 'khor rnam pa brgyad rnam par gzhag pa yin no zhes bshad de /
de'i phyir bstan bcos de nyid las /
rgyu bzhis ni mi rnams kyi nang na de bzhin gshegs pa'i 'khor rnam bzhir gzhag par rig par bya'o / /
rgyu gsum gyis ni lhar gyur pa rnams kyi 'khor bzhir rnam par gzhag par rig par bya ste /
bdag po'i mchog tu gyur pa'i phyir 'jig rten pa rnams yon gnas su bkur ba'i phyir dang /
gzhan la rag ma lus pa'i longs spyod kyi 'tsho ba'i phyir dang /
longs spyod thams cad spangs pa'i phyir dang /
rgyu 'di bzhi ni mir gyur pa'i nang na 'khor bzhir rnam par gzhag par rig par bya'o / /
sa gzhi la brten pa'i mthar gyur pa'i phyir dang /
'dod pa'i khams kyi mthar gyur pa'i phyir dang /
ngag gi 'du byed kyi mthar gyur pa'i phyir ni lhar gyur pa rnams kyi 'khor bzhir rnam par gzhag par rig par bya'o zhes 'byung ba yin no / /
'phags pa shes rab kyi pha rol tu phyin pa'i 'grel pa las /
logs shig tu dge sbyong dang /
bram ze dang /
sum cu rtsa gsum pa dang /
bdud dang tshangs pa'i 'khor rgya cher bstan pa ni mangs kyis dogs nas 'dir ma brjod do / /
dngos po nyi shu rtsa dgu gang zhe na zhes bya ba 'di man chad ni gsum pa dngos po nyi shu rtsa dgu rnam par phye ste bshad pa bstan te /
'di yang zhu ba gsol ba dang /
lan du gsungs pa bstan te 'di ni zhu ba gsol pa nyid do / /
'di lta ste /
kun nas nyon mongs pa'i phyogs las brtsams te 'du byed rnams bsdu ba'i dngos po'o zhes bya ba la sogs pa ni gnyis pa de bzhin gshegs pas dngos po nyi shu rtsa lnga rnam par phye ste /
bshad pa ston to / /
'di yang bshad pa rnam pa gnyis su dbye ste /
kun nas nyon mongs pa'i phyogs kyi dngos po bstan pa dang /
rnam par byang ba'i phyogs las brtsams pa'i dngos po nyi shu rtsa lnga bstan pa'o / /
de'i bstan bcos rnam par bshad pa las /
dngos po nyi shu rtsa dgu ni 'di lta ste /
dngos po dgu po yongs su bsdus pa gang yin pa'o / /
mdo las kun nas nyon mongs pa'i phyogs las brtsams nas ni dngos po bzhi bstan to / /
rnam par byang ba'i phyogs las brtsams nas ni dngos po nyi shu rtsa lnga bstan to zhes 'byung ba yin no / /
kun nas nyon mongs pa'i phyogs bstan pa yang rnam pa bzhir dbye ste /
phung po lnga bstan pa dang /
rten cing 'brel par 'byung ba bstan pa dang /
chos 'dzin pa bstan pa dang /
kun nas nyon mongs pa la de ltar rnam pa bzhi yod par gyur pa yang kun nas nyon mongs pa ngo bo nyid gang yin pa de dag ni phung po lnga yin pa'i phyir dang /
kun nas nyon mongs pa 'khor bar 'jug pa gang yin pa de ni rten cing 'brel par 'byung ba yin pa'i phyir dang /
'khor bar 'jug pa'i rtsa ba ni 'dzin pa gnyis yin pa'i phyir ro / /
'dzin pa gnyis las kyang bdag tu 'dzin pa rags pa yin pas sngar bstan la /
chos su 'dzin pa ni phra bas na phyis bstan te /
bdag tu 'dzin pa ni gdon mi za bar chos su 'dzin pas 'byung ba'i phyir ro / /
'di ni dang po phung po lnga'i dngos po bstan pa ste /
de la kun nas nyon mongs pa'i phyogs shes par bya ba ni nyon mongs pa dang /
las dang /
skye ba'i kun nas nyon mongs pa rnam pa gsum mo / /
'du byed rnams bsdu ba'i dngos po zhes bya ba ni phung po lnga nyid de /
phung po lngas 'dus byas kyi dngos po rnam par bsdus pa'i phyir 'du byed bsdu ba'i dngos po zhes gsungs so / /
yang na 'du byed rnams zhes bya ba ni phung po dang khams dang skye mched rnams bsdu'o / /
de ltar rnam pa gnyis su bshad pa yod kyang bshad pa ni snga ma bzang ste /
khams dang skye mched sgo gnyis po dag ni 'du byed ma yin par yang gtogs pa'i phyir ro / /
de'i go rims rjes su 'jug pa'i dngos po zhes bya bas ni gnyis pa rten cing 'brel par 'byung ba yan lag bcu gnyis ston to / /
'di ltar kun nas nyon mongs pa'i rten cing 'brel par 'byung ba yan lag bcu gnyis po de dag gi go rims bzhin du rjes su 'jug pa ni ji ltar ma rig pa'i rkyen gyis 'du byed 'byung ba nas skye ba'i rkyen gyis rga shi'i bar du 'byung ba lta bu'o / /
yang na de zhes bya ba ni phung po lnga po de nyid do / /
bstan bcos rnam par bshad pa las /
de nyid go rims bzhin du 'jug pa'i dngos po zhes 'byung ngo / /
de dag nyid la gang zag 'du shes su byas nas phyi mar 'byung ba'i rgyu'i dngos po dang /
chos kyi ming du byas nas phyi mar 'byung ba'i rgyu'i dngos po dang zhes bya ba ni gsum dag tu 'dzin pa'i dngos po ston to / /
bstan bcos rnam par bshad pa las ni de nyid la sems can gyi 'du shes su rnam par bzhag pas phyi mar 'byung ba'i rgyu'i dngos po zhes 'byung ngo / /
de ni 'di skad du /
ji ltar 'dzin pa 'di nyid kyis kun nas nyon mongs pa phung po dag la bdag tu 'du shes pa dang /
chos su 'du shes pa'i dbang gis phyi mar 'khor bar 'jug pa'i rgyur 'gyur ro / /
rnam par byang ba'i phyogs las brtsams te dmigs pa la nye bar gtod pa'i dngos po zhes bya ba 'di man chad ni gnyis pa rnam par byang ba'i phyogs kyi dngos po nyi shu rtsa lnga ston to / /
'di yang rnam pa gnyis te /
'jig rten pa'i rnam par dag pa'i dngos po bzhi bstan pa dang /
'jig rten las 'das pa'i rnam par dag pa'i dngos po nyi shu rtsa gcig bstan pa'o / /
dngos po yang rnam pa bzhi ste /
thos pa'i shes rab bstan pa dang /
bsam pa'i shes rab bstan pa dang /
sbyor ba'i ting nge 'dzin bstan pa dang /
dngos po bzhi'i ting nge 'dzin bstan pa'o / /
de la 'jig rten pa'i rnam par dag pa'i dngos po bzhi yod par gyur pa yang rnal 'byor gyi sgo'i go rims kyis gdon mi za bar sngar thos pa'i shes rab kyi dbang gis ni bsam pa'i shes rab rab tu 'dren par 'gyur /
bsam pa'i shes rab kyis ni sbyor ba'i ting nge 'dzin 'dren pa dang /
sbyor ba'i ting nge 'dzin gyis ni dngos po bzhi'i ting nge 'dzin thob par 'gyur ba'i go rims de'i phyir rnam pa bzhir gsungs pa yin no / /
'di ni dang po thos pa'i shes rab kyi dngos po bstan pa ste /
de la rnam par byang ba'i phyogs zhes bya ba ni 'di lta ste /
'jig rten pa dang /
'jig rten las 'das pa dang /
zag pa dang bcas pa dang /
zag pa med pa'i rnam par byang ba'i chos rnams gang yin pa'o / /
rnam par byang ba'i phyogs las ni 'di ni 'jig rten pa'i rnam par byang ba'i phyogs bstan pa'o / /
dmigs pa la nye bar gtod pa'i dngos po zhes bya ba ni 'dod pa'i khams kyi thos pa'i shes rab ste /
bstan pa dag la sems nye bar gtod pa gang yin pa'o / /
yang na brjod par bya ba'i don dang /
dran pa nye bar gzhag pa yul la sems nye bar gtod pa'o / /
de nyid la rtsol ba'i dngos po zhes bya ba ni gnyis pa bsam pa'i shes rab kyi dngos po ston to / /
'di ltar thos pa'i shes rab kyi yul de nyid la gcig tu bden par mthong nas nan tan brtson 'grus kyis yid la byed pa gang yin pa'o / /
sems gnas pa'i dngos po zhes bya ba ni gsum pa sbyor ba'i ting nge 'dzin ston to / /
'di ltar bsam pa'i shes rab kyi dbang gis sbyor ba'i ting nge 'dzin la sems gnas pa gang yin pa'o / /
tshe 'di la ni bde bar gnas pa'i dngos po zhes bya ba ni bzhi pa dngos gzhi'i ting nge 'dzin ston te /
mngon par shes pa drug thob nas mthong ba'i chos la bde bar gnas pa gang yin pa'o / /
sdug bsngal thams cad las yang dag par 'das pa'i dmigs pa'i thabs kyi dngos po zhes bya ba 'di man chad ni gnyis pa 'jig rten las 'das pa'i dngos po rnam pa'i dngos po nyi shu rtsa gcig ston to / /
'di yang rnam pa drug tu dbye ste /
dngos po gcig gis rnam par grol ba'i phyogs bstan pa dang /
dngos po bzhis mthong ba'i lam bstan pa dang /
dngos po drug gis bsgom pa'i lam bstan pa dang /
dngos po bzhis mi slob pa'i lam bstan pa dang /
dngos po gnyis kyis khyad par du 'phags pa dang khyad par du 'phags pa ma yin par bstan pa dang /
'di ni dngos po gcig gis rnam par grol ba'i phyogs bstan pa'o / /
mdo'i tshig 'di la yang bshad pa rnam pa gnyis yod de /
ci kha cig na re sdug bsngal thams cad las yang dag par 'das zhes bya ba ni mya ngan las 'das pa ste /
'di ltar mya ngan las 'das pa'i dbang gis sems can rnams sdug bsngal ba thams cad las yang dag par 'das par 'gyur bas rnam par grol ba'i phyogs kyi dge ba la dmigs pa gang yin pa de ni mya ngan las 'das pa'i thabs kyi rgyur gyur pas thabs kyi dngos po zhes bya'o / /
kha cig na re rnam par grol ba'i phyogs kyi dge ba la don rnam pa gnyis yod de /
dang po ni 'khor ba'i sdug bsngal thams cad las yang dag par 'das pa la dmigs pa'o / /
gnyis pa ni mya ngan las 'das pa'i thabs kyi dmigs pa byed pa'i phyir sdug bsngal thams cad las yang dag par 'das pa'i thabs kyi dmigs pa'i dngos po zhes bya'o zhes so zhes bya ba la sogs pas ni gnyis pa dngos po bzhi las brtsams nas nges par 'byed pa'i cha bstan pa ston to / /
'di yang rnam pa gnyis te /
sdug bsngal yongs su shes par bya ba'i dngos po bstan pa dang /
kun 'byung ba spang ba dang /
'gog pa mngon du bya ba dang /
lam bsgom pa'i dngos po bstan pa'o / /
'di ltar 'phags pa'i bden pa bzhi la brten nas dro bar gyur pa dang /
rtse mo la sogs pa'i dge ba'i rtsa ba bzhi bskyed pa'i phyir dngos po rnam pa bzhi bstan pa yin no / /
'di ni dang po sdug bsngal yongs su shes par bya ba'i dngos po bstan pa yin te /
'di yang rnam pa gnyis su dbye ste /
sdug bsngal yongs su shes par bya ba'i mdor bstan pa dang /
yongs su shes pa gsum rnam par phye ste bshad pa'o / /
'di ni dang po ste /
'di ltar khams gsum gyi sdug bsngal gyi bden pa yongs su shes pa zhes bya'o / /
de'ang rnam pa gsum yod pas phyin ci log gi gnas yongs su shes pa'i phyir dang /
sems can du 'du shes pa las brtsams te /
phyi rol gyi sems can rnams la log par sgrub pa'i gnas yongs su shes pa'i phyir dang /
nang mngon pa'i nga rgyal dang bral ba yongs su shes pa'i phyir ro zhes bya ba ni gnyis pa yongs su shes pa gsum rnam par phye ste bshad pa ston to / /
de yang rnam pa gsum yod pas zhes bya ba la /
dang po phyin ci log las brtsams pa'i gnas yongs su shes pa'i phyir ro / /
gnyis pa ni sems can du 'du shes pa'i las brtsams pa'i phyi rol gyi sems can rnams la log par sgrub pa'i gnas yongs su shes pa'i phyir ro / /
gsum pa ni nang mngon pa'i nga rgyal dang bral ba'i phyir gnas yongs su shes pa'i phyir ro / /
mdo'i tshig 'di gsum yang so so nas bshad pa mi mthun pas kha cig na re phyin ci log gi gnas yongs su shes pa'i phyir zhes bya ba ni khams gsum pa'i sdug bsngal gyi bden pa phyin ci log rnams kyi gnas yin pa nyid du yongs su shes pa'i phyir ro / /
sems can du 'du shes pa las brtsams te phyi rol gyi sems can rnams la log par sgrub pa'i gnas yongs su shes pa'i phyir zhes bya ba ni 'dod pa'i khams kyi sdug bsngal gyi bden pa yongs su shes pa ste /
sems can du 'du shes pa la brten nas srog gcod pa la sogs pa'i lam 'byung ba'ang nges par sngar sems can gyi 'du shes bskyed pa las 'byung bas so / /
phyi rol gyi sems can rnams la zhes bya bas ni las slong ba'i lam bstan to / /
log par sgrub pa'i zhes bya ba ni des bskyed pa'i las kyi spyod pa nyid de ni 'di skad du 'dod pa'i khams kyi sdug bsngal gyi bden pa yongs su shes pas sems can du 'du shes pa las brtsams te phyi rol gyi sems can rnams la log par sgrub pa'i gnas nyid du yongs su shes pa'i phyir ro zhes bstan par 'gyur ro / /
nang mngon pa'i nga rgyal dang bral ba'i gnas yongs su shes pa'i phyir zhes bya ba ni gzugs kyi khams [(]gyi [,]kyi [)]nang gi lus sdug bsngal gyi bden pa nyid du yongs su shes pa ste /
'di ltar khams gong ma gnyis kyi nyon mongs pa thams cad ni nang gi lus la brten nas 'byung ba'i phyir nang mngon pa'i nga rgyal dang bral ba'i zhes gsungs so zhe'o / /
kha cig na re yongs su shes pa dang po gnyis ni 'dod pa'i khams kho na'o zhes pa'o / /
yongs su shes pa gsum pa ni khams gong ma gnyis shes pa'o zhes zer te /
gzhan ni snga ma'i bshad pa bzhin kha cig na re /
gsum po dag ni go rims bzhin du khams gsum po dag gi sdug bsngal yongs su shes pa yin no zhes zer ro / /
de ltar rnam pa du mar bshad pa yod kyang /
slob dpon h+yan tsang gis ni rnal 'byor spyod pa'i sa'i 'grel pa dang gtugs nas bshad pa gnyis pa bzang bar bshad do / /
bsgom pa'i gnas kyi dngos po dang /
mngon du bya ba'i dngos po dang /
bsgom pa'i dngos po'o zhes bya ba ni gnyis pa kun 'byung ba spang ba dang /
'gog pa mngon du bya ba dang /
lam bsgom pa'i dngos po bstan pa ston to / /
'di yang kun 'byung ba'i bden pa ni bsgom pa mi mthun pa'i phyogs kyi nyon mongs pa gnyis yin pa'i phyir bsgom pa'i gnas kyi dngos po zhes bya'o / /
'gog pa ni 'dus ma byas pa yin pas mngon du bya ba'i dngos po zhes bya'o / /
'phags pa'i lam ni bsgom pa'i dngos po zhes bya ste /
de'i phyir mdo dang bstan bcos dag las /
sdug bsngal yongs su shes par bya /
lam bsgom par bya zhes gsungs pa yin no / /
de'i snying por bya ba'i dngos po dang /
de'i rnam pa'i dngos po dang /
de'i dmigs pa'i dngos po dang /
spangs pa dang /
ma spangs pa'i spyod pa la mkhas pa'i dngos po dang ngo zhes bya ba ni gsum pa dngos po bzhi las brtsams nas mthong ba'i lam bstan pa ston to / /
de la snying por bya ba'i dngos po zhes bya ba ni yang dag pa'i lam ste /
yang dag pa nyid du lam mthong ba'i dbang gis yang dag pa dang /
mtshan ma dang bcas pa'i mthong ba'i lam rnam pa gnyis las mi nyams par byed pa'i phyir ro / /
bshad pa'i rnam pa gzhan du na /
lam mthong ba thob pa'i dbang gis nams kyang so so'i skye bo nyid du phyir mi ldog pa'i phyir mthong ba'i lam snying por bya ba'i dngos po zhes bstan to / /
de'i rnam pa'i dngos po zhes bya ba ni mtshan ma dang bcas pa'i mthong ba'i lam ste /
sems rnam pa gsum dang /
sems rnam pa bcu drug gi rnam pa tha dad pa'i phyir ro / /
de'i dmigs pa'i dngos po zhes bya ba ni mtshan ma dang bcas pa'i mthong ba'i lam gyi dmigs pa yul gyi dngos po bstan pa'o / /
spangs pa dang ma spangs pa spyod pa la mkhas pa'i dngos po zhes bya ba ni mtshan ma dang bcas pa'i mthong ba'i lam gyis mthong ba'i spang bar bya ba'i nyon mongs pa spangs pa dang /
bsgom pas spang bar bya ba'i nyon mongs pa da rung ma spangs pa nyid du so sor rtog pa gang yin pa'o // //
bam po drug cu dgu pa /
de la rnam par g.yeng ba'i dngos po dang /
rnam par mi g.yeng ba'i dngos po dang /
rnam par mi g.yeng ba'i gnas kyi dngos po dang /
bsgom pa las yongs su skyo ba'i sbyor ba bsam pa'i dngos po dang /
bsgom pa'i phan yon gyi dngos po dang /
de bstan pa'i dngos po'i zhes bya ba ni bzhi pa dngos po rnam pa drug las brtsams nas bsgom pa'i lam bstan pa zhes bya bas ston to / /
mdo'i tshig 'di yang so so nas bshad pa mi mthun pas kha cig na re de las rnam par g.yeng ba'i dngos po bya ba ni mthong ba'i lam las yang dag par 'das nas bsgom pa'i lam la ma zhugs pa'i bar skabs der re zhig tsam du sems rnam par g.yeng bar gyur pa gang yin pa ste /
kun nas nyon mongs pa can ma yin pa'i phyir rnam par g.yeng ba zhes bya'o / /
de la rnam par mi g.yeng ba'i dngos po dang /
rnam par mi g.yeng ba'i gnas kyi dngos po zhes bya ba ni ting nge 'dzin la gnas pa na 'dod pa'i khams kyi bsgom pas spang bar bya ba'i nyon mongs pa spong ba'i sbyor ba'i las yin te /
rnam par mi g.yeng ba'i dngos po ni ting nge 'dzin gyi rnam pa ma gtogs pa gzhan dus mtshungs pa'i chos so / /
rnam par mi g.yeng ba'i gnas kyi dngos po ni ting nge 'dzin gyi bdag nyid kho na bzung ste /
'di ni shes rab kyi stong du gyur pa'i phyir gnas zhes bya'o / /
sgom pa la yongs su skyo ba'i sbyor ba gsal ba'i dngos po zhes bya ba ni gzugs dang gzugs med pa'i khams kyi bsgom pas spang bar bya ba'i nyon mongs pa spong bar thogs pa med pa'i lam gang yin pa'o / /
de bstan pa'i dngos po zhes bya ba ni rdo rje lta bu'i sems thogs pa med pa'i lam gang yin pa'o zhes so / /
kha cig na re dngos po snga ma gsum ni sngar bshad pa bzhin no / /
dngos po bzhi pa ni khams gsum gyi bsgom pas spang bar bya ba'i nyon mongs pa spong bar byed pa'i bar chad med pa'i lam mo / /
dngos po snga ma ni gzugs dang gzugs med pa'i khams kyi dngos gzhi ting nge 'dzin to / /
dngos po drug po ni sngar bshad pa dang 'dra'o zhe na /
kha cig na re de las rnam par g.yeng ba dngos po zhes bya ba ni 'di lta ste /
lam bsgom pa ni thos pa dang /
bsam pa'i shes rab gnyis la brten nas khams gsum gyi bsgom pas spang bar bya ba'i nyon mongs pa spong bar mi byed pa sbyor ba'i lam ring ba gang yin pa'o / /
de la rnam par mi g.yeng ba'i dngos po dang rnam par mi g.yeng ba'i gnas kyi dngos po zhes bya ba ni 'di lta ste /
ting nge 'dzin la gnas nas khams gsum gyi bsgom pas spang bar bya ba'i nyon mongs pa spong bar mi byed pa sbyor ba'i lam nye bar gnas pa gang yin pa'o / /
de la rnam par g.yeng ba'i dngos po ni mnyam par bzhag pa na gzhan sems dang sems las byung ba rnams rnam par mi g.yeng ba gang yin pa'o / /
gnas kyi dngos po ni ting nge 'dzin gyi rnam pa kho nas bzung ste /
shes rab kyi gnas byed pa'i phyir gzhan zhes bya'o / /
bsgom pas yongs su skyo ba'i sbyor ba brtsams pa'i dngos po zhes bya ba ni 'dod pa'i khams kyi bsgom pas spang bar bya ba'i nyon mongs pa spong bar byed pa bar chad med pa dang /
rnam par grol ba'i lam mo / /
bsgom pa'i phan yon gyi dngos po zhes bya ba ni gzugs kyi khams kyi bsgom pas spang bar bya ba'i nyon mongs pa spong bar byed pa bar chad med pa dang /
rnam par grol ba'i lam mo / /
de bstan pa'i dngos po zhes bya ba ni gzugs med pa'i khams kyi bsgom pas spang bar bya ba'i nyon mongs pa spong bar byed pa bar chad med pa'i lam ste /
rdo rje lta bu'i ting nge 'dzin to / /
ci'i phyir rnam par grol ba'i lam bstan zhe na /
rnam par grol ba'i lam de mi slob pas bsdus pa'i phyir ro zhe'o / /
dgongs pa zab mo nges par 'grel pa'i dpe gzhan kha cig dang /
dgongs pa zab mo rnam par dgrol ba'i mdo las /
rnam par mi g.yeng ba'i dngos po zhes bya ba med de ma tshang ngo / /
dpe 'di las ni dngos po drug car tshang bar 'byung ste /
rgya gar gyi dpe nyid dang /
mtshams rnam par dgrol ba'i mdo dang bstan bcos rnal 'byor spyod pa'i sa la sogs pa dang gtugs pa las kyang dngos po drug tshang ba 'byung ba'i phyir ro /
'dir dngos po drug tshang bar bstan pa'i yang dag pa yin no / /
'phags pa'i spyod yul pa bsdus pa'i dngos po dang /
'phags pa'i phyogs dang /
g.yog 'khor bsdus pa'i dngos po dang /
de kho na rab tu rtogs pa'i dngos po dang /
mya ngan las 'das pa yang dag par thob pa'i dngos po zhes bya ba ni lnga pa dngos po rnam pa bzhi las brtsams nas mi slob pa'i lam bstan pa ste /
de la 'phags pa'i spyod pa bsdus pa'i dngos po zhes bya ba ni yang dag pa'i ye shes kyis bsdus pa zad pa dang /
mi skye ba shes pa gang yin pa'o / /
'phags pa'i phyogs dang g.yog 'khor bsdus pa'i dngos po zhes bya ba ni rjes las thob pa'i ye shes kyis bzung ba zad pa dang mi skye ba'i ye shes gang yin pa'o / /
de kho na rab tu rtogs pa'i dngos po zhes bya ba ni lhag ma med par 'jug tu nye ba na yang de kho na nyid du bsgom pa gang yin pa'o / /
mya ngan las 'das pa yang dag par thob pa'i dngos po zhes bya ba ni lhag ma med par 'jug tu nye ba na sngar 'gog pa snyoms par 'jug pas 'gog pas snyoms par zhugs pa kun gzhi rnam par sems de nyid kyis yongs su mya ngan las 'das pa gang yin pa'o / /
legs par gsungs pa'i chos 'dul ba la 'jig rten pa'i yang dag pa'i lta ba 'di las phyi rol pa thams cad yang dag pa'i lta ba las spyi bor gyur pa nyid kyi dngos po dang /
de mi bsgom pas yongs su nyams pa'i dngos po zhes bya ba la sogs pas ni drug pa dngos po rnam pa gnyis las brtsams nas khyad par du 'phags pa dang /
khyad par du 'phags pa ma yin pa zhes bya ba ston to / /
'di yang rnam pa gnyis te /
dngos po gnyis bstan pa dang /
rgol ba'i las bstan pa'o / /
'di ni dang po ste /
de legs par gsungs pa'i chos 'dul ba zhes bya ba ni sde snod gsum gyis bstan pa rnams so / /
legs par gsungs pa'i chos zhes bya ba ni mdo sde dang /
chos mngon pa'i sde snod do / /
'dul ba zhes bya ba ni 'dul ba'i sde snod nyid do / /
de'i phyir bstan bcos rnal 'byor spyod pa'i sa las legs par chos gsungs pa ni rigs pas bsdu ba'i phyir yon tan khyad par du 'phags pa yongs su 'dzin par byed pa'i 'dul ba ni nyon mongs pa thams cad zhi bar byed pa dang mthun pa'i phyir ro zhes bstan pa yin no / /
legs par gsungs pa'i chos 'dul ba zhes bya ba ni 'di ni rgya cher bshad pa ni sngar gong du bstan pa bzhin du rig par bya'o / /
de ni 'di skad du sde snod gsum las gsungs pa'i rnam par grol ba'i phyogs kyis bsdus pa'i 'jig rten pa'i yang dag pa'i lta ba dman pa yin yang /
'di las phyi rol pa thams cad kyi yang dag pa'i lta ba las spyi bor gyur pa'i dngos po yin no zhes bya ba bstan par 'gyur ro / /
yang dag pa'i lta ba las spyi bor gyur pa'i dngos po zhes bya ba 'di la yang bshad pa rnam pa gnyis yod de /
kha cig na re spyi bor mthong ba'i sa yang dag pa'i lta ba yin pa'i phyir /
yang dag pa'i lta ba las spyi bor gyur pa'i dngos po zhes bya'o zhe'o / /
kha cig na re 'di ni dpe las ming du btags pa yin te /
de dag gi gzhung gis bstan pa'i yang dag pa'i lta ba khyad par du 'phags pa de ni dper na mi'i spyi bo dang 'dra ba'i phyir yang dag pa'i lta ba las spyi bor gyur pa'i dngos po zhes bya'o zhe'o / /
de mi bsgom pa yongs su nyams pa'i dngos po zhes bya ba ni dngos po gnyis pa bstan te /
'di ltar lta ba legs par gsungs pa'i chos 'dul ba de las dge ba gzhan bsgom zhing /
dngos po snga ma mi bsgom pa'i phyir mi bsgom pas yongs su nyams pa'i dngos po zhes bya'o zhes bya ba'i tha tshig go / /
legs par gsungs pa'i chos 'dul ba bsgom pa'i phyir yongs su nyams par gyur pa zhes bshad kyi /
lta ba'i nyes pa'i phyir yongs su nyams pa zhes brjod pa ni ma yin no zhes bya ba ni gnyis pa rgol ba'i lan ston pa 'di ltar phyi rol pa 'di dag 'di skad do / /
mi bsgom pas yongs su nyams pa'i dngos po yin no / /
nyes pa'i skyon du 'gyur ro zhes zer bas de'i phyir tshig 'di gsungs pa yin te /
yongs su nyams pa zhes bya ba yang legs par gsungs pa'i chos 'dul ba la mi bsgom pa'i phyir yongs su nyams pa zhes bya'i /
dngos po gnyis pa la nyes pa nyid du lta ba'i phyir yongs su nyams pa zhes brjod pa ni ma yin te /
'dir ni ma thob pa dang /
ma bsgoms pa gnyis kyis yongs su nyams pa la bya'o / /
des na dngos po gnyis pa 'di ni dpyad na phyi rol pa rnams kyis yang dag pa'i lta ba ji snyed pa yod pa dag las khyad par du 'phags so zhes bya ba'i tha tshig go / /
'jam dpal gang du ngas nyan thos dang /
byang chub sems dpa' rnams las brtsams nas so sor thar pa'am /
so sor thar pa dang ldan pa'i chos yongs su bstan pa gang yin pa de ni 'dul ba zhes bya'o zhes bya ba 'di man chad ni gnyis pa 'dul ba rnam par phye ste bshad pa zhes bya ba ston to / /
'di yang rnam pa gnyis te /
mtshan nyid mdor bstan pa dang /
zhus pa dang lan dag gis rnam par dbye'o / /
'di ni dang po mtshan nyid mdor bstan pa'o / /
'di la gang du zhes bya ba ni 'dul ba'i bstan pa la gang du zhes pa ni gnas su bstan pa'o / /
ngas zhes bya ba ni de bzhin gshegs pa ste /
phung po lnga la tha snyad du btags pa'o / /
'di ltar de bzhin gshegs pa des nyan thos dang byang chub sems dpa' rnams la so sor thar pa dang ldan pa'i chos yongs su bstan pa gang yin pa ste /
rigs bdun po dag yang dag par blangs pa'i sdom pa'i tshul khrims gang yin pa de ni so sor thar pa zhes bya'o /
de la bye brag yod pa dang /
theg pa gnyis kyis yang dag par blangs pa gang yin pa de ni lus dang ngag gi yan lag bdun kho na la ngo bo nyid du rnam par 'jog go / /
byang chub sems dpa' ni spyir lus la sogs pa'i las gsum po dag las ngo bo nyid du 'jog go / /
de la so sor thar pa zhes bya ba'ang so so nas bshad pa mi mthun pas thams cad yod par smra ba'i gzhung gis ni rigs brgyad po dag gis sdom pa yang dag par len pa dang po rnam par rig byed kyi so so nas sdig pa sna tshogs spong bar byed pa'i phyir so sor thar pa dang /
lam gyi zhes bya'o zhes bshad do / /
de'i phyir mdzod kyi bstan bcos las so sor thar pa'i sdom pa'i bye brag gi ming bstan pa'i phyir /
tshig le'ur byas pa las /
de dag thams cad kyang ni tshul khrims dang /
legs par spyad pa dang /
sdom pa zhes bya ste /
dang po ni rnam rig min kho na so sor thar pa dang /
las kyi lam zhes 'byung ste /
'di nyid kyi 'grel pa las /
mi mnyam pa rnams mnyam par 'jog par byed pa'i tshul khrims zhes bya ste /
nges pa'i tshig tu ni bsil phyir zhes bya ste /
tshigs su bcad pa las ji skad du /
tshul khrims yang dag blangs pa dpe / /
lus la yongs su gdung ba med / /
ces 'byung ba'i phyir tshul khrims zhes bya'o / /
mkhas pa rnams kyis bsngags pa'i phyir legs par spyad pa zhes bya ste /
nges pa'i tshig gi bya ba'i rang bzhin yin pa'i phyir lus dang ngag sdom pa'i phyir sdom pa zhes bya'o / /
so sor thar pa de ni gnas skabs dang po dang /
tha ma las bye brag med pa'i ming du rig par bya'o / /
skad cig ma dang po rnam par rig byed dang /
rnam par rig byed ma yin pa kho na ni so sor thar pa dang /
las kyi lam zhes bya ba'i ming thob ste /
'di ltar dang po sdom pa yang dag par len pa na /
dang po rnam par rig byed dang rnam par rig byed ma yin pas so so nas sdig pa rnam pa sna tshogs yongs su spong bar byed pa'i phyir dang po so so nas spong ba'i don las brtsams nas ni so sor thar pa'i ming du rnam par bzhag la /
de nyid kyi tshe bya ba mthar phyin nas las rnams bsal ba'i don las brtsams nas ni las kyi lam gyi ming du rnam par bzhag pa yin pas de'i phyir skad cig ma dang po las so sor thar pa zhes bya'o / /
so sor thar pa'i sdom pa zhes kyang bya'o / /
rtsa ba las kyi lam zhes kyang bya'o / /
skad cig ma gnyis pa nas ma btang ba'i bar gang yin pa de ni so sor thar pa zhes kyang mi bya'o / /
so sor thar pa'i sdom pa zhes kyang mi bya'o / /
las kyi lam zhes kyang mi bya ste /
phyis 'byung ba zhes bya'o zhes 'byung ste /
zhib tu de nyid las bstan pa bzhin no / /
bstan bcos gzhung rab tu bstan pa dang /
yang dag pa'i rig pa dang rjes su mthun pa las kyang /
phal cher mdzod kyi bstan bcos las bshad pa dang mthun par ston to / /
de la bye brag yod pa ni don rnam pa gsum gyi phyir so sor thar pa zhes bya'o zhes bshad do / /
dang po ni mdzod kyi bstan bcos las bstan pa dang mthun no / /
bar ma ni yang na dang por bsgom par bya ba yin pa'i phyir so sor thar pa zhes bya'o zhes bshad do / /
tha ma ni yang de dang por 'byung ba ni nyam nga ba'i ngan 'gro las yang dang por 'da' bar 'gyur ba'i phyir so sor thar pa zhes bya'o zhes bshad do / /
bshad pa'i rnam pa gzhan du na yan lag bdun gyi 'byung ba chen po rgyur byas pa tha dad pa la so sor thar pas na so sor thar pa zhes bya ste /
las dang ting nge 'dzin gyi yan lag bdun gyi rgyu thun mong du yod pa dang mi mtshungs pa'i phyir dang /
'byung ba chen po gcig gis byas pa'i phyir ro / /
mdzod kyi bstan bcos las /
'dod pa'i khams na yod pa'i rnam par rig byed ma yin pa'i rgyu mthun pa ni zag pa dang bcas pa dang 'byung ba chen po skye bas tha dad de /
de la 'byung ba chen po skye ba zhes bya ba'i tshig ni lus dang ngag gi yan lag bdun po dag re re 'byung ba chen po dag gis tha dad par byas pa ston to / /
ting nge 'dzin las skyes pa'i rnam par rig byed ma yin pa'i bye brag kyang rnam pa gnyis yod de /
'di lta ste /
bsam gtan rnams dang /
zag pa med pa'i sdom pa gang yin pa'o / /
rnam pa gnyis ka'ang ting nge 'dzin la brten nas 'phel ba dang /
ma zin pa dang /
tha dad pa ma yin pa'i 'byung ba chen po zhes bya ba'i tshig gis ni rnam par rig byed ma yin pa'i yan lag bdun po dag 'byung ba chen po bzhi po dag gis rgyu byas pa mtshungs pa nyid du bstan te /
bshad pa yin no / /
de ci'i phyir zhe na /
gnas su gyur pa'i 'byung ba chen po rnams sems bzhin du gcig pa nyid du gyur cing /
bye brag tu gyur pa med pa'i phyir ro zhes bshad do / /
bstan bcos yang dag pa'i rigs pa dang rjes su mthun pa dang /
gzhung rab tu bstan pa las kyang /
mdzod kyi bstan bcos las bshad pa dang mthun par 'byung ngo / /
gzhan yang bstan bcos yang dag par rigs pa dang rjes su mthun pa las /
yang na lam dang /
ting nge 'dzin las skyes pa'i sdom pa gang yin pa de ni sems kyi rjes su 'brang ba'i sdom pa yin la /
so sor thar pa'i sdom pa ni sems kyi rjes su 'brang ba ma yin pa'i phyir /
gzhan yang bstan bcos rnam par g.yeng bas byas pa'i dge ba ni lus dang ngag dang sems tha dad par spyod cing thun mong du yod pa'i rgyu mthun yin pa'i phyir yang so sor zhes bya'o / /
gzhan yang tshul khrims ni mya ngan las 'das pa'i rgyu dang po yin pa'i phyir /
de'i phyir bstan pa gzhan bstan pa'i mdo las /
tshul khrims ni rnam par grol ba dang rjes su mthun pa'i yang dag pa yin pa'i phyir so sor thar pa zhes bya'o zhes gsungs so / /
yang na so sor zhes bya ba ni 'di lta ste /
so sor tha dad pa'o / /
thar pa ni mya ngan las 'das pa'i 'bras bu'o / /
lam dang ting nge 'dzin las skyes pa'i sdom pa gnyis ni yang dag par grol ba thob par 'gyur ba yin la /
so sor thar pa'i sdom pa ni lus dang ngag dag gi dge ba rnam par g.yeng bas byas pa yin yang /
mya ngan las 'das pa'i 'bras bu mthar thug pa'i phyogs yin pas so sor thar pa zhes bya'o / /
yang na lam dang ting nge 'dzin las byung ba'i sdom pa gnyis ni sems dang lhan cig 'grogs pa yin pas mtshungs par 'bras bu mthar thug pa la gzhol ba yin la /
so sor thar pa'i sdom pa ni 'di ni sems dang so sor tha dad cing 'gog pa'i 'bras bu la gzhol ba ring bas so sor thar pa zhes bya'o / /
gzhan yang so so thar pa'i sdom pa ni da ltar gyi kho na dgag pa dang /
sbyor ba dang /
rtsa ba dgag par rtogs pa yin la /
lam dang ting nge 'dzin las byung ba'i sdom pa gnyis kyis ni dus gsum dgag par yang rtogs shing rtsa ba kho na dgag pa yin pa'i phyir so sor thar pa zhes bya'o zhes bshad do / /
'dir theg pa chen po bstan pa las ni /
rigs bdun po dag yang dag par blangs pa'i sdom pa dag gis so so nas nyes pa srung bas lam dang ting nge 'dzin las byung ba'i sdom pa gnyis dang 'dra bar rigs bdun po dag yang dag par blangs pa'i sdom pas nye bar bsrungs pa'i tha dad pa ma yin pa'i phyir so sor thar pa zhes bya'o / /
thar pa zhes bya ba ni nyes pa bdun las thar cing mya ngan las 'das pa rnam par grol ba'i 'bras bu thob pa'i phyir thar pa zhes bya'o zhes bshad do / /
gang du yang tha dad pa'i 'byung ba chen po so sor thar pa zhes bstan pa ni med do / /
de la so sor thar pa dang ldan pa'i chos yongs su bstan pa zhes bya ba ni 'di la bshad pa gnyis yod de /
kha cig na re yang dag pa'i tshul khrims kyi rgyu dang /
rkyen dang /
rjes su mthun pa gang yin pa de ni ldan pa'i chos zhes bya'o zhes so / /
kha cig na re lus la sogs pa'i las gsum po dag las ni tshul khrims kyi rang bzhin yin la /
sems dang mtshungs par ldan pa'i sems las byung ba'i chos rnams ni ldan pa'i chos zhes bya'o zhes pa'o / /
chos kyi gsung rab de la ni 'dul ba zhes bstan to / /
bcom ldan 'das byang chub sems dpa' rnams ni so sor thar pa rnam pa du ma dag gis bsdus pa lags zhes bya ba la sogs pas ni gnyis pa zhus pa dang lan dag gis rnam par dbye ba zhes bya ba ston to / /
'di yang rnam pa gnyis te /
zhu ba gsol ba dang lan du gsungs pa'o / /
'di ni dang po ste /
gtso bo'i dbang du mdzad nas zhu ba gsol ba'i phyir byang chub sems dpa' kho nas smos so / /
rigs kyi bu rnam pa bdun du rig par bya ste zhes bya ste zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang mdor bstan pa dang /
rnam par phye nas bstan pa nyid do / /
yang dag par blang ba'i cho ga'i dngos po bsdus pa'i phyir zhes bya ba la sogs pas ni gnyis pa mtshan nyid rnam pa bdun rnam par phye ste bshad pa ston to / /
'di yang mtshan nyid rnam pa bdun bstan pa nyid las rnam pa bdun du dbye ste / /
'di ni dang po'i yang dag par blang ba'i cho ga'i mtshan nyid bstan pa'o / /
'di ni tshul khrims yang dag par blang ba'i cho ga bstan pa yin pas /
de'i phyir yang dag par blang ba'i cho ga'i dngos po zhes bya'o / /
mtshams rnam par dgrol ba'i mdo las ni /
yang dag par blang ba'i spyod lam bstan pa zhes 'byung ngo / /
dgongs pa zab mo rnam par dgrol ba'i mdo las ni yang dag par blang ba'i chos bstan pa zhes 'byung ngo / /
sdom pa yang dag par blang ba'i chos 'di rgya cher bshad pa ni /
bstan bcos rnal 'byor spyod pa'i sa'i nang nas byang chub sems dpa'i sa'i nang nas bstan pa bzhin du rig par bya'o / /
yang na sdom pa yang dag par blang ba'i cho ga zhes bya ba ni /
bstan bcos rnal 'byor spyod pa'i sa las ji skad du /
ji ltar na cho ga phun sum tshogs pa yin zhe na /
'di lta ste /
spyod pa'am /
'phral gyi bya ba'am /
dge ba'i phyogs kyi sbyor ba la brten nas 'jig rten pa dang rjes su mthun zhing 'jig rten pa dang mi 'gal ba dang /
'dul ba dang rjes su mthun zhing 'dul ba dang mi 'gal bas na de'i phyir cho ga phun sum tshogs pa zhes bya'o zhes 'byung ba lta bu ste /
rgya cher de nyid las bshad pa bzhin no / /
bstan bcos rnam par bshad pa las kyang de skad du ston to / /
pham pa'i gnas lta bu'i dngos po bstan pa'i phyir na zhes bya ba ni gnyis pa pham pa'i gnas lta bu'i dngos po'i mtshan nyid bstan pa'o / /
'di ltar lci ba bzhi po dag gi nyes pa 'byung bar 'gyur na gdon mi za bar pas pham pa'i nyon mongs pa'i dbang du 'gyur zhing /
byang chub sems dpa' las rgyal bar 'gyur ba'i phyir ro / /
phas pham pa de yang rnam pa bzhi yod do / /
bstan bcos rnal 'byor spyod pa'i sa las ji skad du /
rnyed pa dang bkur sti la lhag par zhen cing /
bdag la stod cing gzhan la smod pa dang /
ser snas zang zing dang chos sems can la mi ster ba dang /
khro ba'i sems kyis sems can la rdeg cing tshig rtsub po smras pa dang /
byang chub sems dpa'i sde snod la skur pa 'debs shing log pa'i chos ston pa gang yin pa de ni phas pham pa bzhi'o zhes bshad pa lta bu ste /
zhib tu de nyid las bstan pa bzhin no / /
yang na phas pham pa ni bcu ste /
snga ma bzhi'i steng du yang srog gcod pa dang /
ma byin par len pa dang /
log par g.yem pa dang /
brdzun du smra ba dang /
chang 'tshong ba dang /
gzhan gyi skyon nas smra ba bsnan te /
tshangs pa'i dra ba'i mdo dang /
phreng ba'i mdo las ji skad bstan pa bzhin du rig par bya'o / /
lhung ba'i gnas lta bu'i dngos po bstan pa'i phyir zhes bya ba ni gsum pa lhung ba'i dngos po'i mtshan nyid bstan pa'o / /
'di ni de las gzhan pa'i nyes pa yang ba rnams te /
'phags pa tshangs pa'i dra ba'i mdo las /
dri ma dang bcas pa bzhi bcu rtsa brgyad gsungs pa dang /
bstan bcos rnal 'byor spyod pa'i sa las /
nyes pa yang ba rnams bstan pa lta bu ste /
zhib tu de nyid las bstan pa bzhin no / /
ltung ba dang bcas pa'i ngo bo nyid bstan pa'i phyir zhes bya ba ni bzhi pa ltung ba dang bcas pa'i ngo bo nyid bstan pa'o / /
gzhan yang ltung ba dang bcas pa'i ngo bo nyid ces bya ba ni bstan bcos rnal 'byor spyod pa'i sa las /
'gal bas 'gyur ba'i nyes pa bstan pa rnams te /
bstan bcos de nyid las ji skad du /
byang chub sems dpa' gang byang chub sems dpa'i sdom pa yongs su dag pa la gnas pa nyin gcig bzhin du dkon mchog gsum po dag la mchod pa'i bya ba chung ngu 'am /
chen po yang rung ste /
tha na lus kyis phyag gcig tsam btsal ba dang /
tha na dkon mchog gsum las brtsams te /
tshig bzhi pa'i tshigs su bcad pa gcig tsam du tshig tu brjod pa dang /
tha na dkon mchog gsum gyi yon tan rjes su dran pa sngon du 'gro ba'i dang ba gcig tsam yang ma byas par nyin mtshan 'da' bar byed na nyes pa dang bcas shing 'gal ba dang bcas par 'gyur ro zhes bya ba nas /
rgya cher bshad pa'i bar du bstan pa lta bu ltung ba med pa'i ngo bo nyid bstan pa'i phyir zhes bya ba ni lnga pa med pa'i ngo bo nyid bstan pa ste /
bcas pa'i kha na ma tho ba med pa nyid do / /
yang na bstan bcos rnal 'byor spyod pa'i sa las /
thams cad du nyes pa med pa ni sems 'khrugs pa dang /
sdug bsngal gyi tshor bas nyen pa dang /
sdom pa ma mnos pa la ni thams cad du nyes pa med par rig par bya'o zhes bstan pa nyid do / /
gzhan yang rnal 'byor spyod pa'i sa las /
nyes pa med pa rnam pa bzhi ste /
gsum ni sngar bshad pa dang mthun te /
yang las dang po las bstan pa'o / /
ltung ba las 'byung ba bstan pa'i phyir zhes bya ba ni drug pa ltung ba las 'byin pa'i mtshan nyid bstan pa ni sdig pa bshags shing nyes pa las 'byin pa'i chos yin te /
de'i phyir bstan bcos rnal 'byor spyod pa'i sa las /
gal te kun nas dkris pa chen pos byang chub sems dpa' la pham pa'i gnas lta bu'i chos 'byung bar 'gyur na slar yang nod par bya'o / /
gal te kun nas dkris pa 'bring gi nyes par byung na ni de gang zag gsum mam /
de yan chad la nyes byas bshags par bya'o / /
kun nas dkris pa chung ngus pham pa'i gnas lta bu'i nyes pa byung ba dang /
de las gzhan pa'i nyes pa rnams ni gcig gi mdun du bshags par bya'o / /
gang gi mdun du bshags par bya ba'i gang zag chos mthun pa med na byang chub sems dpa' bsam pa thag pa nas phyin chad mi byed par sems bskyed par bya zhing /
phyin chad kyang bsdam par bya'o / /
de ltar byas na de nyes pa de las 'byung ba zhes bya'o zhes bstan pa yin te /
zhib tu de nyid las bstan pa bzhin no / /
sdom pa gtong ba bstan pa'i phyir zhes bya ba ni bdun pa sdom pa gtong ba'i mtshan nyid bstan pa ste /
bstan bcos rnal 'byor spyod pa'i sa byang chub sems dpa'i sa las /
byang chub sems dpa' gal te kun nas dkris pa chung ngu dang 'bring gi nyes pa pham pa lta bu'i nyes pa byung na tshul khrims kyi sdom pa yang dag par blangs pa de gtong bar mi 'gyur ro / /
kun nas dkris pa chen pos ni gtong bar 'gyur te /
gang gi phyir byang chub sems dpas pham pa'i gnas lta bu'i chos 'di dag rgyun ma chad par kun spyod pa ngo tsha shes pa dang /
khrel yod pa chung ngu tsam yang mi bskyed pa dang /
des mgu bar byed cing /
de la dga' ba dang /
de nyid la phan yon du lta ba can du gyur pa 'di ni kun nas dkris pa chen po yin par rig par bya'o / /
pham pa'i chos rnams byas pas dge slong gis so sor thar pa'i sdom pa gtong bar 'gyur ba bzhin du /
byang chub sems dpas ni pham pa'i gnas lta bu'i chos gnas gcig tsam kun tu spyod pas ni byang chub sems dpa'i tshul khrims kyi sdom pa yang dag par blangs pa gtong bar mi 'gyur ro / /
byang chub sems dpas ni yang dag par blangs pa yongs su btang du zin kyang tshe 'di la byang chub sems dpa'i tshul khrims yang dag pa'i sdom pa yang dag par blangs pa nod pa'i skal ba yod de /
'di lta ste /
dge slong so sor thar pa'i sdom pa la gnas pa pham pa byung ba bzhin du /
skal ba med pa kho nar 'gyur ba ni ma yin no / /
mdor bsdu na rgyu rnam pa gnyis kho nas byang chub sems dpa'i tshul khrims kyi sdom pa yang dag par blangs pa gtong bar 'gyur te /
bla na med pa yang dag par rdzogs pa'i byang chub tu smon pa yongs su btang ba dang /
pham pa'i gnas lta bu'i chos kyi kun nas dkris pa chen po kun tu spyod pa'o / /
byang chub sems dpa' gang gis smon lam yang ma btang la /
pham pa'i gnas lta bu'i chos rnams kyi kun nas dkris pa chen po'ang kun tu ma spyad na /
tshe brjes su zin kyang /
'og dang steng dang thad ka thams cad du skyes pa na byang chub sems dpa' byang chub sems dpa'i tshul khrims kyi sdom pa yang dag par blangs pa yongs su gtong bar mi 'gyur ro / /
byang chub sems dpa' tshe brjes te brjed na'ang dge ba'i bshes gnyen bsten pa la brten nas dran pa gso ba'i phyir yang dang yang gso bar byed par zad kyi /
gsar du yang dag par len pa ni ma yin no zhes 'byung ba lta bu'o / /
gzhan yang bstan bcos rnal 'byor spyod pa'i sa las /
rkyen rnam pa bzhis sdom pa gtong bar 'gyur ro zhes bshad de /
de'i phyir de nyid las /
gzhan yang sdom pa de ma btang ba ni tshe rabs gzhan du yang rjes su 'jug par rig par bya'o / /
gal te btang na ni ma yin no / /
de gtong ba ni mdor bsdu na rgyu bzhis 'gyur te /
yang dag par len pa'i sems kyis mi 'dra ba'i sems skyed par byed pa dang /
mi brda phrad pa'i drung du dbul ba dang ldan pa'i tshig rjod par byed pa dang /
phas pham pa'i gnas lta bu'i chos bzhi po dag la thams cad dam /
re re'i nyes pa 'byin pa dang /
pham pa'i gnas lta bu'i chos bzhi po dag thams cad dam /
de re re la kun nas dkris pa chen pos nyes pa 'byin par byed na /
byang chub sems dpas sdom pa btang bar rig par bya'o / /
gal te phyis blang ba'i sems yongs su dag par thob par 'gyur na yang phyis blang bar bya'o zhes 'byung ngo / /
nyan thos kyi tshul khrims btang ba'i rkyen mang nyung ni bstan pa rnams las so so nas bshad pa mi mthun pas thams cad yod par smra ba'i gzhung gis ni rgyu rnam pa lngas gtong bar 'gyur ro zhes bshad de /
de'i phyir mdzod kyi bstan bcos kyi nang nas so sor thar pa'i sdom pa ji ltar gtong bar 'gyur zhe na /
tshig le'ur byas pa las /
so sor thar pa'i 'dul ba gtong / /
bslab pa phul dang shi 'phos dang / /
mtshan gnyis dag ni byung ba dang / /
rtsa ba chad dang mtshan 'das las / /
zhes 'byung ba yin te /
'di nyid kyi 'grel pa las /
de la 'dul ba zhes bya ba ni so sor thar pa'i sdom pa yin par dgongs te /
des dbang po rnams 'dul bar byed pa'i phyir ro / /
bsnyen gnas pa'i sdom pa ma gtogs pa gzhan so sor thar pa'i sdom pa rnam pa bdun po dag ni rgyu rnam pa bzhis gtong bar 'gyur te /
brda phrad pa'i drung du bslab pa'i gzhi bsam pa thag pa nas slar phul ba'i phyir dang /
rigs mthun pa btang ba'i phyir dang /
mtshan nyid cig car byung ba'i phyir dang /
rgyu des dge ba'i rtsa ba bcad pa'i phyir ro / /
bsnyen gnas pa'i sdom pa ni snga ma'i rgyu bzhi dang /
mtshan mo zad pa las te /
de'i phyir de dag ni bsdu na gtong ba'i rgyu lngar 'gyur ro / /
ci'i phyir rgyu de dag gis gtong bar 'gyur zhe na /
yang dag par blangs pa dang 'gal ba'i rnam par rig byed skyed pa'i phyir dang /
lus bor bar bya ba'i phyir dang /
rten nyams pa'i phyir dang /
gzhi chad pa'i phyir dang /
tshad kyi dus las 'das pa'i phyir ro zhes 'byung ste /
bstan bcos yang dag par rigs pa dang rjes su mthun pa dang /
gzhung rab tu bstan pa dang /
bye brag tu bshad pa chen po las bslab pa dbul ba'i rgyu rnam pa lnga 'byung ba la yang mdzod kyi bstan pa dang mthun no / /
bstan bcos sems sna tshogs bstan pa las /
sdom pa'i tshul khrims la gnas pas dang po'i ltung ba rnams byung na de ni nyes pa yin gyi btang ba ma yin pas gang zag de ni tshul khrims la gnas pa dang /
tshul khrims zhig pa yin par rig par bya ste /
gal te 'gyod par gyur na tshul khrims zhig pa spangs nas tshul khrims dang ldan pa la gnas par 'gyur te /
dper na mi phyug po bu lon chags pa yod na phyug po zhes kyang bya bu lon chags pa zhes kyang bya ste /
bu lon bcal zin nas /
phyug po kho na zhes brjod pa bzhin no zhes 'byung ste /
mdzod kyi bstan bcos dang /
bye brag tu bshad pa chen po las kyang de skad du ston to / /
chos gsang ba'i sde pa dag las ni /
rgyu rnam pa drug gis gtong bar 'gyur ro zhes bshad de /
lnga ni mdzod kyi bstan bcos las 'byung ba dang mthun no / /
yang chos 'jig par bstan pa'o / /
de'i phyir mdzod kyi bstan bcos las sde pa gzhan kha cig na re yang dag pa'i chos nub pas kyang so sor thar pa'i sdom pa gtong bar 'gyur te /
'di ltar chos nub pa'i tshe bslab pa'i gnas dang /
mtshams gcod pa'i las la sogs pa thams cad kyang nub par 'gyur ba'i phyir ro zhes 'byung ngo / /
mdo sde pa dag gi gzhung gis /
rgyu rnam pa lngas sdom pa gtong bar 'gyur bar bshad pa'ang mdzod kyi bstan pa dag dang mthun te /
mtshan mo zad pa zhes par mi 'byung bar yang de nyes pa lci bar 'byung bas bsnan te /
de'i phyir bstan bcos de kho na nyid grub pa las /
sde pa gzhan kha cig na re nyes pa lci ba bzhi po ltung bar 'gyur ba'i nyes pa dag las gang yang rung ba'i nyes pa gcig byung na /
dge tshul dang /
dge slong gi sdom pa gtong bar 'gyur ro zhe na /
'byung ba yin no / /
theg pa chen po bstan pa dang sbyar na /
nyan thos kyi sdom pa ni rgyu rnam pa lngas spong bar 'gyur ro zhes mdo sde pa dag gis bstan pa dang mthun par bshad de /
de'i bstan bcos rnal 'byor spyod pa'i sa las /
de la rgyu dus na /
dge slong gi sdom pa blangs pa gtong bar 'gyur zhe na /
mdor bsdu na rgyu rnam pa lnga ste /
bslab pa'i gzhi rnams phul ba'i phyir dang /
ltung ba'i rtsa ba lhag par spyod pa'i phyir dang /
mtshan nub cing mtshan gnyis skye ba'i phyir dang /
dge ba'i rtsa ba chad pa'i phyir dang /
rigs mthun pa spang ba'i phyir dge slong gi sdom pa blangs pa gtong bar 'gyur ro / /
dam pa'i chos rab tu rnam par zhig cing dam pa'i chos nub na ni dge slong gi sdom pa ma blangs pa ni blang du med la /
sngar blangs pa ni yongs su mi gtong bar rig par bya'o zhes 'byung ste /
rgya cher ni de nyid las bstan pa bzhin no / /
'jam dpal gang ngas mtshan nyid rnam pa bcu gcig gi chos rnams bshad pa dang /
rnam par phye ba dang /
bstan pa gang yin pa de ni ma mo zhes bya'o zhes bya ba 'di man chad ni gsum pa ma mo'i mtshan nyid rnam par phye ste bshad pa ston to / /
'di yang rnam pa gnyis te /
grangs mdor smras nas /
lan mdor gsungs pa dang /
zhu ba gsol ba ste /
'di ni dang po'o / /
de la mtshan nyid rnam pa bcu gcig gang zhe na zhes bya ba la sogs pas ni gnyis pa zhus pa dang /
lan dag gis rnam par phye ste bshad pa ston to / /
'di'i zhu ba gsol ba dang /
lan du gsungs pa ston to / /
'di ni zhu ba gsol ba nyid do / /
kun rdzob kyi mtshan nyid dang /
don dam pa'i mtshan nyid dang /
byang chub kyi phyogs kyi chos rnams kyi dmigs pa'i mtshan nyid dang /
rnam pa'i mtshan nyid dang /
ngo bo nyid kyi mtshan nyid dang /
de'i 'bras bu'i mtshan nyid dang /
de myong ba rnam par bstan pa'i mtshan nyid dang /
de'i bar du chod pa'i chos kyi mtshan nyid dang /
de dang rjes su mthun pa'i chos kyi mtshan nyid dang /
de'i nyes dmigs kyi mtshan nyid dang /
de'i phan yon gyi mtshan nyid do zhes bya ba 'di man chad ni gnyis pa bcom ldan 'das kyis yang dag par lan du gsungs pa'o / /
'di yang rnam pa gnyis po grangs bzhin du ming bkod pa dang /
go rims bzhin du rnam par phye ste bshad pas bstan te /
'di ni dang po grangs bzhin du ming bkod pa'o / /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo las ni ming cung zad 'di dang mi mthun no / /
bstan bcos rnal 'byor spyod pa'i sa las /
rnam par bshad pa las ni mdo 'di las gsungs pa dang mthun par 'byung ngo / /
de la kun rdzob kyi mtshan nyid ni rnam pa gsum du rig par bya ste zhes bya ba 'di man chad ni gnyis pa go rims bzhin du mtshan nyid rnam pa bcu gcig rnam par phye ste bshad pa ston to / /
'di yang mtshan nyid rnam pa bcu gcig bstan pa nyid kyis rnam pa bcu gcig tu dbye ste /
'di ni dang po kun rdzob kyi mtshan nyid bstan pa'o / /
'di yang rnam pa gnyis po grangs smos pa dang /
go rims bzhin du rnam par phye ste bshad pa bstan te /
'di ni dang po'o / /
gang zag bstan pa'i phyir dang /
kun brtags pa'i ngo bo nyid bstan pa'i phyir dang /
chos rnams kyi byed pa dang /
g.yo ba dang /
las byed pa bstan pa'i phyir ro zhes bya ba ni gnyis pa go rims bzhin du rnam par phye ste bshad pa ston to / /
'di ni mtshan nyid rnam pa gsum las brtsams nas kun rdzob bstan pa yin te /
de'i phyir bstan bcos rnam par bshad pa las /
dang po bdag dang chos byed bstan / /
gzhan gyi rjes mthun phyir ni bshad / /
ces 'byung ste /
'di nyid kyi 'grel pa las /
dang po kun rdzob kyi bden pa ni bdag bstan pa dang /
chos bstan pa dang /
byed pa bstan pa'o / /
de la bdag bstan pa ni 'di lta ste /
sems can dang /
srog dang skye ba po dang /
gang zag dang /
mi dang /
skyes pa dang /
bud med dang /
sangs rgyas bshes gnyen dang /
chos kyi srung ba zhes bya ba la sogs pa bstan pa gang yin pa'o / /
chos bstan pa ni 'di lta ste /
gzugs dang tshor ba zhes bya ba la sogs pa bstan pa gang yin pa'o / /
gal te kun rdzob kyi bden pa don dam par yod pa ma yin na /
don gang gi phyir bstan zhe na /
smras pa /
gzhan gyi rjes mthun pa'i phyir ni bshad ces bya ba smos te /
'di ltar don dam pa'i bden pa dang rjes su mthun par bya ba'i phyir kun rdzob kyi bden pa bstan pa yin no zhes bshad do / /
gzhan yang bstan bcos ngo bo nyid med pa gsum bstan pa las /
kun rdzob kyi bden pa'i mtshan nyid gang zhe na /
smras pa /
mtshan nyid rnam pa gsum yod de /
'di lta ste /
bdag bstan pa dang /
chos bstan pa dang /
dngos po bstan pa'o / /
de la bdag bstan pa ni 'di lta ste /
sems can dang /
srog dang /
spyod pa po dang /
lha dang /
mi dang /
skyes pa dang /
bud med ces bya ba la sogs pa gang yin pa'o / /
chos bstan pa ni 'di lta ste /
gzugs dang /
tshor ba dang /
'du shes dang /
'du byed dang /
rnam par shes pa zhes bya ba la sogs pa gang yin pa'o / /
dngos po bstan pa ni 'di lta ste /
mthong ba dang /
thos pa dang /
skyes pa dang /
'gag pa zhes bya ba la sogs pa gang yin pa 'di ni kun rdzob kyi bden pa zhes 'byung ngo / /
de la don dam pa'i mtshan nyid ni de bzhin nyid rnam pa bdun bstan pa yin par rig par bya'o zhes bya ba 'di ni gnyis pa don dam pa'i mtshan nyid bstan pa ste /
bstan bcos rnam par bshad pa'i tshig le'ur byas pa las ji skad du /
don dam pa'i bden pa'i mtshan nyid ni de bzhin nyid ni bdun dag go zhes 'byung ste /
'di nyid kyi 'grel pa las /
don dam pa'i bden pa ni 'di lta ste /
de bzhin nyid rnam pa bdun po dag go zhes 'byung ste /
gang du sngar bstan pa bzhin du rig par bya'o / /
rgyu dang rkyen gang gi phyir de bzhin nyid rnam pa bdun la /
don dam pa'i bden pa zhes bya zhe na /
smras pa /
ye shes mchog gnyis kyi spyod yul du gyur pa'i phyir te /
'di lta ste /
'jig rten las 'das pa'i ye shes dang /
rjes las thob pa'i 'jig rten pa'i ye shes te /
don dam pa 'di la spros pa med pa'i phyir ro zhes pa gzhan gyi spyod yul ma yin no / /
gzhan yang bstan bcos ngo bo nyid med pa gsum bstan pa las kyang /
de bzhin nyid rnam pa bdun la don dam pa'i bden pa zhes bshad de /
zhib tu de nyid las bstan pa bzhin no / /
byang chub kyi phyogs kyi chos kyi mtshan nyid ni shes bya'i dngos po rnam pa thams cad bstan pa yin par rig par bya'o zhes bya ba ni gsum pa byang chub kyi phyogs kyi chos kyi dmigs pa'i mtshan nyid bstan pa'o / /
'di lta ste /
dran pa nye bar gzhag pa la sogs pa byang chub kyi phyogs kyi chos sum cu rtsa bdun gyis dmigs par bya ba'i yul gang yin pa ste /
sngar bstan pa ji lta ba bzhin du yod pa nyid la sogs pa nyid do // //
bam po bdun cu pa /
rnam pa'i mtshan nyid ni brtag pa rnam pa brgyad bstan pa yin par rig par bya'o zhes bya ba 'di man chad ni bzhi pa rnam pa brgyad kyi mtshan nyid bstan pa'o / /
'di yang rnam pa gsum ste /
grangs mdor smos pa dang /
ming bkod pa dang /
go rims bzhin du rnam par phye ste bstan pa'o / /
'di ni dang po ste /
de la rnam pa zhes bya ba ni shes pa'i rnam pa'o / /
mtshan nyid ni ngo bo nyid kyi mtshan nyid de /
lam gyi phyogs yang dag par bshad pa dang /
dmigs pa'i rnam par shes pa'i mtshan nyid yin pa'i phyir rnam pa'i mtshan nyid ces bya'o / /
gal te de ltar ci'i phyir de bzhin nyid la sogs pa la rnam pa'i mtshan nyid ces bstan zhe na /
smras pa /
'di ltar yul rnam pa brgyad smos nas rnal 'byor gyi brtag pa bstan pa'i phyir ro / /
bstan pa rnam pa brgyad gang zhe na /
bden pa kho na'i phyir dang /
gnas pa'i phyir dang /
skyon gyi phyir dang /
yon tan gyi phyir dang /
tshul khrims dang /
'jug pa'i phyir dang /
rigs pa'i phyir dang /
bsdus pa dang /
rgyas pa'i phyir ro zhes bya ba ni gnyis pa grangs bzhin du ming bkod pa ste /
'og nas re re nas ston pas de'i phyir 'dir ma bstan to / /
bstan bcos rnam par bshad pa las ni /
bden pa dang /
rnam par gzhag pa dang /
skyon dang /
yon tan dang /
tshul dang /
'jug pa dang /
rigs dang /
bsdus pa dang /
rgyas pa zhes 'byung ste /
re re'i mgor ni so sor brtags pa dang /
mjug tu ni spyod pa zhes 'byung yang /
don ni mdo 'di las gsungs pa dang mthun no / /
de la bden pa ni 'di lta ste /
chos rnams kyi de bzhin nyid gang yin pa'o zhes bya ba 'di man chad ni gsum pa go rims bzhin du rnam par phye ste bshad pa ston to / /
'di yang rnam par brtag pa rnam pa brgyad kyi mtshan nyid bstan pa las rnam pa brgyad du dbye ste /
'di ni dang po'i bden pa kho na'i mtshan nyid bstan pa'o / /
'di ltar rtsa ba'i ye shes kyis de bzhin nyid mngon sum du gyur cing /
rang bzhin mi 'dor ba gang yin pa de ni bden pa zhes bya'o / /
brdzun pa ma yin pa'i phyir ni kho na zhes bya ste /
de'i phyir bden pa kho na zhes gsungs so / /
gnas pa ni 'di lta ste /
gang zag gi rnam par gzhag pa'am /
chos rnams kyi kun brtags pa'i mtshan nyid rnam par gzhag pa zhes bya ba la sogs pas ni gnyis pa gnas pa'i mtshan nyid ston to / /
'di yang rnam pa gsum du dbye ste /
bdag dang chos su 'dzin pa gnyis rnam par gzhag pa bstan pa'ang /
lung bstan pa rnam pa bzhi rnam par gzhag pa'am /
chos dang rnam par dbye ba ste /
rnam par gzhag pa bstan pa'o / /
'di ni dang po bdag dang /
chos su 'dzin pa rnam par gzhag pa bstan pa ste /
'di ltar kun brtags pas bdag dang chos yang dag pa nyid du 'dzin pa dag ni yang dag pa ma yin pa'i sems kyis yod cing /
don dam par med pa yin yang /
yang dag pa ma yin pa'i sems kyi rjes su yod par 'dzin pa'i phyir rnam par gzhag pa zhes bya ste /
de'i phyir bstan bcos rnam par rig pa tsam du grub pa las /
kun tu brtags pa'i bdag yang dag pa dang /
chos yang dag pa ni yod pa ma yin yang /
yang dag pa ma yin pa'i sems kyi rjes su rnam par gzhag pa'i phyir ro zhes bstan pa yin no / /
mgo gcig pa dang /
rnam par dbye ba dang /
dris nas lan gdab pa dang /
gzhag pas lung bstan pa rnam par gzhag pa zhes bya ba ni gnyis pa lung bstan pa rnam pa bzhi rnam par gzhag pa bstan pa'o / /
rgol ba'i lan gdab pa'i chos las brtsams nas lung bstan pa bzhi'i smra ba rnam par gzhag pas de'i phyir rnam par gzhag pa zhes bya ste /
'phags pa sangs rgyas kyi sa'i 'grel pa las /
ji skad du /
lung bstan pa'i smra ba rnam pa bzhi ni mgo gcig tu lung bstan pa dang /
rnam par phye nas lung bstan pa dang /
dris nas lung bstan pa dang /
cang mi smra bar gzhag pas lung bstan pa'o / /
de la mgo gcig tu lung bstan pa ni kha cig 'di skad du /
skye bas thams cad gdon mi za bar 'gag par 'gyur ba yin nam /
sangs rgyas dang chos dang dge 'dun dkon mchog bsod nams kyi zhing gshin pa yin nam zhes dris pa la sogs pa la /
lan du don 'di nyid ni de ltar nges pa yin no zhes lung bstan pa lta bu'o / /
rnam par phye nas lung bstan pa ni ji ltar kha cig 'di skad du /
ci 'gags pa thams cad skye bar 'gyur ram /
sangs rgyas dang chos dang dge 'dun dkon mchog gcig kho nar zad dam zhes dris pa la sogs pa la don 'di ni de ltar ma nges so zhes rnam par phye nas lung bstan pa lta bu'o / /
dris nas lung bstan pa ni ji ltar kha cig 'di skad du /
byang chub sems dpa'i sa bcu mchog yin nam /
'on te mchog ma yin /
sangs rgyas dang chos dang dge 'dun dkon mchog khyad par du 'phags pa yin nam /
'on te khyad par du 'phags pa ma yin zhes dris pa la sogs pa la khyod gang la ltos te 'dri zhes dris nas lung bstan pa lta bu'o / /
cang mi smra bar bzhag pas lung bstan pa ni ji skad du /
kha cig 'di skad du bdag ces bya ba'i dngos po nyid yang dag par yod pa yin na /
ci dge ba zhig gam 'on te mi dge ba zhig ces 'dri ba dang /
mo gsham gyi bu mo mdog dkar ba zhig gam 'on te gnag pa zhig ces 'dri ba la sogs pa la cang mi smra bar bzhag pas lung bstan pa lta bu ste /
lung bstan par bya ba ma yin pa'i phyir dang /
spros pa bskyed pa'i phyir ro zhes 'byung ba lta bu ste /
rgya cher rnam par dbye ba ni bstan bcos rnal 'byor spyod pa'i sa dang /
'phags pa shes rab kyi pha rol tu phyin pa'i 'grel pa dang /
sa bcu pa'i 'grel pa dang /
mya ngan las 'das pa chen po'i mdo dang /
mdzod kyi bstan bcos dang /
yang dag pa'i rigs pa dang rjes su mthun pa dang /
bye brag tu bshad pa chen po las bstan pa bzhin du rig par bya'o / /
gsang ba dang rnam par dbye bas lung bstan pa'i bye brag rnam par bzhag pas gang yin pa'o zhes bya bas ni gsum pa gsang ba dang rnam par dbye ba rnam par gzhag pa bstan pa'o / /
'di ltar de bzhin gshegs pa rnams ni dbang gi rjes su phan gdags pa'i phyir ched 'ga' ni gsang ba dang /
ched 'ga' ni rnam par dbye ba'i rnam par bzhag pas chos ston pas so / /
bstan bcos rnam par bshad pa las gsang ba dang /
rnam par dbye ba smra ba zhes 'byung ngo / /
bstan pa 'di gnyis kyang so so nas bshad pa mi mthun pas kha cig na re tshig 'di nye la /
don ring ba gang yin pa de ni gsang ba zhes bya ste /
'phags pa dam pa'i chos pad+ma dkar po'i mdo las ji skad du /
sangs rgyas la phyag 'tshal ba gcig gang brjod pa de dag thams cad sangs rgyas su 'grub par 'gyur zhes gsungs pa lta bu'o / /
tshig dang don gnyis ka ring ba ni rnam par dbye ba zhes bya ste /
'phags pa legs pa'i tshul khrims bstan pa'i mdo la sogs pa las /
bskal pa grangs med pa gsum gyis gdod sangs rgyas 'grub par 'gyur ro zhes gsungs pa lta bu'o zhe'o / /
kha cig na re 'phags pa shes rab kyi pha rol tu phyin pa'i mdo las /
chos thams cad stong zhing dben pa nyid du gsungs pa gang yin pa de ni gsang ba zhes bya'o / /
'phags pa dgongs pa zab mo nges par 'grel pa'i mdo las /
ngo bo nyid rnam pa gsum tshang bar gsungs shing /
stong pa nyid dang ldan pa dang /
mi stong pa dang ldan pa gang yin pa de ni rnam par dbye ba zhes bya'o zhe'o / /
kha cig na re theg pa chung ngu'i bstan pa rnams ni gsang ba zhes bya'o / /
theg pa chen po'i bstan pa rnams ni rnam par dbye ba zhes bya ste /
de'i phyir bstan bcos rnam par bshad pa las /
gsang ba'i bstan pa ni 'di lta ste /
phal cher nyan thos kyi sde snod kyi bstan pa rnams so / /
rnam par dbye ba'i bstan pa ni 'di lta ste /
phal cher theg pa chen po'i sde snod kyi bstan pa rnams so zhes bstan pa yin no / /
kha cig na re dgongs pa tha dad pa'i gsang ba zhes bya ste /
de'i phyir bstan bcos chos mngon pa sna tshogs kun las btus pa las /
ldem por dgongs pa ni 'di lta ste /
ming dang /
tshig dang /
yi ge'i tshogs rnams kyis tshigs bcad du brjod pa don gzhan du yongs su bsgyur ba ste /
ji skad du /
pha dang ma ni bsad byas shing / /
rgyal po gtsang sbra can gnyis dang / /
yul 'khor dang bcas rab bcom nas / /
mi de dag par 'gyur zhes bya / /
zhes bya ba ni 'jig rten na shin tu kha na ma tho bar grags pa ni pha dang /
ma dang rgyal po dang /
mang du thos pa'i bram ze rnam gnyis dang /
yul 'khor gyi mi dang /
phyugs bsad pa'i las ngan pa gang yin pa de ni yongs su ma dag pa zhes bya ste /
'dir dag par 'gyur zhes gsungs pa gang yin pa de ni dgongs pa don gzhan ston te /
'di lta ste /
las dang /
sred pa dang /
nye bar len pa dang bcas pa'i rnam par shes pa dang /
tshul khrims dang /
lta ba dang /
brtul zhugs mchog tu 'dzin pa rnam gnyis dang /
dmigs pa la sogs pa'i skye mched drug spyod yul dang bcas pa'i dbang du byas nas go rims bzhin du pha ma la sogs par blta bar bya ste /
de dag dang chos 'dra ba'i phyir ro zhes 'byung ste /
rgya cher de nyid las bstan pa bzhin no / /
tshig dang don mthun pa gang yin pa de ni rnam par dbye ba zhes bya ste /
'di ltar pha la sogs pa gsad pa gang yin pa de ni shin tu kha na ma tho ba'i las yin pas yongs su ma dag pa zhes bya'o / /
pha ma la sogs pa la bsnyen bkur byed pa gang yin pa de ni yongs su dag pa zhes bya'o zhes bstan pa lta bu'o / /
skyon ni 'di lta ste /
ngas kun nas nyon mongs pa'i chos rnams la nyes dmigs kyi rnam grangs dpag tu med pa'i bye brag yod par bstan pa gang yin pa dag go zhes bya ba ni gsum pa nyes dmigs kyi mtshan nyid bstan pa'o / /
'di lta ste /
zag pa gsum dang /
mdud pa bzhi dang /
kun du sbyor ba'i rgyu dang /
kun nas dkris pa bcu la sogs pa'i rnam grangs sna tshogs kyis nyon mongs pa'i nyes dmigs bstan pa gang yin pa'o / /
yon tan ni 'di lta ste /
ngas rnam par byang ba'i chos rnams la phan yon gyi rnam grangs dpag tu med pa'i bye brag yod pas bstan pa gang yin pa dag go zhes bya ba ni bzhi pa'i yon tan gyi mtshan nyid bstan pa'o / /
'di lta ste /
mngon par shes pa dang /
rnam par thar pa dang /
ting nge 'dzin dang /
stobs dang /
mi 'jigs pa la sogs pa rnam pa sna tshogs kyi yon tan gyi khyad par bstan pa gang yin pa'o / /
tshul ni rnam pa drug tu rig par bya'o zhes bya ba 'di man chad ni lnga pa tshul khrims kyi sgo zhes bya ba ston to / /
'di yang rnam pa gnyis te /
grangs mdor smos pa dang /
grangs bzhin du ming bkod pa ste /
de kho na'i don gyi tshul dang /
thob pa'i tshul dang /
bshad pa'i tshul dang /
mtha' gnyis rnam par spangs pa'i tshul dang /
bsam gyis mi khyab pa'i tshul dang /
dgongs pa'i tshul lo zhes bya ba ni gnyis pa grangs bzhin du ming bkod pa'o / /
mtshams rnam par dgrol ba'i mdo las ni /
de kho na'i don rtogs pa dang /
thob pa'i rtogs pa bshad pa'i gos pa dang /
mtha' gnyis par bral ba'i rtogs pa dang /
bsam gyis mi khyab pa'i rtogs pa dang /
dgongs pa'i rtogs pa zhes 'byung ngo /
dgongs pa zab mo rnam par dgrol ba'i mdo las ni /
rtogs pa'i mtshan nyid ces 'byung /
phal cher mtshams rnam par dgrol ba'i mdo las gsungs pa dang mthun no / /
tshul rnam pa 'di drug ni /
bstan bcos rnam par bshad pa las /
bsdus pa dang rgyas pa'i sgo rnam pa gnyis rnam par dbye ste /
de la bsdus pa zhes bya ba ni bstan bcos 'di nyid las tshul las brtsams pa ni mdor bsdu na rnam pa drug po 'di lta ste /
de kho na'i don gyi tshul dang /
dngos po'i tshul lo zhes bya ba'i bar du'o / /
de la tshul snga ma gsum ni tshul phyi ma gsum gyis bshad de /
'di ltar mtha' gnyis rnam par spangs pa'i tshul gyis ni de kho na'i don gyi tshul bshad pa yin pas so / /
sgro 'dogs pa dang /
skur pa 'debs pa'i mtha' gnyis dang /
rtag pa dang chad pa'i mtha' gnyis dang /
bde ba dang sdug bsngal gnyis spangs nas /
dbu ma'i lam dang mthun par 'gyur ba ni de kho na'i don zhes bya'o / /
bsam gyis mi khyab pa'i tshul gyis ni thob pa'i tshul bshad pa yin te /
'di ltar bdag dang /
sems can nas sangs rgyas rnams dang /
spyod yul gyi bar du bsam gyis mi khyab pa'i phyir ro / /
rgyu bsgrubs nas 'bras bu thob pa ni thob pa bstan to / /
dgongs pa'i tshul gyis ni bshad pa'i tshul bshad pa yin te /
'di ltar don gzhan dang /
dus la sogs pa'i dgongs pa la brten nas bstan pa 'byung ba'i dgongs pa ston pas so / /
don gzhan la sogs pa'i dgongs pa de dag ni bstan bcos theg pa chen po bsdus pa'i 'grel pa slob dpon dbyig gnyen dang /
ngo bo nyid med kyis mdzad pa dang /
lang gi tshe bsgyur ba dang /
mdo sde'i rgyan dang /
chos mngon pa kun las btus pa dang /
chos mngon pa sna tshogs kun las btus pa dang /
rnal 'byor spyod pa'i sa la sogs pa las bstan pa bzhin du rig par bya'o / /
de kho na'i don gang yin pa de ni de nyid kyi tshul yin pa'i phyir de kho na'i don gyi tshul zhes bya la /
de bzhin du dgongs pa nyid don gyi tshul yin pa'i phyir dgongs pa'i tshul zhes bya'o zhes bya ba'o bar du ste /
de dang de dag tu phyin ci log med pa'i ngo bo nyid gang yin pa de ni tshul gyi don yin pas so zhes 'byung ste /
de dang de dag tu phyin ci log med pa'i phyir /
ngo bo nyid gang yin pa de ni tshul gyi don yin pas zhes bya ba ni 'di ltar so so nas bdag nyid kyi mtshan nyid kyi gnas gang du phyin ci log med pa'i ngo bo nyid gang yin pa ni tshul gyi don yin pas so / /
de la rgyas par bstan pa ni bstan bcos de las de kho na'i tshul ni mdor bsdu na rnam pa drug ste /
'jig rten pa'i don kho nas rnam par gzhag pa ma yin pa'i de kho na'i bar du'o / /
de la 'jig rten pa'i de kho na ni 'di lta ste /
brda dang kun rdzob las 'dris pa'i rjes su 'gro bas zhugs pa'i blos dngos po gang la 'jig rten pa'i lta ba thams cad kyi lta ba mtshungs par 'gyur ba 'di lta ste /
sa la 'di ni sa kho na yin gyi /
me la sogs pa ma yin no zhes bya ba lta bu ste /
mdor bsdu na 'di yin te /
'di ni ma yin no / /
'di ni 'di lta bu yin gyi /
gzhan ni ma yin no zhes dngos po gang 'jig rten pa'i sems can thams cad kyis nges par mos pa'i spyod yul gcig nas gcig tu 'ongs pa'i ming gis rang gi rnam par rtog pa las grags pa /
ma bsams ma dpyad ma brtags par gzung ba gang yin pa de ni 'jig rten pa'i de kho na zhes bya'o / /
rigs pa'i de kho na 'di lta ste /
mkhas pa rnams kyis mngon sum dang /
rjes su dpag pa dang /
lung gi tshad ma gsum po dag la brten nas shin tu rnam par phye ba nges pa'i shes pa'i spyod yul shes bya'i dngos po dag 'thad pa sgrub pa'i rigs pas rab tu bsgrubs shing /
rnam par gzhag pa gang yin pa de ni rigs pa'i de kho na zhes bya'o / /
nyon mongs pa'i sgrib pa rnam par dag pa'i spyod yul gyi de kho na ni 'di lta ste /
nyan thos dang rang sangs rgyas thams cad kyi zag pa med pa'i thabs kyi shes pa dang /
zag pa med pa'i yang dag pa'i shes pa dang /
zag pa med pa'i rjes las thob pa'i 'jig rten pa'i shes pas spyod yul du bya ba'i yul de ni nyon mongs pa'i sgrib pa rnam par dag pa'i shes pa'i spyod yul gyi de kho na zhes bya'o / /
shes bya'i sgrib pa rnam par dag pa'i shes pas spyod yul gyi de kho na ni 'di lta ste /
shes bya shes pa'i gegs byed pa'i phyir shes bya'i sgrib pa zhes bya ste /
shes bya'i sgrib pa de las rnam par grol ba'i shes pa'i spyod yul gang yin pa de ni shes bya'i sgrib pa rnam par dag pa'i shes pa'i yul gyi de kho na zhes 'byung ste /
rgya cher de nyid las bstan pa bzhin te /
bstan bcos rnal 'byor spyod pa'i sa las kyang de skad du 'byung ngo / /
gzhan yang de nyid las /
rnam par gzhag pa'i de kho na ni 'di lta ste /
'phags pa'i bden pa bzhi po dag go / /
sdug bsngal ni sdug bsngal bar bden pa'i phyir sdug bsngal nyid du rnam par gzhag pa nas lam yang lam du bden pa'i phyir lam nyid du rnam par gzhag pa'i bar du'o / /
rgyu dang rkyen gang gi phyir rnam par gzhag pa zhes bya zhe na /
smas pa /
kun rdzob rnam pa gsum gyis rnam par gzhag pa'i phyir ro / /
dang po 'jig rten pa'i kun rdzob ni 'di lta ste /
zhing dang khang khyim dang bum pa dang /
dmag dang /
nags tshal dang grangs la sogs pa nas bdag dang sems can zhes bya ba'i bar la sogs pa'i bar du rnam par gzhag pa gang yin pa'o / /
gnyis pa rigs pa'i kun rdzob ni 'di lta ste /
phung po dang khams dang skye mched la sogs pa rnam par gzhag pa gang yin pa'o / /
gsum pa thob pa'i kun rdzob ni 'di lta ste /
rgyun du zhugs pa'i 'bras bu la sogs pa dang /
de dag gnas pa'i chos rnam par gzhag pa gang yin pa'o / /
gzhan yang rnam par gzhag pa rnam pa bzhi yod de /
'di lta ste /
snga ma gsum dang /
don dam pa rnam par gzhag pa gang yin pa'o / /
don dam pa'i bden pa nyid rnam par gzhag par bya ba ma yin yang /
nang gi so so rang gis rig par bya ba yin pa'i phyir ro / /
de'i shes pa 'dren pa dang /
rjes su mthun par bya ba'i phyir kun rdzob kyi dbang du byas nas rnam par gzhag pa yin te /
de la rnam par gzhag pa ma yin pa'i de kho na ni 'di lta ste /
chos thams cad kyi de bzhin nyid dang /
yang dag pa'i ngo bo nyid gang yin pa'o zhes 'byung ste /
bstan bcos rnal 'byor spyod pa'i sa las kyang /
rnam par gzhag pa ma yin pa'i de kho na ni 'di lta ste /
chos rnams kyi de bzhin nyid dang /
yongs su grub pa'i ngo bo nyid 'phags pa'i ye shes kyis bgrod par bya ba'i 'phags pa'i ye shes kyi spyod yul 'phags pa'i ye shes kyi dmigs pa gang yin pa'o zhes 'byung ngo / /
de la thob pa'i tshul zhes 'byung ba ni mdor bsdu na rnam pa bzhi ste /
sems can thams cad kyi las kyi rnam par smin pas thob pa dang /
nyan thos kyi theg pas thob pa dang /
rang sangs rgyas kyi theg pas thob pa dang /
theg pa chen pos thob pa'o / /
de la sems can thams cad kyi las kyi rnam par smin pas thob pa ni 'di lta ste /
sems can thams cad las las yongs su dag pa dang /
yongs su ma dag pa byas shing rang gi las gnas pa'i phyir 'gro ba lnga po dag tu 'khor zhing rnam par smin pa sna tshogs mngon par 'grub pa dang /
rnam par smin pa sna tshogs myong ba gang yin pa'o / /
de la 'bras bu len pa gang yin pa de ni mngon par grub pa zhes bya'o / /
'bras bu 'byin pa gang yin pa de ni myong ba zhes bya'o / /
gzhan yang rgyu byed pa'i don mngon par grub nas 'bras bu myong ba gang yin pa de ni mngon par grub pa zhes bya'o / /
'bras bu byung nas kun du spyod pa'i sems kyis bsdus pa gang yin pa de ni myong ba zhes bya'o / /
de la nyan thos kyi theg pa thob pa ni 'di lta ste /
dang po gsum las skyabs su 'gro ba yang yang dag par blangs nas yang dag par thos pa dang /
dge sbyong gi bar rgyan gyi bar la brten nas rnam pa lnga thob pa gang yin pa'o / /
de la thos pa dang rgyan thob pa ni yang dag pa'i chos thos pa ste /
bstan bcos rnal 'byor spyod pa'i sa las ni /
dge sbyong gi rgyan zhes 'byung ngo / /
de la thos pa lnga ni mngon du byas pa thob pa dang /
shes pa mngon du byas pa thob pa dang /
dad pa mngon du byas pa thob pa dang /
'bras bu mngon du byas pa thob pa dang /
yon tan mngon du byas pa thob pa'o / /
de las mngon du byas pa'i thob pa ni 'di lta ste /
sa gsum po mthong ba'i sa dang /
bsgom pa'i sa dang /
mthar thug pa'i sa gang yin pa'o / /
shes pa mngon du byas pa thob pa ni 'di lta ste /
sa dgu pa'i shes pa thob pa gang yin pa ste /
chos shes pa dang /
rjes su rtogs pa shes pa dang /
sdug bsngal shes pa dang /
kun 'byung shes pa dang /
'gog pa shes pa dang /
lam shes pa dang /
de dag gi rjes las thob pa kun rdzob shes pa dang /
mi skye ba shes pa rnams so / /
dad pa mngon du byas pa ni 'di lta ste /
sangs rgyas dang chos dang dge 'dun tshul khrims rnam pa bzhi po dag la mngon par yid ches pa gang yin pa ste /
rgya cher bstan bcos rnam par bshad pa las bstan pa bzhin du rig par bya'o / /
'bras bu mngon du byas pa'i thob pa ni 'di lta ste /
dge sbyong gi 'bras bu bzhi po dag thob pa gang yin pa'o / /
yon tan mngon du byas pa thob pa ni 'di lta ste /
tshad med pa dang /
rnam par thar pa dang /
zil gyis gnon pa'i skye mched dang /
zad par gyi skye mched dang /
nyon mongs pa med pa dang /
smin nas shes pa dang /
so so yang dag par rig pa dang /
mngon par shes pa la sogs pa'i yon tan rnams so / /
de la rang sangs rgyas kyi theg pa thob pa ni mdor bsdu na rnam pa gsum ste /
dang po ni sngar nges par 'byed pa'i cha dang rjes su mthun pa'i dge ba'i rtsa ba thob pa'i phyir te /
'di ltar snga ma'i lus kyis sngar nges par 'byed pa'i cha dang /
rjes su mthun pa'i dge ba'i rtsa ba thob pas phyi ma lus kyis stan gcig kho na la rang sangs rgyas kyi 'bras bu thob par 'gyur ba'o / /
gnyis pa ni zag pa med pa'i de kho na thob pa'i phyir te /
'di ltar sngar 'phags pa'i lus thob nas /
gdod rang sangs rgyas kyi 'bras bu thob par 'gyur ba ste /
bstan bcos rnal 'byor spyod pa'i sa las kyang /
gnyis pa ni snga rol nyid nas thob pa zhes bshad do / /
gsum pa ni rim gyis thob pa'i phyir te /
'di ltar lus gcig dang /
stan gcig gis thob par 'gyur ba ma yin gyi /
dang po nges par 'byed pa'i cha bzhi'i dge ba bskyed nas mthar zad pa dang /
mi skye ba shes pa'i bar du rim gyis thob pa ste /
de'i phyir bstan bcos rnal 'byor spyod pa'i sa las /
gsum pa ni snga rol nyid nas ma thob pa zhes bstan pa yin no / /
de la thob pa dang po gnyis kyis mngon du byas pa de ni rang rgyal rnams su 'gyur ba yin no / /
thob pa tha mas mngon du byas pa gang yin pa de ni bse ru lta bu'i rang sangs rgyas zhes bya'o / /
de la theg pa chen pos thob pa 'di lta ste snying rje chen pos thob pa dang /
sems bskyed pas thob pa dang /
bsam gyis mi khyab pa'i mthus thob pa dang /
pha rol tu phyin pas thob pa dang /
bsdu ba'i dngos pos thob pa dang /
sa rnams kyis thob pa dang /
sangs rgyas kyi chos ma 'dres pas thob pa ste /
'di dag thams cad ni sngar bstan pa bzhin du rnam par dbye bar bya'o / /
snying rje chen po'i bstan bcos rnal 'byor spyod pa'i sa las ji skad bstan pa bzhin du rig par bya'o / /
sems bskyed pa ni bstan bcos sems rnam par bshad pa las /
sems bskyed pa rnam pa gnyis bstan pa dang /
rnal 'byor spyod pa'i sa las /
mtshan nyid rnam pa lngas sems bskyed pa las 'byung ba bzhin du rig par bya'o / /
bsam gyis mi khyab pa'i mthu ni mngon par shes pa drug gi mthu yin te /
rnal 'byor spyod pa'i sa'i nang nas mthu'i le'u las bstan pa bzhin du rig par bya ste /
gzhan ni brda phrad par zad do / /
de la bshad pa'i tshul zhes bya ba ni /
mdor bsdu na rnam pa bcu gnyis yod de /
dngos po bshad pa ni 'di lta ste /
so so tha dad pa'i gzugs la sogs pa dang /
mig la sogs pa'i chos bstan pa ni 'di lta ste /
phung po dang khams dang /
skye mched dang /
rten cing 'brel par 'byung ba gnas dang /
gnas ma yin pa dang /
dbang po rnams dang /
bden pa rnams dang /
dran pa nye bar gzhag pa dang /
gzugs yod pa dang /
gzugs med pa dang /
bstan du yod pa dang /
bstan du med pa dang /
thogs pa dang bcas pa dang /
thogs pa med pa la sogs pa'i 'du shes tha dad du gyur pa dpag tu med pa ston pa'i bstan pa rnams so / /
rang gi gzhung lugs la brtag pa'i bshad pa ni /
'di lta ste /
mdo'i sde dang /
dbyangs kyis bsnyad pa'i sde dang /
lung du bstan pa'i sde la sogs pa'i bstan pa rnams so / /
gzhan gyi gzhung lugs la brtag pa'i bshad pa ni 'di lta ste /
gtan tshigs kyi rigs pa'i gnas bdun la brten nas gzhan dag gis smra ba cher gcod cing rang gi gzhung 'dzugs pa'i bshad pa rnams te /
gtan tshigs kyi rigs pa bdun ni bstan bcos rnam par bshad pa las /
rnal 'byor spyod pa'i sa las bstan pa bzhin du rig par bya'o / /
drang ba'i don bstan pa ni 'di lta ste /
mdo dang dbyangs kyis bsnyad pa dang /
lung du bstan pa'i sde la sogs pa las /
bcom ldan 'das kyis don mdor smos nas rgya cher rnam par ma phye ba rnams yang rnam par phye nas ston pa'i bstan pa rnams so / /
nges pa'i don bshad pa ni 'di lta ste /
snga ma las bzlog pa las rig par bya'o / /
kun rdzob kyi bden pa bshad pa la 'di lta ste /
tshig gi lam gyis brjod pa gang ci yang rung ste /
de thams cad ni kun rdzob ces bya'o / /
gzhan yang ming dang 'du shes dang /
brjod pa'i dbang du bya ba 'di lta ste /
mtshan dang ming dang rnam par rtog pa gang yin pa de yang kun rdzob yin no / /
don dam pa'i bden pa bshad pa ni 'di lta ste /
'phags pa'i bden pa bzhi po bshad pa dang /
de bzhin nyid dang /
de kho na nyid dang /
yang dag pa'i mtha' dang /
chos nyid ces ston pa'i bstan pa rnams so / /
gsang ba bshad pa ni 'di lta ste /
phal cher nyan thos kyi ston pa'i bstan pa gang yin pa dag go / /
rnam par phye ba bshad pa las 'di lta ste /
phal cher theg pa chen po'i sde snod kyi bstan pa gang yin pa dag go / /
lan gdab pa'i dngos po bshad pa ni 'di lta ste /
chos kyi mdo bzhi po dag bshad pa gang yin pa ste /
'du byed thams cad mi rtag pa'o zhes bya ba nas /
mya ngan las 'das pa ni zhi ba'o zhes bya ba'i bar du bstan pa ste /
de lta bu la sogs pa ni bshad pa rnams so / /
lan mi gdab pa'i dngos po bshad pa 'di lta ste /
kha cig 'jig rten rtag pa zhig yin nam /
'on te mi rtag pa zhig yin zhes 'dri ba nas /
de bzhin du de bzhin gshegs pa shi phan chad yod dam med ces bya ba'i bar du 'dri ba la /
de bzhin gshegs pas de'i tshe /
cang mi gsung zhing lung ma bstan par de dag la 'di skad du dngos po 'di dag lung bstan du mi rung ba'o zhes bka' stsal pa lta bu'o / /
rgyu rnam pa bzhi'i phyir lan mi gdab par rig par bya ste /
dang po bdag nyid med pa'i phyir te /
ji ltar kha cig bdag dang phung po rnams tha dad pa zhig yin nam /
'on te tha mi dad pa zhig yin zhes 'dri ba la sogs pa lta bu'o / /
gnyis pa ni don dang mi ldan par rab tu 'dren pa'i phyir shing sha pa'i dpe'i lo ma'i mdo las ji skad du /
chos dpag tu med pa zhes ngas yang dag par rtogs kyang rab tu ma bstan to / /
de ci'i phyir zhe na /
chos de dag ni don dang ldan pa ma yin pa 'dren pa'i phyir ro zhes gsungs pa lta bu'o / /
gsum pa ni zab pa'i phyir te /
kha cig 'di skad du /
bdag ces bya ba yod pa yin nam /
med pa yin zhes 'dri ba la sogs pa de dag ni lan gdab tu mi rung ba'o / /
gal te bcom ldan 'das kyis bdag yod par lung bstan par gyur na /
gang zag de yang na phung po la bdag yod pa nyid du 'dzin pa'am /
yang na phung po las logs shig na bdag yod pa nyid du 'dzin par 'gyur ro / /
gal te bdag med do zhes lung bstan par gyur na ni gang zag de 'jig rten pa'i kun rdzob kyi tha snyad kyang bdag bzhin du med do zhes brjod par gyur pas so / /
bzhi pa ni chos nyid kyi phyir te /
'di ltar chos rnams kyi de bzhin nyid chos rnams dang /
gcig go zhes sam /
tha dad do zhes lung bstan du mi rung ste /
de bzhin nyid mtshan nyid de chos nyid kyis gcig pa dang /
tha dad pa'i ngo bo nyid du rnam par gzhag tu mi rung bas so / /
gzhan yang rkyen rnam pa bzhis lung bstan du mi rung ste /
dngos po 'di phyi rol pa dag gis brjod pa'i phyir tshul bzhin ma yin pa'i phyir dang /
don dang mi ldan pa'i phyir dang /
rtsod pa smra ba'i kun nas dkris pa bskyed pa'i phyir ro / /
de la mtha' gnyis rnam par spangs pa'i tshul zhes bya ba ni mdor bsdu na rnam pa drug yod de /
yang dag par yod pa ma yin pa la sgro 'dogs pa'i mtha' rnam par spangs pa dang /
yang dag pa la skur pa 'debs pa'i mtha' rnam par spangs nas rtag pa nyid du 'dzin pa'i mtha' rnam par spangs pa dang /
chad pa nyid du 'dzin pa'i mtha' rnam par spangs pa dang /
'dod pa'i bsod nyams kyi bde ba la longs spyod pa'i mtha' rnam par spangs pa dang /
bdag nyid ngal bar sbyor ba'i mtha' rnam par spangs pa'o / /
de la kun du brtags pa'i ngo bo nyid yod par 'dzin pa ni sgro 'dogs pa'i mtha' zhes bya'o / /
gzhan gyi dbang dang yongs su grub pas yang med par 'dzin pa ni skur pa 'debs pa'i mtha' zhes bya'o / /
gzhan yang nges par bdag yod pa nyid du 'dzin pa ni sems can du sgro 'dogs pa'i mtha'o / /
nges par bdag med pa nyid du 'dzin pa ni sems can la skur pa 'debs pa'i mtha' ste /
des brtags pa'i sems can yang med par skur pa btab pa'i phyir ro / /
sems yang dag par yod par 'dzin pa ni chos su sgro 'dogs pa'i mtha'o / /
sems yang dag par med pa nyid du 'dzin pa ni chos la skur pa 'debs pa'i mtha' ste /
'di yang bstan bcos dbus dang mtha' rnam par 'byed pa las ji skad bstan pa bzhin du rig par bya'o / /
gzugs la sogs par rtag par gnas pa nyid du 'dzin pa gang yin pa de ni mu stegs can gyi mtha'o / /
mi rtag pa nyid du 'dzin pa gang yin pa de ni nyan thos kyi mtha' ste /
'di yang dbus dang mtha' rnam par 'byed pa las bstan pa bzhin du rig par bya'o / /
gzhan yang 'du byed rnams mi rtag pa nyid du mthong ba ni chad pa'i mtha'o / /
mya ngan las 'das pa rtag pa nyid du mthong ba ni rtag pa'i mtha' ste /
'di yang 'phags pa phreng ldan ma'i mdo las bstan pa bzhin du rig par bya'o / /
'dod pa lnga'i bde ba la spyod pa gang yin pa de ni bde ba'i mtha'o / /
bdag nyid ltogs bzhin du dka' ba spyod pa gang yin pa de ni sdug bsngal la spyod pa'i mtha' ste /
'di yang bstan bcos rnal 'byor spyod pa'i sa las bstan pa bzhin du rig par bya'o / /
gong du bstan pa lta bu'i phan tshun ltos pa rnam pa gsum gyi mtha' gnyis spangs nas dbu ma'i lam la spyod pa gang yin pa de ni don spangs pa'i tshul zhes bya'o / /
de la bsam gyis mi khyab pa'i tshul zhes bya ba ni mdor bsdu na bsam gyis mi khyab pa'i dngos po rnam pa drug yod de /
bdag bsam gyis mi khyab pa dang /
sems can bsam gyis mi khyab pa dang /
'jig rten bsam gyis mi khyab pa dang /
sems can gyi las kyi rnam par smin pa bsam gyis mi khyab pa dang /
bsam gtan rnams kyi bsam gtan gyi spyod yul bsam gyis mi khyab pa dang /
sangs rgyas rnams kyi sangs rgyas kyi spyod yul bsam gyis mi khyab pa'o / /
'di dag yang bstan bcos rnal 'byor spyod pa'i sa las bstan pa bzhin du go rims bzhin du bshad par bya ste /
bstan bcos de las de la bdag la sems pa ni 'di ltar 'di ni la la 'jig tshogs la lta ba brten nas 'di snyam du sems te /
ci bdag 'das pa'i dus na byung bar gyur tam /
'on te byung bar ma gyur zhes bya ba la sogs pa ste /
da ltar dang /
ma 'ongs pa'i dus gnyis la yang de bzhin no / /
de la sems can sems pa ni 'di ltar 'di na la la 'jig tshogs la lta ba kho na la brten nas 'di snyam du sems can de dag ga las byung /
sems can gyi byed pa po su yin /
sems can gang gi bar du 'gro / /
sems can gang gi bar du 'gag par 'gyur snyam du sems pa'o / /
de la 'jig rten la sems pa ni 'di ltar 'di na la la 'jig rten sa la lta ba brten nas 'di snyam du sems te /
'jig rten rtag go zhes bya ba la sogs pa rgya cher bshad pa'i bar du chos nyid las brtsams nas kyang 'di snyam du sems te /
bdag gi chos nyid dang /
sems can gyi chos nyid dang /
'jig rten gyi chos nyid 'di ci las de ltar 'byung snyam du sems shing /
chos nyid kyi rigs pa kho nas mi 'jug pa yin te /
de'i phyir de yang bsam gyis mi khyab pa'i gnas la sems pa zhes bya'o / /
sems can rnams kyi las kyi rnam par smin pa la sems pa ni rnam pa bzhis bsam gyis mi khyab pa yin te /
gnas kyi bye brag gi phyir dang /
dngos po'i bye brag gi phyir dang /
rgyu'i bye brag gi phyir dang /
rnam par smin pa'i bye brag gi phyir ro / /
de la bsam gtan pa rnams kyi bsam gtan pa'i yul ni rnam pa gsum gyis bsam gyis mi khyab pa yin te /
de bzhin nyid zab pa'i don gyi phyir /
dbang bsgyur ba nyid kyi phyir dang /
zag pa med pa'i dbyings yang dag pa thob pa'i phyir ro / /
de la sangs rgyas kyi sa rnam par bshad pa las ni /
bsam gyis mi khyab pa rnam pa dgu zhes ston to / /
'di ltar snga ma drug gi steng du yang rnam pa gsum po bstan par mi bya ba'i dngos po bcu bzhi dang /
yang dag pa'i chos ma yin pa dang /
nyon mongs pas mngon par bsgrubs pas bsnan pas so / /
de'i phyir bstan bcos de nyid las /
rgyu dang rkyen gang gi phyir dngos po dgu po de dag la bsam par mi bya zhe na /
smras pa /
rgyu rkyen rnam pa lnga'i phyir te /
bdag dang sems can la rang gi mtshan nyid med pa'i phyir bsam par mi bya ba dang /
'jig rten dang ltar mngon par grub pa'i mtshan nyid yin pa'i phyir bsam par mi bya ba dang /
las kyi rnam par smin pa dang /
spyod yul rnam pa gnyis zab pa'i mtshan nyid yin pa'i phyir bsam par mi bya'o / /
lung ma bstan pa'i dngos po gcig tu nges pa'i mtshan nyid ma yin pa'i phyir bsam par mi bya ba dang /
yang dag pa'i chos ma yin pa dang /
nyon mongs pas mngon par bsgrubs pa ni don dang mi ldan pa'i mtshan nyid rab tu 'dren pa'i phyir bsam par mi bya'o / /
gal te dngos po de dag la sems par byed na nyes pa rnam pa gsum skyed par rig par bya ste /
sems 'khrugs pa'i nyes pa skyed pa dang /
bsod nams ma yin pa skyed pa'i nyes pa dang /
legs par mi thob pa'i nyes pa'o / /
gal te sems par mi byed na /
yon tan rnam pa gsum 'dren par byed do / /
gong ma las bzlog pa las rig par bya'o zhes 'byung ste /
rgya cher de nyid las bstan pa bzhin no / /
de la dgongs pa'i tshul ni mdor bsdu na rnam pa bcu drug ste /
yang dag par ston pa'i dgongs pa dang /
'dun pa bzlog pa'i dgongs pa dang /
yang dag par 'dzin du 'jug pa'i dgongs pa dang /
yang dag par gzengs bstod pa'i dgongs pa dang /
yang dag par rab tu dga' bar mdzad pa'i dgongs pa dang /
gzud pa'i dgongs pa dang /
the tshom bcad pa'i dgongs pa dang /
yongs su smin par bya ba'i dgongs pa dang /
ting nge 'dzin du bya ba'i dgongs pa dang /
rnam par grol bar bya ba'i dgongs pa dang /
don gzhan dang 'brel pa'i dgongs pa dang /
rtogs par byed pa rnams la kha na ma tho ba med pa'i dgongs pa dang /
mchog tu dga' ba'i dgongs pa dang /
smra ba po rnams la nyan pa rnams rim gro cher bskyed par bya ba'i dgongs pa dang /
chos kyi tshul 'jug par bya ba'i dgongs pa dang /
dge ba 'phel bar byang chub nges pa dang /
mtshan ma thams cad kyis zil gyis gnon pa'i dgongs pa'o / /
bstan bcos rnal 'byor spyod pa'i sa las tshul rnam pa drug gi mtshan nyid rnam par bshad pa yang phal cher bstan bcos rnam par bshad pa las 'byung ba dang mthun par ston to / /
gzhan yang bstan bcos rnal 'byor spyod pa'i sa las /
ji ltar mtha' gnyis rnam par spangs pa'i tshul gyis don gyi tshul khong du chud par bya zhe na /
'di ltar gzhan gyi dbang gi ngo bo nyid dang /
yongs su grub pa'i ngo bo nyid la kun brtags pa'i ngo bo nyid du mngon par zhen pa gang yin pa de ni sgro 'dogs pa'i mtha' yin par rig par bya'o / /
gzhan gyi dbang gi ngo bo nyid dang /
yongs su grub pa'i ngo bo nyid la med do zhes pa ni rang gi mtshan nyid la skur pa 'debs pa'i mtha' yin par rig par bya ste /
de ltar mtha' gnyis rnam par spangs pa'i tshul gyis de kho na'i don gyi tshul khong du chud par bya'o / /
gzhan yang thob pa'i tshul dang /
bshad pa'i tshul gnyis ka ni bsam gyis mi khyab pa'i tshul dang /
dgongs pa'i tshul gyis ci rigs par khong du chud par bya'o / /
gzhan yang de la mtha' gnyis rnam par spangs pa'i tshul gyis khong du chud par 'gyur te /
de yang ci rigs par ro zhes 'byung ste zhib tu de nyid las bstan pa bzhin no / /
bstan bcos chos mngon pa sna tshogs kun las btus pa las /
tshul rnam pa drug gi bshad pa 'byung ba ni /
bstan bcos rnal 'byor spyod pa'i sa las rnam par bshad pa las bstan pa dang cung zad tha dad de /
de'i phyir de nyid las tshul gyi snod ni 'di lta ste /
gang du tshul drug gang zhe na /
de kho na'i don gyi tshul dang /
thob pa'i tshul dang /
bshad pa'i tshul dang /
mtha' gnyis rnam par spangs pa'i tshul dang /
bsam gyis mi khyab pa'i tshul dang /
dgongs pa'i tshul gyis so / /
tshul drug po 'di dag las gong ma gsum ni tshul 'og ma gsum gyi go rims bzhin du rig par bya'o / /
ro myang ba'i mdo las ji skad du /
bcom ldan 'das kyis dge slong rnams la bka' stsal pa /
dge slong dag gzugs la ro myang ba yod do zhes bya ba la sogs pas ni skur pa 'debs pa'i mtha' dang /
sgro 'dogs pa'i mtha' spangs nas de kho na'i don gyi tshul ston to / /
ro myang ba dang nyes dmigs dang /
nges par 'byung ba yod do zhes bya ba 'di ni skur pa 'debs pa'i mtha' spangs so / /
gzugs nas rnam par shes pa zhes bya ba'i bar 'dis ni sgro 'dogs pa'i mtha' spangs te /
phung po tsam las kun nas nyon mongs pa'am rnam par byang bar zad kyi /
bdag ni med do zhes rab tu bstan to / /
dge slong dag ci tsam du ngas bla na med pa yang dag par rdzogs pa'i byang chub kyi bar du mngon par rdzogs par sangs rgyas so zhes bya ba'i nang du shes so zhes bya ba 'dis ni /
thob pa'i tshul bsam gyis mi khyab pa'i tshul gyis yongs su bstan te /
so so rang gis rig par bya ba thob par ston pa'i phyir ro / /
mdo 'di dag thams cad ni bshad pa'i tshul lo / /
de yang dgongs pa'i tshul gyis khong du chud par bya ste /
yongs su shes par bya ba'i dngos po dang /
yongs su shes par bya ba'i don dang /
yongs su shes pa dang /
yongs su shes pa'i 'bras bu dang /
de rab tu shes pa la dgongs nas mdo 'di dag bshad do / /
de yongs su shes par bya ba'i dngos po ni 'di lta ste /
gzugs la sogs pa'o / /
yongs su shes par bya ba'i don ni 'di lta ste /
ro myang ba la sogs pa ste /
rnam pa des gzugs la sogs pa'i dngos po de yongs su shes pa'i phyir ro / /
yongs su shes pa ni 'di lta ste /
nye bar len pa'i phung po lnga po de dag de ltar gsum du bsgyur bas yang dag pa ji lta ba bzhin du rtogs pa'i shes pa'o / /
yongs su shes pa'i 'bras bu ni 'di lta ste /
lha dang bcas pa'i 'jig rten 'di las zhes bya ba nas lha dang mi dang bcas pa'i bar las grol ba nas rnam par thar par rab tu grol ba zhes bya ba'i bar du'o / /
der rab tu shes pa ni 'di lta ste /
bla na med pa yang dag par rdzogs pa'i byang chub mngon par rdzogs par sangs rgyas par nang du shes so zhes bya ba'i bar du 'byung ba yin no // //
bam po bdun cu gcig pa /
'jug pa ni 'di lta ste /
dus gsum dang /
'dus ma byas kyi mtshan nyid dang /
rkyen bzhi po dag go zhes bya ba ni drug pa 'jug pa'i mtshan nyid do / /
'di ltar 'dus byas kyi chos rnams dus gsum po dag tu skye ba dang /
gnas pa dang /
'jig pa'i dbang gis 'dus byas kyi mtshan nyid gsum dang /
rkyen bzhi po dag yod par gyur pa'i phyir 'jig rten du 'khor bar gyur pa'o / /
bstan bcos rnam par bshad pa las /
snga phyi rgyun gcig nas gcig tu mi 'chad cing /
mngon sum du gyur pa gsal zhing dmigs su rung ba /
rgyu dang bcas shing mi gnas pa rnam pa gzhan du 'gyur ba'o zhes bya ba ni 'jug pa'o zhes bya'o zhes bshad de /
mtshan nyid bzhi dang /
dus gsum gyi don ni mtshan nyid gsum dang /
las 'byung ba bzhin du rig par bya'o / /
mtshams rnam par dgrol ba'i mdo las /
skye ba ni bsam gtan gsum dang /
'dus byas kyi mtshan nyid gsum dang /
rkyen bzhi po dag go zhes 'byung ba dang /
dgongs pa zab mo rnam par dgrol ba'i mdo las /
mtshan nyid ni 'di lta ste /
'dus byas kyi mtshan nyid gsum dang /
rgyu dang rkyen bzhi po dag go zhes 'byung ba ni lo tsA ba dag gis nor to / /
rigs pa ni rnam pa bzhir rig par bya ste zhes bya ba 'di man chad ni bdun pa rigs pa bzhi ston to / /
'di yang rnam pa gsum du dbye ste /
grangs mdor smos pa dang /
grangs smos pa bzhin du ming bkod pa dang /
go rims bzhin du phye ste bshad pa ste /
'di ni dang po ste /
ltos pa'i rigs pa dang /
bya ba byed pa'i rigs pa dang /
'thad pa sgrub pa'i rigs pa dang /
chos nyid kyi rigs pa'o zhes bya ba ni gnyis pa grangs smos pa bzhin du ming bkod pa'o /
mtshams rnam par dgrol ba'i mdo las /
grub pa ni bzhi ste /
yod par gyur pa'i grub pa dang /
bya ba'i dngos po grub pa dang /
grogs byas te grub pa dang /
chos kyis grub pa'o zhes 'byung ngo / /
dgongs pa zab mo rnam par dgrol ba'i mdo las /
mthun par gyur pa'i mtshan nyid ni rnam pa bzhir rig par bya ste /
phan tshun ltos pa'i mthun pa dang /
bya ba byed pa'i mthun pa dang /
bya ba byed pa dang mthun pa skye ba'i mtshan nyid dang /
chos kyi ngo bo nyid kyi mthun pa zhes 'byung ngo / /
de la ltos pa'i rigs pa ni 'di lta ste /
rgyu gang dag dang rkyen gang dag gis 'du byed rnams skye ba dang /
rjes su tha snyad 'dogs pa 'byung ba gang yin pa de ni ltos pa'i rigs pa zhes bya'o zhes bya ba 'di man chad ni gsum pa'i go rims bzhin du rnam par phye ste bshad pa ston to / /
'di yang rigs pa rnam pa bzhis rnam par phye ste /
bshad pa nyid las rnam pa bzhir dbye ste /
'di ni dang po ltos pa'i rigs pa rnam par bshad pa'o / /
'di yang rnam par bshad pa dang /
mjug bsdu bas bstan te /
rigs pa phyi ma gsum po dag la yang de bzhin du rig par bya'o / /
'di ltar 'du byed kyi chos rnams ni rgyu dang rkyen rnams la ltos pa dang /
ming dang tshig dang yi ge'i tshogs la yang ltos nas /
gdod gsal bar 'gyur bas de'i phyir ming la sogs pa ni ltos pa zhes bya ste /
de'i phyir bstan bcos rnal 'byor spyod pa'i sa'i nang nas nyan thos kyi sa las 'di lta ste /
mdor bsdu na ltos pa ni rnam pa gnyis te /
skye ba'i ltos pa dang /
gdags pa'i ltos pa'o /
de la skye ba'i ltos pa ni 'di lta ste /
rgyu gang dag dang rkyen gang dag gis phung po rnams skye bar 'gyur ba'i phung po skye ba de ni rgyu de dag dang rkyen de dag la ltos pa yin no / /
gdags pa'i ltos pa ni 'di lta ste /
ming gi tshogs dang tshig gi tshogs dang /
yi ge'i tshogs gang dag gis phung po rnams gdags par 'gyur ba'i phung po'i gdags pa de ni ming gi tshogs dang /
tshig gi tshogs dang /
yi ge'i tshogs de dag la ltos pa yin te /
de ni phung po rnams kyi skye ba'i ltos pa dang /
gdags pa'i ltos pa'o zhes bya'o zhes 'byung ste /
ltos pa'i chos gang yin pa de nyid ni phung por gdags pa'i rigs pa yin te /
zhib tu de nyid las bstan pa bzhin no / /
mtshams rnam par dgrol ba'i mdo dang /
dgongs pa zab mo rnam par dgrol ba'i mdo dang /
bstan bcos rnam par bshad pa las kyang /
phal cher mdo nyid las gsungs pa dang mthun par 'byung ba'i phyir bshad pa mang po ma byas so / /
bya ba byed pa'i rigs pa ni 'di lta ste /
rgyu gang dang rkyen gang dag gis chos rnams thob pa'am /
'grub pa'am /
skyes pa rnams las byed par 'gyur ba gang yin pa de ni bya ba byed pa'i rigs pa zhes bya'o zhes bya ba ni gnyis pa bya ba byed pa'i rigs pa rnam par bshad pa'o / /
mdo'i tshig 'di yang so sor bshad pa mi mthun pas /
kha cig na re dbang po drug gis yul drug mthong bar 'gyur ba gang yin pa de ni thob pa zhes bya'o / /
'byung ba chen po bzhi po dag rgyur byas pa'i gzugs su 'gyur ba gang yin pa de ni 'grub pa zhes bya'o / /
chos rnams skyes na ni so so'i bya ba byed de /
dper na mig gis gzugs la blta na yid kyis chos 'dzin pa'i bar lta bu'o zhe'o / /
kha cig na re dge ba spyad pas mya ngan las 'das pa thob pa dang /
yon tan yongs su rdzogs pa grub pa'o / /
mthong ba dang thos pa la sogs pa ni bya ba byed pa zhes bya ste /
de'i phyir nyan thos kyi sa las /
phung po rnams rang gi rgyu dang /
rang gi rkyen gyis bskyed pa gang yin pa rnams ni rang gi byed pa de dang de dag la sbyor bar byed pa yin te /
'di lta ste /
dper na /
mig gis gzugs rnams la lta bar byed pa dang /
rna bas sgra rnams nyan par byed pa dang /
yid kyis chos rnams la shes par byed pa'i bar lta bu dang /
gzugs kyis mig gi spyod yul du gnas par byed pa dang /
sgras rna ba'i spyod yul du gnas par byed pa dang /
de bzhin du chos rnams kyis yid kyi yul du gnas par byed pa'i bar lta bu dang /
gzhan yang de lta bu dang mthun pa'i chos rnams de dang de dag gis gcig la gcig bya ba byed pa'i rigs pa dang /
sbyor ba dang thabs su gyur pa gang yin pa de ni bya ba byed pa'i rigs pa zhes bya'o zhes 'byung ba yin no / /
'thad pa sgrub pa'i rigs pa ni 'di lta ste /
rgyu gang dag dang rkyen gang dag gis dam bcas pa dang /
bshad pa dang /
smos pa'i don sgrub pa dang /
yang dag par khong du chud par 'gyur ba gang yin pa de ni 'thad pa sgrub pa'i rigs pa zhes bya'o zhes bya ba 'di man chad ni gsum pa 'thad pa sgrub pa'i rigs pa rnam par bshad pa ston to / /
'di yang rnam grangs gnyis kyis bstan to / /
'di ni dang po'i mdo'i tshig 'di la yang bshad pa rnam pa gnyis yod de /
kha cig na re de la rgyu gang dag dang rkyen gang dag gis zhes bya ba ni 'di lta ste /
dam bcas pa'i tshe gtan tshigs dang /
dpe la ltos pa gang yin pa de ni rgyu dang rkyen zhes bya'o / /
dam bcas pa zhes bya ba ni /
dam bcas pa'i gzhung gi don rnam par gzhag pa gang yin pa'o / /
bshad pa zhes bya ba ni sgrub pa'i don gyi khungs smos pa'o / /
don bsgrub pa zhes bya ba ni gong ma'i dam bcas pa de rnam par bshad pa'o / /
yang dag par khong du chud par byed pa zhes bya ba ni gong ma'i bshad pa dang /
smos pa'i don rnam par bshad nas /
yang dag par khong du chud par byed pa'o zhe'o / /
kha cig na re rgyu gang dag dang /
rkyen gang dag ces bya ba ni tshad ma rnam pa gsum mo / /
dam bcas pa dang /
bshad pa dang /
smos pa'i don zhes bya ba ni don gcig go / /
de la bye brag yod pa yang tshad ma gsum rnam par gzhag par nus pa la ltos pa gang yin pa de ni dam bcas pa zhes bya'o / /
ston par byed pa'i bstan pa la ltos pa gang yin pa de ni bshad pa zhes bya'o / /
rgya cher bshad pa la ltos pa gang yin pa de ni smos pa zhes bya'o / /
rgyu dang rkyen de dam bcas pa'i don gang yin pa bsgrubs nas /
gzhan dag gi mi rtag pa nyid du dam bcas pa ste /
yang dag par khong du chud par byed pa'o zhe'o / /
nyan thos kyi sa las ni /
'thad pa sgrub pa'i rigs pa ni 'di lta ste /
phung po rnams mi rtag pa'am /
rten cing 'brel par 'byung ba'am /
sdug bsngal ba'am /
stong pa'am /
bdag med pa'am zhes tshad ma gsum po 'di lta ste /
yid ches pa'i lung dang /
mngon sum dang rjes su dpag pa dag gis rtogs par byed cing /
'thad pa sgrub pa'i rigs pa ni dam pa rnams kyi snying po 'phrog par byed pa'i tshad ma gsum po de dag gis 'di lta ste /
phung po rnams ni mi rtag pa nyid dam /
rten cing 'brel par 'byung ba nyid dam /
sdug bsngal ba nyid dam /
stong pa nyid dam /
bdag med pa nyid du rnam par 'jog par byed cing /
sgrub par byed pa yin te /
de ni 'thad pa sgrub pa'i rigs pa zhes bya'o zhes 'byung ngo / /
gzhan yang rigs pa 'di ni mdor bsdu na rnam pa gnyis te zhes bya ba 'di man chad ni rnam grangs gnyis pa 'thad pa'i rigs pa ni ston to / /
'di yang rnam pa bzhi ste /
grangs mdor smos pa dang /
grangs bzhin du ming bkod pa dang /
mtshan nyid mdor bshad pa dang /
brtag pa dang lan dag gis rgya cher rnam par bshad pa ste /
'di ni dang po'o / /
yongs su dag pa dang /
yongs su ma dag pa'o zhes bya ba 'di ni gnyis pa grangs smos pa bzhin du ming bkod pa'o / /
'di ltar gtan tshigs kyis don sgrub pa la skyon med pa'i phyir yongs su dag pa zhes bya'o / /
skyon dang bcas pa'i phyir yongs su ma dag pa zhes bya ste /
'og nas rgya cher ston to /
mtshan nyid rnam pa lngas ni yongs su dag pa zhes bya'o / /
mtshan nyid rnam pa bdun gyis ni yongs su ma dag pa zhes bya'o zhes bya ba 'di gsum pa mtshan nyid mdor bshad pa ste /
mtshan nyid rnam pa lnga dang /
bdun gyi dbang gis yongs su dag pa dang /
yongs su ma dag pa'o zhes bya'o zhes bya ba'i tha tshig go / /
yang na mdo'i tshig 'di man chad rnam grangs gnyis pa la rnam pa gnyis su dbye ste /
mdor bstan pa dang /
brtag pa dang lan dag gis rgya cher bshad pa'o / /
dang po la yang rnam pa gsum ste /
grangs mdor smos pa dang /
grangs smos pa bzhin du ming bkod pa dang /
mtshan nyid mdor bstan pa'o / /
mtshan nyid rnam pa lngas yongs su dag par 'gyur ba gang zhe na zhes bya ba 'di man chad ni gnyis pa brtag pa dang /
lan dag gis rgya cher rnam par bshad pa ston to / /
'di yang rnam pa gnyis te /
yongs su dag pa rnam par bshad pa dang /
yongs su ma dag pa rnam par bshad pa'o / /
yongs su dag pa la yang /
brtag pa dang /
lan du gsungs par bstan te /
'di ni brtag pa'o / /
mngon sum dmigs pa'i mtshan nyid dang /
rang gi rigs kyi dpe nye bar sgrub pa'i mtshan nyid dang /
yongs su grags pa'i mtshan nyid dang /
shin tu rnam par dag pa'i lung gi mtshan nyid do zhes bya ba la sogs pa ni gnyis pa de bzhin gshegs pas yang dag par lan du gsungs pa'o / /
'di yang rnam pa gnyis te /
mtshan nyid rnam pa lnga bshad pa dang /
mtshan nyid lnga bshad pa'i mjug bsdu ba'o / /
dang po la yang rnam pa gnyis te /
mtshan nyid lnga yang dag par bshad pa dang /
rgol ba dag gi rjes su bzlas te bshad pa'o / /
mtshan nyid lnga yang dag par bshad pa yang rnam pa gsum ste /
mtshan nyid lnga mdor bkod pa dang /
go rims bzhin du rnam par phye ste bshad pa dang /
spyi'i mjug bsdu ba ste /
'di ni dang po'o /
de la mngon sum dmigs pa'i mtshan nyid ni zhes bya ba la sogs pas ni go rims bzhin du rnam par phye ste bshad pa ston to / /
'di yang mtshan nyid rnam pa lngas bstan pa nyid las rnam pa lngar rnam par dbye ste /
'di ni dang po mngon sum du dmigs pa'i mtshan nyid ston to / /
'di yang rnam pa gsum ste /
mdor bstan pa dang /
rnam par bshad pa dang /
mjug bsdu bas bstan to / /
'di ni dang po mdor bstan pa nyid do / /
'di lta ste /
'du byed thams cad mi rtag pa nyid dang /
'du byed thams cad sdug bsngal ba nyid dang /
chos thams cad bdag med pa nyid 'di ni 'jig rten na mngon sum gyi mtshan mas dmigs pa yin te zhes bya ba 'di ni gnyis pa rnam par bshad pa'o / /
mdo'i tshig 'di yang rnam pa gnyis su dbye ste /
dang po 'di lta ste /
'du byed thams cad ni mi rtag pa nyid ces bya ba la sogs pas ni dngos po bstan nas yang dag par bshad pa'o / /
'di ni 'jig rten na mngon sum gyi tshad mas dmigs pa yin te zhes bya ba ni tshad ma'i tshad rnam par dbye ba'o / /
de ni 'di skad du /
'jig rten na btags pa tsam du mngon sum gyi tshad ma ma yin pa mngon sum gyi tshad ma yin par zad de /
mngon sum gyi tshad ma yin pa'i phyir mngon sum gyi tshad ma zhes bya ste /
'di ltar mi rtag pa rags pa 'di la brten nas mi rtag pa phra mo la sogs pa rjes su dpag pa'i phyir mngon sum gyi tshad ma la gnas nas dmigs pa'i mtshan nyid ces bya ba'o zhes bstan par 'gyur ro / /
dngos po de yang ji lta bu zhe na /
de la re zhig tshe gcig gi mi rtag pa'i don rags pa la brten nas mi rtag pa nyid du mngon sum mthong ba ni mi rtag pa'i mngon sum gyi tshad ma zhes bya'o / /
rang gi lus kyi gnod pa sna tshogs myong ba mthong ba'i phyir sdug bsngal mngon sum du 'gyur ba'i tshad ma la bya'o / /
smod cing tshol ba rnams la rang dbang med pa'i phyir bdag med par shes pa gang yin pa de dag ni bdag med pa'i mngon sum gyi tshad ma zhes bya'o / /
'di dag ni thos pa dang bsams pa'i shes rab rnam par g.yeng ba'i sems kyis rnam par rtog pa yin pa'i phyir mngon sum gyi tshad ma ma yin no / /
'di nyid la ni 'jig rten gyi mngon sum zhes bshad do / /
bshad pa'i rnam pa gzhan du na / /
de la 'du byed thams cad mi rtag ces bya ba ni 'dus byas rnams spyir bsdus pa'o / /
'du byed thams cad sdug bsngal ba nyid ces bya ba ni zag pa dang bcas pa'i 'du byed dag go / /
chos thams cad bdag med ces bya ba ni chos thams cad bsdu ba'o / /
'di dag ni chos gsum zhes bya ste /
de'i phyir bstan bcos rnal 'byor spyod pa'i sa las nges pa'i don ni 'du byed thams cad mi rtag pa nyid do / /
zag pa dang bcas pa thams cad ni sdug bsngal ba nyid do / /
chos thams cad kyi stong pa nyid dang /
bdag med pa nyid do zhes 'byung ba yin no / /
mi rtag pa la sogs pa 'di dag gi rigs pa yang don rnam pa gnyis dang ldan te /
dang po ni rang gi mtshan nyid kyi mi rtag pa la sogs pa'i rigs pa ste /
mngon sum gyi mtshan mas dmigs pa so so dag mtshan nyid dang ldan pa'o / /
gnyis pa ni spyi'i mtshan nyid de dper na skud pas me tog brgyus pa dang 'dra bar 'di ltar mi rtag pa gcig gis phung po la sogs pa la khyab par gyur te /
sdug bsngal dang /
bdag med pa yang de bzhin no / /
'dir mngon sum gyi tshad ma zhes bya ba ni spyi'i mtshan nyid phyi ma la brten pa yin pas de'i phyir btags pa tsam du 'jig rten pa'i mngon sum zhes bya ba yang /
yang dag pa'i mngon sum gyi tshad ma ni ma yin no / /
bstan bcos rnal 'byor spyod pa'i sa las ni yang dag pa'i mngon sum gyi tshad ma la brten nas 'jig rten gyi mngon sum gyi tshad ma zhes bya ste /
de'i phyir bstan bcos de nyid las /
mngon sum de su'i mngon sum du brjod par bya zhe na /
smras pa /
mjug bsdu na bzhi ste /
dbang po gzugs can gyi mngon sum dang /
yid kyis myong ba'i mngon sum dang /
'jig rten gyi mngon sum dang /
dag pa'i mngon sum mo / /
dbang po'i gzugs can gyi mngon sum ni 'di lta ste /
ji skad bstan pa'i mngon sum gyi mtshan nyid kyis dbang po gzugs can lnga po rnams kyi spyod yul gang yin pa'o / /
yid kyis myong ba'i mngon sum ni 'di lta ste /
yid kyi spyod yul gang yin pa'o / /
'jig rten gyi mngon sum ni 'di lta ste /
de gnyi ga gcig tu bsdus pa ni 'jig rten gyi mngon sum zhes bya'o / /
yang dag pa'i mngon sum ni 'di lta ste /
'jig rten gyi mngon sum gang yin pa de ni dag pa'i mngon sum yang de yin no /
dag pa'i mngon sum yin la 'jig rten gyi mngon sum ma yin pa yang yin te /
'jig rten las 'das pa'i spyod yul gang yin pa ste yod pa la yang yod par /
med pa la yang med par /
bla na yod pa la yang bla na yod par /
bla na med pa la yang bla na med par shes shing 'jig rten pa rnams dang thun mong ma yin pa 'di ni dag pa'i mngon sum gyi tshad ma zhes bya'o zhes 'byung ba yin te /
bstan bcos rnam par bshad pa las kyang de skad du bstan to / /
bstan bcos rnal 'byor spyod pa'i sa las bstan pa dang sbyar na /
zag pa med pa ma yin pa'i phyir yang 'jig rten gyi zhes bya'o / /
mngon sum ma yin pa'i phyir yang 'jig rten gyi zhes bstan to / /
gal te de ltar na mngon sum gang gis ngo bo nyid byed ce na /
slob dpon h+yan tsang gis rnam par shes pa drug pa thams cad kyang mngon sum ma yin la /
rnam par g.yeng ba'i gnas skabs kyi rnam par shes pa lnga po dag dang /
dus gcig pa'i yid kyi rnam par shes pa yang mngon sum ma yin no / /
mnyam par gzhag pa'i sems thams cad kyang mngon sum gyis bsdus pa yin no zhes bshad do / /
slob dpon dzi nas bstan bcos tshad ma bsdus pa mdzad pa las kyang /
mnyam par gzhag pa'i sems thams cad ni mngon sum gyi tshad ma yin no zhes bshad pa'i phyir ro / /
de lta bu dang mthun pa gang yin pa de ni mngon sum du dmigs pa'i mtshan nyid zhes bya'o ces bya ba de ni gsum pa mjug bsdu ba ste /
brda phrad par zad do / /
gnas mngon sum du dmigs pa'i mtshan nyid ni zhes bya ba 'di man chad ni gnyis pa gnas mngon sum du dmigs pa'i mtshan nyid rnam par bshad pa'o / /
'di yang rnam pa gsum ste /
mdor bstan pa dang /
rnam par bshad pa dang /
mjug bsdu ba'o / /
'di ni dang po mdor bstan pa ste /
'di ltar mi rtag pa rags pa la brten nas /
skad cig ma shin tu phra ba'i mi rtag pa la sogs pa rab tu bstan pa'o / /
'di lta ste /
'du byed thams cad skad cig ma nyid dang /
'jig rten pha rol yod pa nyid du las yongs su dag pa dang /
yongs su ma dag pa chud mi za ba nyid de zhes bya ba la sogs pas ni gnyis pa rnam par bshad pa ston to / /
'di yang rnam pa gsum ste /
gnas mngon sum du dmigs pa'i ngo bo nyid gsum bstan pa dang /
de la zhes bya ba man chad kyis dmigs su yod par gyur pa'i gtan tshigs bstan pa dang /
rgyu dang rkyen des zhes bya ba man chad kyis nges par grub pa nyid du bstan pa ste /
'di ni dang po'o / /
'di ltar gnas mngon sum du dmigs pa ni rnam pa gsum yod pas 'di lta ste /
'du byed thams cad skad cig pa nyid dang /
'jig rten pha rol yod pa nyid dang /
las yongs su dag pa dang /
yongs su ma dag pa chud mi za ba nyid do / /
de ni 'di skad du /
mi rtag par rags pa la sogs pa'i dbang gis ngo bo nyid rnam pa 'di gsum rjes su dpag tu yod par gyur to zhes bstan par 'gyur ro / /
de gnas pa'i mi rtag pa'i rigs pa nyid mngon sum du dmigs pa'i phyir zhes bya ba la sogs pas ni gnyis pa dmigs su yod par gyur pa'i gtan tshigs bstan pa'o / /
'di yang gtan tshigs rnam pa gsum bstan pa nyid kyis rnam pa gsum du dbye ste /
'di ni dang po'o / /
'di ltar des gnas pa'i mi rtag pa rags pa nyid mngon sum du dmigs pa'i phyir gdon mi za bar skad cig ma'i skye 'gag dang bcas pa mi rtag pa phra mo'i don yod par rjes su dpag pa ste /
'di ni mngon sum gyi tshad ma dang /
rjes su dpag pa'i tshad ma la brten nas skyes par gyur pa'o / /
sems can gyi bye brag sna tshogs dang /
las sna tshogs dngos su dmigs pa'i phyir zhes bya ba ni gnyis pa sdug bsngal rags pa la brten nas dmigs pa'i mtshan nyid bstan pa'o / /
'di ltar da ltar gyi dus su sdug bsngal sna tshogs yod pa gang yin pa de ni snga ma'i las sna tshogs la brten nas /
mngon sum du dmigs pa'i phyir des gdon mi za bar ma 'ongs pa na yang sdug bsngal ba'i 'bras bu yod par rjes su dpag pa'o / /
sems can bde ba dang /
sdug bsngal gyi las yongs su dag pa dang /
yongs su ma dag pa la gnas pa na mngon sum du dmigs pa'i phyir zhes bya ba ni gsum pa bdag med pa rags pa la brten nas /
bdag med par phra ba rab tu bstan pa'o / /
'di ltar sems can rnams da ltar bde ba dang /
sdug bsngal gang ci myong ba dag ni las dge ba dang /
mi dge ba la gnas pa nyid du mthong bas las yongs su dag pa dang /
yongs su ma dag pa dag gis ni gdon mi za bar 'bras bu rab tu 'dren cing chud mi za bar rab tu shes pas bdag bde ba dang /
sdug bsngal myong ba ci yang med pa kho na rab tu shes pa'o / /
rgyu dang rkyen des /
mngon sum du ma gyur pa la rjes su dpag par byed pa la zhes bya ba ni gsum pa rigs pa'i sgo nas phra ba nyid du rjes su dpag par bstan te /
'di ltar gong du bstan pa'i rgyu dang /
rkyen rnam pa gsum po des mi rtag pa rags pa de dag gis shin tu phra zhing mthong bar dka' ba'i dngos po rjes su dpag par byed pa'o / /
de lta bu dang mthun pa gang yin pa de ni gnas mngon sum du dmigs pa'i mtshan nyid ces bya'o zhes bya ba ni gsum pa spyi'i mjug bsdu ba yin par rig par bya'o / /
rang gi rigs kyi dpes nye bar bsgrub pa'i mtshan nyid ni zhes bya ba 'di man chad ni gsum pa rang gi rigs kyi dpe'i mtshan nyid bstan pa'o / /
'di yang rnam pa gsum du dbye ste /
mdor bstan pa dang /
rnam par bshad pa dang /
mjug bsdu ba'o / /
'di ni dang po chos mtshungs pa'i dpe mdor bstan pa'o / /
nang dang phyi rol gyi 'du byed rnams kyi tshogs la 'jig rten pa rnams kyis thun mong du shes pa'i skye ba dang /
'chi 'pho ba dag gi dpes nye bar bsgrub pa zhes bya ba la sogs pa la ni gnyis pa yang dag par rnam par bshad pa ston to / /
'di yang rnam pa bzhir dbye ste /
mi rtag pa'i dpe bstan pa dang /
sdug bsngal ba'i dpe dang /
bdag med pa'i dpe dang /
'byor pa dang /
rgud pa'i dpe ste /
'di ni dang po mi rtag pa'i dpe bstan pa'o / /
de la nang dang phyi rol ces bya ba ni sems can dang /
sems can ma yin pa las brtsams nas phyi nang gi dpe bstan pa ste /
nang dang phyi rol gyi tshogs rnam pa gnyis la 'jig rten pa dag gi thun mong du skye ba dang /
'chi 'pho la sogs pa'i dngos po nyid du shes pa mi rtag pa phra mo la sogs pa de dag gi dpe bstan pa'i phyir ro / /
yang na rags pa dang /
phra ba mi dbye bar spyi'i dper bstan pa'o / /
bstan bcos rnam par bshad pa las ni /
skye ba dang 'jig pa dag gis zhes 'byung gi 'chi 'pho zhes mi 'byung ngo / /
'jig rten pa rnams kyis thun mong du shes pa skye ba la sogs pa'i sdug bsngal gyi mtshan nyid dper nye bar bsgrub pa zhes bya ba ni gnyis pa sdug bsngal dper bstan pa ste /
'di ltar 'jig rten na yod pa la sogs pa'i sdug bsngal brgyad po dag bdag nyid kyi sdug bsngal ba'i dper nye bar sbyar ba'o / /
'jig rten pa rnams kyis thun mong du shes pa rang dbang med pa'i mtshan nyid dmigs pa dag gi dpes nye bar bsgrub pa zhes bya ba ni gsum pa bdag med pa'i dpe bstan pa ste /
brda phrad par zad do / /
gzhan yang phyi rol dag la 'jig rten pa rnams kyis thun mong du shes pa'i 'byor pa rgud pa dmigs pa dag gi dper nye bar bsgrub pa zhes bya ba ni bzhi pa 'byor pa dang rgud pa'i dpes bstan pa'o / /
de lta bu dang mthun pa gang yin pa de ni rang gi rigs kyi dpe nye bar bsgrub pa'i mtshan nyid ces bya'o zhes bya ba ni gsum pa mjug bsdu ba ste /
brda phrad par zad do / /
yongs su gregs pa'i mtshan nyid ni zhes bya ba 'di man chad ni bzhi pa yongs su gregs pa'i mtshan nyid ston to / /
'di yang rnam pa gsum po mdor bstan pa dang /
rnam par bshad pa dang /
mjug bsdu bas bstan te /
'di ni dang po'o / /
'di lta ste /
'di ltar mngon sum du dmigs pa'i mtshan nyid gang yin pa dang /
gnas mngon sum du dmigs pa'i mtshan nyid gang yin pa dang /
rang gi rigs kyi dpe nye bar bsgrub pa dmigs pa'i mtshan nyid gang yin pa de ni grub par bya ba la gcig tu nges par grub par byed pa zhes bya ba ni gnyis pa yongs su gregs pa'i mtshan nyid yang dag par bshad pa ste /
'di ltar mngon sum du dmigs pa dang /
dpe de dag gis dam bcas pa'i don nges par grub par byed pa'i phyir yongs su gregs pa zhes bya'o / /
bstan bcos rnam par bshad pa las ni yongs su grub pa nyid ces 'byung ngo / /
yongs su gregs pa'i mtshan nyid yin par rig par bya'o zhes bya ba ni /
gsum pa mjug bsdu ba ste /
brda phrad par zad do / /
shin tu rnam par dag pa'i lung gi mtshan nyid ni zhes bya ba 'di man chad ni lnga pa shin tu rnam par dag pa'i lung gi mtshan nyid ston to / /
'di yang rnam pa gsum ste mdor bstan pa dang /
rnam par bshad pa dang /
mjug bsdu bas bstan te /
'di ni dang po'o / /
'di lta ste /
thams cad mkhyen pas gsungs pa ji skad du mya ngan las 'das pa ni zhi ba'o zhes bya ba la zhes bya ba ni gnyis pa rnam par bshad pa'o / /
de lta bu dang mthun pa gang yin pa de ni shin tu rnam par dag pa'i lung gi mtshan nyid yin par rig par bya'o zhes bya ba ni gsum pa mjug bsdu ba'o / /
rigs kyi bu de lta bas na mtshan nyid lnga po de dag gi phyir shin tu so sor brtags pa yongs su dag pa'i rigs pa zhes bya ste /
yongs su dag pa yin pa'i phyir bsten par bya'o zhes bya ba ni gsum pa spyi'i mjug bsdu ba'o // //
bam po bdun cu gnyis pa /
byang chub sems dpa' 'jam dpal gyis yang bcom ldan 'das la 'di skad ces gsol to / /
bcom ldan 'das thams cad mkhyen pa'i mtshan nyid rnam pa du mchis par rig par bgyi lags zhes bya ba 'di man chad ni gnyis pa rgol ba dag gi rjes su bzlas te rnam par bshad pa zhes bya ba ston to / /
'di ltar gong ma lnga pa shin tu rnam par dag pa'i lung gi mtshan nyid bstan pa'i skabs nas thams cad mkhyen pas gsungs pa zhes bya ba'i tshig gsungs pas thams cad mkhyen pa zhes bya ba mtshan nyid rnam pa du dang ldan pa khong du ma chud pas de'i phyir 'dir yang bzlas te bstan pa yin no / /
'di yang rnam pa gnyis te /
zhu ba gsol pa dang /
lan du gsungs pa ste /
'di ni dang po thams cad mkhyen pa'i mtshan nyid zhus pa'o / /
'dir thams cad mkhyen pa zhes zhus pa dang /
gzhan nas rnam pa thams cad mkhyen pa zhes gsungs pa la bye brag ci yod ce na /
yul 'di'i slob dpon rnams kyis brgyud de bshad pa las de bzhin nyid la dmigs pa'i ye shes gang yin pa de ni rnam pa thams cad mkhyen pa zhes bya'o / /
kun rdzob la gnas pa'i ye shes gang yin pa de ni rnam pa thams cad mkhyen pa zhes bya'o zhes bshad do / /
slob dpon yang dag bden pas 'phags pa gser 'od dam pa'i brjed byang byas pa las ni /
theg pa chen po'i gzhung dang sbyar na stong pa nyid la dmigs pa'i ye shes gang yin pa de ni rnam pa thams cad mkhyen pa zhes bya'o / /
shes pa dang bcas pa la dmigs pa gang yin pa de ni /
rnam pa thams cad mkhyen pa zhes bya'o / /
theg pa chung ngu bas 'dod pa'i don ni mtshan nyid gong ma las bzlog pa las rig par bya'o zhes 'byung ngo / /
gzhan yang 'phags pa gser 'od dam pa'i mdo las /
rnam pa thams cad mkhyen pa ni / /
rtsa ba dag tu gyur pas na / /
yon tan dpag tu med pa dag /
rab tu brgyan par gyur pa yin / /
zhes gsungs pa yin te /
slob dpon yang dag bden pa'i brjed byang las / /
rnam pa thams cad mkhyen pa ni / /
rtsa ba dag tu gyur pas na / /
zhes bya ba ni sngar ye shes skye ba bstan pa'o / /
yon tan dpag tu med pa dag /
rab tu brgyan par gyur pa yin / /
zhes bya ba ni yon tan skye bar bstan pa'o / /
de la rnam pa thams cad mkhyen pa zhes bya ba ni stong pa nyid kyi shes rab yin la /
stong pa nyid kyi shes rab kyis ni mkhyen pa bskyed pa'i phyir rnam pa zhes bya'o / /
thams cad ces bya ba ni mkhyen pa dang ldan pa yin la /
mkhyen pa'i bye brag kyang mi mtshungs pa'i phyir thams cad ces gsungs so / /
theg pa chung ngu'i gzhung gis thams cad stong pa nyid du mkhyen pa zhes bshad de /
de la stong pa ni thams cad ces bya ba'i rtsa ba yin la /
thams cad ces bya ba ni stong pa'i yan lag yin te /
rtsa ba las mi thob pa yin pas stong pa la rnam pa thams cad ces bya'o / /
mkhyen pa'i shes pa dang ldan pa ste /
shes pa dang ldan pa'i nang na rnam pa sna tshogs mi mtshungs pa'i phyir ro zhes 'byung ngo / /
'dir mkhyen pa rnam pa gnyis bshad pa yang bstan pa rnams las so so nas bshad pa mi mthun pas be'u'i sde pa rnams ni gang zag gi chos thams cad shes par nus pa la /
thams cad mkhyen pa zhes bya'o zhes bshad de /
de'i phyir mdzod kyi bstan bcos kyi nang nas /
bdag 'jig pa'i le'u las /
gal te logs shig tu gang zag gi bdag nyid yang dag par yod par rnam par ma bzhag /
bcom ldan 'das ni thams cad mkhyen pa ma yin pa nyid du 'gyur te /
sems dang sems las byung ba'i chos thams cad mkhyen pa yin no / /
skad cig gcig la tha dad par skye zhing 'jig pa'i phyir ro / /
thams cad yod par smra ba'i gzhung gis ni rgyun la brten nas thams cad mkhyen pa zhes 'dod kyi /
bdag ni ma yin no zhes zer te /
de'i phyir mdzod kyi bstan bcos las /
nged kyi bcom ldan 'das thams cad gcig par mkhyen pa'i phyir thams cad mkhyen pa zhes mi zer te zhes 'byung ba yin te /
bshad pa 'di dang sbyar na /
be'u'i sde pa dag ni nged thams cad mkhyen pa zhes zer bar zad kyi /
bdag gi shes so zhes mi smra ste /
'di ltar rgyud kyi dbang du byas nas spyod pa dang ldan pa'i phyir sangs rgyas zhes bya ba'i mtshan brnyes pa yin te /
phung po rnams kyi rgyud la nus pa khyad par du 'phags pa de lta bu yongs su grub pas thugs la dgongs pa tsam gyis mkhyen par mdzad pa'i dgongs pa'i yul dag la phyin ci log mi mnga' bar mkhyen pa skye ba'i phyir thams cad mkhyen pa zhes bya'i /
skad cig ma gcig la cig car mkhyen pa ni ma yin pa'i phyir te /
tshigs su bcad pa las ji skad du /
dper na rgyun gyis nus pa'i phyir / /
me yis thams cad sreg 'dod ltar / /
de bzhin thams cad mkhyen 'dod kyi / /
gcig par thams cad mkhyen phyir min / /
zhes bshad pa lta bu'o / /
de ltar rgyun gyi dbang du byas nas thams cad mkhyen pa zhes bya'i /
bdag gis kun shes pa ni ma yin par shes na 'di dang de dag gis brtags pa dang sbyar na bdag gis sangs rgyas bcom ldan 'das la yang rung /
dus gsum mnga' bar gsungs pa'i phyir ro / /
gang du bstan zhe na /
tshigs su bcad pa las ji skad du /
'das pa'i sangs rgyas gang yin dang / /
ma byon sangs rgyas gang yin dang / /
da ltar bzhugs pa'i sangs rgyas gang / /
de dag sems can mya ngan sel / /
zhes bshad pa lta bu'o / /
khyod kyi gzhung gis ni phung po kho na la dus gsum yod par 'dod kyi /
gang zag las ni ma yin pa'i phyir gdon mi za bar de ltar nges shes 'byung ngo / /
thams cad yod par smra ba de'i gzhung gis thams cad mkhyen pa zhes bya ba de yang dag pa dang kun rdzob kyi ye shes las ye shes gang gi dbang du byas nas bstan zhe na smras pa /
yang dag pa dang kun rdzob la dmigs pa gnyi ga la brjod pa yin pa'i phyir thams cad mkhyen pa zhes bya'o / /
de lta ma yin na ni theg pa gnyis kyang thams cad mkhyen pa zhes bya bar 'gyur ba'i phyir ro / /
mdo sde'i gzhung dang /
gzhan yang mdzod kyi bstan bcos las / /
ye shes ni rnam pa bzhi ste /
slob dpon med pa'i ye shes dang /
thams cad mkhyen pa dang /
rnam pa thams cad mkhyen pa dang /
rtsol ba med pa'i ye shes so zhes 'byung ste /
rnam par phye ste bshad pa med na 'di dag la bye brag ci yod ce na /
kha cig na re thams cad mkhyen pa zhes bya ba ni don dam pa la dmigs pa'o / /
rnam pa thams cad mkhyen pa zhes bya ba ni dngos po la dmigs pa'i mkhyen pa'o zhes zer ro / /
dge 'dun phal chen pa'i sde pa dang /
lan cig brjod pa'i sde pa dang /
bya ma la pa'i sde pa dag ni 'di skad du /
skad cig ma'i sems gcig gis thams cad khong du chud par 'gyur ro / /
skad cig ma gcig gis sems dang mtshungs par ldan pa'i shes rab kyis chos thams cad shes so / /
zad pa dang mi skye ba'i ye shes rtag par rgyun du 'jug go zhes bshad de /
sde pa tha dad pa'i gzhung lugs kyi bstan bcos las bstan pa bzhin du rig par bya'o / /
'dir theg pa chen po'i bstan pa dang sbyar na /
yang so so nas bshad pa mi mthun pas bstan bcos theg pa chen po bsdus pa'i 'grel pa slob dpon ngo bo nyid med kyis byas pa las /
theg pa gnyis kyis thams cad mkhyen pa thob par lta bas rnam pa thams cad mkhyen pa ma yin no zhes bshad de /
de'i phyir 'grel pa de nyid las /
lung gi tshul legs par mi rtog pa'i phyir te /
tshigs su bcad pa las ji skad du /
rgyun dag gis ni nus pa'i phyir / /
de ni thams cad zad par 'dod / /
cig car thams cad rig min pas / /
thams cad mkhyen pa de ltar 'dod / /
ces smra'o / /
de lta bas na kun gzhi rnam par shes pa ma shes pas thams cad mkhyen pa'i ye shes 'thob par dka' ba dang /
sla bar 'gyur ro zhes de'i gzhung gis de ltar 'dod par shes so / /
chos thams cad bdag med pa'o zhes thugs su chud pa thams cad mkhyen pa ma yin nam zhe na /
thams cad mkhyen pa yin mod kyi /
rnam pa thams cad mkhyen pa ni ma yin no zhes 'byung ste /
rgya cher de nyid las bstan pa bzhin no / /
bshad pa 'di dang sbyar na thams cad mkhyen pa zhes bya ba ni mtshan nyid tha dad pa nyid du chos thams cad thugs su chud cing rnam par mi rtog pa'i ye shes kyang bsdus pa yin no zhes bshad kyang 'gal ba med do / /
gzhan yang bshad pa 'di dag dang sbyar na /
de bzhin gshegs pas skad cig ma gcig la rang gi ngo bo nyid dang mtshungs par ldan pa'i chos la sogs pa thugs su chud par 'dod pa yang /
phal cher dge 'dun phal chen pa'i sde pa dag dang mthun no / /
de la bye brag yod pa de'i gzhung gis cha bzhi'i don rnam par mi 'jog pas 'dir bstan bcos rnam par rig pa tsam du grub pa las /
lta ba'i rnam pa ma gtogs pa ni rgyu mtshan la dmigs pa ma yin no zhes bya ba la sogs pa bstan pa rnams kyang brjod par bya'o / /
'phags pa shes rab kyi pha rol tu phyin pa'i 'grel pa las ni slob dpon gnyis kyis bshad pa 'byung ste /
kha cig na re ye shes gnyis la bye brag med do zhes zer /
kha cig na re bye brag yod do zhes zer te /
de'i phyir 'grel pa de nyid las thams cad mkhyen pa dang /
rnam pa thams cad mkhyen pa la bye brag ci yod ce na /
smras pa /
kha cig na re bye brag med pas /
res 'ga' ni thams cad mkhyen pa zhes gsungs so / /
res 'ga' ni rnam pa thams cad mkhyen pa zhes gsungs so zhe'o / /
kha cig na re spyi'i mtshan nyid du ni thams cad mkhyen pa zhes bya'o / /
bye brag gi mtshan nyid du ni rnam pa thams cad mkhyen pa'o / /
rgyu gang yin pa de ni thams cad mkhyen pa zhes bya'o / /
'bras bu gang yin pa de ni rnam pa thams cad mkhyen pa zhes bya'o / /
mdor bstan pa gang yin pa de ni thams cad mkhyen pa zhes bya'o / /
rgya cher ston pa gang yin pa de ni rnam pa thams cad mkhyen pa zhes bya'o / /
de la thams cad mkhyen pa zhes bya bas ni chos thams cad la kun du rmongs pa'i ma rig pa 'jig par byed do / /
rnam pa thams cad mkhyen pa zhes bya bas ni chos rnam pa sna tshogs la so sor rtog pa'i ma rig pa 'jig par byed do zhes bya ba nas rgya cher bshad pa'i bar du'o / /
gzhan yang le'u phyi ma las /
bcom ldan 'das nyid kyis thams cad shes pa zhes bya ba ni nyan thos dang rang sangs rgyas kyi dngos po'o / /
lam gyi rnam pa shes pa nyid ni byang chub sems dpa'i dngos po'o / /
rnam pa thams cad mkhyen pa ni sangs rgyas kyi dngos po'o / /
nyan thos dang rang sangs rgyas la ni thams cad mkhyen pa kho na yod kyi /
rnam pa thams cad shes pa nyid ni med do / /
gzhan yang nyan thos dang rang sangs rgyas ni bye brag gi mtshan nyid la rnam par rtog pa'i spyod pa dang ldan yang /
zad par shes par mi nus pas spyi'i mtshan nyid kyi ming thob pa yin no / /
sangs rgyas kyi thams cad mkhyen pa dang /
rnam pa thams cad mkhyen pa nyid ni yang dag pa nyid yin la /
theg pa gnyis kyis ni gdags pa'i ming can no / /
thams cad mkhyen pas mkhyen par mdzad pa'i chos gang yin zhe na /
smras pa /
skye mched bcu gnyis so zhes 'byung ste /
rgya cher de nyid las bstan pa bzhin no / /
gzhan yang de nyid las bcom ldan 'das kyis lam brnyes pa na /
lam gyi mkhyen pas thams cad mkhyen pa dang /
rnam pa thams cad brnyes pa yin na /
'dir ci'i phyir thams cad mkhyen pa dang ldan par bstan par bstan zhe na /
smras pa /
bcom ldan 'das kyis lam brnyes pa na /
'di nas lam gyi mkhyen pas thams cad mkhyen pa dang /
rnam pa thams cad mkhyen pa nyid phun sum tshogs par brnyes pa yin yang /
rnam pa thams cad mkhyen pa nyid ni spyod par mi mdzad de /
dper na rgyal po chen por dbang bskur ba thob na /
rin po che'i bang mdzod la sogs pa la dbang thob pa yin yang /
da dung ma phye ma spyad pa dang 'dra bar 'di ltar rnam pa thams cad mkhyen pa nyid kyis nyon mongs pa'i bag chags spangs nas /
shes rab kyi pha rol tu phyin pa bsgrub pa nyid du bstan par bzhed pa'i phyir ro / /
sems gcig gis thams cad mkhyen pa dang /
rnam pa thams cad mkhyen pa nyid brnyes nas nyon mongs pa'i bag chags spangs pa yin na /
'dir ci'i phyir thams cad mkhyen pas rnam pa thams cad mkhyen pa nyid brnyes nas nyon mongs pa'i bag chags spong bar bstan zhe na /
dus gcig tu brnyes pa yin mod kyi 'dir gzhan dag shes rab kyi pha rol tu phyin pa la mngon par yid ches par mdzad pa'i phyir dang /
rim gyis bye brag gi rnam pas bstan nas /
sems can rnams yongs su dag pa'i sems 'thob par 'gyur ba'i phyir de skad du bstan to / /
gzhan yang sems gcig gis brnyes pa yin yang /
dang po dang /
bar ma dang /
tha ma'i go rims kyang yod pas /
dper na sems gcig la mtshan nyid gnyis pa rgyu dang rkyen la gnas pa dang /
rgyu dang rkyen 'gag pa la gnas pa skye ba lta bu'o zhes 'byung ste /
bstan bcos rnam par rig pa tsam du grub pa las /
bstan pa las phan tshun bzlog pa yin par rig par bya'o / /
'phags pa sangs rgyas kyi sa'i 'grel pa las ni /
me long lta bu'i ye shes kho na las brtsams nas thams cad mkhyen pa nyid du ston te /
dus thams cad du rtag par chos thams cad thugs su chud pa'i phyir ro zhes 'byung ste /
zhib tu de nyid las bstan pa bzhin no / /
bstan bcos rnal 'byor spyod pa'i sa las ni /
thams cad mkhyen pa'i ye shes yin pa'i phyir ro zhes bshad de /
de'i phyir de nyid las khams thams cad dang /
dngos po thams cad dang /
rnam pa thams cad dang /
dus thams cad du mkhyen pa thogs pa med par 'jug pa gang yin pa de ni thams cad mkhyen pa zhes bya'o / /
de la khams ni gnyis te /
'jig rten gyi khams dang sems can gyi khams so / /
dngos po rnam pa gnyis te /
'dus byas dang /
'dus ma byas so / /
'dus byas dang 'dus ma byas pa'i dngos po de nyid la yang /
rang gi mtshan nyid kyi phyi ma phyi ma'i rnam pa rab tu dbye ba'i phyir dang /
spyi'i mtshan nyid kyi rab tu dbye ba'i phyir dang /
rgyu dang 'bras bu'i rab tu dbye ba'i phyir dang /
khams dang 'gro ba dang /
dge ba dang /
mi dge ba dang /
lung du ma bstan pa la sogs pa'i rab tu dbye ba'i phyir rnam pa'i rab tu dbye ba tshad med do / /
de la dus ni rnam pa gsum ste /
'das pa dang /
ma 'ongs pa dang /
da ltar byung ba'o / /
de ltar khams thams cad dang /
dngos po thams cad dang /
rnam pa thams cad dang /
dus thams cad mkhyen pa ni thams cad mkhyen pa'o zhes 'byung ste /
'phags pa legs pa'i tshul khrims bstan pa'i mdo dang /
bstan bcos sa yongs su 'dzin pa las kyang de skad du bstan to / /
'dir 'phags pa shes rab kyi pha rol tu phyin pa'i 'grel pa dang /
lung gcig las 'phros pa dang /
lung sna tshogs las ba glang skyong ba'i chos rnam pa bcu gcig gis thams cad mkhyen pa'i mtshan nyid bstan pa dang /
gzhan yang 'phags pa shes rab kyi pha rol tu phyin pa'i 'grel pa las /
phug ron shin tu yun ring po'i dus su sangs rgyas su 'grub par 'gyur ro zhes bstan pa la sogs pa'i bstan pa dag kyang thams cad mkhyen pa nyid du 'grub pa yin pas khungs su brjod par bya'o / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu mdor bsdu na rnam pa lnga ste zhes bya ba 'di man chad ni de bzhin gshegs pas yang dag par lan du gsungs pa ston to / /
'di yang mdor bstan pa dang /
rnam par bshad pa dang /
mjug bsdu ba bstan te /
'di ni dang po grangs mdor smos nas lan mdor gsungs pa'o / /
gang su yang rung ba zhig byung na /
'jig rten du thams cad mkhyen pa nyid du sgra rnam par grags pa zhes bya ba la sogs pas ni gnyis pa go rims bzhin du rnam par bshad pa'o / /
'di yang mtshan nyid rnam pa lnga rnam par phye ste /
bshad pa 'di nyid kyis rnam pa lngar dbye ste /
'di ni dang po kun du grags pa'i mtshan nyid bstan pa yin te /
de'i phyir bstan bcos rnam par bshad pa las /
sangs rgyas 'jig rten du byung nas thams cad mkhyen pa'i sgra yang dag pa nyid 'jig rten kun du khyab par gyur pa zhes bstan to / /
skyes bu chen po'i mtshan sum cu rtsa gnyis dang ldan pa zhes bya ba ni gnyis pa skyes bu chen po gya nom pa'i mtshan nyid bstan pa ste /
bstan bcos bye brag tu bshad pa chen po las ji skad du /
mtshan zhes bya ba'i don ci yin zhe na /
smras pa /
rtags bstan pa'i don gang yin pa de ni mtshan gyi don to / /
khyad par du 'phags pa'i don gang yin pa de ni mtshan gyi don to / /
bkra shis kyi rtags kyi don gang yin pa de ni mtshan gyi don to / /
ci'i phyir skyes bu chen po'i mtshan sum cu rtsa gnyis kho na yin la /
mi mang mi nyung zhe na /
smras pa /
gal te mtshan sum cu rtsa gnyis kyis sangs rgyas kyi sku brgyan par gyur na ni 'jig rten na dpe zla med par 'gyur la /
gal te de las nyung na ni ma tshang ba nyid du gyur pas so / /
de las mang na ni 'dres shing 'khrugs pas khyad par du 'phags pa ma yin pa nyid du gyur pa'i phyir de ltar nges pa yin te /
ji ltar bcom ldan 'das kyis chos bstan pa la /
lhag pa dang nyung ba med pa ltar sangs rgyas kyi mtshan yang de bzhin te /
ma tshang ba ci yang med pas bskyed du med la /
lhag pa ci yang med pas dbrir med pa'i phyir ro / /
byang chub sems dpas 'thob pa'i mtshan sum cu rtsa gnyis gang yin pa dang /
'khor los sgyur ba'i rgyal pos 'thob pa'i mtshan la bye brag tu gyur pa ci yod ce na /
smras pa /
byang chub sems dpa' ni dngos po rnam pa bzhis khyad par 'phags pa yin te /
rab tu sbyangs pa dang /
gsal ba dang /
yongs su rdzogs pa dang /
gnas thob pa'o / /
gzhan yang dngos po rnam pa lngas khyad par du 'phags te /
gnas thob pa dang /
shin tu mdzes pa dang /
ri mo shin tu zab pa dang /
ye shes dam pa'i rjes su 'brang ba dang /
kun nas nyon mongs pa'i rjes su mi 'brang ba'o / /
ci'i phyir byang chub sems dpas mtshan gyis lus brgyan par byed ce na /
bla na med pa yang dag par rdzogs pa'i byang chub kyi gnas dang snod du bya ba'i phyir ro / /
de ci'i phyir zhe na /
yon tan khyad par du 'phags pa dag ni nges par lus khyad du 'phags pa la gnas pas de la ma 'ongs pa na bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ba'i don gyis byang chub sems dpa' la khyod kyis bdag lus la gnas par 'dod na sngar khyod kyi lus yongs su dag cing khyad par du 'phags pa dang /
mtshan dang dpe byad rnams kyis brgyan par bya'o / /
gal te de lta ma yin na ni bdag ni khyed kyi lus la skye bar mi nus so zhes zer bas /
dper na la la zhig bud med rin po che chung mar blangs nas khyim du bsdu bar 'dod pa la des gsang thabs su pho nya btang nas 'di skad du /
khyod kyis bdag khyim du 'ongs par 'dod na sngar chag chag thob /
phyag dar byos la /
mi gtsang ba dag bsal nas dar gyi lda ldi bres shing /
spos kyis bdugs la me tog gtor cig /
bkod pa rnam pa sna tshogs kyis brgyan par gyis shig dang /
gdod bdag 'ong ngo / /
de lta ma yin na ni bdag khyod kyi khyim du 'ong mi nus so zhes zer ba dang 'dra bas na /
de'i phyir byang chub sems dpa' lus brgyan par byed do zhes 'byung ste /
'phags pa shes rab kyi pha rol tu phyin pa'i 'grel pa las kyang phal cher bye brag tu bshad pa chen po las 'byung ba dang mthun par bshad do / /
gzhan yang 'phags pa shes rab kyi pha rol tu phyin pa'i 'grel pa las /
mtshan gyi dgongs pa ston te /
de'i phyir 'grel pa de nyid las phyogs bcu'i sangs rgyas rnams dang /
dus gsum gyi chos ni mtshan ma yod pa ma yin na /
'di ci'i phyir mtshan sum cu rtsa gnyis bstan /
mtshan gcig kyang yang dag par yod pa ma yin na /
sum cu rtsa gnyis lta smos kyang ci dgos she na /
smras pa /
sangs rgyas kyi chos la bden pa gnyis yod do / /
kun rdzob kyi bden pa dang /
don dam pa'i bden pa'o / /
kun rdzob kyi bden pa'i phyir ni mtshan sum cu rtsa gnyis bstan to / /
don dam pa'i bden pa'i phyir ni mtshan med par bstan to / /
gzhan yang lam gnyis te /
sems can bsod nams spel ba'i lam dang /
sems can shes rab sgom par byed pa'i lam mo / /
bsod nams kyi lam gyi phyir ni mtshan sum cu rtsa gnyis bstan to / /
shes rab kyi lam gyi phyir ni mtshan med par bstan to / /
skye ba'i lus kyi phyir ni mtshan sum cu rtsa gnyis bstan to / /
chos kyi sku'i phyir ni mtshan med par bstan te /
'di ltar skye ba'i lus gang yin pa de ni mtshan sum cu rtsa gnyis dang /
dpe byad bzang pos bdag nyid brgyan pa yin la /
chos kyi sku ni stobs bcu dang /
mi 'jigs pa bzhi dang /
so so yang dag par rig pa bzhi dang /
sangs rgyas kyi chos ma 'dres pa bco brgyad la sogs pas bdag nyid brgyan pas so / /
sems can rnams la rgyu dang rkyen rnam pa gnyis yod de /
bsod nams kyi rgyu dang rkyen dang /
shes rab kyi rgyu dang rkyen no / /
bsod nams kyi rgyu dang rkyen can gyi sems can rab tu 'dren par bzhed pa'i phyir ni mtshan sum cu rtsa gnyis dang ldan pa'i sku spyod par mdzad do / /
shes rab kyi rgyu dang rkyen can gyi sems can rab tu 'dren pa'i phyir /
chos kyi sku spyod par mdzad do / /
sems can ni rnam pa gnyis te /
chos rnams la btags pa tsam gyi ming can dang /
ming la mngon par zhen pa'o / /
ming la mngon par zhen pa'i sems can gyi phyir ni mtshan med par bstan to / /
chos rnams la btags pa tsam du shes pa'i sems can gyi phyir mtshan sum cu rtsa gnyis bstan to / /
gzhan yang sems can thams cad las khyad par du 'phags pa yin par rab tu bstan pa'i phyir mtshan sum cu rtsa gnyis bstan nas /
mtshan med pa'i chos 'jig par mi mdzad do zhes 'byung ste /
mtshan sum cu rtsa gnyis rgya cher rnam par bshad pa ni /
mtshan nyid bstan pa dag las 'byung ba bzhin du rig par bya'o / /
stobs bcu dang ldan pa sems can thams cad kyi the tshom thams cad gcod pa zhes bya ba ni gsum pa stobs bcu dang ldan pa'i mtshan nyid bstan pa'o / /
mi 'jigs pa bzhi dang ldan zhing chos yang dag par ston pa phas kyi rgol ba thams cad kyis brgal du med cing /
log par smra ba thams cad tshar gcod pa zhes bya ba ni gzhi'i mtshan nyid bstan pa'o / /
mdo 'di nyid las mdor bsdus nas de bzhin gshegs pa'i yon tan rnam pa bzhi bcu rtsa drug bstan pa'o / /
bstan bcos rnal 'byor spyod pa'i sa las ni /
de bzhin gshegs pa'i yon tan brgya bzhi bcu ston to / /
bla na med pa'i gnas pa'i mdo las ni yon tan rnam pa brgya brgyad cu ston te /
zhib tu mtshan nyid bstan pa dag las 'byung ba bzhin du rig par bya'o / /
legs par gsungs pa'i chos 'dul ba la 'phags pa'i lam yan lag brgyad dang /
dge sbyong bzhi snang ba yin te zhes bya ba ni lnga pa lam dang 'bras bu snang ba'i mtshan nyid bstan pa'o / /
'di ltar de bzhin gshegs pa 'jig rten du byung nas chos legs par gsungs pa'i phyir 'phags pa'i lam yan lag brgyad dang /
des mngon du byas pa'i dge sbyong gi 'bras bu bzhi dang /
'phags pa nyi shu rtsa bdun la sogs pa 'bras bu sna tshogs snang bar 'gyur ba yin la /
gal te sangs rgyas byung bar ma gyur na /
thams cad mi snang bas de'i phyir 'phags pa shes rab kyi pha rol tu phyin pa'i 'grel pa las mi ni bsod nams dang shes rab dang ldan mod kyi /
gal te sangs rgyas 'jig rten du ma byung na rnam par smin pa myong ba dang /
lam 'thob par mi 'gyur la gal te sangs rgyas 'jig rten du byung bar gyur na ni /
gdod lam thob par 'gyur te /
dper na mi'i mig dang ldan yang /
nyi ma ma shar na ci yang mthong bar mi 'gyur gyi /
nyi ma shar nas gdod mthong bar 'gyur bas bdag la mig yod pas nyi ma ci dgos zhes bya bar mi rung ba bzhin no / /
bcom ldan 'das kyis ji skad du /
phyi nang gi rgyu dang rkyen gyis yang dag pa'i lta ba skyed de /
gzhan las chos thos pa dang /
bdag nyid nang du tshul bzhin yid la byed pa ste /
bsod nams kyi dngos po bskyed pa'i phyir dang /
dge ba'i sems kyi dngos po dang /
shes rab bskyed pa'i phyir tshul bzhin yid la byed pas /
de'i phyir sangs rgyas las thos pa yin no zhes 'byung ste /
zhib tu de nyid las bstan pa bzhin no / /
dge sbyong gi 'bras bu bzhi ni mtshan nyid bstan pa dag las 'byung ba bzhin no / /
de ltar skye ba'i phyir dang /
mtshan dang ldan pa'i phyir dang /
the tshom gyi dra ba gcod pa'i phyir dang /
gzhan dag gis brgal du med cing gzhan dag zil gyis gnon pa'i phyir dang /
'phags pa'i lam dang /
dge sbyong dmigs pa'i phyir dang zhes bya ba la sogs pas ni gsum pa mtshan nyid lnga bshad pa'i mjug bsdu ba'o / /
'di yang rnam pa gnyis te /
mtshan nyid rnam pa lnga rnam par phye nas bstan pas mjug bsdu ba dang /
mtshan nyid lnga po spyi'i mjug bsdu ba'o / /
'di ni dang po ste /
go rims bzhin du mtshan nyid lnga po dag dang sbyar bar bya'o / /
de ltar skye ba zhes bya ba ni gang su yang rung ba zhig byung na 'jig rten du zhes gsungs pa'o / /
bstan bcos rnam par bshad pa las ni de ltar 'byung ba'i phyir zhes 'byung ste /
gzhan ni mdo 'di las gsungs pa dang mthun no / /
de ltar rnam pa lnga po dag gis thams cad mkhyen pa'i mtshan nyid rig par bya'o zhes bya ba ni gnyis pa mtshan nyid lnga bshad pa'i spyi'i mjug bsdu ba'o / /
rigs kyi bu de lta na 'thad pas sgrub pa'i rigs pa ni mngon sum gyi tshad ma'i phyir dang /
rjes su dpag pa'i tshad ma'i phyir dang /
'phags pa'i lung gi tshad ma'i phyir dang /
mtshan nyid lnga po dag gis yongs su dag pa yin no zhes bya ba ni gnyis pa tshad ma gsum las brtsams nas mtshan nyid snga ma lnga po dag yongs su dag pa'i mtshan nyid du bstan pa'o / /
'di ltar bstan pa'i 'thad pas sgrub pa'i rigs pa las mtshan nyid lngar bstan pa de yang tshad ma gsum gyis bsdus pa yin te /
mtshan nyid dang po gcig ni mngon sum gyi tshad mas bsdus so / /
mtshan nyid bar ma gsum ni rjes su dpag pa'i tshad mas bsdus so / /
mtshan nyid phyi ma gcig ni 'phags pa'i lung gi tshad mas bsdus so zhes bya ba'i tha tshig go / /
bstan bcos rnal 'byor spyod pa'i sa dang /
mtshams rnam par dgrol ba'i mdo las kyang /
mdo las gsungs pa dang mthun par 'byung ba'o / /
bstan bcos rnam par bshad pa las ni /
mtshan nyid snga ma lnga po dag so sor sbyar bar bshad de /
de'i phyir bstan bcos de nyid las /
de ltar na 'thad pas sgrub pa'i rigs pa ni /
mngon sum gyi tshad ma'i phyir dang /
rjes su dpag pa'i tshad ma'i phyir dang /
dpe'i phyir dang /
yongs su grags pa'i phyir dang /
lung gi tshad ma'i phyir mtshan nyid lnga po dag yongs su dag pa'o zhes 'byung ste /
dgongs pa zab mo rnam par dgrol ba'i mdo las kyang de skad du ston to / /
de la mtshan nyid rnam pa bdun gyis yongs su dag par mi 'gyur ba gang zhe na zhes bya ba 'di man chad ni gnyis pa mtshan nyid yongs su ma dag pa bdun rnam par phye ste bshad pa bstan to / /
'di yang zhu ba gsol ba dang /
lan du gsungs pas bstan te /
'di ni zhu ba gsol ba nyid do / /
de las gzhan pa mthun par dmigs pa'i mtshan nyid dang /
de las gzhan pa dang mi mthun par dmigs pa'i mtshan nyid dang /
thams cad mthun par dmigs pa'i mtshan nyid dang /
thams cad mi mthun par dmigs pa'i mtshan nyid dang /
gzhan gyi rigs kyi dpe nye bar bsgrub pa'i mtshan nyid dang /
yongs su grags pa ma yin pa'i mtshan nyid dang /
shin tu rnam par dag pa ma yin pa'i lung gi mtshan nyid do zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang mdor bkod pa dang /
rnam par bshad pas bstan te /
'di ni mdor bkod pa'o / /
mtshan nyid bdun po 'di dag skyon dang bcas pa'i phyir yongs su ma dag pa zhes bya'o / /
bstan bcos yang dag pa'i rigs pa la 'jug pa las /
skyon dang bcas pa'i rgyu rnams ni mdor bsdu na rnam pa bcu bzhi yod pas rgyu 'dra ba zhes bshad de /
'di lta ste /
yongs su ma grags pa ni rnam pa gnyis yod pas 'di lta ste /
gang yang rung ba cig yongs su grags pa la sogs pa'o / /
ma nges pa ni rnam pa drug yod de /
'di lta ste /
thun mong dang thun mong ma yin pa la sogs pa'o / /
phan tshun 'gal ba ni rnam pa bzhi yod do / /
'di lta ste /
chos rnams kyi rang gi mtshan nyid phan tshun 'gal ba'i rgyu la sogs pa'o zhes 'byung ste /
zhib tu de nyid las bstan pa bzhin du rig par bya'o / /
'dir bstan pa'i mtshan nyid bdun las /
mtshan nyid snga ma bzhi ni bstan bcos gtan tshigs kyi rigs pa las bstan pa'i ma nges pa drug las /
snga ma lnga po dag yin te /
drug pa phan tshun 'gal bar nges pa nyid ces bya ba ma rtogs pa'i phyir ro / /
'di ni sngar bstan bcos yang dag pa'i rigs pa la 'jug pa las bstan pa'i ma nges pa'i mtshan nyid drug bkod nas /
de'i 'og tu bstan bcos de dang /
mdo'i tshig 'di dang sbyar bar bya'o / /
bstan bcos yang dag pa'i rigs pa la 'jug pa las /
ma nges pa ni drug ste /
thun mong dang /
thun mong ma yin pa dang /
phyogs mtshungs pa cha gcig 'jug la /
phyogs tha dad pa kun 'jug pa dang /
phyogs tha dad pa cha gcig 'jug la /
phyogs mtshungs pa kun 'jug pa dang /
gnyi ga'i phyogs kyi cha gcig tu 'jug pa dang /
phan tshun 'gal bar nges pa'o / /
de la thun mong ba ni dper na sgra ni rtag pa yin te /
gzhal bar bya ba'i ngo bo nyid yin pa'i phyir ro zhes zer ba lta bu ni rtag pa dang mi rtag pa'i phyogs kun kyang gtan tshigs 'di thun mong du gyur pas de'i phyir ma nges pa yin te /
bum pa la sogs pa ltar gzhal bar bya ba'i ngo bo nyid kyi phyir sgra ni mi rtag pa'o / /
dper na nam mkha' la sogs pa lta bur gzhal bar bya ba'i ngo bo nyid kyi phyir sgra ni rtag pa yin no / /
de la thun mong ma yin pa ni dper na sgra ni rtag pa yin te thos par bya ba'i ngo bo nyid yin pa'i phyir ro zhes zer ba lta bu ni rtag pa dang mi rtag pa'i phyogs kyi gtan tshigs 'di spangs nas rtag pa dang mi rtag pa las gud na yod pa ma yin pa'i phyir som nyi'i rgyu yin te /
thos par bya ba'i ngo bo nyid ci 'dra ba zhig ces bya ba la sogs pa lta bu'o / /
de la phyogs mtshungs pa cha gcig 'jug la /
phyogs tha dad pa kun 'jug pa ni dper na sgra ni rtsol ba ma yin pa'o zhes zer ba lta bu ste /
bar chad med pas bskyed pa'i mi rtag pa nyid yin pa'i phyir ro / /
de la rtsol ba dang /
bar chad med pas bskyed pa ma yin par dam bca' ba ni 'di ltar glog dang /
nam mkha' la sogs pa ni phyogs mtshungs pa yin pas mi rtag pa nyid de glog la sogs pa la ni yod la /
nam mkha' la sogs pa la med pa lta bu'o / /
rtsol ba ma yin pa bar chad med pas bskyed par dam bca' ba ni /
'di ltar bum pa la sogs pa gang yin pa de ni phyogs tha dad pa yin te /
de la gtan tshigs 'di tshang bar yod pas glog dang bum pa ni chos mtshungs pa yin pa'i phyir ma nges pa'ang yin no / /
bum pa la sogs pa ltar mi rtag pa nyid yin pa'i phyir de rtsol ba dang bar chad med pas bskyed pa'o / /
glog la sogs pa lta bur mi rtag pa nyid yin pa'i phyir de rtsol ba ma yin pa bar chad med pas bskyed pa'o / /
de la phyogs tha dad pa'i cha gcig la 'jug la /
phyogs mtshungs pa kun 'jug pa ni /
dper na sgra ni rtsol ba dang bcas pa bar chad med pas skyed pa'o zhes dam bca' ba lta bu ste /
mi rtag pa nyid kyi phyir ro / /
rtsol ba dang bcas pa bar chad med pas bskyed par dam bca' ba ni 'di ltar bum pa la sogs pa ni phyogs mtshungs pa yin pas mi rtag pa nyid de 'di dag la tshang bar yod pas so / /
glog dang nam mkha' la sogs pa ni phyogs tha dad ma yin te /
de'i phyogs gcig glog ni yod pa yin la /
nam mkha' la sogs pa ni med pas de'i phyir snga ma bzhin du ma nges pa yin no / /
de la gnyis ka'i phyogs kyi cha gcig 'jug pa ni sgra rtag ces zer ba lta bu ste /
gzugs dang thogs pa med pa'i phyir ro / /
de la rtag par dam bca' ba ni nam mkha' lta bu'o / /
rdul phra mo la sogs pa ni phyogs mtshungs pa yin te /
thogs pa med pa'i phyir nam mkha' la sogs pa la ni yod la /
rdul phra mo la sogs pa ni med pa'o / /
bum pa dang bde ba la sogs pa ni phyogs tha dad pa yin te /
bde ba la sogs pa ni yod la /
bum pa la sogs pa ni med pas de'i phyir gtan tshigs 'di ni bde ba dang /
nam mkha' chos mtshungs pa med pa'i phyir ma nges pa zhes bya'o / /
de la phan tshun 'gal bar nges pa ni dper na sgra ni mi rtag pa'o zhes dam bca' ba lta bu ste /
byas pa'i rang bzhin gyi phyir ro / /
dper na bum pa la sogs pa la rtag pa'i sgrar rnam par gzhag pa lta bu ste /
thos par bya ba'i ngo bo nyid kyi phyir ro / /
dper na sgra'i ngo bo nyid lta bu ste 'di gnyi ga yang yid gnyis za ba'i rgyu yin pa'i phyir gnyi ga ma nges pa zhes bya'o zhes 'byung ste /
de yan chad du bstan bcos yang dag pa'i rigs pa las 'jug pa las 'byung ba'i don bshad de /
gzhan ni mangs pas 'dir ma brjod do / /
de la bstan bcos de las byung ba dang /
mdo 'di'i tshig sbyar bar bya ba yang 'di la bshad pa gnyis yod de /
kha cig na re 'di las gsungs pa'i gnyis kyis ni bstan bcos las 'byung ba gsum po dag bsdus te /
'di ltar de las gzhan pa dang mthun par dmigs pa'i mtshan nyid kyis ni bstan bcos las 'byung ba'i gsum pa phyogs mtshungs pa cha gcig 'jug la /
phyogs tha dad pa la kun 'jug pa dang /
lnga pa gnyi ga'i phyogs kyi cha gcig gis 'jug pa las phyogs mtshungs pa cha gcig 'jug pa bsdus so / /
de las gzhan pa dang mi mthun par dmigs pa'i mtshan nyid kyis ni bstan bcos las 'byung ba'i bzhi pa tha dad pa cha gcig 'jug la /
phyogs mtshungs pa kun 'jug pa dang /
lnga pa gnyi ga'i phyogs kyi cha gcig 'jug pa las phyogs tha dad pa cha gcig 'jug pa gsungs so / /
thams cad mthun par dmigs pa'i mtshan nyid kyis /
bstan bcos las byung ba dang po thun mong gi ma nges pa gsungs so / /
thams cad mi mthun par dmigs pa'i mtshan nyid kyis ni bstan bcos las 'byung ba'i gnyis pa thun mong ma yin pa'i ma nges pa bsdus so zhe'o / /
bshad pa 'di dang sbyar na gzhan gyi rigs kyi dpes nye bar bsgrub pa dmigs pa'i mtshan nyid la bshad pa rnam pa gnyis yod de /
kha cig na re mi mtshungs pa'i dpe kho na yod par zad kyi /
mtshungs pa'i dpe ni med kyi /
dper na sgra ni rtag pa nyid du bsgrubs na byas pa'i phyir ro zhes zer ba lta bu'o zhe'o / /
kha cig na re 'di ni dpe la skyon rnam pa bcu yod pa nyid do zhe'o / /
yongs su grags pa ma yin pa'i mtshan nyid gong du skyon rnam par gzhag pa nyid kyis dam bca' ba'i don yongs su ma grub pa'o / /
shin tu rnam par dag pa ma yin pa'i lung gi mtshan nyid ni 'di lta ste /
'phags pa ma yin pa'i lung gis mngon par bsgrubs pa gang yin pa'o zhe'o / /
kha cig na re mdo las gsungs pa'i mtshan nyid rnam pa lnga las /
dang po ni bstan bcos las 'byung ba'i gsum pa phyogs mtshungs pa gcig 'jug la phyogs tha dad pa kun 'jug pa bsdus so / /
mdo las gsungs pa'i mtshan nyid gnyis pas ni bstan bcos las 'byung ba'i bzhi pa phyogs tha dad pa cha gcig 'jug la /
phyogs mtshungs pa kun 'jug pa bsdus pas so / /
mdo las gsungs pa'i mtshan nyid gsum pas ni bstan bcos las 'byung ba'i dang po thun mong pa'i nges pa bsdus so / /
mdo las gsungs pa'i mtshan nyid bzhi pas ni bstan bcos las 'byung ba gnyis pa thun mong ma yin pa'i ma nges pas gsungs so / /
mdo las gsungs pa'i mtshan nyid lnga pas ni /
bstan bcos las 'byung ba'i lnga pa gnyi ga'i phyogs kyi cha gcig 'jug pa bsdus so zhes zer te /
slob dpon 'di'i bshad pa ni 'di ltar gzhan gyi rigs kyi dpe'i chos la rgyu'i chos kyi cha cung zad cig dmigs pas tshang bar bya na /
'di skad du mtshungs pa dang tha dad pa'i dpe'i chos la so so nas /
rgyu'i chos cha gcig dmigs so zhes brjod pa'i rigs pa las /
mdo 'di las mdor bsdu bar dgongs pa'i phyir gzhan gyi rigs kyi dpes nye bar bsgrub pa dmigs pa'i mtshan nyid 'ba' zhig bstan to / /
mtshan nyid gzhan gnyis ni sngar bstan pa bzhin du rig par bya'o / /
de las gzhan pa dang mthun par dmigs pa'i mtshan nyid ces bya ba la /
de zhes bya ba ni gzhung de'o / /
gzhan pa zhes bya ba ni rigs mtshungs pa ste /
'di ltar gzhung de dang rigs mtshungs pa'i chos las gtan tshigs kyi chos kyi cha cung zad dmigs pas tshig tshang bar bstan na /
'di skad du phyogs mtshungs pa cha gcig 'jug pa dang /
phyogs tha dad pa kun 'jug pa zhes brjod pa'i rigs pa las /
mdo las mdor bsdu bar dgos pa'i phyir phyogs mtshungs pa cha gcig 'jug pa 'ba' zhig bstan to / /
de las gzhan pa dang mi mthun par dmigs pa'i mtshan nyid ces bya ba la de zhes bya ba de ni gzhung de'o / /
gzhan zhes bya ba ni rigs mtshungs pa ste /
'di ltar gzhung de dang rigs mtshungs pa'i chos las gtan tshigs kyi chos kyi cha cung zad cig dmigs pas tshig tshang bar bstan na 'di skad du /
phyogs tha dad pa cha gcig 'jug pa dang /
phyogs mtshungs pa kun 'jug pa zhes brjod pa'i rigs pa las /
mdo'i tshig bsdus pa'i phyir /
phyogs tha dad pa'i cha gcig 'jug pa zhes bya ba 'ba' zhig bstan to / /
mtshan nyid ni snga ma bzhin du rig par bya'o // //
bam po bdun cu gsum pa /
de la chos thams cad yid kyi rnam par shes pas shes par bya ba nyid gang yin pa de ni thams cad mthun par dmigs pa'i mtshan nyid ces bya'o zhes bya ba 'di man chad ni gnyis pa mtshan nyid gong ma bdun po dag rnam par bshad de /
'di yang bshad pa so so nas mi mthun pa /
kha cig na re 'di yang rnam pa bzhi ste /
gsum pa thams cad mthun par dmigs pa'i mtshan nyid bstan pa dang /
chos thams cad rtag ces bya ba man chad kyis bzhi pa thams cad mi mthun par dmigs pa'i mtshan nyid bstan pa dang /
rigs kyi bu zhes bya ba man chad kyis mtshan nyid dang po dang gnyis pa dang /
drug pa yongs su 'dres pa ma yin pa'i mtshan nyid spyir bstan pa dang /
yang de las gzhan pa zhes bya ba man chad kyis lnga pa gzhan gyi rigs kyi dper nye bar bsgrub pa'i mtshan nyid dang /
bdun pa shin tu rnam par dag pa ma yin pa'i lung gi mtshan nyid bstan pa ste /
'di ni dang po thams cad mthun par dmigs pa'i mtshan nyid bstan pa'o / /
de la chos thams cad ces bya ba ni dam bcas pa'i chos las gzhan pa dpe chos thams cad do / /
tshad ma'i don ni 'di skad du re zhig dper na sgra ni rtag pa yin te /
yid kyi rnam par shes pas shes par bya ba nyid yin pa'i phyir nam mkha' la sogs pa bzhin no zhes dam bca' ba lta bu ste /
rtag pa dang mi rtag pa'i phyogs gnyi ga yang rgyu 'di thun mong du gyur pas de'i phyir ma nges pa'o / /
bum pa la sogs pa bzhin du shes par bya ba'i ngo bo nyid yin pa'i phyir sgra ni mi rtag pa'o / /
nam mkha' la sogs pa bzhin du shes par bya ba'i ngo bo nyid yin pa'i phyir sgra ni rtag pa'o / /
dam bcas pa'i tshogs las gzhan pa rnams ni rgyu'i phyogs mtshungs pa yin pa'i phyir de thams cad mthun par dmigs pa'i mtshan nyid ces bya'o / /
'di ni bstan bcos yang dag pa'i rigs pa la 'jug pa las /
thun mong ba'i ma nges pa zhes bstan pa nyid do / /
bstan bcos las gzhal bar bya ba zhes 'byung ba dang /
'dir mdo las shes par bya zhes gsungs pa tshig mi mthun yang don ni gcig go / /
chos thams cad rtags dang ngo bo nyid dang /
las dang chos dang rgyu dang 'bras bu'i mtshan nyid mi mthun pa rnams kyi mtshan nyid mi mthun pa gang yang rung bas nges par phan tshun so so nas mtshan nyid mi mthun pa gang yin pa de ni thams cad mi mthun par dmigs pa'i mtshan nyid ces bya'o zhes bya ba ni gnyis pa mtshan nyid bzhi pa thams cad mi mthun par dmigs pa'i mtshan nyid rnam par phye ste bshad pa ston to / /
mdo'i tshig 'di yang khong du chud par dka' bas sngar rtags dang ngo bo nyid la sogs par rnam par phye nas /
de'i 'og tu don nyid bstan par bya'o / /
mtshams rnam par dgrol ba'i mdo las ni /
dbyings dang /
rang bzhin dang /
las dang /
chos dang /
rgyu dang /
'bras bur rnam par smin pa zhes 'byung ngo / /
dgongs pa zab mo rnam par dgrol ba'i mdo las ni /
chos thams cad rtags dang /
ngo bo nyid dang /
las dang /
chos dang /
rgyu dang /
rnam par smin pa'i 'bras bu'i mtshan nyid ces bya ba nas rgya cher bshad pa'i bar du 'byung ngo / /
bstan bcos rnal 'byor spyod pa'i sa las kyang /
mtshan nyid rnam pa lngar bsdus nas bstan to / /
de'i phyir de nyid las rjes su dpag pa ni 'di lta ste /
mngon par brtags pa dang bcas pas mngon par brtags pa dang /
mngon par brtag par bya ba'i yul lo / /
de yang rnam pa lngar blta bar bya ste /
rtags dang /
ngo bo nyid dang /
las dang /
chos dang /
rgyu dang /
'bras bu'o / /
rtags las rjes su dpag pa ni 'di lta ste /
da ltar ram /
sngar mthong ba'i mngon mtshan dang /
mtshan ma 'ga' zhig gis 'grel pa las yul mngon par brtags pa gang yin pa ste /
dper na ru mtshon las shing rta rjes su dpag pa dang /
dud pa las me dang /
rgyal po las yul 'khor dang /
khyim thab las bud med dang /
nog dang rwa las zhes bya ba nas rgya cher bshad pa'i bar du'o / /
ngo bo nyid las rjes su dpag pa ni 'di lta ste /
mngon sum gyi ngo bo nyid kyi lkog na 'dug pa'i ngo bo nyid brtag pa'am /
ngo bo nyid las phyogs gcig las phyogs gcig brtag pa gang yin pa ste /
dper na da lta las 'das pa rjes su dpag pa dang /
'das pa las ma 'ongs pa dang /
da ltar byung ba nye ba las thag ring ba dang /
da ltar byung ba las ma 'ongs pa rjes su dpag pa zhes bya ba nas rgya cher bshad pa'i bar du'o / /
las rjes su dpag pa ni 'di lta ste /
byed pas las kyi rten brtag pa gang yin pa ste /
dper na mi 'gul ba dang /
bya tshang gnas pa la sogs pa las /
sdong dum du rjes su dpag pa dang /
'gul ba dang /
yan lag bskyod pa la sogs pa las mi rjes su dpag pa dang /
rkang lag gi rjes las glang po che dang /
lus kyis 'gro ba'i rjes las sprul dang /
skad tse re re zer ba las rta dang /
nga ro sgrogs pa las seng ge dang /
'bu'u zhes zer ba las khyu ba zhes bya ba nas rgya cher bshad pa'i bar du'o / /
chos las rjes su dpag pa 'di lta ste /
ma 'brel pa'i chos dang /
'brel pa las de dang 'brel ba'i chos nyid rtag pa gang yin pa de /
dper na mi rtag pa dang /
'brel pa las sdug bsngal rjes su dpag pa dang /
sdug bsngal dang 'brel pa las stong pa dang /
bdag med pa dang /
skye ba dang /
'brel pa las dga' ba'i chos nyid ces bya ba nas rgya cher bshad pa'i bar du'o / /
rgyu dang 'bras bu las rjes su dpag pa ni 'di lta ste /
rgyu las 'bras bu'am /
'bras bu las rgyu rjes su dpag pa gang yin pa ste /
dper na 'gro ba las yul gzhan du phyin pa rjes su dpag pa dang /
yul gzhan du phyin pa las 'gro ba rjes su dpag pa dang /
rgyal po mnyes par byas pa las bya dga' chen po thob pa dang /
bya dga' chen po thob pa las rgyal po mnyes par bya ba rjes su dpag pa nas /
lam las dge sbyong gi 'bras bu dang /
dge sbyong gi 'bras bu las lam rjes su dpag pa'i bar du ste /
rgya cher de nyid las bstan pa bzhin du rig par bya ste /
bstan bcos rnam par bshad pa las kyang de skad du ston to / /
de las de'i 'og tu don nyid bstan pa yang chos thams cad brtags pa dang /
ngo bo nyid dang /
las la sogs pa gcig la gcig ltos nas phan tshun mi 'dra bas thams cad mi mthun pa zhes bya ste /
de la re zhig dper na sgra la yod pa'i thos pa'i ngo bo nyid la sogs pa gang yin pa de ni sgra kho na la yod kyi /
chos la yod pa ma yin pas de'i phyir 'di la rgyu zhes byar mi rung ngo / /
thos par bya ba'i sgra de ni dam bcas pa'i chos kho na la yod kyi dper mtshungs pa ni med do / /
rgyu'i rnam pa tha dad pa yod kyi /
thos par rjes su bya ba'i mtshan nyid kyi ma yin pas de'i phyir thams cad mi mthun par dmigs pa'i mtshan nyid ces bya'o / /
'di ni bstan bcos yang dag pa'i rigs pa la 'jug pa las thun mong ma yin pa'i nges pa zhes bstan pa nyid de /
de'i phyir yang dag pa'i rigs pa la 'jug pa las thun mong ma yin pa zhes bya ba ni dper na sgra ni rtag pa yin te /
thos par bya ba'i ngo bo nyid kyi phyir ro zhes zer ba lta bu'o / /
rtag pa dang mi rtag pa'i phyogs ni rgyu 'di dang bral ba yin te /
rtag pa dang mi rtag pa las gud na gzhan yod pa ma yin pa'i phyir ro zhes 'byung ngo / /
rigs kyi bu de la de las gzhan pa dang mthun pas dmigs pa'i mtshan nyid dpe dang bcas pa la thams cad mi mthun par dmigs pa'i mtshan nyid yod pa zhes bya ba la sogs pa ni gsum pa mtshan nyid dang gnyis pa dang drug pa yongs su gregs pa ma yin pa'i mtshan nyid du bsdus te rnam par bshad pa dang /
bstan bcos las gnyis ka'i phyogs kyi cha gcig dang /
'jug pa zhes bstan pa bsdu ba ston to / /
'di yang rnam pa gnyis te /
mtshan nyid rnam pa gsum gcig tu bsdus te bstan pa dang /
yongs su ma gregs pa'i phyir zhes bya ba man chad kyis bsten par mi bya bar bskul ba'o / /
dang po yang rnam pa gnyis te /
mtshan nyid dang po dang /
yongs su gregs pa ma yin pa'i mtshan nyid rnam par bshad pa dang /
mtshan nyid gnyis pa dang /
yongs su gregs pa ma yin pa'i mtshan nyid rnam par bshad pa'o / /
dang po yang rnam pa gnyis te /
mtshan nyid dang po rnam par bshad pa dang yongs su gregs pa ma yin pa'i rnam par bshad pa'o / /
'di ni mtshan nyid dang po las gzhan pa dang mthun par dmigs pa'i mtshan nyid rnam par bshad pa ste /
de las gzhan pa dang mthun par dmigs pa'i mtshan nyid 'di yang tshig tshang bar bya ste /
brjod na 'di skad du /
phyogs mtshungs pa'i cha gcig 'jug pa dang /
phyogs tha dad pa'i phyir 'dir de las gzhan pa dang mthun par dmigs pa'i mtshan nyid ces bya ba ni phyogs mtshungs pa'i cha gcig 'jug pa'i don to / /
de la dpe dang bcas pa las thams cad mi mthun par dmigs pa'i mtshan nyid yod pa zhes bya ba ni phyogs tha dad pa kun 'jug pa'i don to zhes brjod par bya ste /
don de'i phyir mdo'i tshig 'dis bstan bcos yang dag pa'i rigs pa la 'jug pa las phyogs mtshungs pa'i cha gcig 'jug pa dang /
phyogs tha dad pa kun 'jug pa dang /
gnyi ga'i phyogs kyi cha gcig 'jug pa las phyogs mtshungs pa'i cha gcig 'jug pa'i don bsdus pa yin no / /
de bzhin du 'og ma de las gzhan pa dang mi mthun par dmigs pa'i mtshan nyid rnam par bshad pa yang gong ma las bzlog pa las rig par bya'o / /
rgyu dang rkyen des na de grub par bya ba la gcig tu nges pa ma yin pa'i phyir de'i yongs su gregs pa ma yin pa'i mtshan nyid ces bya'o zhes bya ba ni gnyis pa yongs su gregs pa ma yin pa'i mtshan nyid rnam par bshad pa'o / /
'di ltar de las gzhan pa dang mthun par dmigs pa'i mtshan nyid kyi gang yin pa de nyid yongs su gregs pa ma yin pa'i mtshan nyid de /
nges par dam bcas pa'i don bsgrub par mi nus pa'i phyir ro / /
yang de las gzhan pa dang mi mthun par dmigs pa'i mtshan nyid dpe dang bcas pa las yang thams cad mthun par dmigs pa'i mtshan nyid yod pas zhes bya ba la sogs pas ni gnyis pa mtshan nyid de las gzhan pa dang ni mthun par dmigs pa'i mtshan nyid dang /
yongs su gregs pa ma yin pa'i mtshan nyid rnam par bshad pa ste /
'di ni de las gzhan pa dang mi mthun par dmigs pa'i mtshan nyid rnam par bshad pa'o / /
'di yang tshig tshang bar byas te brjod na 'di skad du phyogs tha dad pa cha gcig 'jug pa dang /
phyogs mtshungs pa kun 'jug pa dang /
gnyi ga'i phyogs kyi cha gcig 'jug pa'i don bsdus pa yin no zhes brjod par bya ste /
gong ma bzhin du rig par bya'o / /
rgyu dang rkyen des na de grub par bya ba la gcig tu ma nges pa'i phyir yongs su gregs pa'i mtshan nyid ces bya'o zhes bya ba ni gnyis pa yongs su gregs pa'i mtshan nyid rnam par bshad pa ste /
gong ma bzhin du rig par bya'o / /
yongs su ma gregs pa'i phyir legs par so sor brtags pa'i rigs pa ma yin te /
yongs su ma dag pa'i phyir brten par mi bya'o zhes bya ba ni gnyis pa mi brten par bskul ba'o / /
gong du bstan pa'i rigs pa dang sbyar na thams cad mthun par dmigs pa'i mtshan nyid dang /
thams cad mi mthun par dmigs pa'i mtshan nyid kyang yongs su gregs pa ma yin na ci'i phyir mdo las de skad du ma gsungs she na /
smras pa /
nges pa'i rigs pa las ma bstan pa ni mdor bsdus pa'i phyir ma gsungs so / /
gzhan yang mdo'i tshig 'dis snga ma lnga po dag tshang bar bsdus nas yongs su gregs pa yin pa nyid du rab tu bsten te /
de las gzhan pa dang mthun par dmigs pa'i mtshan nyid bzhi pa bstan to / /
dpe dang bcas pas zhes bya ba mtshan nyid lnga pa bstan to / /
thams cad mi mthun par dmigs pa'i mtshan nyid yod pa zhes bya bas ni mtshan nyid bzhi pa bstan to / /
yang de las gzhan pa dang mi mthun par dmigs pa'i mtshan nyid ces bya bas ni mtshan nyid gnyis pa bstan to / /
dpe dang bcas pa zhes bya bas ni mtshan nyid lnga pa yang bzlas te bstan to / /
thams cad mthun par dmigs pa'i mtshan nyid yod pa zhes bya bas ni mtshan nyid gsum pa bstan te /
rigs pa des na snga ma lnga po dag las brtsams nas yongs su gregs pa ma yin pa nyid du rab tu bstan pa yin no / /
de ltar bshad na ni sngar yongs su dag pa'i mtshan nyid bstan pa'i skabs nas mngon sum du dmigs pa la sogs pa gsum po dag gis yongs su gregs pa nyid du bstan pa dag dang yang rjes su mthun par 'gyur ro / /
gzhan gyi rigs kyi dpes nye bar bsgrub pa gang yin pa dang /
shin tu rnam par dag pa ma yin pa'i lung gi mtshan nyid de ni rang bzhin nyid kyis yongs su dag pa ma yin par rig par bya'o zhes bya ba 'di ni bzhi pa mtshan nyid lnga pa dang /
bdun pa gcig tu bsdus te rnam par bshad pa ston to / /
de la gzhan gyi rigs kyi dpes nye bar bsgrub pa'i mtshan nyid ces bya ba ni mi mthun pa'i rgyu yin te /
dper na sgra ni rtag pa yin te zhes dam bcas pa dag gis byas pa'i phyir ro zhes zer ba lta bu ste /
de la nam mkha' la sogs pa ni cha mtshungs pa yin la /
bum pa la sogs pa ni cha mi mtshungs pa yin pas gtan tshigs 'di ni cha mi mtshungs pa kho na la yod pas de'i phyir gzhan gyi rigs kyi dpes nye bar bsgrub pa'i mtshan nyid ces bya'o / /
yang dpe'i skyon rnam pa bcu dang ldan pa'o / /
de la shin tu rnam par dag pa ma yin pa'i lung gi mtshan nyid ces bya ba ni phyi rol pa'i log par bstan pa rnams so / /
yang na dam bcas pa dang gtan tshigs dang /
dpe skyon dang bcas pa rnams so / /
kha cig na re bzhi po 'di dag ni phal cher sngar bshad pa dag dang mthun te /
de la bye brag yod pa yang /
mtshan nyid bzhi pas ni gnyi ga'i phyogs kyi cha gcig 'jug pa zhes bya ba ma bsdus so / /
mtshan nyid bzhi pa las gzhan gyi rigs kyi dpes nye bar bsgrub pa'i mtshan nyid ces bya ba nyid ni gnyi ga'i phyogs kyi cha gcig 'jug pa zhes bya ba yin te /
gzhan ni sngar bstan pa bzhin no zhe'o / /
kha cig na re bzhi po 'di dag ni snga ma'i bshad pa dang 'dra ste /
de la bye brag yod pa gzhan gyi rigs kyis nye bar bsgrub pa'i mtshan nyid ni gsum pa dang /
bzhi par rtogs pa yin te /
gzhan ni snga ma bzhin no zhe'o / /
de ltar rnam pa gsum du bshad pa yod kyang /
bstan bcos rnam par bshad pa dang /
mdo'i dpe rnam pa gnyis las bstan pa dag dang sbyar na gzhan gyi rigs kyi dpes nye bar bsgrub pa'i mtshan nyid ni gsum pa dang bzhi pa las gzhan gyi rigs kyis dpe zhes bya ba'i tshig spyir med do / /
bstan bcos rnal 'byor spyod pa'i sa dang /
rnam par bshad pa las ming bkod pa ni mthun la /
bshad pa ni cung zad tha dad de /
de'i phyir bstan bcos rnal 'byor spyod pa'i sa las /
chos thams cad rtags dang /
ngo bo nyid dang /
las dang /
chos dang /
rgyu dang /
'bras bu la sogs pa'i mthun pa dang /
mi mthun pa'i mtshan nyid gang yang rung ba'i cha gcig phan tshun mthun pa dang /
mi mthun pa'i mtshan nyid gang yin pa de ni de las gzhan pa dang mthun pa dang /
mi mthun par dmigs pa'i mtshan nyid ces bya'o / /
nges par phan tshun so so tha dad pa'i mtshan nyid gang yin pa de ni thams cad mi mthun par dmigs pa'i mtshan nyid ces bya'o zhes bshad de /
bstan bcos rnam par bshad pa las kyang de skad du ston to / /
de las gzhan pa'i mtshan nyid rnams ni mdo 'di las gsungs pa dang mthun par 'byung ngo / /
bshad pa 'di dang sbyar na rtags dang ngo bo nyid la sogs pa lnga po dag ni mthun pa dang mi mthun pa'i mtshan nyid dang gcig tha dad pa'i mtshan nyid du yang rtogs so / /
de la chos nyid kyi rigs pa ni 'di lta ste /
de bzhin gshegs pa lnga 'jig rten du byung yang rung /
'jig rten du ma byung yang rung ste /
chos nyid gnas pa dang chos kyi dbyings gnas pa gang yin pa de ni chos nyid kyi rigs pa zhes bya'o zhes bya ba ni bzhi pa chos nyid kyi rigs pa rnam par phye ste bshad pa'o / /
bstan bcos rnal 'byor spyod pa'i sa las ni rten cing 'brel par 'byung ba'i don las brtsams nas mdo'i tshig gsum po chos nyid gnas pa dang /
chos gnas pa dang chos kyi dbyings kyi don ston te /
de'i phyir bstan bcos de nyid las bcom ldan 'das kyis ji skad du /
rten cing 'brel par 'byung ba ni ngas byas pa'ang ma yin /
gzhan dag gis byas pa yang ma yin te /
de bzhin gshegs pa rnams 'jig rten du byung yang rung /
'jig rten du ma byung yang rung ste /
chos nyid dang /
chos gnas pa dang /
chos kyi dbyings 'di ni gnas pa nyid do zhes gang gsungs pa la chos nyid ni gang /
chos gnas pa ni gang /
chos kyi dbyings ni gang zhe na /
thog ma med pa'i dus nas grags pa gang yin pa de ni chos nyid ces bya'o / /
ji ltar grags pa de rigs pa'i tshig dang /
yi ge rnams kyi rnam par gzhag pa de ni chos gnas pa zhes bya'o / /
gnas pa de'i rgyu chos nyid de yin pas na de'i phyir dbyings zhes bya'o zhes 'byung ngo / /
gzhan yang bstan bcos rnal 'byor spyod pa'i sa'i nang nas nyan thos kyi sa la sogs pa'i chos nyid kyi rigs pa ni 'di lta ste /
ci'i phyir phung po rnams de lta bur gyur pa yin /
'jig rten gnas pa de lta bur gyur pa yin /
ci'i phyir sa'i mtshan nyid sra ba yin /
chu'i mtshan nyid gsher ba yin /
me'i mtshan nyid tsha ba yin /
rlung gi mtshan nyid g.yo ba yin /
ci'i phyir phung po rnams mi rtag pa yin /
ci'i phyir mya ngan las 'das pa zhi ba yin /
de bzhin du ci'i phyir gzugs kyi mtshan nyid gzugs su rung ba yin /
tshor ba'i mtshan nyid myong ba yin /
'du shes kyi mtshan nyid kun du shes pa yin /
'du byed rnams kyi mtshan nyid mngon par 'du byed pa yin /
rnam par shes pa'i mtshan nyid rnam par shes par byed pa yin zhe na /
de ni chos nyid yin te /
chos de dag gi rang bzhin de yin zhing /
de dag gi ngo bo nyid lta bu yin pas chos nyid de gang kho na yin pa de nyid 'dir rigs pa zhes bya'o zhes 'byung ngo / /
gzhan yang bstan bcos chos mngon pa sna tshogs kun las btus pa las chos la brtson pa chos rnam par dpyad pa ni rigs pa du zhig gis rnam par dpyod ce na /
smras pa /
rigs pa rnam pa bzhis dpyad de /
'di lta ste /
ltos pa'i rigs pa dang /
bya ba byed pa'i rigs pa dang /
gtan tshigs sgrub pa'i rigs pa dang /
chos nyid kyi rigs pa'o / /
de la ltos pa'i rigs pa ni 'di lta ste /
gang 'du byed rnams skye ba rkyen la ltos pa gang yin pa ste /
dper na myu gu 'byung ba na sa bon dang /
dus dang /
chu dang /
zhing rnams la ltos pa dang /
rnam par shes pa skye ba na dbang po dang don dang yid la byed pa zhes bya ba'i rkyen la sogs pa la ltos pa lta bu'o / /
bya ba byed pa'i rigs pa ni 'di lta ste /
gang zag gi mtshan nyid tha dad pa'i chos rnams so so rang gi bya ba byed pa gang yin pa ste /
dper na mig gi dbang po la sogs pas ni mig gi rnam par shes pa la sogs pa'i gnas kyi dngos po'o / /
mig gi rnam par shes pa la sogs pa ni gzugs la sogs pa so so rnam par rig par byed pa'o / /
gser mgar la sogs pa la bzo rnams ni gser la sogs pa'i las byed ces bya ba la sogs pa lta bu'o / /
gtan tshigs sgrub pa'i rigs pa ni 'di lta ste /
gang bsgrub pa'i don tshad ma dang mi 'gal bar ston pa gang yin pa ste /
gang bsgrub pa'i don ngo bo nyid dang /
khyad par gyis bsdus pa mngon sum la sogs pa'i tshad ma dang mi 'gal bar dam bcas pa la sogs pa bstan pa'o / /
chos nyid kyi rigs pa ni 'di lta ste thog ma med pa'i dus na /
rang dang spyi'i mtshan nyid gnas pa'i chos rnams la chos nyid du grags pa gang yin pa ste /
dper na mes ni tshig par byed do / /
chus ni 'gul bar byed ces bya ba la sogs par grags pa'i chos rnams kyi chos nyid de /
mdo las ji skad du /
mig ni yongs su dag pa yin yang /
rtag pa med pa nas bdag med pa'i bar gyis stong ngo / /
de ci'i phyir zhe na /
'di'i rang bzhin ni chos nyid kyis de yin pas so zhes gsungs pa lta bu'o zhes 'byung ste /
rgya cher rnam par 'byed pa ni bstan bcos chos mngon pa sna tshogs kun las btus pa dang /
rnal 'byor spyod pa'i sa dang /
mdo sde'i rgyan dang /
rnam par bshad pa las bstan pa bzhin du rig par bya'o / /
de la spyi dang bye brag lnga ni 'di lta ste /
sngar mdor bstan nas tshig gis bstan pa'i chos phyi ma phyi ma'i tshig gi bye brag tu rnam par phye nas mthar thug par ston pa gang yin pa'o zhes bya bas ni brgyad pa spyi dang bye brag gi mtshan nyid ston to / /
bstan bcos rnam par bshad pa las ni bsdus pa dang /
rgyas pa zhes 'byung ste /
de'i phyir bstan bcos de nyid las bsdus pa dang rgyas pa ni 'di lta ste /
sngar chos tshig gcig bstan pa'i tshig phyi ma phyi ma'i dpag tu med pa dag gis phan tshun rnam par phye nas mthar thug pa gang yin pa'o zhes 'byung ngo / /
gzhan yang bstan bcos chos mngon pa sna tshogs kun las btus pa las spyi dang bye brag gi sgo ni sngar tshig gcig mdor bstan nas tshig phyi ma gzhan gyis rnam par phye ste bshad pa'o zhes 'byung ngo / /
'phags pa shes rab kyi pha rol tu phyin pa'i 'grel pa las /
de la spyi'i mtshan nyid ni mi rtag ces bya ba la sogs pa lta bu'o / /
bye brag gi mtshan nyid ni chos rnams mi rtag pa yin yang so so'i bye brag gi mtshan nyid ni tha dad de /
sa'i mtshan nyid ni sra ba'o / /
chu'i mtshan nyid ni gsher ba'o zhes bya ba la sogs pa lta bu'o / /
de la rang gi ngo bo nyid kyi mtshan nyid ni 'di lta ste /
ngas rnam pa dang bcas pa dmigs pa dang bcas pa byang chub kyi phyogs dang mthun pa'i chos len par byed pa 'di lta ste /
dran pa nye bar gzhag pa la sogs pa bstan pa gang yin pa de ni de dag gi rang gi ngo bo'i mtshan nyid ces bya'o zhes bya ba ni ma mo bstan pa la mtshan nyid ni rnam pa bcu gcig tu phye ba las mtshan nyid bzhi pa'i sgo nas bstan nas /
'di ni mtshan nyid lnga pa rang gi ngo bo nyid kyi mtshan nyid ces bya ba ston to / /
'di ltar gong du bstan pa'i byang chub kyi phyogs dang mthun pa'i chos dran pa nye bar gzhag pa la sogs pa de dag gi bdag nyid ni 'dzin par byed pa yin pas /
yul la dmigs pa'i rnam pa dang bcas pa dmigs pa'i bdag nyid dang bcas pa dran pa nye bar gzhag pa la sogs pa byang chub kyi phyogs sum cu rtsa bdun len par byed pa'i rang gi ngo bo nyid do / /
de la de'i 'bras bu'i mtshan nyid ni 'di lta ste /
'jig rten pa dang 'jig rten las 'das pa'i nyon mongs pa rnams spong ba dang /
'jig rten pa dang 'jig rten las 'das pa'i 'bras bu dang /
yon tan mngon par bsgrub pa gang yin pa dang /
de ni de'i 'bras bu thob pa'i mtshan nyid ces bya'o zhes bya ba ni drug pa de'i 'bras bu'i mtshan nyid rnam par bshad pa'o / /
'di ltar 'jig rten pa'i lam gyis nyon mongs pa rnams zil gyis gnon pa dang /
'jig rten las 'das pa'i lam gyis nyon mongs pa rnams gtan du spangs pa thob pa'i mya ngan las 'das pa dang /
de dag gis mngon par bsgrub pa 'dus byas kyi yon tan gang yin pa de ni 'bras bu'i mtshan nyid do zhes bya ba'i tha tshig go / /
de myong ba rnam par bsnyad pa'i mtshan nyid ni 'di lta ste /
de nyid las rnam par grol ba'i shes pas so sor yang dag par myong ba gzhan dag la rgya cher sgrogs pa dang /
'chad pa dang /
yang dag par ston pa de ni myong ba rnam par bsnyad pa'i mtshan nyid ces bya'o zhes bya ba ni bdun pa de myong ba rnam par bsnyad pa'i mtshan nyid rnam par bshad pa'o / /
'di ltar byang chub kyi phyogs dang mthun pa'i chos des nyon mongs pa spangs pa'i shes pas 'dus byas dang 'dus ma byas kyi yon tan myong ba gang yin pa de dge ba gzhan dag ston par byed pas so / /
de'i bar du gcod pa'i chos kyi mtshan nyid ni 'di lta ste /
byang chub kyi phyogs dang mthun pa'i chos bsgom pa las bar chad byed pa kun nas nyon mongs pa'i chos gang yin pa de ni de'i bar du gcod pa'i chos kyi mtshan nyid ces bya'o zhes bya ba ni brgyad pa de'i bar du gcod pa'i chos kyi mtshan nyid rnam par bshad pa ste /
bdag dang chos su 'dzin pa nyid dang /
sgrib pa gnyis po dag go / /
de dang rjes su mthun pa'i chos kyi mtshan nyid ni 'di lta ste /
de dag nyid la gces spras byed pa'i chos gang dag yin pa de ni de dang rjes su mthun pa'i chos kyi mtshan nyid ces bya'o zhes bya ba ni dgu pa de dang rjes su mthun pa'i chos kyi mtshan nyid rnam par bshad pa ste /
rnam par grol ba'i phyogs kyi dge ba'i rtsa ba la sogs pas byang chub kyi phyogs sum cu rtsa bdun gyi bya ba byed pa gang yin pa de dag ni de dang rjes su mthun pa'i chos zhes bya'o zhes bya ba'i tha tshig go / /
de'i nyes dmigs kyi mtshan nyid ni bar du gcod pa'i chos de dag nyid la yod pa'i skyon rnams gang yin pa de ni de'i nyes dmigs kyi mtshan nyid yin par rig par bya'o zhes bya ba ni bcu pa bar du gcod pa'i chos rnams kyi nyes dmigs kyi mtshan nyid rnam par bshad pa ste /
'gro ba dang skye ba la sogs pa mngon par 'grub pa'i nyon mongs pa zhes bya ba'i mtshan nyid la sgrib par byed pa gang yin pa dag go / /
de'i phan yon gyi mtshan nyid ni rjes su mthun pa'i chos de dag nyid la yod pa'i yon tan gang yin pa de ni de'i phan yon gyi mtshan nyid yin par rig par bya'o zhes bya ba ni bcu gcig pa phan yon gyi mtshan nyid rnam par bshad pa'o / /
bstan bcos rnam par bshad pa las ni /
bsngags pa brjod pa'i mtshan nyid ces 'byung ste /
'di ltar rjes su mthun pa'i chos la yon tan ji snyed yod pa gang yin pa de ni bsngags pa brjod pa'i mtshan nyid ces bya'o zhes bshad do / /
byang chub sems dpa' 'jam dpal gyis kyang bcom ldan 'das la 'di skad ces gsol to / /
bcom ldan 'das kyis byang chub sems dpa' rnams la mdo sde dang 'dul ba dang ma mo dag 'di las slar phyi rol pa rnams dang thun mong ma lags pa gzungs kyi don mdor bsdus te bshad du gsol zhes bya ba ni gong du bzhi pa ste /
snod gsum rgya cher rnam par bshad pa dang /
thun mong ma yin pa'i gzungs kyi don rnam par bshad pa'o zhes gnyis su phye ba las /
de yan chod du sde snod gsum rgya cher rnam par bshad zin te /
'di man chad ni gnyis pa thun mong ma yin pa'i gzungs kyi don rnam par bshad pa ston to / /
'di yang bshad par gsol ba dang /
yang dag par bshad pas bstan par bya'o / /
bshad par gsol ba yang rnam pa gnyis te /
yang dag par bshad par gsol ba dang /
bshad par gsol ba btab pa'i dgongs pa bstan pa ste /
'di ni dang po yang dag par bshad par gsol ba btab pa'o / /
de la gzungs zhes bya ba ni dran pa dang shes rab kyi ngo bo nyid do / /
de bshad par gsol ba'i gong du bcom ldan 'das kyis sde snod gsum rgya cher bshad pas 'dir de bzhin gshegs pas sde snod gsum mdor bsdus te bshad du gsol /
des byang chub sems dpa' rnams zab mo ldem por dgongs te gsungs pa rnams brjed par mi 'gyur zhing /
gnas ngan len gyi lus spangs nas 'dus ma byas 'thob par 'gyur bar dgongs pa ste /
mu stegs can log par bstan pa'i gzungs dang thun mong du ma gyur pa'i phyir thun mong ma yin pa'i gzungs kyi don ces bya'o / /
bshad pa'i rnam pa gzhan du na gang zag dang chos gnyis kyis stong pa'i tshul gyis gang zag dang chos gnyis stong pa'o / /
shes pa skye ba gang yin pa de ni thun mong ma yin pa'i gzungs kyi don yin te /
de khong du chud pa'i phyir de bzhin gshegs pas gsungs pa'i chos zab mo ldem por dgongs pa'i rjes su 'jug par 'gyur ba'o / /
bstan bcos rnal 'byor spyod pa'i sa las ni /
don rnam pa gsum gyi phyir 'di las phyi rol pa rnams dang thun mong ma yin pa'o zhes bshad de /
de'i phyir de nyid las gzhan yang legs par gsungs pa'i chos 'dul ba ni mdor bsdus na ma 'dres pa'i yan lag gsum gyi phyir 'di las phyi rol pa rnams dang /
thun mong ma yin par bstan te /
legs par gsungs pa zhes bya ba'i grangs su yang 'gro'o / /
de la yan lag gsum ni yongs su grub pa dang /
mthar thug pa las rnam par grol bar bstan pa'i phyir dang /
de nyid kyi thabs bstan pa'i phyir dang /
de nyid kyi nang gi so so rang gi rig pa bstan pa'i phyir ro zhes 'byung ste /
rgya cher de nyid las bstan pa bzhin no / /
thun mong ma lags pa'i gzungs kyi don des byang chub sems dpa' rnams de bzhin gshegs pas gsungs pa'i chos zab mo rnams kyi ldem por dgongs pa'i rjes su 'jug pa 'thob par 'gyur lags so zhes bya ba ni gnyis pa bshad par gsol ba'i dgongs pa bstan pa ste /
'dir mdor gsungs pa'i dbang gis de bzhin gshegs pas gsungs pa'i chos zab mo byed pa med pa la sogs pa'i ldem por dgongs pa la 'jug par 'gyur ba'o / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu khyed legs par nyon cig dang /
ngas khyod la thun mong ma yin pa'i gzungs kyi don mdor bsdus te /
bshad pas zhes bya ba 'di man chad bshad /
gnyis pa de bzhin gshegs pas yang dag par lan du gsungs pa'o / /
'di yang rnam pa gnyis te /
mnyan par bskul zhing bka' bshad par snang ba bstan pa dang /
rigs kyi bu zhes bya ba man chad zhus pa bzhin du yang dag par bshad pa'o / /
dang po yang rnam pa gnyis te /
bshad par gnang ba bstan pa dang /
bkas bshad pa'i phan yon bstan pa ste /
'di ni dang po'o / /
byang chub sems dpa' rnams ngas bshad pa'i ldem po dag la legs par 'jug par 'gyur ba'o zhes bya ba ni gnyis pa bkas bshad pa'i phan yon bstan pa'o / /
rigs kyi bu kun nas nyon mongs pa'i chos gang yin pa dang /
rnam par byang ba'i chos gang yin pa de dag ni ngas thams cad byed pa med pa dang /
gang zag ci yang med par bstan te /
rnam pa thams cad du byed pa dang bral ba'i phyir ro / /
kun nas nyon mongs pa'i chos kyang kun nas nyon mongs pa can du 'gyur la /
phyis rnam par byang bar 'gyur ba ma yin /
rnam par byang ba'i chos kyang phyis rnam par byang la /
sngon kun nas nyon mongs pa can du 'gyur ba ma yin na zhes bya ba 'di man chad ni gnyis pa zhus pa bzhin du yang dag par bshad pa ston to / /
'di yang rnam pa gnyis te /
tshig rkyang pas bstan pa dang /
tshigs su bcad pas bzlas te bstan pa'o / /
dang po yang rnam pa gnyis te /
rnam par bshad pa dang mjug bsdu ba'o / /
rnam par bshad pa yang rnam pa gsum ste /
yang dag pa'i don nyid bstan pa dang /
byis pa so so'i skye bo zhes bya ba yan chad kyis kun tu rmongs pas 'dzin pa'i nyes dmigs bstan pa dang /
gang la la zhes bya ba man chad kyis khong du chud pa'i phan yon bstan te /
'di ni dang po yang dag pa'i don nyid bstan pa'o / /
mdo'i tshig 'di la yang bshad pa rnam pa gnyis te /
kha cig na re kun nas nyon mongs pa'i chos gang yin pa zhes bya ba nas /
gang zag ci yang med ces bya ba'i bar gyis ni sems can gyis stong pa'i don bstan te /
'di ltar bcom ldan 'das kyis ngas ni kun nas nyon mongs pa dang /
rnam par byang ba'i chos thams cad la so so tha dad pa'i byed pa ci yang med par bstan te /
ji ltar gzugs la sogs pa mthong ba bzhin du gang zag la ni bdag ci yang med do zhes gsungs pas so / /
yang na byed pa med pa zhes bya ba ni mchog tu smra ba zhes bya ba'i gzhung gis chos las gud na med pa dgag pa lta bu ste /
de lta bu la sogs pa'i don gang yin pa de ni sems can gyi stong pa'i don to / /
de la rnam pa thams cad du byed pa dang bral ba'i phyir ro zhes bya ba la sogs pa ni chos stong pa'i don bstan te /
'di ltar chos thams cad ni gzung ba dang 'dzin pa dang /
spros pa sna tshogs kyi byed pa dang bral ba'i phyir kun nas nyon mongs pa'i chos kyang sngon kun nas nyon mongs pa can du gyur la /
phyis rnam par byang bar 'gyur ba ma yin /
rnam par byang ba'i chos kyang phyir rnam par byang la /
sngon kun nas nyon mongs pa can du gyur pa ma yin no / /
de ci'i phyir zhe na /
kun nas brtags pa'i kun nas nyon mongs pa dang /
rnam par byang ba'i chos rnams ni sems kyi rjes su yod pa ni yin la /
don dam par ni yod pa ma yin pas de'i phyir sngon kun nas nyon mongs pa can du gyur la /
phyis rnam par byang bar 'gyur zhes bya ba la sogs pa yin no / /
mdo'i tshig 'di las ni brtags pa'i ngo bo nyid ces bya ba'i tshig bstan pa med na /
ji ltar kun nas brtags pa'i ngo bo nyid kho na yin par shes she na /
smras pa /
gong du spyi'i mtshan nyid stong pa nyid du bstan pa dang sbyar na /
kun brtags pa kho na bstsal pa yin gyi /
ngo bo nyid gnyis ni ma yin pas /
de'i phyir mdo 'di las kun brtags pa'i ngo bo nyid bstsal par shes so / /
yang na rnam pa thams cad du byed pa dang bral ba'i phyir gong du bstan pa'i kun nas nyon mongs pa dang /
rnam par byang ba'i chos rnams kyang bdag dang bdag gir 'dzin pa la sogs pa'i spros pa'i byed pa dang bral ba'i phyir ro zhe'o / /
kha cig na re de kun nas nyon mongs pa'i chos gang yin pa dang /
rnam par byang ba'i chos gang yin pa zhes bya ba ni kun nas nyon mongs pa dang /
rnam par byang ba'i chos rnams spyir smos pa'o / /
ngas thams cad byed par bstan te zhes bya ba ni chos bdag med par rab tu bstan pa'o / /
gang zag ci yang med par bstan zhes bya ba ni gang zag la bdag med par bstan pa'o / /
rnam pa thams cad du byed pa dang bral ba'i phyir ro zhes bya ba la sogs pas ni bdag med pa gnyis cig car bstan te /
'di ltar kun nas nyon mongs pa dang /
rnam par byang ba'i chos rnams gzung ba dang 'dzin pa'i byed pa dang bral ba'i phyir sngon kun nas nyon mongs pa can du gyur pa las phyis rnam par byang bar 'gyur ba med pa yin te /
de'i phyir bstan bcos dbus dang mtha' rnam par 'byed pa las /
sems can dang chos gnyi ga yod pa ma yin pa'i phyir kun nas nyon mongs pa dang /
rnam par byang ba'i ngo bo nyid de gnyi ga yang yod pa ma yin te /
'di ltar kun nas nyon mongs pa dang /
rnam par byang ba'i don gnyi ga dmigs su med pa'i phyir ro zhes bshad do / /
de las kun nas nyon mongs pa ni 'di lta ste /
sdug bsngal ba dang kun 'byung ba'o / /
rnam par byang ba ni 'di lta ste /
'gog pa dang lam mo / /
yang na kun nas nyon mongs pa'i kun nas brtags pa dang /
kun nas nyon mongs pa'i phyogs kyi gzhan gyi dbang ngo / /
rnam par byang ba ni rnam par byang ba'i phyogs kyi gzhan gyi dbang dang yongs su grub pa nyid do / /
yang na kun nas nyon mongs pa ni nyon mongs pa dang las dang skye ba'i kun nas nyon mongs pa rnam pa gsum mo rnam par byang ba ni 'jig rten pa dang 'jig rten las 'das pa'i rnam par byang ba rnam pa gnyis so / /
byis pa so so'i skye bo rnams gnas ngan len gyi lus la chos dang gang zag gi ngo bo nyid kyi bye brag la mngon par zhen pa'i bag la nyal yang dag pa ma yin pa'i lta bas dmigs par byas pa'i phyir bdag gam bdag gir 'dzin pas na yang dag pa ma yin pas bdag gis mthong ngo / /
bdag gis thos so / /
bdag gis bsnams so / /
bdag gis reg go / /
bdag gis rnam par shes so / /
bdag gis zos so / /
bdag gis byas so / /
bdag kun nas nyon mongs so / /
bdag rnam par byang ngo zhes 'di lta bu la sogs pa log pa'i sbyor ba 'jug go zhes bya ba ni gnyis pa kun du rmongs pas 'dzin pa'i nyes dmigs bstan pa'o / /
de la byis pa so so'i skye bo zhes bya bas ni rmongs pas 'dzin pa'i gang zag bstan te /
so so'i skye bo zhes bya bas ni lta ba tha dad pa 'dzin pa las skyes pa'i phyir so so'i skye bo zhes bya'o / /
gnas ngan len gyi lus zhes bya bas ni rmongs pa'i yul bstan te /
zag pa dang bcas pa'i phung po lnga dag sgrib pa gnyis po dag gis mngon par bsgrubs shing /
gnas ngan len rjes su 'brang bas na gnas ngan len gyi lus zhes bya'o / /
chos dang gang zag gi rang gi ngo bo nyid kyi bye brag la mngon par zhen pa zhes bya bas ni 'dzin pa gnyis bstan te /
'di ltar gnas ngan len gyi lus la chos kyi rang gi ngo bo nyid kyi bye brag gi mngon par zhen pa bskyed pa dang /
gang zag gi rang gi ngo bo nyid kyi bye brag gi mngon par zhen pa skyed pa gang yin pa de ni bdag dang chos su 'dzin pa gnyis zhes bya'o / /
bag la nyal yang dag pa ma yin pa'i lta bas dmigs pa byas pa'i phyir zhes bya ba la /
bag la nyal ni sa bon gyi rnam grangs te /
'dzin pa gnyis kyi sa bon la bag la nyal zhes bya'o / /
de'i phyir bstan bcos rnam par rig pa tsam du grub pa las /
'dzin pa gnyis kyi bag chags de'i bag la nyal zhes bya ste /
sems can gyi rjes su 'brang zhing kun gzhi rnam par shes pa bag la nyal ba dang /
nyes pa rjes su 'phel ba'i phyir bag la nyal zhes bya'o / /
'di ni shes bya dang nyon mongs pa'i sgrib pa'i sa bon yin te /
kun du 'byung ba de dag la ltos na bdag dang /
chos su 'dzin pa gnyis yongs su bsgo bar byed pas so zhes bshad do / /
bdag gam bdag gir 'dzin pa zhes bya ba la sogs pa ni snga ma'i kun du 'byung ba'i sa bon gyi stobs kyis tshe 'di la bdag dang bdag gir 'dzin par byed la /
bdag dang bdag gir 'dzin pa'i phyir ni bdag gis mthong ngo zhes bya ba nas /
bdag gis bdag rnam par byang ngo zhes de lta bu la sogs pa'i rnam par rtog pa skyed pa'i bar du byed par 'gyur ba'o // //
bam po bdun cu bzhi pa /
gang la las de ltar yang dag pa ji lta ba bzhin du rab tu shes pa de ni gnas ngan len gyi lus rab tu spang zhing nyon mongs pa thams cad kyi gnas ma yin pa shin tu rnam par dag pa spros pa rnams dang bral ba /
'dus ma byas gnas su gyur pa /
rtsol ba med pa 'thob par 'gyur te zhes bya ba ni gsum pa khong du chud pa'i phan yon bstan pa'o / /
de la yang dag pa ji lta ba bzhin du rab tu shes pa zhes bya ba ni gong du bstan pa de ltar sems can dang /
chos stong pa nyid gnyis rab tu shes pa ste /
stong pa nyid gnyis kyi don yang dag pa ji lta ba bzhin du shes pa'i phyir phan yon thob par 'gyur ba'o / /
gnas ngan len gyi lus rab tu spong zhing nyon mongs pa thams cad ni gnas ma yin pa zhes bya ba ni go rims bzhin du sdug bsngal nye bar zhi ba dang /
nyon mongs pa nye bar zhi bar sbyar te /
de'i phyir bstan bcos rnal 'byor spyod pa'i sa las /
mya ngan las 'das pa de'i ngo bo nyid ni rab tu zhi ba yin par rig par bya ste /
sdug bsngal mang po thams cad gtan du nye bar zhi ba'i phyir nyon mongs pa thams cad gtan du nye bar zhi ba'i phyir ro zhes bshad do / /
gzhan yang bstan bcos rnal 'byor spyod pa'i sa las /
ma 'ongs pa yang srid phyi ma'i sdug bsngal sna tshogs yongs su spangs nas /
ma 'ongs pa ni mi skye ba'i chos can thob pa'i phyir sdug bsngal mang po zhi ba zhes bya'o / /
nyon mongs pa thams cad gtan du spangs nas mthar mi skye ba'i chos can thob pa'i phyir nyon mongs pa zhi ba zhes bya'o zhes bshad do / /
shin tu rnam par dag pa spros pa rnams dang bral ba zhes bya ba ni mya ngan las 'das pa gnas 'gyur ba'i mtshan nyid de / /
de'i phyir bstan bcos rnal 'byor spyod pa'i sa las /
phung po lhag ma med pa'i dbyings su yongs su mya ngan las 'das pa'i gnas gyur pa mtshan nyid ci lta bur brjod par bya zhe na /
smras pa /
spros pa med pa'i mtshan nyid dang /
shin tu rnam par dag pa'i mtshan nyid do zhes 'byung ngo / /
gzhan yang bstan bcos rnal 'byor spyod pa'i sa las /
mya ngan las 'das pa'i mtshan nyid ni 'di lta ste /
zhi ba'i mtshan nyid dang /
spros pa med pa'i mtshan nyid do /
nang gi so so rang gi rig pa'i mtshan nyid kho na yin par rig par bya'o zhes bshad do / /
'dus ma byas gnas su gyur pa rtsol ba med pa thob par 'gyur te zhes bya ba ni 'dus ma byas pa'i chos kyi sku thob par 'gyur ba ste /
de'i phyir bstan bcos rnam par bshad pa las /
'dus ma byas pa'i chos kyi sku la gnas pa las rtsol ba'i 'bad pa mi mnga' yang /
sngon gyi smon lam gyi stobs kyis drangs pa'i phyir rang gi ngang gis de bzhin gshegs pa thams cad kyi mdzad de /
dper na rnal 'byor pa dag 'gog pa'i snyoms par 'jug pa las ldang ba bzhin no zhes bshad do / /
gzhan yang bstan bcos rnal 'byor spyod pa'i sa las gal te lhag ma med pa'i mya ngan las 'das pa'i dbyings la sgrib pa med de /
ji ltar de bzhin gshegs pa la sgrib pa mi mnga' ba de kho na bzhin du /
dgra bcom pa la yang sgrib pa med pa yin na /
ci'i phyir dgra bcom pa yang /
de bzhin gshegs pa'i mdzad pa mi byed ce na /
smras pa /
sngon smon lam bsgoms pa med pa'i phyir dang /
de lta bu'i rigs pa can ma yin pa'i phyir dgra bcom pa ni ldang ba'i bsam pa med pa kho na yongs su mya ngan las 'das pas na de'i phyir sangs rgyas rnams kyi mdzad pa mi byed do / /
gang gi tshe spros pa med pa'i dbyings de gang gi grangs su yang 'gro ba yin na ci ltar mngon du byed ce na /
smras pa /
sngon yang dag pa'i smon lam dang /
lam de lta bu bsgoms pa'i stobs kyis 'di lta ste /
dper na 'gog pa'i snyoms par zhugs pa snyoms par 'jug pa las ldang bar bya'o / /
ldang ngo snyam du de ltar sems pa med kyang sngon mngon par 'du byas pa'i dbang gis langs nas yang sems dang bcas pa'i spyod pa la spyod par byed pa bzhin du /
'di la yang tshul de bzhin du blta bar bya'o zhes 'byung ste /
'phags pa gser 'od dam pa'i mdo las kyang don gyis mdo 'di las gsungs pa dang mthun par ston to / /
rigs kyi bu 'di ni thun mong ma yin pa'i gzungs kyi don mdor bstan pa zhes bya'o zhes bya ba ni gnyis pa spyi'i mjug bsdu ba ste brda phrad par zad do / /
de nas bcom ldan 'das kyis kyang tshigs su bcad pa 'di dag bka' stsal to zhes bya ba 'di man chad ni gnyis pa tshigs su bcad pas bzlas te bshad pa zhes bya ba ston to / /
'di yang rnam pa gnyis te /
tshigs su bcad pa'i gleng bslang ba dang /
tshigs su bcad pa nyid kyis yang dag par bshad pa ste /
'di ni dang po'o / /
kun nas nyon mongs rnam par byang ba'i chos / /
thams cad byed pa med cing gang zag med / /
des ni nga yis byed dang bral bar bshad / /
de dag kun nas nyon mongs snga phyi min / /
zhes bya ba la sogs pas ni gnyis pa tshigs su bcad pa nyid kyis yang dag par bshad pa ston to / /
'di yang tshigs su bcad pa gsum po yod pa nyid kyis rnam pa gsum du dbye ste /
'di la tshigs su bcad pa dang pos ni yang dag pa'i rigs pa rnams bzlas so / /
tshigs su bcad pa bar mas ni rmongs pas 'dzin pa'i nyes dmigs rnams zlos so / /
tshigs su bcad pa tha mas ni khong du chud pa'i yon tan zlos pa yin te /
'di ni dang po'o / /
mdo'i tshig 'di yang rnam pa gnyis te /
tshigs su bcad pa phyed dang pos ni /
gang zag stong pa nyid kyi tshul ston to / /
tshigs su bcad pa phyed 'og mas ni chos stong pa nyid kyi tshul ston to / /
bshad pa'i rnam grangs gzhan du na mdo'i tshig 'di ni rnam pa gsum du dbye ste /
tshig dang po gcig gis ni kun nas nyon mongs pa dang /
rnam par byang ba'i chos spyir ston to / /
de'i 'og ma gcig gis ni stong pa nyid rnam pa gnyis rnam par phye ste bstan to / /
tshig phyi ma gnyis kyis ni stong pa nyid rnam pa gnyis cig car bstan te /
tshig rkyang pa dang sbyar ba ni gong du bstan pa bzhin du ci rigs su bya'o / /
gnas ngan len lus bag la nyal ldang bas / /
dmigs pa byas pas bdag dang bdag gir 'dzin / /
des na brdzun du bdag gis mthong stsogs dang / /
bdag za'o byed dang nyon mongs rnam dag snyom / /
zhes bya ba ni gnyis pa rmongs pas 'dzin pa'i nyes dmigs bstan to / /
gang gis yang dag ci bzhin rab shes pa / /
gnas ngan len gyi lus ni spong byed cing / /
kun nas nyon mongs rnam dag spros med dang / /
'dus ma byas rnams rtsol ba med pas 'thob / /
ces bya ba ni gsum pa khong du chud pa'i phan yon bstan pa ste /
tshig rkang pa dang po ni mdo 'di nyid kyis brda phrad par zad do / /
de nas byang chub sems dpa' sems dpa' chen po 'jam dpal gyis kyang bcom ldan 'das la 'di skad ces gsol to / /
bcom ldan 'das de bzhin gshegs pa rnams kyi sems 'byung ba'i mtshan nyid ji lta bur rig par bgyi lags zhes bya ba 'di man chad ni gnyis pa de bzhin gshegs pa'i longs spyod rdzogs pa'i sku'i mtshan nyid bstan to / /
'di yang rnam pa bdun du dbye ste /
de bzhin gshegs pa'i yang dag par longs spyad pa'i sku'i sems 'byung ba'i mtshan nyid bstan pa dang /
de bzhin gshegs pa'i spyod yul gyi bye brag gi mtshan nyid bstan pa dang /
mngon par rdzogs pa'i byang chub pa la sogs pa rnam pa gsum gnyis su med pa'i mtshan nyid du bstan pa dang /
de bzhin gshegs pa sems can rnams kyi dmigs pa mdzad pa'i bye brag bstan pa dang /
de bzhin gshegs pa'i chos kyi sku dang /
theg pa gnyis kyi rnam par grol ba'i lus kyi bye brag bstan pa dang /
de bzhin gshegs pa dang byang chub sems dpa'i byin gyi rlabs kyi mthus sems can gyi lus yongs su 'dzin par bstan pa dang /
zhing yongs su dag pa dang /
yongs su ma dag pa na dngos po gang dag rnyed dka' ba dang /
gang dag yod pa'i mtshan nyid bstan pa'o / /
dang po yang rnam pa gnyis te /
longs spyod rdzogs pa'i sku'i sems 'byung ba'i mtshan nyid yang dag par bstan pa dang /
sprul pa'i sku la sems mnga' ba'am mi mnga' ba bstan pa'o / /
dang po yang rnam pa bzhir dbye ste /
zhu ba gsol ba dang /
lan du gsungs pa dang /
bstan pa dang /
rnam par bshad pa ste /
'di ni dang po longs spyod rdzogs pa'i sku'i sems 'byung ba'i mtshan nyid zhus pa'o / /
'dis longs spyod rdzogs pa'i sku ston par ci mngon zhe na /
smras pa /
de'i 'og tu sprul pa'i sems mnga' ba yang yin mi mnga' ba yang yin par ston pa'i phyir 'dir sems bstan pa ni longs spyod rdzogs pa'i sku ston pa yin par rig par bya'o / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu de bzhin gshegs pa ni sems dang yid dang rnam par shes pas rab tu phye ba yin mod kyi /
'on kyang de bzhin gshegs pa rnams ni rtsol ba mi mnga' bar sems kyi chos 'byung ste /
dngos po 'di ni sprul pa lta bur rig par bya'o zhes bya ba ni gnyis pa de bzhin gshegs pas yang dag par lan du gsungs pa'o / /
mdo'i tshig 'di yang rnam pa gnyis te /
de bzhin gshegs pa la sems dang yid dang /
rnam par shes pa'i rnam par rtog pa'i rtsol ba mi mnga' bar bstan pa dang /
de bzhin gshegs pa la rtsol ba mi mnga' bar yang sems kyi chos 'byung bar bstan pa'o / /
sems dang /
yid dang /
rnam par shes pa'i don de yang rnam pa gnyis te /
zag pa dang bcas pa dang zag pa med pa'o / /
zag pa dang bcas pa'i sems de yang rnam pa gnyis te /
dang po ni bye brag gi ming du sems dang yid dang rnam par shes pa zhes bya ba yin te /
kun gzhi rnam par shes pa ni sems zhes bya'o / /
nyon mongs pa can gyi yid ni yid ces bya'o / /
rnam par shes pa drug po dag ni rnam par shes pa zhes bya'o / /
gnyis pa ni spyi'i ming du rnam par shes pa brgyad po thams cad kyang sems dang yid dang rnam par shes pa zhes bya ste /
de'i phyir bstan bcos rnam par rig pa tsam du grub pa las /
'di ltar bcom ldan 'das kyis mdo de dang de dag tu sems dang yid dang rnam par shes pa gsum po dag gi don tha dad pa gsungs te /
bsags pa las byung bas na sems zhes bya'o / /
sems pas na yid ces bya'o / /
rnam par rig pas na rnam par shes pa zhes bya ste /
don rnam pa gsum po de dag rnam par shes pa brgyad po kun la khyab pa yin yang gtso bo'i rjes su byas te /
bstan nas kun gzhi rnam par shes pa ni sems zhes bya ste /
sa bon rnams bstsags nas chos rnams 'byung bar byed pa'i phyir ro / /
nyon mongs pa can gyi yid ni yid ces bya ste /
kun gzhi rnam par shes pa la sogs pa la dmigs shing rtag par nges par bdag la sogs par sems pa'i phyir ro / /
gzhan drug po dag ni rnam par shes pa zhes bya ste /
rigs pa g.yo ba bar chad dang bcas pa nyid rnam par rig pa 'jug pa'i phyir ro zhes 'byung ba yin no / /
gzhan yang 'phags pa lang kar gshegs pa'i mdo'i tshigs su bcad pa las ji skad du /
kun gzhi la ni sems zhes bya / /
sems pa'i bdag nyid yid ces bya / /
yul gyi mtshan nyid rnam rig pa / /
de ni rnam par shes zhes bstan / /
zhes gsungs pa lta bu'o / /
gzhan yang de bzhin gshegs pa'i yon tan bkod pa'i mdo las /
de bzhin gshegs pa'i dri ma med pa'i rnam par shes pa zhes gsungs so / /
ched 'ga' ni mdo las 'jig rten las 'das pa'i yid ces gsungs so / /
ched 'ga' ni sems zhes bya ba'i ming gnas skabs thams cad rtogs par gsungs pas de'i phyir sangs rgyas kyi sa'i gnas skabs kyang rnam par shes pa la sogs pa zhes bya'o / /
mdo 'di las ni zag pa dang bcas pa rnam par rtog pa'i sems dang yid dang rnam pa'i dbang du mdzad nas bstan pa'i phyir ro / /
de bzhin gshegs pa ni sems dang yid dang rnam par shes pas rab tu phye ba ma yin zhes gsungs kyi /
zag pa med pa'i sems dang yid dang rnam par shes pa ni ma yin te /
chos bsdus pa'i mdo las /
sems dang yid dang rnam par shes pa zhes bya ba ni rnam par rtog pa'i sems so zhes gsungs so / /
gzhan yang bstan bcos byang chub kyi tshogs bstan pa las /
sems dang yid dang rnam par shes pa zhes bya ba ni mtshan mar 'dzin pa rnam par rtog pa can zhes bya'o zhes 'byung ngo / /
de la 'on kyang de bzhin gshegs pa rnams ni rtsol ba mi mnga' bar sems kyi chos 'byung ste zhes bya ba 'dis ni de bzhin gshegs pa la rnam par rtog pa'i yid la byed par mi mnga' mod kyi /
sngon gyi rgyu'i gnas skabs kyi shes rab kyi stobs kyis rtsol ba mi mnga' bar yang sems kyi chos 'byung ste /
dper na sprul pa lta bu'o / /
ting nge 'dzin gyi stobs kyis phyir ni thugs la dgongs pa bzhin du mngon du 'gyur zhing yid la byed pa'i rnam par rtog pa'i dbang gis ni ma yin pa'o / /
bshad pa'i rnam pa gzhan du na yang dag pa'i ting nge 'dzin la zhugs pa na yid la byed pa mi mnga' mod kyi /
mnyam par gzhag pa'i mdun rol na yid la byas pa'i stobs kyis sprul pa ston par mdzad do / /
'di yang de bzhin te rgyu'i gnas skabs kyi shes rab kyi stobs kyis sems kyi chos 'byung ba'o / /
gzhan yang bstan bcos theg pa chen po bsdus pa'i 'grel pa lang gi tshe bsgyur ba las /
bcom ldan 'das gzhan la phan 'dogs pa'i bya ba mdzad par gyur /
mdzad par 'gyur /
mdzad mod kyi /
dus gsum po dag tu /
mngon par 'du mdzad pa'i dgongs pa mi mnga' la /
mngon par 'du mdzad pa mi mnga' yang phan 'dogs pa'i bya ba mngon par 'grub par 'gyur te /
dper na yid bzhin gyi nor bu dang /
lha'i rnga la yid la byed pa med kyang bya ba'i dngos po rnams mngon par 'grub par 'gyur ba bzhin no zhes bshad do / /
gzhan yang bstan bcos theg pa chen po bsdus pa'i 'grel pa slob dpon ngo bo nyid med kyis byas pa las /
rnam par mi rtog pa'i ye shes bsgoms pa las mngon par 'grub pa'i sangs rgyas kyi 'bras bu rnam par mi rtog pa yin par 'gyur na /
ji ltar sems can la phan 'dogs pa'i bya ba mdzad ce na /
yid bzhin nor bu dang ni lha yi rnga / /
bsam med rang gi bya ba 'grub pa ltar / /
sangs rgyas mdzad pa sna tshogs grub gyur kyang / /
rtag par dgongs pa mi mnga' de bzhin no / /
zhes gsungs te /
'di nyid kyi 'grel pa las /
tshigs su bcad pa 'di las yid bzhin nor bu dang /
lha'i rnga'i dpe rnam pa gnyis kyis ni rnam par mi rtog pa'i ye shes brnyes pa la rnam par mi rtog pa'i rtsol ba mi mnga' yang mdzad pa rnam pa sna tshogs mngon par 'grub pa ni dper na yid bzhin gyi nor bu dang /
lha'i rnga la 'di snyam du /
bdag gis 'od 'byung bar bya'o / /
bdag gis sgra dbyung ngo snyam pa'i bsam pa med kyang sems can de dag gi bsod nams kyi las kyi mos pa'i mthu ci lta ba dang /
brdung ba la mi ltos par yang 'od sna tshogs gtong zhing sgra sna tshogs 'byung ba ltar sangs rgyas rnams kyang de bzhin te /
rnam par rtog pa'i rtsol ba dang bral ba yin yang gdul ba'i sems can de dag gi bsod nams kyi mos pa'i stobs ji lta ba bzhin du phan 'dogs pa'i dngos po rnam pa sna tshogs ston to zhes mngon par bsgrubs pa yin no zhes 'byung ste /
slob dpon dbyig gnyen gyis mdzad pa'i 'grel pa dang /
lang gi tshe bsgyur ba'i 'grel pa las kyang de skad du ston to / /
byang chub sems dpa' 'jam dpal gyis yang bcom ldan 'das la 'di skad ces gsol to / /
bcom ldan 'das gal te de bzhin gshegs pa rnams kyi chos kyi sku mngon par 'du bgyi ba thams cad dang bral te /
rtsol ba ma mchis pa lags na /
'o na ci ltar sems can gyi chos 'byung bar 'gyur lags zhes bya ba ni gsum pa brtag pa'o / /
chos kyi sku zhes bya ba 'di la yang bshad pa rnam pa gnyis yod de /
kha cig na re longs spyod rdzogs pa ni chos kyi sku zhes bya ste /
'dis ni longs spyod rdzogs pa'i chos kyi sku la mngon par 'du mdzad pa'i dgongs pa mi mnga' yang /
sems 'byung ba yin na ji ltar de bzhin gshegs pa la tha dad pa'i dgongs pa mi mnga' bar yang longs spyod rdzogs pa'i skus bsdus pa'i sems bskyed pas de'i phyir zhu ba 'di zhus pa yin te /
ji ltar na /
yid la byed pa med pa yang sems skye bar 'gyur zhes zhu ba yin no zhe'o / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu sngon thabs dang shes rab bsgom pa mngon par 'dus byas pa'i dbang gi phyir sems 'byung bar 'gyur te zhes bya ba la sogs pas bzhi pa rnam par bshad pa ston to / /
'di yang rnam pa gsum ste /
don nyid yang dag par bstan pa dang /
dpes nye bar mtshon pa dang /
dpe dang don du sbyar ba'o / /
'di ni don yang dag par bstan pa ste /
'di ltar sa bcu po dag tu shes rab dang /
mngon par 'dus byas pa'i dbang gis dgongs pa mi mnga' bar yang sems skye bar 'gyur bas so / /
de la mngon par 'dus byas pa zhes bya ba ni rgyu'i gnas skabs kyi sbyor ba dang /
yang dag pa'i shes pa dang /
rjes las thob pa gsum po dag spyir mngon par 'dus byas pa zhes bya ste /
'bad pa'i rtsol ba dang bcas pa'i phyir ro / /
mtshams rnam par dgrol ba'i mdo las ni /
sngon shes rab bsgoms pa las byung ba'i phyir ro zhes 'byung ngo / /
dgongs pa zab mo rnam par dgrol ba'i mdo las ni /
sngon thabs dang shes rab bsgoms pas rang gi ngang gis 'byung bar 'gyur te zhes 'byung ngo / /
rigs kyi bu dper na gnyid log pa sems med pa las sad pa na mngon par 'du bya ba med kyang mngon par 'dus byas pa'i stobs kyis sad par 'gyur zhes bya ba la sogs pas ni gnyis pa dpe nye bar mtshon pa ston to / /
'di yang dpe rnam pa gnyis kyis bstan pa las 'di ni dpe dang po ste /
'di ltar sems med pa'i gnyid kyi gnas skabs na phyis sad par bya'o zhes mngon par 'dus byas pa med kyang sems snga ma'i dbang gi phyir te /
gnyid ma log pa'i mdun rol du bdag phyis ldang bar bya'o zhes mngon par 'dus byas pa'i dbang gis sad pa'i sems skye ba lta bu'o / /
'gog pa la snyom par zhugs pa ldang bar mngon par 'du bya ba med kyang mngon par 'dus byas pa'i dbang gi stobs kyis ting nge 'dzin las ldang bar 'gyur te zhes bya ba ni dpe gnyis pa bstan pa'o / /
'di lta ste /
dper na 'gog pa'i snyoms par zhugs pa'i ting nge 'dzin las ldang ngo snyam pa'i mngon par 'du bya ba med kyang sems snga ma'i dbang gi phyir te /
'di ltar 'gog pa la ma zhugs pa'i sngon rol na bdag phyis ldang bar bya'o snyam du mngon par 'dus byas pa'i dbang gis ting nge 'dzin las ldang ba lta bu ste /
bstan bcos bye brag tu bshad pa chen po las /
ji skad du /
'gog pa'i ting nge 'dzin la snyoms par zhugs pa'i dus ji srid du gnas she na /
smras pa /
'dod pa'i khams kyi sems can gyi dbang po rnams kyi 'byung ba chen po ni kham gyi zas kyi dbang gis gnas pas ting nge 'dzin la yun ring du gnas pa dag gi ting nge 'dzin la gnas pa'i tshe /
lus la nyams pa med kyang ting nge 'dzin las langs pa na lus 'jig par 'gyur te /
de'i phyir ting nge 'dzin 'di la gnas pa dus yun mi ring ba zhig tu gnas pa kho na yin pas de ltar yun ring na yang nyin zhag bdun las mi 'da' ste /
kham gyi zas zad pa'i phyir ro / /
'di ltar ci mngon zhe na /
kun dga' ra ba zhig na dge slong cig 'gog pa'i snyoms par 'jug pa'i ting nge 'dzin thob pas snga dro'i dus kyi chos gos bgos lhung bzed thogs nas dge 'dun gyi bkad sar song ba las /
de'i nyin par gaN+DI brdung ba dang sbyar ba dag cung zad cig thogs pa dang /
dge slong de yang brtson 'grus can zhig pas 'di snyam du bdag gis ci ste dge ba mi spyod par dus zad par byed ces phyi ma'i mtha' la mi rtog par bdag gis nam gaN+DI brdung ba na gdod ldang bar bya'o zhes dam bcas nas 'gog pa la snyoms par zhugs so /
de'i tshe dge 'dun gyi kun dga' ra ba der bar chad kyi rkyen byung bas dge slong rnams so sor gyis nas gnas gzhan du dong ngo / /
zla ba gsum 'das te bar chad kyi rkyen zhi nas dge slong rnams slar kun dga' ra bar 'dus te gaN+DI brdungs ma thag tu dge slong de ting nge 'dzin las langs nas dus las 'das so zhes grag go / /
gzhan yang dge slong 'gog pa'i snyoms par 'jug pa thob pa rtag par bsod snyoms slong ba zhig snga dro'i dus kyi tshe /
chos gos bgos lhung bzed thogs nas grong khyer du 'gro bar byas pa las char chen po bab pas gos kyi kha dog nyams par 'gyur bar dogs nas cung zad cig bsdad pa las /
de di snyam du bdag gis dge ba mi spyod par ci'i phyir dus zad par byed ces phyi ma'i mtha' la mi rtog par char pa ma chad kyi bar du snyoms par zhugs la nam char pa chad pa na gdod ldang bar bya'o zhes dam bcas nas 'gog pa la snyoms par zhugs so / /
kha cig na re zla ba phyed lon nas gdod char pa chad do zhes zer ro / /
kha cig na re zla ba gcig lon nas gdod char pa chad do zhes zer te /
ting nge 'dzin las langs ma thag tu dus las 'das so zhes grag ste /
de nas 'dod pa'i khams su skyes pa'i ting nge 'dzin la gnas pa gang yin pa de ting nge 'dzin la gnas pa'i tshe /
lus la nyams par 'gyur ba'i phyir ting nge 'dzin 'di la gnas pa de ni dus yun mi ring ba zhig tu gnas pas /
de ltar yun ring na yang nyin zhag bdun las mi 'da' bar shes par bya'o / /
gzugs kyi khams kyi sems can gyi dbang po rnams kyi 'byung ba chen po ni kham gyi zas kyi dbang gis gnas shing gzung ba ma yin pa'i phyir ting nge 'dzin 'di la gnas pa bskal pa phyed dam /
bskal pa gcig gam /
yang na de las lhag par yang gnas so / /
gal te dge slong 'ga' zhig dam ma bcas par 'gog pa'i snyoms par zhugs pa de ci lta bur ldang bar 'gyur zhe na /
smras pa /
chos nyid kyis ldang bar 'gyur te /
sems yod pa'i ting nge 'dzin ji lta ba bzhin du dge slong de bza' ba dang /
btung ba 'dod pa'am /
bshang gci'i phyir 'gro bar 'dod pa ste /
'di ltar ting nge 'dzin la gnas pa'i tshe /
gnod pa med kyang langs pa gnod par 'gyur ba'i phyir rgyu dang rkyen des na gdon mi za bar ldang bar 'gyur ro zhes 'byung ba lta bu'o / /
gzhan yang 'phags pa shes rab kyi pha rol tu phyin pa'i 'grel pa las /
gal te byang chub sems dpa' rnams ting nge 'dzin gya nom pa la zhugs par gyur pa na /
su zhig slong bar nus she na /
smras pa /
rnal 'byor pa dag dang por 'jug pa na bdag nyid kyis dus kyi tshad byas nas de'i 'og tu gdod ting nge 'dzin la 'jug pas dus la bab na de'i sems rang gi ngang gis ting nge 'dzin las ldang bar 'gyur te /
ji skad du /
dge slong zhig 'gog pa la snyoms par 'jug pa na bdag gis gaN+DI'i sgra thos pa'i tshe ldang bar bya'o zhes dam bcas nas 'gog pa'i snyoms par zhugs pa las dge 'dun gyi gnas khang du me shor bas dge slong rnams skrag nas gaN+DI ma brdungs par dong ngo / /
lo bcu gcig 'das nas yon bdag rnams kyis dge 'dun bsdus te /
gtsug lag khang brtsig pa'i phyir gaN+DI brdungs pa las des gaN+DI'i sgra thos te /
langs ma thag tu lus zhig nas dus las 'das so zhes bshad pa lta bu'o zhes 'byung ngo / /
gnyid log pa dang /
'gog pa la snyoms par zhugs pa'i sems 'byung ba ci lta ba de bzhin du /
de bzhin gshegs pa yang sngon thabs dang shes rab bsgom pa mngon par 'dus byas pa'i dbang gis yang sems kyi chos 'byung bar rig par bya'o zhes bya ba ni gsum pa dpe dang don du sbyar ba ste /
ci ltar sems med pa'i gnyis sngon mngon par 'du byas pa'i dbang gis phyis sems 'byung ba bzhin du /
de bzhin gshegs pa la yang mngon par 'du mdzad pa mi mnga' mod kyi /
sngon rgyu'i gnas skabs su mngon par 'du mdzad pa'i dbang gis sems 'byung bar 'gyur ro zhes bya ba ste /
de'i phyir 'phags pa sangs rgyas kyi sa'i 'grel pa las gzhan yang ye shes dang sprul pa dang /
sems can gyi don bya ba bsgrub pa thams cad kyi go 'byed pas kyang zhes bya ba ni 'di lta ste /
chos kyi dbyings rnam par dag pa la longs spyod rdzogs pa dang sprul pa'i sku gnyis kyis sems can gyi bya ba bsgrub pa'i rgyu mtshan thams cad kyi go 'byed ces bya ba ste zhes bya ba nas /
gzhan yang de las de'i tshe /
de bzhin gshegs pa rnams la 'di ni mdzad do / /
'di ni mi mdzad do snyam pa la sogs pa'i rnam par rtog pa mi mnga' mod kyi /
'on kyang sngon gyi smon lam gyi dbang gis bya ba thams cad smon lam bzhin du 'gyur te /
dper na gnyid log pa dang /
'gog pa'i snyoms par 'jug pa las ldang ba yid la byed mod kyi /
ci ltar dam bcas pa bzhin du sad cing /
ting nge 'dzin las ldang bar 'gyur te /
'phags pa blo gros rgya mtshos zhus pa'i mdo las ji skad du /
dper na dge slong gaN+DI brdungs pa la bab kyi bar du byin gyis brlabs te 'gog pa la snyoms par zhugs pa de'i rna lam du gaN+DI'i sgra mi grag la rnam par rtog pa med mod kyi /
'on kyang dam bcas pa'i dbang gis ldang bar 'gyur ro zhes gsungs pa lta bu ste /
'phags pa sangs rgyas kyi sa'i 'grel pa las /
'phags pa blo gros rgya mtshos zhus pa'i mdo khungs su bstan pa ni 'phags pa 'dus pa chen po'i mdo las /
byang chub sems dpa' blo gros rgya mtsho'i le'u zhes bya ba nyid yin te /
de'i phyir mdo de nyid las /
rigs kyi bu dper na dge slong 'gog pa la snyoms par 'jug par 'dod pas sngar bdag gis gaN+DI brdungs pa'i sgra thos na gdod ldang bar bya'o zhes dam bcas nas snyoms par zhugs pa'i ting nge 'dzin la gnas pa'i tshe /
gaN+DI'i sgra med mod kyi 'on kyang sngon gyi smon lam gyi dbang gis gaN+DI brdungs pas ting nge 'dzin las ldang bar 'gyur ro zhes gsungs pa yin no / /
byang chub sems dpa' 'jam dpal gyis yang bcom ldan 'das la 'di skad ces gsol to / /
bcom ldan 'das de bzhin gshegs pa'i sprul pa'i sku la sems mchis zhes bgyi'am /
sems ma mchis zhes bgyi lags zhes bya ba 'di man chad ni gnyis pa de bzhin gshegs pa'i sprul pa'i sku la sems mnga' ba ston to / /
'dir yang rnam pa bzhi ste /
zhu ba gsol ba dang /
lan du gsungs pa dang /
brtags pa dang rnam par bshad pa ste /
'di ni zhu ba gsol pa nyid do / /
de la sprul pa'i sku zhes bya ba ni gzhan longs spyod pa dang /
sprul pa'i sku bsdu ba ste /
sprul pa dang mtshungs pa'i phyir ro / /
sku gnyis po 'di dag sems mnga' ba zhes bgyi'am /
'on te sems mi mnga' ba zhes bya ba'i tha tshig go / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu sems yod pa yang ma yin /
sems med pa yang ma yin no zhes bya ba ni gnyis pa de bzhin gshegs pas lan mdor gsungs pa ste /
yod ces byar yang mi rung la /
med ces byar yang mi rung ngo zhes bya ba'i tha tshig go / /
de ci'i phyir zhe na zhes bya ba ni gsum pa gtan tshigs brtag pa ste /
yod pa dang med pa zhes gsungs kyang gtan tshigs ma gsungs pa'i phyir 'dir brtag pa yin no / /
bdag nyid la brten pa'i sems med pa'i phyir dang /
gzhan la brten pa'i sems yod pa'i phyir ro zhes bya ba ni bzhi pa de bzhin gshegs pas yang dag par bshad pa'o / /
de la bdag nyid la brten pa'i sems zhes bya ba ni lta ba'i rnam pa'i sems te /
bdag nyid kyis dmigs pa'i byed pa lta ba'i rnam pa'i sa bon la brten nas skye ba'i phyir ro / /
gzhan la brten pa'i sems zhes bya ba ni rgyu'i mtshan gyi rnam pa'i sems te /
lta ba'i rnam pa'i sems la brten nas skye ba yin gyi /
dmigs par ni mi byed pa'i phyir ro / /
'dir lan du gsungs pa'i dgongs pa ni 'di lta ste /
lta ba'i rnam pa yang dag pa'i sems med pa'i phyir ni bdag nyid la brten pa'i sems med pa zhes bya ba gsungs so / /
gzhan du brten pa'i rgyu mtshan gyi rnam pa'i sems yod pa'i phyir ni med ces byar mi rung ngo zhes bstan pa yin te /
de'i phyir bstan bcos rnam par rig pa tsam du grub pa las /
sprul pa dang gzhan longs spyod rdzogs pa'i sku de la yang dag pa'i sems dang /
sems las byung ba mi mnga' yang /
sems dang sems las byung ba'i chos lta bur snang ste /
bla na med pa'i byang chub de'i rdzu 'phrul gyi mthu shin tu bsam par dka' ba'i phyir gzugs med pa'i chos sprul cing ston par byed do / /
gal te de ma yin na ji ltar de bzhin gshegs pa'i 'dod chags dang zhe sdang la sogs pa ston par mdzad de snga nas gtan du spangs pa'i phyir ro / /
ji ltar nyan thos dang byol song la sogs pas de bzhin gshegs pa'i yang dag pa'i sems shes par nus te /
mnyam pa nyid du byang chub sems dpas kyang shes par mi nus pa'i phyir /
des na mdo dag las rigs dpag tu med pa dag sprul nas thams cad kyang sems yod pa lta bur ston to zhes gsungs pa yin te /
'phags pa mya ngan las 'das pa chen po'i mdo la sogs pa las ji skad bstan pa lta bu'o / /
gzhan yang de bzhin gshegs pa'i bya ba sgrub pa'i ye shes ni phrin las rnam pa gsum ston par mdzad do zhes gsungs te /
'phags pa sangs rgyas kyi sa'i mdo la sogs pa las ji skad bstan pa lta bu'o / /
gzhan yang sprul pa gzhan la brten pa'i sems yod par gsungs te /
gzhan gyi yang dag pa'i sems la brten nas rgyu mtshan gyi rnam par snang ba'i phyir te /
mdo 'di nyid la sogs pa las ji skad bstan pa lta bu'o / /
sprul pa la dbang po dang /
sems la sogs pa med par gsungs kyang /
gzhan las dgongs nas bstan pa yin gyi /
de bzhin gshegs pa las brtsams pa ni ma yin no / /
gzhan sprul pa'i dbang po gzugs can dang /
sems dang sems las byung ba'i chos la dbang po la stsogs pa'i nus pa med pa'i phyir yod pa nyid du ma bstan to zhes 'byung ste /
'phags pa sangs rgyas kyi sa'i 'grel pa las phal cher de skad du ston to / /
mtshams rnam par dgrol ba'i mdo las ni /
de bzhin gshegs pa'i sprul pa'i sku sems mchis pa zhig lags sam /
sems ma mchis pa lags /
bcom ldan 'das kyis 'jam dpal la bka' stsal pa /
sems med de sems rang dbang med pa'i phyir ro zhes 'byung ngo / /
dgongs pa zab mo rnam par dgrol ba'i mdo las ni /
de bzhin gshegs pa'i sprul pas sprul pa'i sku de sems mchis pa zhes bgyi'am /
sems ma mchis pa zhes bgyi lags /
bcom ldan 'das kyis bka' stsal pa /
sems yod ces bya bar yang mi rung la /
sems med ces bya bar yang mi rung ngo / /
de ci'i phyir zhe na /
rang gi sems la dbang ma thob pa'i phyir sems med pa zhes bya'o / /
gzhan gyi stobs kyi phyir sems yod pa zhes bya'o zhes 'byung ngo / /
byang chub sems dpa' 'jam dpal gyis yang bcom ldan 'das la 'di skad ces gsol to / /
bcom ldan 'das de bzhin gshegs pa'i spyod yul gang lags pa dang /
de bzhin gshegs pa'i yul gang lags pa de nyid la bye brag tu bgyi ba ni ci mchis lags zhes bya ba 'di man chad ni gnyis pa de bzhin gshegs pa'i spyod yul gyi bye brag gi mtshan nyid ston to / /
'di yang rnam pa gnyis po zhu ba gsol pa dang /
lan du gsungs pa bstan te /
'di ni dang po zhu ba gsol ba nyid do / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu de bzhin gshegs pa'i spyod yul ni 'di lta ste /
de bzhin gshegs pa rnams rnam pa thams cad du thun mong ba /
yon tan bsam gyis mi khyab pa dang /
tshad med pa dag gis bkod pa /
sangs rgyas kyi zhing yongs su dag pa gang yin pa'o zhes bya ba la sogs pas ni gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
rnam par bshad pa dang /
mjug bsdu ba'o / /
rnam par bshad pa la yang rnam pa gnyis su dbye ste /
spyod yul rnam par bshad pa dang /
yul rnam par bshad pa'o / /
'di ni dang po spyod yul rnam par bshad pa ste /
'di ltar de bzhin gshegs pa rnams thun mong du mnga' ba bsam gyis mi khyab pa /
stobs dang /
mi 'jigs pa la sogs pa'i yon tan dpag tu med pa dag gis brgyan pa /
sangs rgyas kyi zhing yongs su dag pa gang yin pa de ni de bzhin gshegs pa'i spyod yul zhes bya ste /
'di ni 'phags pa sangs rgyas kyi sa'i mdo las /
phun sum tshogs pa bco brgyad kyi bkod pa dang ldan par bstan pa nyid de /
de'i phyir 'phags pa sangs rgyas kyi sa'i mdo la sogs pa las /
gzhal med khang chen po rin po che sna bdun du 'bar ba bkod pa zhes bya ba la sogs pa rgya cher gsungs pa yin no / /
de bzhin gshegs pa'i yul ni 'di lta ste /
rnam pa thams cad du khams lnga po dag bye brag tu gyur pa gang yin pa'o zhes bya ba la sogs pa ni gnyis pa de bzhin gshegs pa'i spyod yul rnam par bshad pa'o / /
'di yang rnam pa gnyis te /
grangs mdor bstan pa dang /
grangs mdor smos pa bzhin du rnam par phye ste bstan pa ste /
'di ni grangs mdor bstan pa'o / /
lnga gang zhe na /
sems can gyi khams dang /
'jig rten gyi khams dang /
chos kyi khams dang /
gdul ba'i khams dang /
gdul ba'i thabs kyi khams te zhes bya ba ni gnyis pa grangs mdor smos pa bzhin du rnam par phye ste bstan pa'o / /
dpag tu med pa lnga po 'di dag ni bstan bcos rnal 'byor spyod pa'i sa las ji skad bstan pa bzhin du rig par bya ste /
de'i phyir bstan bcos de nyid las /
de la sems can gyi khams dpag tu med pa ni 'di lta ste /
sems can gyi rigs drug cu rtsa bzhi po de dag yin pa ste /
sngar yid kyi sa las bstan pa bzhin no / /
'jig rten gyi khams dpag tu med pa ni 'di lta ste /
phyogs bcu dpag tu med cing ming yang dpag tu med de /
dper na 'di ni 'jig rten gyi khams mi mjed de /
de'i ming las mi mjed kyi bdag po tshangs pa zhes bya ba bzhin no / /
chos kyi khams dpag tu med pa ni 'di lta ste /
dge ba dang /
mi dge ba dang /
lung du ma bstan pa'o / /
chos rnams kyi rab tu dbye ba'i tshul gyis dpag tu med par rig par bya'o / /
gdul ba'i khams dpag tu med pa 'di lta ste /
sems can thams cad gdul bar bya ba yin pa'i phyir gdul ba ni gcig tu 'gyur ro / /
gdul ba'i khams rnam pa gnyis kyang yod de /
'ching ba mtha' dag dang ldan pa dang /
'ching ba mtha' dag dang mi ldan pa'o / /
de bzhin du rnam pa bdun yod pa nas /
rnam pa'i rab tu dbye bas rnam pa lnga bcu rtsa lnga yod pa'i bar du'o / /
rgyud kyi rab tu dbye bas ni tshad med par rig par bya'o zhes 'byung ste /
zhib tu de nyid las bstan pa bzhin no / /
gzhan yang de nyid las /
de la sems kyi khams dang /
gdul ba'i khams la tha dad du bya ba ci yod ce na /
smras pa /
rigs la gnas pa dang /
rigs la gnas pa ma yin pa'i sems can thams cad ni sems can gyi khams su bye brag med do / /
rigs la gnas pa gnas skabs de dang de dag la gnas pa gang yin pa de ni gdul ba'i khams zhes bya'o / /
de la gdul ba'i thabs kyi khams dpag tu med pa ni sngar ji skad du bstan pa bzhin du rig par bya'o / /
de yang rnam pa'i dbye bas ni dpag tu med do / /
ci'i phyir dpag tu med pa lnga po 'di dag ni go rims de ltar bstan ce na /
smras pa /
'di ltar byang chub sems dpa' rnams nan tan brtson 'grus kyis sems can gyi don la spyod pas de'i phyir dang por sems can gyi khams dpag tu med pa bstan to / /
sems can de dag gang la gnas pa yang dmigs pa las gdul bar 'gyur bas /
de'i phyir gnyis pa 'jig rten gyi khams dpag tu med pa bstan to / /
sems can de dag 'jig rten gyi khams de dang de dag na chos gang dag gis kun nas nyon mongs pa dang rnam par byang ba'i bye brag kyang dmigs pas /
de'i phyir gsum pa chos kyi khams dpag tu med pa bstan to / /
sems can de dag gi nang nas sems can gang dag skal ba dang ldan zhing /
gtan du sdug bsngal las rnam par thar bar byed pa yang mthong bas de'i phyir bzhi pa'i gdul ba'i khams dpag tu med pa ston to / /
thabs la mkhas pa de dag gis sems can rnams gtan du rnam par thar par byed par 'gyur bas de'i phyir lnga pa gdul ba'i thabs kyi khams dpag tu med pa ston to / /
de lta bas na byang chub sems dpa' rnams kyi dpag tu med pa lnga po de dag ni thams cad la mkhas pa byed par 'gyur ba'i zhes 'byung ste /
bstan bcos rnam par bshad pa dang /
mdo sde'i rgyan dang /
sa yongs su 'dzin pa dang /
'phags pa legs pa'i tshul khrims bstan pa'i mdo las kyang de skad du ston to / /
de dag ni rnam pa gnyis kyi bye brag zhes bya'o zhes bya ba ni gnyis pa mjug bsdus pa'o // //
bam po bdun cu lnga pa /
byang chub sems dpa' 'jam dpal gyis kyang bcom ldan 'das la 'di skad ces gsol to / /
bcom ldan 'das de bzhin gshegs pa mngon par byang chub pa gang lags pa dang /
yang dag pa'i chos kyi 'khor lo bskor ba gang lags pa dang /
yongs su mya ngan las 'das pa chen po gang lags pa rnam pa gsum po de dag gi mtshan nyid ji lta bur rig par bgyi lags zhes bya ba 'di man chad ni gsum pa mngon par rdzogs par byang chub pa la sogs pa la gsum po dag gnyis su med pa'i mtshan nyid du bstan pa zhes bya ba ston to / /
'di yang rnam pa bzhi ste /
zhu ba gsol ba dang /
lan du gsungs pa dang brtag pa dang /
rnam par bshad pa ste /
'di ni dang po rnam pa gsum po de dag so so nas mtshan nyid ji lta bu zhig dang ldan zhes zhu ba'o / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu gsum po de dag ni gnyis su med pa'i mtshan nyid yin par rig par bya ste zhes bya ba la sogs pas ni /
gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
lan mdor bstan pa dang /
lan rnam par phye ste bstan pa'o / /
'di ni dang po gsum po de dag gnyis su med pa'i mtshan nyid yin no zhes lan mdor gsungs so / /
'di ltar mngon par rdzogs par byang chub pa yang ma yin yang dag pa'i chos kyi 'khor lo bskor ba yang ma yin /
yang dag pa'i chos kyi 'khor lo mi bskor ba yang ma yin yongs su mya ngan las 'das pa chen po yang ma yin /
yongs su mya ngan las 'das pa chen po med pa yang ma yin no zhes bya ba ni gnyis pa rnam par phye ste bstan pa'o / /
rnam pa gsum po dag ni gnyis su med pa'i mtshan nyid yin pas mngon par rdzogs par byang chub pa yang ma yin / /
chos kyi 'khor lo bskor ba yang ma yin /
yongs su mya ngan las 'das pa yang ma yin no / /
rnam pa gsum med pa yang ma yin te /
tshig tha dad kyang don gcig pa'i phyir ro / /
dgongs pa zab mo rnam par dgrol ba'i mdo las ni /
byang chub thob pa yang ma yin /
byang chub mi thob pa yang ma yin zhes bya ba la sogs pa 'byung ngo / /
dpe gzhan gnyis las kyang ma yin zhes bya ba'i tshig tu 'byung bas /
de'i phyir ma yin zhes bya ba'i tha tshig gis ni gnyis su med pa'i mtshan nyid bstan to / /
de ci'i phyir zhe na zhes bya ba ni gsum pa gtan tshigs bstan pa ste /
gnyis su med pa zhes gsungs kyang /
rnam par ma bshad pas /
de'i phyir brtag pa yin no / /
de bzhin gshegs pa'i chos kyi sku ni gtan du yongs su dag pa nyid kyi phyir dang /
de bzhin gshegs pa'i sprul pa'i sku ni rtag tu kun du stong pa nyid kyi phyir ro zhes bya ba ni bzhi pa rnam par bshad pa ste /
'di ltar de bzhin nyid kyi chos kyi sku ni shin tu rnam par dag pa nyid kyi phyir mtshan nyid gsum po de dag med la /
sprul pa'i sku ni dbang po ji lta ba bzhin du kun du ston pa'i phyir mtshan nyid gsum po dag med pa yang ma yin no / /
mtshams rnam par dgrol ba'i mdo las kyang /
'di las gsungs pa dang mthun par 'byung ngo / /
dgongs pa zab mo rnam par dgrol ba'i mdo las /
sprul pa'i sku kun du ston pa'i phyir ro zhes 'byung ba ni /
sprul pa'i sku nyid la sprul pa zhes bya ste /
de'i phyir 'phags pa shes rab kyi pha rol tu phyin pa rdo rje gcod pa'i 'grel pa las /
sprul pa yang dag sangs rgyas min / /
chos bstan pa yang de ma yin / /
zhes 'byung ba yin no / /
bdag dang gzhan longs spyod pa'i sku mtshan nyid 'di gsum dang ldan nam zhe na /
smras pa /
nyid kyi longs spyod rdzogs pa'i sku ni nges par mtshan nyid gcig dang ldan pas /
'di lta ste /
mngon par byang chub pa nyid do / /
mtshan nyid gzhan gnyis la ni bshad pa rnam pa gnyis yod do /
kha cig na re chos kyi 'khor lo bskor bar mi mdzad /
yongs su mya ngan las kyang mi 'da' ste /
sa chen po la gnas pa'i byang chub sems dpa' dag gis mi mthong /
mi thob pa'i phyir dang /
sku 'gags nas lhag ma med pa'i mya ngan las 'das pa mngon du mdzad pa ma yin pa'i phyir ro zhe'o / /
kha cig na re mtshan nyid gnyis dang ldan te mthong ba'i chos dang bde ba'i ched du chos ston pa'i phyir dang /
sku 'gags pa ma yin yang 'gog pa mngon du mdzad pa'i phyir ro zhe'o / /
gzhan yang longs spyod rdzogs pa'i sku ni mtshan nyid gsum dang ldan par bshad kyang 'gal ba med de /
ji skad du /
sangs rgyas 'od dpag med mngon par rdzogs par byang chub pa dang /
yongs su mya ngan las 'das pa dang /
byang chub sems dpa' spyan ras gzigs de'i rgyal tshab yin pa'i phyir ro zhes gsungs pa lta bu ste /
rgya cher rnam par dbye ba ni mtshan nyid rnam pa brgyad kyis mngon par rdzogs par byang chub par bstan pa dag las 'byung ba bzhin du rig par bya'o / /
byang chub sems dpa' 'jam dpal gyis bcom ldan 'das la 'di skad ces gsol to / /
bcom ldan 'das sems can rnams ni sprul pa'i sku la lta ba dang /
nyan pa dang /
bsnyen bkur bgyis pa'i bsod nams skye bar 'gyur lags na /
de bzhin gshegs pa dang de dag tu rgyu dang rkyen ci zhig mchis lags zhes bya ba 'di man chad ni bzhi pa de bzhin gshegs pa sems can rnams kyi dmigs pa mdzad pa'i bye brag ston to / /
'di yang zhu ba gsol pa dang /
lan du gsungs pa bstan te /
'di ni zhu ba gsol ba nyid do / /
zhu ba gsol ba'i dngos po yang so so nas bshad pa mi mthun pas /
kha cig na re 'dir ni sprul pa'i sku'i de bzhin gshegs pas gdul bar bya ba'i sems can dag la rkyen rnam pa bzhi las rgyu dang rkyen gang zhig mdzad nas bsod nams skyed par mdzad pa lags zhes zhu ba yin no zhe'o / /
kha cig na re 'di ni chos kyi sku dang /
longs spyod rdzogs pa'i sku rnam pa gnyis kyi de bzhin gshegs pa'i sprul pa'i sku de dag gi rgyu dang rkyen gang zhig mdzad ces zhu ba yin no zhe'o / /
kha cig na re 'di ni chos kyi sku dang longs spyod rdzogs pa'i sku rnam pa gnyis kyi de bzhin gshegs pa'i gdul bar bya ba'i sems can dag la rgyu dang rkyen gang zhig mdzad nas yon tan rnams skyed par bgyid ces zhu ba yin no zhes zer te /
'og nas lan du gsungs pa'i tshig dang sbyar na dgongs pa rnam pa 'di gsum yod do / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu de bzhin gshegs pa bzhi de dag gi lhag par bya ba'i dmigs pa yin pa'i phyir dang /
sprul pa'i sku de yang de bzhin gshegs pa'i byin gyis brlabs pa yin pa'i phyir ro zhes bya ba ni gnyis pa de bzhin gshegs pas yang dag par lan du gsungs pa ste /
lan du gsungs pa 'di bshad pa yang gong du zhu ba gsol ba la rnam pa gsum du bshad pa dang sbyar na go rims bzhin du 'di la yang bshad pa rnam pa gsum yod de /
kha cig na re sprul pa'i de bzhin gshegs pa ni sems can de dag la rkyen rnam pa gnyis po bdag po'i rkyen dang /
dmigs pa'i rkyen mdzad do / /
de ci'i phyir zhe na /
sems can rnams ni sprul pa'i sku bdag po'i rkyen dang /
dmigs pa'i rkyen mdzad nas bsod nams skye bar 'gyur bas so /
rgyu'i rkyen dang mtshungs pa de ma thag pa'i rkyen ni ma yin te /
lus tha dad pa dag phan tshun ltos na rgyu'i rkyen ma yin pa'i phyir dang /
skal pa mtshungs pa rnams kyi sems la sogs pa dus mtshungs par skye ba'i phyir mtshungs pa de ma thag pa yang ma yin pa'i phyir ro / /
sprul pa'i sku de yang de bzhin gshegs pa'i byin gyis brlabs pa yin pa'i phyir ro zhes bya ba ni sprul pa'i sku la sems can gyi bsod nams bskyed par bzlas te bshad pa ste /
des na sku rnam pa gnyis kyis byin gyis brlabs pa'i phyir bsod nams bskyed pa yin no zhe'o / /
kha cig na re lan du gsungs pa 'di'i dgongs pa ni chos kyi sku dang /
longs spyod rdzogs pa'i sku sprul pa'i sku de la ltos na chos kyi sku'i dbang dang /
longs spyod rdzogs pa'i rkyen gyi dbang gis yin gyi /
rkyen gnyis po dag ma yin te /
sprul pa ni sems can ma yin pa'i phyir ro zhes zer te /
bshad pa 'di dang sbyar te /
mdo'i tshig 'di bshad de chos kyi sku dang /
longs spyod rdzogs pa'i sku rnam pa gnyis kyi de bzhin gshegs pa ni de dag gi bdag po'i rkyen gyis bsdus pas sprul pa'i rgyu dang rkyen yin te /
sku rnam pa gnyis po de dag gi dbang gis sprul pa'i sku 'byung ba'i phyir dang /
gzhan yang sprul pa'i sku la don de bzhin gshegs pa de gnyis kyi byin gyi rlabs yin pa'i phyir sku rnam pa gnyis po de dag ni sprul pa'i sku de dag gis bskyed pa'i rgyu dang yongs su 'dzin pa'i rgyu'o / /
de la rgyu dang rkyen zhes bya ba ni nye bar bskyed pa'i phyir don gyi rgyu dang rkyen zhes gsungs kyi yang dag pa'i rgyu rkyen ni ma yin no / /
kha cig na re chos kyi sku dang longs spyod rdzogs pa'i sku rnam pa gnyis kyi de bzhin gshegs pa ni gdul bar bya ba'i sems can de dag ni dbang po dang /
dmigs pa'i rkyen rnam pa gnyis yin pa'i phyir bsod nams bskyed de /
ring ba'i rkyen 'di'i dbang gis de bzhin gshegs pa rnam pa gnyis sems can rnams kyi bsod nams bskyed pa zhes bstan to / /
gzhan yang sprul pa'i sku de dag ni de bzhin gshegs pa gnyis po dag gi mthus byin gyis brlabs pa'i phyir ro zhes zer te /
de ltar rnam pa gsum du bshad pa yod kyang gsum pa ni yang dag pa yin te /
mdo'i tshig dang rjes su mthun pa'i phyir ro / /
byang chub sems dpa' 'jam dpal gyis kyang bcom ldan 'das la 'di skad ces gsol to / /
bcom ldan 'das mngon par 'du bgyi ba ma mchis par 'dra lags na rgyu dang rkyen gang gi slad du de bzhin gshegs pa chos kyi sku kho na las ni sems can rnams la ye shes kyi snang ba chen po 'byung zhing sprul pa'i gzugs brnyan dpag tu med pa dag kyang 'byung la /
nyan thos dang rang sangs rgyas kyi rnam par grol ba'i lus la ni dngos po 'di dag mi 'byung lags zhes bya ba 'di man chad ni lnga pa de bzhin gshegs pa chos kyi sku dang /
theg pa gnyis kyi rnam par grol ba'i lus kyi bye brag bstan to / /
'di yang zhu ba gsol pa dang /
lan du gsungs pas bstan te /
'di ni zhu ba gsol ba nyid do / /
'di ltar sangs rgyas la chos kyi sku dang /
theg pa gnyis kyi rnam par grol ba'i lus mngon par 'du bgyi ba dang /
rnam par grol ba yid la bgyi ba ma mchis pa 'dra lags na /
ci'i slad du de bzhin gshegs pa'i chos kyi sku las ni ye shes bzhi'i snang ba chen po dang /
sprul pa'i gzugs brnyan dag 'byung la /
theg pa gnyis kyi rnam par grol ba'i lus las ni dngos po 'di dag mi 'byung lags zhes bya ba'i tha tshig go / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu dper na mngon par 'du byed pa med par 'dra yang nyi ma dang zla ba'i dkyil 'khor gyi chu shel dang me shel rnam pa gnyis ni snang ba chen po 'byung la /
de las gzhan pa'i chu shel dag las ni ma yin te zhes bya ba la sogs pas ni /
gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
dpes nye bar mtshon pa dang /
dpe dang don du sbyar ba'o / /
dpes nye bar mtshon pa yang dpe rnam pa gnyis kyis bstan pa nyid las rnam pa gnyis su dbye ste /
'di ni dpe dang po bstan pa'o / /
dang po yang rnam pa gnyis te /
nyi ma dang zla ba las snang ba chen po 'byung bar bstan pa dang /
de gnyis kyi rgyu bstan pa ste /
'di ni dang po'o / /
nyi ma dang zla ba'i mtshan nyid bstan pa ni /
mdzod kyi bstan bcos las ji skad du /
nyi ma zla ba ri rab phyed / /
dpag tshad lnga bcu lnga bcu gcig /
ces 'byung ste /
'di nyid kyi 'grel pa las /
nyi ma dang zla ba la dpag tshad du yod ce na /
nyi ma ni lnga bcu gcig go / /
zla ba ni lnga bcu'o / /
nyi ma'i dkyil 'khor gyi 'og gi ngos ni rin po che me shel las mngon par grub pa ste /
tsha zhing gsal bar byed pa'o / /
zla ba'i dkyil 'khor gyi 'og gi ngos ni rin po che chu shel las mngon par grub pa ste bsil zhing gsal bar byed pa'o / /
nyi ma la sogs pa'i gzhal med khang der sems can ji lta bu dag gnas she na /
rgyal po chen po bzhi'i rigs su gtogs pa'i lha rnams so zhes 'byung ste /
rgya cher de nyid las bstan pa bzhin du'o / /
bstan bcos yang dag pa'i rigs pa dang rjes su mthun pa las kyang mdzod kyi bstan bcos las bshad pa dang mthun par 'byung ngo / /
'phags pa shes rab kyi pha rol tu phyin pa'i 'grel pa las nyi ma dang zla ba ni dpag tshad lnga bcu lnga bcu zhes bshad do / /
de ni 'di skad du /
rin po che chu shel la sogs pa la rnam par rtog pa med kyang /
nyi ma dang zla ba las snang ba chen po 'byung gi /
rin po che gzhan las ni ma yin no zhes bstan par 'gyur ro / /
'di ltar sems can mthu chen po'i byin gyi rlabs kyi phyir dang /
sems can gyi las kyi dbang gi phyir ro zhes bya ba ni /
gnyis pa rnam pa gnyis kyi rgyu bstan pa'o / /
'di ltar nyi ma dang zla ba'i rin po che las snang ba chen po 'byung ba ni rgyu rnam pa gnyis kyis te /
mthu chen po dang ldan pa lha'i bu nyi ma dang zla bas byin gyis brlabs pa'i phyir dang /
sems can thams cad kyi thun mong gi las kyi dbang gis mngon par grub pa'i phyir ro / /
de bzhin du chos sku yang de bzhin gshegs pa mthu chen po dang ldan pas byin gyis brlabs pa'i phyir dang /
gzhan yang sems can sangs rgyas mthong bar 'gyur ba'i las thun mong las mngon par grub pa'i phyir ye shes kyi snang ba chen po 'byung zhing sprul pa'i gzugs brnyan 'byung gi rin po che gzhan dag ni mthu chen po dang ldan pa dag gis byin gyis brlabs pa ma yin pa'i phyir dang /
sems can gyi thun mong gi las kyi dbang las mngon par grub pa ma yin pa'i phyir snang ba rgya chen po gtong bar mi nus so / /
de bzhin du theg pa gnyis kyi rnam par grol ba'i lus kyang de bzhin gshegs pa mthu chen po dang ldan pa dag gis byin gyis brlabs pa ma yin pa'i phyir dang /
sems can gyi thun mong gi las kyi dbang gis grub pa ma yin pa'i phyir snang ba chen po 'byung zhing sku'i gzugs brnyan ston par mi nus so / /
gzhan yang nor bu rin po che las byi dor legs par byas pa de dag las ni rgyu'i gzugs brnyan 'byung la /
de las gzhan pa'i byi dor ma byas pa dag las ni ma yin zhes bya ba ni dpe gnyis pa bstan te /
'di ltar bzo bo mkhas pas nor bu rin po che byi dor legs par byas pa las ni rgyan gyi gzugs brnyan 'byung gi /
de las gzhan pa'i byi dor ma byas pa dag ni ma yin pa bzhin no / /
de bzhin du chos kyi dbyings dpag tu med pa la dmigs pa'i thabs dang shes rab bsgoms pas shin tu sbyang ba byas pa las yang dag par grub pa de bzhin gshegs pa'i chos kyi sku las ye shes kyi snang ba chen po dang sprul pa'i gzugs brnyan dpag tu med pa dag 'byung gi /
rnam par grol ba'i lus 'ba' zhig las ni dngos po de dag yod pa ma yin no zhes bya ba ni gnyis pa dpe dang don du sbyar ba'o / /
chos kyi dbyings dpag tu med pa dag la dmigs pa zhes bya ba ni de bzhin nyid kyi chos kyi sku ni chos dpag tu med pa'i rgyu yin pa'i phyir chos kyi dbyings zhes bya'o / /
thabs dang shes rab ces bya ba ni chos kyi dbyings la dmigs pa'i shes pas dge ba bsgoms te /
nyon mongs pa rab tu bsal nas chos kyi sku gsal bar byed pa'i phyir thabs zhes bya'o / /
de ni 'di skad du de bzhin nyid la dmigs pa'i thabs dang /
shes rab kyis shin tu legs par nyon mongs pa sbyangs te /
pha rol tu phyin pa drug brtsams pa las ni chos kyi sku mngon par grub la /
chos kyi sku las ni ye shes kyi snang ba 'byung zhing /
sprul pa'i gzugs brnyan ston par 'gyur gyi /
gang zag stong pa nyid du lta ba'i shes pa rnam par grol ba'i lus las ni snang ba chen po gtong ba dang /
sprul pa'i gzugs brnyan ston par 'gyur ba ma yin no zhes bstan par 'gyur ro / /
mtshams rnam par dgrol ba'i mdo las ni rnam par grol ba'i lus las dngos po 'di lta bu yod pa ma yin no zhes 'byung ngo / /
dgongs pa zab mo rnam par dgrol ba'i mdo las ni /
rnam par grol ba'i lus las dngos po 'di lta bu 'byung ba ma yin no zhes 'byung ngo / /
byang chub sems dpa' 'jam dpal gyis bcom ldan 'das la 'di skad ces gsol to / /
bcom ldan 'das bcom ldan 'das kyis ji skad du /
de bzhin gshegs pa dang /
byang chub sems dpa'i mthu'i byin gyi rlabs kyis sems can rnams 'dod pa'i khams kyi mi'i lus phun sum tshogs pa rgyal rigs dang bram ze'i rigs shing sA la chen po lta bu rnams dang /
'dod pa'i khams kyi lha dang /
gzugs dang gzugs med pa'i khams kyi lha'i lus phun sum tshogs pa thams cad snang ngo zhes gang gsungs pa de la /
bcom ldan 'das dgongs pa lta bu zhig mchis lags zhes bya ba 'di man chad ni drug pa de bzhin gshegs pa dang /
byang chub sems dpa'i byin gyi rlabs kyi mthus sems can gyi lus yongs su 'dzin pa ston to / /
'di yang zhu ba gsol ba dang /
lan du gsungs pa bstan te /
'di ni zhu ba gsol ba nyid do / /
zhu ba gsol ba'i dgongs pa de ni de bzhin gshegs pas dge ba bcu'i las kyi lam dang /
theg pa gsum gyi bsgrub pa la sogs pa gsungs pas gang gis bstan pa bzhin du bsgrub pa dag ni lus dang longs spyod phun sum tshogs par 'gyur la /
gang dag bstan pa dang 'gal bar byas pa dag ni lus yongs su nyams par 'gyur bar thob pa dang ldan yang nyams pa dang ldan no zhes bka' stsal pa'i rigs pa las lus phun sum tshogs pa thob pa dang ldan pa'i phyogs gcig kho na gsungs kyi /
nyams par 'gyur ba ma gsungs pa la dgongs pa ci mchis zhes zhu ba yin no / /
bshad pa'i rnam pa gzhan du na ci tsam du sems dang bcas pa dag ni rang gi las kyi dbang gis lus phun sum tshogs pa thob par 'gyur ba yin na /
mdo dag las ni de bzhin gshegs pa dang /
byang chub sems dpa' mthu'i byin gyi rlabs kyis sems can gyi lus phun sum tshogs par byed do zhes gsungs pas /
des dgongs pa ji lta bu zhig ces khong du ma chud nas zhus pa yin no / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu de bzhin gshegs pa dang /
byang chub sems dpa'i mthus byin gyis brlabs nas lam gang dang bsgrub pa gang gis thams cad du sems can rnams lus phun sum tshogs pa thob par 'gyur ba dag ci rigs par de dag la lam de dang bsgrub pa de yang dag par bstan pas zhes bya ba la sogs pas ni /
gnyis po de bzhin gshegs pas yang dag par lan du gsungs pa ston to / /
'di yang rnam pa gnyis te /
rnam par bshad pa dang /
mjug bsdu ba'o / /
rnam par bshad pa la yang rnam pa gnyis te /
dgongs pa'i bstan pa smos pa dang /
gang dag ces bya ba man chad kyis bstan pa'i rjes su grub pa dang 'gal bar byed pas smos nas dgongs pa de yang dag par bstan pa ste 'di ni dang po'o / /
'di ltar sangs rgyas dang /
byang chub sems dpa' rnams kyi thugs rje chen po'i byin gyi rlabs kyis dge ba bcu'i las kyi lam dang /
theg pa gsum gyi spyod pa gsungs pas khams gsum gyi sems can rnams lus phun sum tshogs pa thob par 'gyur ba dag la lam de dang bsgrub pa de bstan par mdzad kyang bstan pa dang 'gal bar byed pa med pa ni ma yin pa'i phyir /
ldem por dgongs te gsungs pa mngon par grub pa yin no zhes bya ba'i tha tshig go / /
gang dag lam de dang bsgrub pa de yang dag par sgrub par byed pa dag ni thams cad du lus phun sum tshogs par 'gyur zhes bya ba la sogs pas ni /
gnyis pa bstan pa'i rjes su bsgrub pa dang /
'gal bar byed pa smos nas dgongs pa yang dag par bstan pa ston to / /
'di yang rnam pa gnyis te /
bstan pa'i rjes su bsgrub pa'i phan yon bstan pa dang /
bstan pa dang 'gal ba'i nyes dmigs bstan pa'o / /
'di ni dang po ste /
mdo 'di nyid kyis brda phrad par zad do / /
sems can gang dag lam de dang bsgrub pa de'i phyir spong zhing mi snyan pa brjod pa dang /
nga la yang kun nas mnar sems kyi sems dang /
khong khro ba'i sems bskyed nas 'chi ba'i dus byed pa dag ni thams cad du lus dman pa thob par 'gyur bas zhes bya ba ni gnyis pa bstan pa dang 'gal ba'i nyes dmigs bstan pa'o / /
sems can gang dag dge ba bcu'i las kyi lam la rgyab kyis phyogs shing theg pa gsum gyi bsgrub pa dag la mi snyan par brjod pa dang lhas byin bzhin du sangs rgyas la kun nas mnar sems kyi sems bskyed pa dang /
sor mo'i phreng ba ltar sangs rgyas la khong khro ba'i sems bskyed pa dag ni /
skye ba thams cad du lus phun sum tshogs pa ma yin pa thob par 'gyur bas so / /
'jam dpal rgyu dang rkyen des na de bzhin gshegs pa dang /
byang chub sems dpa' rnams kyi mthus byin gyis brlabs nas lus phun sum tshogs pa 'ba' zhig tu byed pa ma yin gyi /
de bzhin gshegs pa dang /
byang chub sems dpa'i byin gyi rlabs kyi mthus ni sems can gyi lus dman par byed par yang rig par bya'o zhes bya ba ni gnyis pa mjug bsdu ba ste /
'di yang rjes su mthun par bsgrub pa'i phan yon dang 'gal ba'i nyes dmigs bstan pa'i mjug bsdu ba yin te /
mdo nyid kyis brda phrad par zad do / /
byang chub sems dpa' 'jam dpal gyis yang bcom ldan 'das la 'di skad ces gsol to / /
bcom ldan 'das zhing yongs su dag pa na dngos po gang ni mod pa lags /
dngos po gang ni dka' ba lags zhes bya ba 'di man chad ni bdun pa zhing yongs su dag pa dang zhing yongs su ma dag pa dag na gang dag rnyed par dka' ba dang /
gang dag mod pa'i mtshan nyid ston to / /
'di yang zhu ba gsol pa dang /
lan du gsungs pa bstan te /
'di ni dang po zhing yongs su dag pa dang ma dag pa dag na dngos po gang dkon pa dang mod pa cig car zhus pa'o / /
bcom ldan 'das kyis byang chub sems dpa' 'jam dpal la bka' stsal pa /
rigs kyi bu zhing yongs su dag pa dag na dngos po brgyad ni mod la /
dngos po gnyis ni dkon no zhes bya ba 'di man chad ni gnyis pa de bzhin gshegs pas yang dag par lan du gsungs pa'o / /
'di yang rnam pa gnyis te /
zhing yongs su ma dag pa dag gi dngos po bstan pa dang /
zhing yongs su dag pa dag gi dngos po bstan pa'o / /
zhing yongs su ma dag pa dag gi dngos po bstan pa yang rnam pa gnyis te /
grangs smos nas lan mdor bstan pa dang /
rnam par phye ste bshad pa ste /
'di'i lan mdor bstan pa'o / /
dngos po mod pa brgyad gang zhe na zhes bya ba la sogs pas ni gnyis pa rnam par phye ste bshad pa ston to / /
'di yang rnam pa gnyis te /
dngos po brgyad rnyed sla bar bstan pa dang /
dngos po gnyis rnyed dka' bar bstan pa ste /
'di ni dngos po brgyad sla bar bstan pa'o / /
'di yang brtag pa dang lan du gsungs pas bstan te /
'di ni brtag pa'o / /
mu stegs can rnams dang sems can sdug bsngal ba rnams dang rigs dang /
rus dang cho rigs 'byor pa dang /
rgyud pa tha dad pa rnams dang /
nyes pa spyad pa spyod pa rnams dang /
tshul khrims ral ba rnams dang /
ngan song rnams dang /
theg pa dman pa rnams dang /
bsam pa dang sbyor ba dman pa'i byang chub sems dpa' rnams so zhes bya ba ni gnyis pa de bzhin gshegs pas dngos po brgyad rnyed sla ba'i lan du gsungs pa'o / /
'di lta ste /
sdom pa yang dag par ma blangs pa'i gang zag nyes byas pa gang yin pa de ni nyes par spyod pa zhes bya'o / /
sdom pa blangs pa gang yin pa des mtshams las 'das pa ni tshul khrims ral ba zhes bya'o / /
sa'i mdun rol pa dang po sems bskyed pa zhan pa gang yin pa de ni bsam pa dman pa zhes bya ste /
tshig gzhan ni brda phrad par zad do / /
dngos po dkon pa gnyis gang zhe na zhes bya ba la sogs pas ni /
gnyis pa dngos po gnyis rnyed par dka' ba bstan pa'o / /
'di yang bstan pa dang lan du gsungs par ston te 'di brtag pa'o / /
byang chub sems dpa' bsam pa dang /
sbyor ba mchog dang ldan pa rnams kyi spyod pa dang rnam par rgyu zhing 'du ba dang /
de bzhin gshegs pa 'jig rten du 'byung ba'o zhes bya ba ni /
gnyis pa de bzhin gshegs pas yang dag par lan du gsungs pa'o / /
'di lta ste /
sa dang po yan chad kyi byang chub sems dpa' rnam par rgyu zhing 'du ba dang /
de bzhin gshegs pa rtag par 'jig rten du 'byung ba shin tu dka' bas so / /
'jam dpal zhing yongs su dag pa dag na ni gong ma las bzlog pa dngos po brgyad ni dkon la /
dngos po gnyis ni mod par rig par bya'o zhes bya ba ni /
gnyis pa zhing yongs su dag pa dag na dngos po brgyad ni dkon la /
dngos po gnyis ni rnyed sla bar bstan pa yang gong ma las bzlog pa yin par bstan pa ste /
mdo nyid kyis brda phrad par zad do / /
mtshams rnam par dgrol ba'i mdo dang /
theg pa chen po bsdus pa'i 'grel pa las kyang mdo 'di las gsungs pa dang mthun par 'byung ngo / /
zhing yongs su dag pa rnams khams gsum gyis bsdus sam zhe na /
smras pa /
khams gsum gyis bsdus pa ma yin te /
de'i phyir mdo 'di nyid las 'jig rten las 'das pa de'i bla ma'i dge ba'i rtsa ba las byung ba zhes gsungs pa yin no / /
gzhan yang 'phags pa shes rab kyi pha rol tu phyin pa'i 'grel pa las /
sangs rgyas kyi zhing dag tu skyes pa rnams 'dod pa'i khams su gtogs pa zhig yin nam /
'on te 'dod pa'i khams su ma gtogs pa zhig yin zhe na /
smras pa /
sangs rgyas kyi zhing gzhan gang sna tshogs 'dres shing yongs su ma dag pa gang yin pa de ni 'dod pa'i khams zhes bya'o / /
yongs su dag pa gang yin pa de ni ngan song gsum dang /
dug gsum gyi ming dang /
theg pa gnyis kyi ming dang /
skyes pa dang bud med ces bya ba yang med la /
mtshan sum cu rtsa gnyis dang ldan zhing 'od dpag tu med pas 'jig rten gyi khams snang bar byed pa dang /
skad cig ma gcig la lus tshad med par sprul nas 'jig rten gyi khams gang gA'i klung gi bye ma snyed du byin nas sems can grangs med pa snyed yongs su bzlas te slar rang gi gnas su phyin pa'o / /
'jig rten gyi khams de lta bu de ni sa la mi gnas pa'i phyir gzugs kyi khams zhes mi bya'o / /
'dod chags med pa'i phyir 'dod pa'i khams zhes mi bya'o / /
gzugs dang ldan pa'i phyir gzugs med pa'i khams zhes mi bya'o zhes 'byung ngo / /
gzhan yang bstan bcos rnal 'byor spyod pa'i sa las /
sems can gyi khams dpag tu med pa la sogs pa dpag tu med pa lnga gsungs pa de la 'jig rten gyi khams thams cad mtshungs shing mnyam pa yin nam /
'on te bye brag yod par brjod par bya zhe na /
smras pa /
bye brag yod par brjod par bya'o / /
de dag kyang rnam pa gnyis te /
yongs su dag pa dang /
yongs su ma dag pa'o / /
de la 'jig rten gyi khams yongs su dag pa dag na ni sems can dmyal ba dag kyang med /
dud 'gro rnams kyang med /
yi dags rnams kyang med /
'dod pa'i khams kyang med /
gzugs kyi khams kyang med /
gzugs med pa'i khams kyang med /
sdug bsngal gyi tshor ba med la de dag ni byang chub sems dpa'i dge 'dun 'ba' zhig gnas pas na de'i phyir 'jig rten gyi khams de dag yongs su dag pa zhes bya ste /
de dag tu byang chub sems dpa' sa gsum bar chad pa rnams smon lam gyi dbang gis skye'i /
de dag na so so'i skye bo'am /
so so'i skye bo ma yin pa'i nyan thos rnams kyi skye ba rnams skye ba med do / /
gal te de dag na so so'i skye bo'i byang chub sems dpa' rnams dang /
so so'i skye bo ma yin pa'i nyan thos rnams kyi skye ba med na /
byang chub sems dpa' rnams smra ba na /
byang chub sems dpa' gang su dag de dag tu yid kyis smon par byed pa de dag thams cad ni de dag tu skye bar 'gyur ro zhes ci'i phyir smra zhe na /
smras pa /
gdul ba'i le lo dang ldan pa'i rang bzhin can dge ba'i rtsa ba ma bsags pa rnams la bsams nas smras pa yin te /
de ci'i phyir zhe na /
'di dag ltar de dag spro bar gyur na le lo spangs te /
dge ba'i chos rnams la brtson par byed cing der rim gyis de dag tu skye ba'i chos nyid 'thob pa'i skal ba can du 'gyur ba'i phyir te /
de ltar na de la bsams pa ni de yin par rig par bya'o zhes 'byung ngo / /
zhing yongs su dag pa dag na ngan song yang med na /
ji ltar lha dang klu la sogs pa srid ce na /
'phags pa sangs rgyas kyi sa'i 'grel pa las /
'di'i dris tshig dang /
lan dag 'byung ste /
de'i phyir de nyid las khams gsum pa las yang dag par 'das pa'i spyod yul yin na ni /
lha la sogs pa mi srid de /
de dag ni khams gsum pa na spyod pa yin pa'i phyir ro zhe'o / /
de bzhin gshegs pa rnam par rig pa de lta bu'i rnam par snang ste /
sangs rgyas kyi zhing brgyan pa'i phyir dang /
sems can yongs su smin par bya ba'i phyir dang byang chub sems dpa' rnams klu la sogs pa dag tu sprul nas mchod pa byed pa yin pa'i phyir dang /
yang bdag nyid de lta bur sprul nas de bzhin gshegs pa'i zham ring byed pa yin pa'i phyir ro zhes 'byung ste /
zhib tu de nyid las bstan pa bzhin no / /
bstan bcos theg pa chen po bsdus pa'i 'grel pa ngo bo nyid med kyis byas pa dang /
lang gi tshe bsgyur ba las kyang de skad du ston to / /
gal te zhing yongs su dag pa dag na theg pa dman pa med na /
'phags pa shes rab kyi pha rol tu phyin pa'i 'grel pa las bstan pa ji ltar go zhing rnam par bshad par bya ste /
de las ni sangs rgyas kyi zhing yongs su dag pa khams gsum pa las yang dag par 'das pa yod de dgra bcom pa la sogs pa yang der skye bar 'gyur ro zhes 'byung ngo zhe na /
smras pa /
'di ni rigs ma nges pa'i nyan thos mi slob pa theg pa chen por sems bsgyur ba rnam par 'gyur ba'i lus len pa dbang 'byor ba'i gzhal med khang na gnas pa'i byang chub sems dpa' yang dag pa yin te /
dang po'i gzhi nyid las dgongs nas dgra bcom pa la sogs pa'i zhing yongs su dag par skye zhes bstan pa yin gyi /
yang dag par de na theg pa gnyis yod pa ni ma yin no / /
gal te de ltar na ci'i phyir 'od dpag tu med pa'i mdo las /
nyan thos kyi slob ma tshad med pa /
mtha' med pa thams cad kyang dgra bcom pa sha stag go zhes gsungs /
gzhan yang bsgom pa bstan pa'i mdo las /
gang zag 'bring rnam pa gsum ni zhing der gdod 'bras bu bzhi thob par 'gyur ro zhes gsungs she na /
smras pa /
sangs rgyas 'od dpag med kyi zhing yongs su dag pa ni rnam pa gnyis te /
gzhan longs spyod pa dang /
sprul pa'i zhing ngo / /
de'i phyir 'phags pa shes rab kyi pha rol tu phyin pa'i 'grel pa las /
sangs rgyas shAkya thub pa'i zhing khams na 'jig rten gyi khams yongs su dag pa yod de /
sangs rgyas 'od dpag med kyi zhing yongs su dag pa lta bu'o / /
sangs rgyas 'od dpag med kyi zhing khams na yang 'jig rten gyi khams bkod pa yongs su dag pa yod de /
sangs rgyas shAkya thub pa'i zhing yongs su dag pa lta bu'o zhes 'byung ste /
mdo 'di las ni gzhan longs spyod pa'i zhing gi dbang du mdzad nas theg pa dman pa med ces gsungs pa yin no / /
gzhan yang mdo 'di las brtsams nas /
bstan bcos sangs rgyas kyi zhing yongs su dag par skye bar 'gyur ba bstan pa las /
theg pa gnyis kyi rigs can dag mi skye zhes bstan la /
'od dpag med kyi mdo la sogs pa las ni sprul pa'i zhing la dgongs nas nyan thos yod par gsungs te /
'di ltar de bzhin gshegs pa de'i sngon gyi smon lam gyi dbang gi phyir ro / /
gzhan yang 'phags pa shes rab kyi pha rol tu phyin pa'i 'grel pa las /
gal te de lta na sangs rgyas 'od dpag med dang /
sangs rgyas mi g.yo ba la sogs pa snyigs ma lnga'i dus su 'byung ba ma yin na /
ci'i phyir theg pa gsum yod par 'gyur zhe na /
smras pa /
sangs rgyas dang po thugs bskyed pa'i tshe /
sangs rgyas rnams theg pa gsum gyis sems can sgrol bar gzigs pas 'di skad du /
bdag kyang theg pa gsum gyis sems can sgrol bar gyur cig ces smon lam btab pa'i lung dang /
rigs pa des na sprul pa'i zhing yongs su dag pa dag na yang theg pa gsum yod par gyur pa yin no / /
de nas byang chub sems dpa' 'jam dpal gyis bcom ldan 'das la 'di skad ces gsol to / /
bcom ldan 'das dgongs pa zab mo nges par 'grel pa'i chos kyi rnam grangs 'di bstan pa 'di'i ming ci lags /
bdag gis ji ltar gzung bar bgyi zhes bya ba 'di man chad ni gnyis pa bka' bzhin du spyod pa'i phyogs zhes bya ba ston to /
mdo'i tshig 'di la yang bshad pa rnam pa gnyis yod de /
kha cig na re mdo 'di la phyogs rnam pa gnyis yod de /
gleng gzhi'i phyogs dang /
'phags pa'i gsung rab yang dag par bstan pa'i phyogs te /
gsum pa bka' bzhin du yang dag par bsgrub pa'i phyogs ni med do zhes zer te /
bshad pa 'di dang sbyar na le'u brgyad pa 'di la phyogs rnam pa gnyis yod de /
zhu ba dang lan dag gis yang dag par bshad pa'i phyogs dang /
bka' bzhin du yang dag par bsgrub pa'i phyogs so / /
de yan chad du zhu ba dang /
lan dag gis yang dag par bshad pa'i phyogs bshad zin nas /
'di man chad gnyis pa bka' bzhin du bsgrub pa'i phyogs ston to / /
kha cig na re mdo 'di las phyogs rnam pa gsum yod de /
le'u dang po gcig ni bstan pa 'byung ba'i rgyu dang rkyen gyi phyogs zhes bya'o / /
le'u gzhan bdun po dag ni 'phags pa'i bstan pa yang dag par bshad pa'i phyogs zhes bya'o / /
gsum pa bka' bzhin du yang dag par bsgrub pa'i phyogs ni le'u bzhi po dag gi mjug tu bstan pa dag yin te /
'di lta ste /
rang gi ngo bo nyid kyi mtshan nyid kyi le'u dang /
rnal 'byor rnam par 'byed pa'i le'u dang /
sa dang pha rol tu phyin pa'i le'u dang /
de bzhin gshegs pa'i bya ba bsgrub pa'i le'u ste /
de yan chad du le'u snga ma gsum po dag las 'byung ba'i bka' bzhin du yang dag par bsgrub pa'i phyogs ni bstan nas /
'dir ni bzhi po de bzhin gshegs pa'i bya ba bsgrub pa'i bka' bzhin du yang dag par bsgrub pa'i phyogs bstan pa yin no zhe'o / /
kha cig na re phyogs dang po gnyis ni bshad pa snga ma gnyis dang mthun no / /
gsum pa bka' bzhin du yang dag par bsgrub pa'i phyogs ni logs na yod de /
dgongs pa zab mo rnam par dgrol ba'i mdo las ji skad du byang chub sems dpa' sems dpa' chen po 'jam dpal chos kyi rgyal po dang /
lha dang mi dang lha ma yin dang bcas pa'i 'khor thams cad rab tu dga'o zhes gsungs pa lta bu'o / /
mdo gzhan dag las tshig mi 'byung ba ni rgya gar gyi dpe nyid mi mthun pa'i phyir ro / /
yang na lo tsA ba dag gi bsam pa tha dad pa'i phyir ro zhes zer te /
de ltar rnam pa gsum du bshad pa yod kyang 'dir ni re zhig gnyis pa dang sbyar ro / /
phyogs 'di yang rnam pa gnyis su dbye ste /
zhu ba gsol pa dang /
lan du gsungs pa'o / /
'di ni dang po 'phags pa'i gsung rab kyi mtshan dang bka' bzhin bsgrub pa'i chos zhus pa'o / /
bcom ldan 'das kyis byang chub sems dpa' sems dpa' chen po 'jam dpal la bka' stsal pa /
rigs kyi bu 'di ni de bzhin gshegs pa'i bya ba bsgrub pa nges pa'i don bstan pa zhes bya ste /
khyod kyis yongs su gzung bar bya'o zhes bya ba la sogs pas ni /
gnyis pa de bzhin gshegs pas yang dag par lan du gsungs pa ston to / /
'di yang rnam pa gnyis te /
gsung rab kyi mtshan smos nas 'khor rnams de bzhin du bsgrub par bskul ba dang /
bstan pa thos pa'i phan yon bstan pa ste 'di ni dang po'o / /
de bzhin gshegs pa'i bya ba bsgrub pa'i nges pa'i don bstan pa 'di bshad pa na /
'khor 'dus pa de las byang chub sems dpa' sems dpa' chen po bdun khri lnga stong gis chos kyi sku yongs su rdzogs pa so so yang dag pa'i rig pa thob par gyur to zhes bya ba ni /
gnyis pa bstan pa thob pa'i phan yon ston to / /
'di ltar 'khor 'dus pa de las byang chub sems dpa' bdun khri lnga stong gis bstan pa thos pas sa bcu pa rgyu yongs su rdzogs pa'i chos kyi sku thob nas /
da dung gya nom par mngon par rdzogs par sangs ma rgyas pas 'bras bu yongs su rdzogs pa'i chos kyi sku ma thob pa yin te /
gzhan longs spyod pa'i zhing mngon par rdzogs par byang chub pa'i gnas ma yin pa'i phyir ro / /
dpe gzhan gnyis las byang chub sems dpa' bdun khri lnga stong gis chos kyi sku yongs su rdzogs pa thob par gyur to zhes 'byung ngo / /
'phags pa dgongs pa zab mo nges par 'grel pa'i mdo rgya cher 'grel pa rgya'i slob dpon wan tshig gis mdzad pa rdzogs s+ho // //
dpal lha btsan po'i bka' lung gis zhu chen gyi lo tsA ba dge slong 'gos chos grub kyis rgya'i dpe las bsgyur cing zhus te gtan la phab pa'o // //
