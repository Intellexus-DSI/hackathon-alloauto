@## / /
rgya gar skad du /
a shwa kA kan+ta mA rI ts+yai sA d+ha naM /
bod skad du /
mya ngan med pa'i shing gi 'od zer can gyi sgrub thabs /
'phags ma 'od zer can la phyag 'tshal lo / /
rang gi snying gar sna tshogs pad+ma la zla ba'i steng du maM yig ser po rnam par bkod la /
de bzhin du thams cad so sor snang ba tsam gyi bdag nyid du brtags nas oM swa b+hA ba shud+d+haHsarba d+harmAHswa b+hA wa shud+do\u0f85haM zhes brjod par bya'o / /
de nas de'i maM yig yongs su gyur pa las mya ngan med pa'i shing slar yang maM yig de yongs su gyur pa las bcom ldan 'das ma sku mdog ser mo zhal gcig pa phyag gnyis pa /
dbu'i cha la rnam par snang mdzad kyis nye bar mdzes pa /
rin po che'i cod pan can /
'gying bag dang bcas pa /
gser gyi mdog lta bu /
phag gi steng na sna tshogs pad+ma dang zla ba la rol pa'i stabs kyis bzhugs pa /
lang tsho gzhon pa /
mtho zhing steng du gnas pa /
phyag g.yon pas mya ngan med pa'i shing gi yal ga bsnams pa /
g.yas pas mchog sbyin pa /
sku la do shal la sogs pas rnam par brgyan pa /
na bza' dkar po mnabs pa /
rang gi snying gar maM yig las dpag tu med pa'i phag gi rnam pa 'od zer 'phro bas gdug pa can rnams 'dul bar bsam par bya'o / /
oM mA rI ts+yai mAM swA hA /
de nas ji lta ba bzhin du gshegs nas ci bder gnas par bya'o / /
yul gzhan du 'jug par 'dod na sngags 'dis bdag nyid kyi stod g.yogs kyi sna bzung nas lan bdun yongs su bzlas te lhan cig tu gos kyi mtha' bzung nas ji lta ba bzhin du mdud pa byas te 'gro bar bya'o / /
chom po la sogs pa'i 'jigs pa las ma grol gyi bar du'o / /
mngon par 'dod pa'i yul thob nas mdud pa dgrol bar bya'o zhes pa ni man ngag go / /
ji lta ba bzhin du mdud pa byas te zhes pa ni lan bdun mngon par bsngags nas de la stod g.yogs kyi sna nas bzung nas phyogs bcur rnam par bltas te gdug pa can rnams kyi mig bcing bar bya'o zhes bsams te /
dbugs gcig la gtam gyis bar ma chod par bzlas par byas te lam bcing bar bya'o zhes so / /
mya ngan med pa'i shing gi 'od zer can gyi sgrub thabs rdzogs so // //
