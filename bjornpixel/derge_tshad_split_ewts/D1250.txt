@## / /
rgya gar skad du /
shrI he badzra d+ha naM /
bod skad du /
dpal kye'i rdo rje'i sgrub thabs /
dpal kye rdo rje la phyag 'tshal lo / /
dpal ldan dgyes pa'i rdo rje dang / /
sgo bzhir gnas pa'i go rI sogs / /
mtshams kyi sgul byed ma bzhi la / /
sgo gsum dad pas phyag 'tshal te / /
rnal 'byor blo zhan don du ni / /
bdag gis dgyes pa'i rdo rje yi / /
zhal gcig phyag gnyis sgrub thabs 'di / /
mi nus bzhin du brtsam par bya / /
slob dpon de nyid thos pa dang / /
dbang rnams tshul bzhin mnos pa dang / /
bsgom dang cho ga mkhas pa dang / /
bka' yi gnang ba thob pa yis / /
dngos grub 'dod pa'i sems kyis su / /
dur khrod dang ni lha rten dang / /
rang gi khyim dang chu 'gram du / /
'jigs pa'i sems med bsam gtan bya / /
dran thar rnam pa bdun dag gis / /
lus sogs bdun po dag nas ni / /
skad cig ma yi rnal 'byor mas / /
rdo rje sems dpa'i lus byas te / /
snying gar pad+ma 'dab brgyad bsgom / /
de steng nyi dkyil hUM bsam ste / /
'bar ba me yis rab bsregs pas / /
ye shes mig dang ldan bya ste / /
sngon du dgyes pa'i rdo rje dang / /
lha mo brgyad dag mngon par mthong / /
phyi dang nang dang bla med pa'i / /
mchod pa rnams kyis yang dag mchod / /
sngon 'gro rjes su phyag byas te / /
sdig pa byas pa bshags pa dang / /
phyis mi byed par sdom pa gzung / /
dge ba byas byed yi rang bya / /
sangs rgyas dgyes pa'i rdo rje dang / /
de gsungs pa yi chos rnams dang / /
ma brgyad lha mo dge 'dun la / /
bdag ni dang bas skyabs su mchi / /
byang chub sems kyang bdag gis bskyed / /
theg pa chen po la gnas bgyi / /
kun gyi don ni bdag nyid dbul / /
de yang rgya cher bsngo bar bgyi / /
dang po byams pa bsgom par bya / /
gnyis pa snying rje bye brag bsgom / /
gsum pa dga' ba bsgom pa ste / /
kun gyi tha mar btang snyoms so / /
dang po stong pa'i byang chub sems / /
gnyis pa la ni sa bon 'dus / /
gsum pa la ni gzugs rdzogs te / /
bzhi pa la ni yig 'bru dgod / /
de 'og stong pa'i byang chub ni / /
phyi dang nang med stong smon no / /
bsams nas de nyid kho na yi / /
lus su yang dag bsgom par bya / /
oM shu n+ya tA dz+nyA na badzra sa b+hA ba at+pa ko\u0f85haM /
sngon gyi smon lam rjes dran na / /
de kho na nyid las langs nas / /
'og phyogs pad+ma 'dab brgyad la / /
de steng nyi ma hUM bsams pas / /
hUM las rdo rje'i sa gzhir gyur / /
de steng bgegs skrad hUM bsams pa'i / /
rak+Sha sgra dang ldan pa yis / /
tshogs kyi bgegs rnams sel bar byed / /
slar 'dus rdo rje'i gur du gyur / /
bla re yang ni bsgom par bya / /
steng 'og phyogs med rdo rje'i dbyings / /
sgo yi dbyibs 'dra nyid du bsgom / /
e gzugs bdag med ma 'dra bar / /
bsams te de las 'byung 'gyur ba'i / /
chos kyi 'byung gnas de dbyibs ni / /
gru gsum gyen dkar yang dag ldan / /
de yi dbus su bsam pa ni / /
oM dang ra~M` dang baM dang lo / /
de steng bdag nyid rnam shes ni / /
oM nyid ni yang dag gnas / /
spro dang bsdu ba'i sbyor ba yis / /
gzhal yas khang du gyur pa ste / /
thog gcig pa ru bsam par bya / /
ngos bzhi pa la sgo bzhi pa / /
ka ba brgyad dang yang dag ldan / /
rta babs bzhis kyang rnam par mdzes / /
dra ba dra phyed kyis brgyan pa / /
lha mo brgyad kyi 'od kyis kyang / /
gsal bar lha yi rnam pas byas / /
de nas pad+ma 'dab brgyad pa / /
kha dog dmar po nyi ma gnas / /
de steng bdud bzhi rnam par brgyan / /
tshangs pa dbang po nye dbang drag /
shar sgo la sogs bzhir gnas pa / /
tshangs pa dang ni dbang po dang / /
nye dbang dang ni drag po ste / /
rim pa bzhin du gnas pa'o / /
mtshams bzhi por ni shes bya ba / /
gshin rje dang ni nor bdag dang / /
bden bral dang ni thags bzangs ris / /
puk+ka sI sogs gdan du brtag /
de ltar pho brang bye brag rdzogs / /
de bzhin gshegs pa 'byung ba yi / /
nga rgyal 'di yis bya ba ste / /
nga 'am bdag tu bsam par bya / /
oM sarba ta thA ga ta badzra swa b+hA ba A kophohaM /
dbus kyi gzhi steng A li ni / /
bcu drug rim pa gnyis shes bya / /
de 'gyur zla ba gnyis pa ni / /
me long lta bu'i ye shes so / /
de steng yang dag bsam pa ni / /
kA li bzhi bcu nyis 'gyur las / /
rta bdun pa ru gyur pa ste / /
mnyam pa nyid kyi ye shes so / /
de dbus hUM las byung ba ni / /
rdo rje nag po rtse lnga pa / /
lte ba hUM gis mtshan pa ste / /
so sor rtog pa'i ye shes so / /
de las 'od 'phros sems can don / /
byas te bzhi po nyid la bstim / /
'od kyi gong bur gyur pa ni / /
bya ba nan tan ye shes so / /
de las thig le brgyad chad de / /
go dang rtsa dang dang r+g+haM / /
paM dang si dang lo dang Di / /
zla ba nyi ma yang dag ldan / /
sa bon brgyad las gyur pa ni / /
gri dang rnge'u chung rus sbal sbrul / /
seng ge dge slong 'khor lo dang / /
rdo rje la sogs rim par skyes / /
go rI shar rmi sgo na gnas / /
tso rI lho yi sgo na gnas / /
nub kyi sgo ru beT+wA lI / /
byang gi sgo ru g+hasma rI / /
puk+ka sI ni dbang ldan du / /
ri khrod ma ni byin za'i grwar / /
gtum mo bden bral la gnas te / /
g.yung mo 'di ru rlung na gnas / /
lha mo bskyed pa rdzogs nas su / /
gtso bo 'od kyi gong bu la / /
lha mos bdag po med mthong nas / /
gong bu mchog la gsol ba gdab / /
snying rje yid kyis bcom ldan bzhengs / /
puk+ka sI ni bdag la skyobs / /
stong pa'i ting 'dzin spangs nas ni / /
bdag la 'dod pa'i bde ba mdzod / /
khyod mi bzhugs na bdag 'gum pas / /
stong pa'i rang bzhin yangs spangs te / /
ri khrod ma 'bras grub par ni / /
kye yi rdo rje khyod bzhengs shig /
'jig rten phyir smon 'dod pa'i gtso / /
ci phyir stong pa nyid la bzhugs / /
khyod mi bzhugs na phyogs mi khums / /
gtum mo bdag ni gsol ba 'debs / /
g.yung mo bdag ni yid rmongs pas / /
snying rje rgyun chad ma mdzad par / /
khyod kyi bdag ni thugs 'tshal gyis / /
mig 'phrul lta bur khyod bzhengs shig /
bskul ba'i glu'o / /
bskul bas sngon gyi byang chub ni / /
smon lam rjes su dran te bzhengs / /
zhal gcig phyag gnyis nag po che / /
gcer bu spyan gsum mche ba gtsigs / /
phyag rgya lnga dang yang dag ldan / /
sna tshogs rdo rje spyi bor gnas / /
g.yas na rdo rje rtse lnga 'dzin / /
g.yon pa na ni thod pa 'dzin / /
zhabs kyis bdud bzhi rnam par mnan / /
brkyang bskum tshul du gnas pa'o / /
go rI kha dog nag mo ste / /
tso rI kha dog btsod dang mtshungs / /
ro langs ma ni gser bsregs mdog /
za phod ma ni margata mtshungs / /
sbos mo'i mdog ni sngon mo'o / /
ri khrod ma ni zla nor 'od / /
gtum mo nam mkha' ljang gu ste / /
g.yung mo sna tshogs pa ru 'dod / /
go rI g.yas na gri gug ste / /
g.yon na nya ni de bzhin no / /
chom rkun g.yas na Da ma ru / /
g.yon pa na ni phag pa'o / /
ro langs g.yas na rus sbal te / /
g.yon pa na ni pad+ma'i snod / /
za phod ma yi g.yas na sbrul / /
g.yon pa'i lag na thod pa'o / /
sbos mo g.yas na seng ge ste / /
g.yon gyi phyag na dgra sta 'dzin / /
rngon pa ma g.yas dge slong ste / /
g.yon pa na ni gsil byed do / /
gtum mo g.yas na 'khor lo ste / /
g.yon pa na ni thod pa 'dzin / /
g.yung mo g.yas na rdo rje ste / /
g.yon na sdigs mdzub de bzhin no / /
skyil krung phyed pa'i gar gyis gnas / /
go rI la sogs phyag gnyis shes / /
spyan gsum skra ni gyen du yin //
phyag rgya lngas ni shin tu mdzes / /
tshangs pa la sogs gdan la bzhugs / /
de ltar sku rnams rdzogs pa dang / /
rang gi snying gar pad+ma bsam / /
de dbus nyi ma hUM las bsam / /
de las rdo rje rtse lnga pa / /
de las hUM gis mtshan pa ste / /
de 'gyur ye shes sems dpa' bsam / /
de nyid pad nyir hUM rdo rje / /
ye shes sems dpa' rdzogs pa'o / /
de ltar rim pa kun la yang / /
de ltar nang du shes par bya / /
de las 'od 'phros bde gshegs rnams / /
dzaHhUM baM hoHbka' lung gis / /
go rI la sogs rnams kyis ni / /
spyan drangs nas ni de bstims nas / /
ye shes 'khor lo chen po 'bar / /
sangs rgyas byang chub sems dpa' ni / /
bsgrubs te gzhan na yod ma yin / /
mi las gti mug rdo rje ma / /
Di las zhe sdang rdo rje ma / /
mi las ser sna rdo rje ma / /
ra~M` las 'dod chags rdo rje ma / /
i las phrag dog rdo rje ma / /
rna las bdag med rdo rje ma / /
mig dang rna ba sna dang lce / /
lus yid rim bzhin de ltar dgod / /
phyag gnyis zhal gcig ro yi gdan / /
gri gug thod pa phyag na bsnams / /
i las mkha' spyod mar shes bya / /
a las sa spyod ma ru 'dod / /
hUM las zhabs bskyed 'og nas bsam / /
de ltar sku gsung thugs de yang / /
rnal 'byor ma ni rigs gsum 'dod / /
rang snying sa bon khyad par spro / /
lcags kyu'i gzugs kyi 'od zer gyis / /
sangs rgyas spyan drangs mdun du mchod / /
dbang bskur ba ni blang ba ste / /
mgon po de bzhin gshegs thams cad / /
khyod kyis bdag la dbang bskur cig /
de bzhin gshegs pa khro bo dang / /
lha rnams kyis ni mdun bdar nas / /
bum pas de la dbang bskur bas / /
bi tsi ta /
pi pa ka /
bi marta /
bi la /
skad cig bzhi la'o / /
A nan da /
pa ra mA nan da dang /
bi ra mA nan da dang /
sa ma dzA nan da'o / /
dga' ba bzhi'o / /
dgod pa dang /
blta ba dang /
lag bcangs dang /
'khyud pa ni slob dpon dang /
gsang ba dang /
shes rab ye shes dang /
bde ba chen po'i de kho na nyid do / /
mtha' ru dbang rnams 'bras bu ni / /
rtsa bar mi bskyod pas brgyan pa'o / /
sems dang phan pa rin chen dang / /
'od dpag med pas brgyan pa'o / /
go rI tso rI bertswa lI / /
g+hasma rI rnams brgyan pa'o / /
mi bskyod sangs rgyas rin chen dang / /
tshe dpag med kyis brgyan pa ni / /
sbos mo rngon ma gtum mo dang / /
g.yung mo la sogs brgyad pa'o / /
oM a sgyi Shiny+tsa tu rmA sarba ta thA ga ta ho /
'bud dang 'bar dang thod pa dang / /
'dzin pa lnga dang 'bras bu lnga / /
de 'gyur bdud rtsi ro myang ba / /
rdo rje nas kyi 'bru bsam ste / /
dgyes pa'i rdo rje de bklag go / /
oM sarba ta thA ga ta a mr-i ta swa da na badzra swa b+hA ba A kophohaM /
lha mo brgyad rnams spros nas ni / /
mchod pa brgyad kyis sngon bzhin du / /
dkyil 'khor gtso bo nyid la mchod / /
oM sarba ta thA ga ta phu dza badzra swa b+hA ba A ko\u0f85haM /
rnal 'byor ma rnams de dag gis / /
'khor lo'i gtso bo la bstod la //
khyod ni rnal 'byor brgyad kyis bskor / /
nyid kyi thugs kyi khyod dgongs 'grub / /
rgyu dang mi rgyu 'khor ba kun 'grub pa / /
snying rje'i thugs kyis sems can byang chub tu / /
kun rdzob sgyu mas sgrub pa'i yid dgyes mdzod / /
oM sarba ta thA ga ta stu tir badzra swa b+hA ba At+pa kophohaM /
de yan chad bsnyen pa dang nye ba'i bsnyen pa bshad nas /
sgrub pa dang sgrub pa chen po bshad par bya ste /
dkyil 'khor lha rnams lus la bsdu / /
lte bar tsaN+Da lI sbar la / /
de bzhin gshegs pa lnga bsregs te / /
spyan la sogs pa yang bsregs te / /
bsregs pas haM las ri bong 'byung / /
dang po sprin dang 'dra ba mthong / /
gnyis su du ba 'dra ba mthong / /
gsum pa glog gi rnam pa ste / /
bzhi pa mar me 'dra ba dang / /
lnga pa thams cad snang ba ste / /
sprin med nam mkha' 'dra ba ste / /
phyis ni sgyu ma'i rnam pa mtshungs / /
rmi lam rnam pa skad cig go / /
rang gi snying ga 'di nyid du //
spros dang bsdu ba'i sbyor ba yis / /
spros med bsgom pa'i sbyor ba ste / /
thog ma mtha' dbus med pa chab / /
'khor med mya ngan 'das pa med / /
de ltar ma yin dmigs ma yin / /
zhes mar me'i rtse mo'i bar du'o / /
bar chod bgegs kyis mi tshugs phyir / /
gtor ma rgyun tu sbyin par bya / /
oM in+da dza ma dza la /
yak+Sha b+hU ta /
bah+ni ba u /
rAk+Sha tsan+da /
sru dz+dza /
mA da p+pa /
ta le pA tA la /
aSh+Ta sabap+pa /
i daM /
ba li /
b+hAM dza /
dzi g+ha /
puSh+pa /
d+hU pa /
rmA sa /
piM g+ha /
aM b+ha sap+pa /
kadz+dza sA d+ha /
khan+ti khu ni phe Da gA da /
oM a kA ro mu khaM sarba d+harmA NAM /
Ad+ya nut+pan+na twA ta /
oM A+AHhUM phaT swA hA /
oM tre lokyA k+She pa hUM hUM hUM phaT phaT swA hA /
snying po'o / /
bsam gtan mi nus rnal 'byor gang / /
de ni dag pa rjes su dran / /
snying rje'i spyan ni dmar po ste / /
yan lag nag po byams pa yin / /
phyag rgya lnga ni sangs rgyas yin / /
khros pas gdug pa 'dul ba yin / /
spyan gsum pa ni sku gsum mo / /
rus pa bden pa bzhi po'o / /
gzugs kyi phung po rdo rje ma / /
tshor ba gsang ba'i go rI ma / /
'du shes phung po chu ma'o / /
'du byed rdo rje mkha' 'gro ma / /
rnam par shes pa bdag med ma / /
don dam la ni phung po med / /
skye mched drug ni dag pa ni / /
mig ni gti mug rdo rje ma / /
rna ba zhe sdang rdo rje ma / /
sna la ser sna rdo rje ma / /
kha la 'dod chags rdo rje ma / /
lus la phrag dog rdo rje ma / /
sa ni puk+ka sbo ru bshad / /
chu yi khams ni rngon pa ma / /
drod ni gtum mor shes par bya / /
rlung ni g.yung mor rab tu grags / /
gzugs ni go rIr yang dag brjod / /
sgra ni chom rkun ma rab brjod / /
dri ni ro langs ma ru bshad / /
ro yi tshul ni za phod ma / /
reg bya sa spyod ma zhes bya / /
chos kyi dbyings ni mkha' spyod ma / /
de ltar dag pas rjes dran bya / /
bdag gi sgrub thabs rim pa 'di / /
blo zhan don du bdag gis brtsams / /
de yi dge ba gang yin pas / /
sems can 'khor ba las grol shog /
dpal dgyes pa rdo rje'i sgrub thabs /
slob dpon chen po bde ba'i rdo rjes mdzad pa rdzogs so // //
rgya gar gyi mkhan po d+harma tsan+d+ra dang /
lo tsA ba d+harma tsan+d+ras rang 'gyur du bsgyur zhing zhus te gtan la phab pa'o // //
zhal gcig phyag gnyis pa'i sgrub thabs rdzogs so //
