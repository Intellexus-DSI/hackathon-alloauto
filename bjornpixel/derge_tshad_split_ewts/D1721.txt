@## / /
rje btsun sgrol ma la phyag 'tshal lo / /
nam zhig 'chi bar 'gyur ba'i tshe / /
ltos pa thams cad rab spangs te / /
ci 'byor mchod pa sngon du bya / /
byang chub sems ni brtan par bsgom / /
'byung bzhi thim pa lha bzhir bsgom / /
rnam shes thim pa yid kyi lha / /
'od gsal la thim 'od gsal te / /
bskyed rim thim pa rdzogs rim bsgom / /
lus kyi shed nyams smig rgyu snang / /
snying gar bla ma bsgom par bya / /
sgo dgu skams na du ba 'byung / /
lte bar rdo rje sems dpa' bsgom / /
drod brtul srin bu me khyer 'dra / /
gsang bar don yod grub pa bsgom / /
dbugs chad mar me 'bar ba mthong / /
smin mtshams rta mgrin bsgom par bya / /
srog bral nam mkha' 'dra ba la / /
thams cad 'dus pa lhag pa'i lha / /
de rjes ma bcos 'gro 'ong med / /
rang gis ji ltar bzod ltar bsgom / /
mthar ni pha ma'i sa bon gnyis / /
dkar dmar thig le nyi zlar gyur / /
kha sbyar dbus su rang gi sems / /
srog gi sa bon tAM yig blta / /
sna tshogs 'od zer 'phro 'du yis / /
'phags tshogs mchod cing 'gro don byas / /
bcu gnyis mdzad pa mthar phyung ste / /
gang 'dod zhing du 'tshang rgya'o / /
gson tshe srog rtsol la brten nas / /
thim pa bdun ni rim bzhin bsgom / /
'chi kar dngos su thim 'gyur bas / /
ma brjed tsam gyis 'grub par bzhed / /
rje btsun Ar+ya tA ra'i man ngag la brten nas 'chi ka ma'i nyams len dpal chos kyi rje sa'i steng na 'gran zla dang bral ba'i kha che shAkya shrI b+ha dra'i zhal snga nas lo tsA ba byams pa'i dpal gyis bsgyur ba'o //
