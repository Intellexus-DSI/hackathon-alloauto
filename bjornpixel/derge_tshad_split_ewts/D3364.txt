@## / /
rgya gar skad du /
e ka dzA TI sA d+ha naM /
bod skad du /
ral gcig ma'i sgrub pa'i thabs /
'phags ma ral gcig ma la phyag 'tshal lo / /
sngon du bstan pa'i cho gas stong pa nyid bsgoms pa'i rjes su sna tshogs pad+ma'i steng du TAM yongs su gyur pa las /
thod pa'i dbus su hUM sngon po spro ba dang bsdu ba sngon du 'gro bas /
de yongs su gyur pa las bcom ldan 'das ma ral gcig ma yan lag thams cad gnag pa /
phyag bzhi ma /
zhal gcig ma /
spyan dkar zhing dmar ba'o / /
spyan gsum pa stag gi pags pa'i sham thabs can /
thod pa'i phreng bas dbu brgyan pa'o / /
skra kham pa gyen du bsgreng ba /
mche ba gtsigs shing ljags 'dril ba /
gsus pa 'phyang ba /
sngon po'i sbrul gyis sna tshogs brgyan pa'o / /
brgyad gnyis lon pa /
'o ma 'dzin pa'i nu ma rgyas shing mtho bar langs pa /
do shal dang dbu rgyan dang /
g.yer kha dang /
me tog gi phreng bas ma lus pa'i yan lag la tshom bu byas pa'o / /
g.yas pa'i phyag gnyis na ral gri dang gri gug bsnams pa /
g.yon pa'i phyag gnyis na ut+pa la dang thod pa bsnams pa'i bdag nyid du skad cig gis bskyed la sngags bzlas par bya'o / /
oM hrIHtrAM hUM phaT zhes bya'o / /
ral gcig ma'i sgrub thabs rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur cing zhus pa'o //
[ ]
