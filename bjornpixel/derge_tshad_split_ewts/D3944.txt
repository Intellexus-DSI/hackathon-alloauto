@## / /
rgya gar skad du /
pA ra mi tA sa mA sa nA ma /
bod skad du /
pha rol tu phyin pa bsdus pa zhes bya ba /
sangs rgyas dang byang chub sems dpa' thams cad la phyag 'tshal lo / /
byang chub mchog tu sems bskyed de / /
dkon mchog gsum la skyabs song bas / /
ston pa gzhan la phyogs pa yi / /
ser sna'i dogs pa yongs su spang / /
bla na med pa'i sangs rgyas sku / /
dpal ldan skyes chen mtshan 'chang la / /
ci nas shigs par mi nus pa / /
thob rtsol sangs rgyas skyabs song yin / /
'jig rten skyabs med skyob pa'i phyir / /
spyod cing rang gi don btang ste / /
sangs rgyas bsgrub phyir blo brtan na / /
sangs rgyas skyabs su song ba yin / /
rga shi nad dang 'chi ba las / /
sems can mgon med bskyab pa'i phyir / /
sangs rgyas nyid du 'grub smon na / /
sangs rgyas skyabs su song ba yin / /
mthong thos dran dang reg pa dang / /
dri tshor ro myang cis kyang rung / /
'gro ba kun la bde smon na / /
sangs rgyas skyabs su song ba yin / /
sems can rnams la snying brtse zhing / /
bde gshegs yon tan thob mos na / /
de bzhin gshegs pa thams cad la / /
mdor bsdus skyabs su song ba yin / /
byang chub mchog tu smon byed de / /
rang gi don la mi lta zhing / /
gzhan don brtson yang nga med na / /
sangs rgyas skyabs su song ba yin / /
byang chub sems dpa'i spyod chen la / /
gang zhig skyo med zhum med cing / /
mos pa chen po skyed byed pa / /
de ni sangs rgyas skyabs song yin / /
skyabs kyi mchog ni stobs bcu dang / /
stobs bcu'i chos zhes de tshol zhing / /
yon tan tshogs la dad skyed na / /
sangs rgyas skyabs su song ba yin / /
'jig rten 'di dag skyabs med pa / /
skyabs su bya zhes dam brtan na / /
de ni 'gro ba'i skyabs yin te / /
sangs rgyas skyabs su song ba yin / /
nyon mongs bcas pa'i sems ldan pa'i / /
sems can gang tshe mthong gyur pa / /
de tshe mos pa che bskyed cing / /
gcig las rnam mang sprul byas te / /
'jig rten dpag yas thams cad la / /
phan pa kun stobs lus dang sems / /
bdag gis bsgrub par bya'o zhes / /
su sems sangs rgyas skyabs song yin / /
skyabs su 'gro ba dang po'o // //
dam chos 'khor los sgyur ba yi / /
rgyal por gyur te 'chi med pa'i / /
lam gyis 'gro ba skyabs smon na / /
chos la skyabs su song ba yin / /
bdag kyang 'jig rten mtha' med kyang / /
snying rjes yongs su mi gtong zhing / /
dam chos bstan par gang mos pa / /
de ni chos la skyabs song yin / /
'gro ba'i sdug bsngal bsal ba'i phyir / /
bdag gis dam chos bstan bya zhes / /
sems can don la sems mnyen na / /
chos la skyabs su song ba yin / /
mang thos nan tan rgyan ldan dang / /
gzhan la bstan pa'i don bsgrub na / /
chos la skyabs su song ba yin / /
mtshan ma shin tu gsal ba yin / /
'jig rten ma lus thams cad la / /
chos 'di skyabs kyi mchog yin zhes / /
rtog cing dam chos tshol byed na / /
chos la skyabs su song ba yin / /
chos kyi slob dpon bsnyen byed cing / /
nyan 'dod tshul bzhin yid byed la / /
ston cing nan tan lhur byed na / /
chos la skyabs su song ba yin / /
dam chos yongs su gzung ba'i phyir / /
spyod pas yang dag spyod byed cing / /
lus dang srog la mi lta na / /
chos la skyabs su song ba yin / /
byang chub mchog gi phyogs kyi chos / /
bdag don ma yin gzhan don du / /
snying rje chen pos spyod byed na / /
chos la skyabs su song ba yin / /
gang zhig bde la chags med la / /
sdug bsngal rnam pas mi 'jigs shing / /
'jig rten phan spyod chos shes na / /
chos la skyabs su song ba yin / /
dam chos tshul 'di ma thos pas / /
'jig rten 'di dag dman 'gyur zhes / /
ston cing nan tan don byed na / /
chos la skyabs su song ba yin / /
'gro ba ma lus thams cad kyang / /
bdag gis chos la dgod bya zhes / /
sems bskyed nan tan spyod byed na / /
chos la skyabs su song ba yin / /
skyabs su 'gro ba gnyis pa'o // //
mos pa shin tu rnam dag pas / /
'phags pa'i dge 'dun drung 'gro ba / /
gang gis bsam pa mi bzlog pa / /
de ni dge 'dun skyabs song yin / /
nges par lhung bar gyur pa yi / /
nyan thos theg la gnas pa rnams / /
byang chub sems ni skyed byed na / /
dge 'dun skyabs su song ba yin / /
dge 'dun yon tan dran byas shing / /
dge 'dun bzhin du bkur gnas su / /
'jig rten thams cad bkur mos na / /
de ni dge 'dun skyabs song yin / /
byang chub go cha brtan byed cing / /
dge 'dun rnams la cher mos pas / /
dge 'dun bsnyen bkur gang dad pa / /
dge 'dun skyabs su song ba yin / /
tshul khrims ting 'dzin shes rab dang / /
rnam grol de shes ston la sogs / /
dge 'dun yon tan rin chen gyis / /
'jig rten brgyan par mos pa dang / /
dge 'dun dag la dad brtan pas / /
'gro ba mang po kun gyis kyang / /
dad pas bzlog par mi nus na / /
de ni dge 'dun skyabs song yin / /
skyes bu dam pa rin po ches / /
bcas pa'i mu stegs gtsang ma ste /
bdud la shin tu dpa' ba yin / /
skyes mchog de ni dge 'dun yin / /
yang dag ji bzhin smra byed cing / /
de la chung phul yongs 'gyur zhes / /
de 'dra'i rnam dag sems 'chang na / /
dge 'dun skyabs su song ba yin / /
byang chub mchog sems mi ldog dang / /
dbang dang tshad med yon tan gyis / /
brgyan pa'i yon tan gang tshol ba / /
de ni dge 'dun skyabs song yin / /
dkon mchog gsum la skyabs song ba / /
sems can 'jigs med don 'gyur bas / /
dkon mchog gsum gyi skyabs ldan ni / /
de phyir mi 'jigs sbyin bdag yin / /
skyabs song bsod nams gzugs yod na / /
khams gsum 'di yang snod du chung / /
rgya mtsho chen po'i chu yi gter / /
phul gyis bcal bas gzhal mi nus / /
skyabs su 'gro ba gsum pa'o // //
skyabs 'gro gsum byas phyin chad sbyin pa la / /
ci nas lus kyi yan lag bslangs gyur kyang / /
tshul ngan gtong la zhum par mi 'gyur bar / /
'jig rten phan par brtson pas sbyor ba bya / /
ser sna'i skyon ni gang gis 'phel 'gyur ram / /
yongs su gtong sems 'phel bar mi 'gyur ba'i / /
yongs 'dzin bgegs su 'gyur ba'i slu ba dag /
byang chub sems dpas ma lus yongs su spang / /
gang zhig gtor sems gnyen por 'gyur ba dag /
yang dag byang chub lam la sgrib byed na / /
de 'dra'i nor ram rin chen rgyal srid kyang / /
byang chub sems dpas blang bar 'os pa min / /
thub pa rnams kyi spyod mchog dran byas shing / /
de gzhol rang gi dam bcas bsam byas te / /
yongs 'dzin chags pa rnam par brtsal ba'i phyir / /
sems la rtogs pa'i dam pa 'di dag rtogs / /
'gro ba kun la bdag gi lus btang ste / /
de btang chos kyang 'di lhag bdag gis spang bya na / /
phyi rol dngos la bdag gis chags bya ba / /
glang po'i khrus bzhin bdag la reg pa min / /
sha la don gnyer sha 'di bskur bar gyis / /
rkang 'dod sems can rkang yang brus te khyer / /
bdag gi lus 'di 'di ltar bskur ba yang / /
'jig rten don na phyi rol dngos ci smos / /
ji ltar sman gyi sdong po skyes gyur la / /
lo ma me tog skye bo 'thog byed kyang / /
'di dag bdag la blangs shing khyer byed ces / /
rnam par rtog pa de la rgyu ba med / /
de bzhin 'jig rten don la brtson pa yis / /
drin med rtag tu mi gtsang sdug bsngal ba'i / /
lus 'di gzhan la phan zhing mkho gyur na / /
bdag gir bya snyam rnam rtog chung mi skyed / /
nang gi sa dang chu la sogs pa dang / /
phyi rol 'byung ba chen po'i tshogs mtshungs na / /
'di ni bdag gi 'di ni gzhan gyi zhes / /
ma rig 'dam gyi rtog bskyed tshul ma yin / /
bdag gi lus kyang ci bder blang bar gyis / /
'di la gzhan gyi yin snyam blo ma bskyed / /
'di dag thams cad khyed kyi dngos yin te / /
'di la bdag gis nga rgyal bdag la med / /
de 'dra'i rmad byung bsam pa rnams dang yang / /
rdzogs pa'i sangs rgyas yon tan rjes 'brang ba / /
gang la yod pa byang chub sems dpa' zhes / /
sangs rgyas bsam gyis mi khyab skyes mchog gsungs / /
de ltar sbyin la nan tan brtson pa de / /
lus la nam yang chags par mi byed pas / /
de yi ngag lus yid kyi las rnams kyang / /
lhun gyis grub par rnam par dag par 'dod / /
rnam dag las can gzhan la phan byed na / /
tshegs su 'gyur ba'i sdug bsngal med par byed / /
de ltar rigs pa'i tshul la mngon zhugs pa / /
tshul dang tshul min mkhas pa dngos su thob / /
sbyin pa'i 'bras bu spangs pa thob gyur nas / /
srid pa'i mun nang 'thoms pa'i skye bo la / /
dam pa'i chos kyi sbyin pa rgya chen gyis / /
nyi ma shar ba'i 'od pas gsal bar byed / /
'jig rten phan pa'i don sgrub snyam pa de / /
thams cad mkhyen pa nyid 'grub gzhir gyur pas / /
nyi shar zer bkye 'od chen mi zad bzhin / /
de yi bsod nams yun du zad mi shes / /
de 'dra rmad byung sbyin pa'i yon tan tshogs / /
de dag byang chub sems dpa'i rgyan gyur pas / /
de phyir sbyin pa snying rje sngon 'gro la / /
yongs su sbyong ba'i yon tan rnam pa mang / /
tshe dang spobs pa sangs rgyas stobs la sogs / /
'gro ba kun la bdag gis bsgrub bya zhing / /
zang zing sbyin pas bsdus pa'i sems can dag /
bdag gi dam chos snod du 'gyur ro zhes / /
de ltar kha zas skom rnams gtong bar byed / /
rang gi phun sum tshogs pa bsgrub phyir min / /
nyon mongs skom pa gzhil phyir btung ba dag /
'jig rten phan byed 'jig rten rnams la gtong / /
sangs rgyas rdzu 'phrul che ba'i rnam pa dang / /
mya ngan 'das pa'i bde ba thams cad kyang / /
'jig rten 'di dag ji ltar thob 'gyur zhes / /
theg chen smos pa theg pa yongs su gtong / /
rdzogs pa'i sangs rgyas sku mdog gser 'dra dang / /
khrel ltas rgyu las byung ba'i gos sgrub par / /
gos kyi rnam pa grangs med mang po dag /
lus la bde bar rim gro sbyin par byed / /
snying po byang chub gnas phyir stan gtong ste / /
mal gsum don du mal gyi sbyin pa byed / /
thams cad mkhyen pa'i spyan mchog bsgrub pa'i phyir / /
mchod rten gtsug lag khang du mar me dbul / /
lha yi rna ba thob phyir rol mo dang / /
sangs rgyas tshul khrims bsgrub phyir spos kyang 'bul / /
skyabs su 'gro ba yongs su bsgrub pa'i phyir / /
khyim dang btung gnas ra ba gnas rnams gtong / /
bro ba ro mchog yongs su bsgrub pa'i phyir / /
shin tu zhim sbyar ro rnams gtong bar byed / /
'jig rten 'di dag rga shi med stobs par / /
sman gyi mchog rnams grangs med sbyin par byed / /
nyon mongs tshogs kyis 'khor ba'i 'jig rten rnams / /
rab byung bdag nyid mnyam par bsgrub pa'i phyir / /
de ni rtag tu bran dag gtong byed cing / /
sems can bla med chos kyi rjer yang bsgrub / /
mtshan rab bzang po phun sum tshogs bsgrub par / /
mu tig byi ru gser la sogs pa gtong / /
dpe byad bzang po sna tshogs bsgrub pa'i phyir / /
rin chen sgron ma rgyan gyi sbyin pa byed / /
bsam gtan bsgrub phyir brtul zhugs nags tshal dang / /
chos mdzod thob phyir nor mdzod yongs su gtong / /
thub dbang rgyal po thob phyir skyon med par / /
rgyal srid bkas brgyan sbyin pa gtong bar byed / /
byang chub mchog la mos phyir skyon med par / /
bu dang bu mo sdug pa'i sbyin pa byed / /
gcig tu chos la dga' zhing mos pa'i phyir / /
dga' ba'i rgyur gyur rtsed mo sna tshogs gtong / /
'khor los brgyan pa'i rkang pa mchog thob ste / /
byang chub snying por gnas pas mos pa'i phyir / /
'jig rten don chen bsgrub par brtson pa de / /
rtog pa med par rkang pa yongs su gtong / /
sdug bsngal rgya mtshor skye shi'i chus g.yengs pa'i / /
'jig rten chos kyi lag pas bskyab po zhes / /
lag pa pad+ma rgyas 'dra gtong bar byed / /
dbang po lnga dag rdzogs par bya ba'i phyir / /
sna dang rna ba skyon med yongs su gtong / /
'jig rten thams cad sgrib pa kun spangs te / /
rnam dag mig ldan bsgrub phyir mig kyang gtong / /
sa chu me dang rlung ltar rtog med cing / /
'jig rten nyer 'tshor bdag gi lus sgrub ces / /
sha bcad khrag dang bcas pa gtso bo de / /
snying rje chen pos yongs su gtong bar byed / /
rmad du byung ba'i spyod pa brtan pa de / /
rdo rje lta bu'i char pa bab gyur kyang / /
de bzhin gshegs pa'i sku mchog mi shigs pa / /
'jig rten kun gyis thob phyir rkang yang gtong / /
'jig rten blar gyur ye shes mnyam bzhag phyir / /
skye bo slong du 'ongs pa thams cad la / /
lus kyi dam pa mgos kyang mchod byed na / /
lus kyi yan lag gzhan lta ci zhig smos / /
de la sogs pa rgyun du skyon med par / /
byang chub sems dpa' spyod las yongs btang ba'i / /
sbyin pa'i char gyis 'gro ba tshim byas shing / /
thams cad mkhyen pa'i rgya mtshor mngon par 'gro / /
de ni mi rigs btsal zhing sbyin pa dang / /
gzhan la gnod pa btsal zhing sbyin mi bya / /
de la gzhan la btang bas dma' ba med / /
de ni sbyin pas snyems pas bdag mi bstod / /
gzhan la smod pa nam yang byed pa med / /
log pa'i sbyor ba yongs su mi gtong ste / /
lhag pa'i bsam pas ma zin sbyin mi byed / /
khro ba'i skyon gyis dma' bar mi gtong ste / /
byin nas de la rjes su 'gyod mi byed / /
gcam byas sgur zhes mang du sbyin mi byed / /
khrel gyis dogs sam 'jigs pa'i rgyu phyir ram / /
sbyin pa'i gnas su 'gyur phyir gtong ba min / /
bzang po yod bzhin ngan pa gtong ba'am / /
sbyin pa'i gnas min zhes te brnyas pa'am / /
rnam smin re bas dogs par byas pa'am / /
rim gro med cing smad par de mi gtong / /
tshul khrims ldan la phul bas mi mthong zhing / /
khengs shing brnyas byed nyung bar gtong ba med / /
gang gis log pa'i nan tan rgyur gyur dang / /
slong ba rnams la gnod par sbyin mi byed / /
de ni dus min sbyin par mi byed de / /
dus dang mi mthun sbyin pa'ang de mi byed / /
lhar smon ma yin rgyal por smon phyir min / /
theg pa dman smon tshul gyis gtong mi byed / /
de ni ngor bltas gtong bar mi byed de / /
grags pa'i sgra dang bzhad gad don phyir min / /
bdag gis nus su zad ces mi rlom zhing / /
gzhan gyi srog la gnod phyir sbyin mi byed / /
rnam pa thams cad mkhyen par ma bsngos pa'am / /
skyes bu dam pas smad par gtong mi byed / /
de phyir pha rol phyin pa'i ming 'thob cing / /
shin tu rnam dag sbyin par yang dag 'gro / /
de yi sbyin las byung ba'i bsod nams tshogs / /
'jig rten kun gyi bsod nams yongs bsdus kyang / /
de dag kun gyis zil gnon mi 'gyur bas / /
de phyir 'jig rten kun gyi gtso bor 'gyur / /
mngon shes lnga la shin tu nges 'gyur zhing / /
'jig rten kun la sbyin pa'i char 'bebs pas / /
phyogs rnams kun du de yi tshad mi zin / /
rtag par rgyun du 'byung bas zad mi shes / /
de bas mi zad 'gro la phan par 'gyur / /
ye shes mi zad rgya chen rgyu yang yin / /
khams gsum zad par 'gyur ba'i dngos po dang / /
mkha' dang sprin ltar rtag tu 'dre ba med / /
de ni stong nyid rnam par mnyam gzhag cing / /
mtshan ma'i skyon rnams yongs su spang ba dang / /
nyon mongs bsal zhing dman pa med pas na / /
thub dbang chen po rnams kyis mi zad gsungs / /
skyes bu dam pas ched du brjod byas shing / /
bde ba rgya chen rgyu yi sbyin pa ni / /
byed par 'dod pas mi rtag rnal 'byor dang / /
'jig rten rnams la snying rje chen po bskyed / /
longs spyod rnam pa mi rtag mthong gyur cing / /
snying rje chen po rang gi ngang gyur na / /
byin pa bdag gi khyim bzhag gzhan gyi bar / /
shin tu rig pa'i tshul khrims rtogs par 'gyur / /
gang byin de las 'jigs pa skye mi 'gyur / /
khyim na gang bzhag de las 'jigs pa 'byung / /
mi chog thun mong rtag tu bsrung dgos te / /
byin na nyes pa de dag gnod mi 'gyur / /
byin pas 'jig rten pha rol bde ba bsgrub / /
ma byin tshe 'di nyid la'ang sdug bsngal bskyed / /
mi yi nor rnams skar mda'i rang bzhin ltar / /
yongs su ma btang de dag med par 'gyur / /
ma byin nor rnams mi rtag med 'gyur te / /
byin pas de dag yod pa'i gter du 'gro / /
sems can phan par gzhol bas gang byin pa'i / /
nor rnams snying po med pa'ang yod par 'gyur / /
gang zhig yongs su btang ba mkhas pas bsngags / /
skye bo byis pa de dag sog la dga' / /
yongs su bzung bas mi 'bral gang yang med / /
byin pas rtag tu phun sum tshogs pa 'byung / /
btang bas nyon mongs yongs su 'dzin mi 'gyur / /
'jungs pa 'phags pa'i lam min nyon mongs bskyed / /
gang zhig byin pa de ni lam gyi mchog /
de las gzhan gyur 'phags pas lam ngan gsungs / /
slong ba sngon du 'ongs na rgyal sras des / /
rdzogs pa'i byang chub tshogs ni spel ba'i phyir / /
des gzhan 'du shes bdag la gzhag byas shing / /
dge ba'i bshes gnyen 'du shes de la skyed / /
slong ba 'ongs pa thos na che ba rnams / /
nyon mongs mi dga' rnam par srab 'gyur bas / /
dga' ba'i ston mo chen po 'byung ba bas / /
slong ba sngon du 'ongs la de dag dga' / /
ci ste slong ba sngon du 'ongs gyur kyang / /
shin tu mthu chung sbyin par ma nus na / /
ci nas slong ba sma bab ma gyur pa / /
'jam pa'i tshig gis de yi yid kyang bzho / /
phyin chad slong ba drung du 'ongs gyur na / /
ci nas kho chad dma' bar mi 'gyur bar / /
'jungs pa'i skyon rnams rnam par bsal ba dang / /
srid pa yongs su spang phyir nan tan bya / /
gang zhig zang zing nor la chags byed pa / /
de la byang chub mchog sems skye ba med / /
sems mchog de ni skyon dang mi 'grogs te / /
rgya mtsho chen po ro dang mi 'grogs bzhin / /
de bas rtag tu skyon rnams kun spangs te / /
byang chub tshol bas rtag tu thams cad sbyin / /
'jig rten thams cad gcig pu ngas bskyab pa'i / /
sems dang spyod dang zhum pa'i ngang mi mthun / /
sbyin pa de 'dra'i rtsa ba byang chub sems / /
de 'dra'i sbyin pa gtong 'dod de mi gtang / /
'jig rten nang na gtong 'dod sems ldan pa / /
gtong ba'i nang na mchog ces rgyal bas gsungs / /
sbyin pa'i pha rol tu phyin pa'i le'u'o // //
rdzogs pa'i sangs rgyas tshul khrims brgyan ldan par / /
'gro ba thams cad bsgrub don gang brtson pa / /
rang gi tshul khrims thog mar yongs su sbyangs / /
tshul khrims dag pa'i mthu yi stobs kyang bskyed / /
ci nas rmi lam rmi yang 'tshe med par / /
'jig rten kun la byams pa bskyed par bya / /
gzhan la phan par gcig tu brtson pa des / /
gzhan gyi longs spyod sbrul bzhin reg mi bya / /
kha ton spyod pa'i blo las phyir log pas / /
thog mar gzhan gyi bud med bslu ba'i blo / /
yongs su gtang bya 'jig rten phan byed pas / /
lus kyi spyod pa skyes bu mchog ltar bsgrub / /
snyan cing yid 'ong dus dang ldan pa'i tshig /
dbyen du mi 'gyur bden dang mthun pa dag /
dam chos yang dag khong du chud 'gyur ba / /
gnyen pos btsal zhing rtag tu brjod par bya / /
gzhan gyi bde ba phun sum thob gyur na / /
bdag gi zho shas gang zhig bsgrub bya ba / /
de dag kho bdag nyid kyis rnyed gyur ces / /
dga' sems bskyed bya chags sems yongs su spangs / /
nyon mongs dbang gyur bdag phan mi reg par / /
'di ni bdag nyid mthu chung zhan pa'i mtha' / /
gzhan gyi nyes pa kun kyang de bzhin zhes / /
gnod sems me 'bar gzhi la phyir nan tan bya / /
log lta'i 'du shes mun nag thibs po dag /
ye shes snang bas yid la gsal byas te / /
lha mi phul gyi yon tan bsgom byas shing / /
dad pa mi 'phrogs rtsa ba brtan par gzugs / /
mtho ris thar pa'i bde lam gyur pa de / /
las lam bcu po 'di las nyams mi bya / /
'di la gnas pa 'gro la phan bsam pa'i / /
bsam pa'i khyad par 'bras bu yod par 'gyur / /
ngag lus yid rnams yang dag bsdam bya ba / /
mdor bsdus tshul khrims yin zhes rgyal bas gsungs / /
tshul khrims ma lus 'dul ba'i gzhi yin pas / /
de phyir 'di dag rnam par sbyang bar gyis / /
srog gcod spangs pa des pa'i ngang 'chang ba / /
'gro ba thams cad bsten zhing phebs par 'gyur / /
de yi bag chags sems la skyon gyur pa / /
nan tan ma byas rang gis yongs su 'chad / /
byams pa'i khyad par rjes mthun sems ldan zhing / /
khon gcugs rnam pa yongs su zhi 'gyur na / /
mya ngan rnam pa'i nyes pa kun spangs shing / /
bde bar de nyal bde bar sad par 'gyur / /
gnod sbyin srin po dag kyang phan par byed / /
lam ngan rgyud kyis de la 'jigs pa med / /
nad med yon tan rgyan dang ldan pa yi / /
bde lam brten pa'i tshe ring thob par 'gyur / /
de nyid rgyu yin byang chub brnyes pa yis / /
bde gshegs rnams kyi sku tshe dpag yas shing / /
'jig rten bde ba skyed cing don mdzad pa / /
dgongs pa'i rjes su snyegs pa yongs su 'grub / /
gzhan gyi longs spyod ma byin ma blangs pas / /
'jig rten gzhan du longs spyod rgya chen dag /
bud med dbugs kyis ri rab mi sgul ltar / /
bgo skal ba dang 'phrogs pas mi 'phrogs 'grub / /
spyod pa dag pas kun gyis yid 'ong zhing / /
ston pa'i snod du tshe 'di nyid la 'grub / /
de phyir pha rol du yang dogs med cing / /
lam gyi gegs su gyur pa'i rnam pa med / /
skyid longs yengs la snying po med rtogs pas / /
ched du ma bsgrubs sbyin pa'i ngang du 'gyur / /
de phyir nye ba'i nyon mongs rnam dag pas / /
bla na med pa'i byang chub ngang gis thob / /
'dod pa rnams la log par spyod spangs pas / /
dbang po thul phyir rab tu zhi la mos / /
'jig rten bstod pas phyogs rnams kun gyi mthar / /
grags pa khyab 'gro gsal ba kun thob 'gyur / /
bud med kun la ma ltar bltas pas na / /
nyon mongs 'dod chags gang la'ang mi 'byung ste / /
de phyir de yi bsod nams bsags pas na / /
thub dbang skyes chen dbang po mtshan ldan 'grub / /
tshig tu gang smras brdzun las phyir bzlog pas / /
rab tu dga' ldan g.yo sgyu rnam dag sems / /
tshig rnams kun gyis blang bar grub gyur pas / /
sems can mang po chos gzhom kun gyis 'grub / /
bden dang ldan la lha rnams byams gyur pa / /
lha yi rang bzhin yon tan phyogs byed pa / /
de yi spyod pa kun la mngon sum pas / /
'di 'dra de la ngo mtshar che ba med / /
'jig rten gzhan byams tshad mar byed pa ni / /
'jig rten phal cher yon tan mi 'chang la / /
rang gi tshad kyis gzhan la tshod 'dzin kyang / /
de 'drar gyur pa de ni ngo mtshar che / /
me tog ut+pal yi nags bor zhing / /
bde ldan kha ni pad+mo 'phags tshul du / /
dri zhim sim byed yid du 'ong ba dang / /
de yi mkha' la gnas 'cha' rten par 'gyur / /
ye shes 'bar ba ngan 'gro'i skar lta bu / /
rigs dang mi rigs rnam par shes gyur pas / /
ci dga' sdug pa'i rnam rtog byung gyur na / /
bdag nyid dbang du gyur pa khrel gyis 'dzem / /
de ltar rang bzhin rnam dag tshul gyur pas / /
gzhan la dogs med gzhan gyi dogs mi bya / /
de phyir de yi bden pa'i rjes bsnyegs tshig /
sangs rgyas grub tshe bsrung ba med par 'gyur / /
phra ma dbyen spangs g.yog 'khor mi 'phrogs shing / /
gzhan gyi gnod pas lus la mi tshugs te / /
nan tan lhur byed dad pa dbyer med 'gyur / /
byams pa slu med 'jigs pa mi 'gyur dang / /
'gro don mi gtong snying rje mi nyams thob / /
thub dbang grub tshe slob ma'i dge 'dun yang / /
tshe rabs bskal pas phye bar mi 'gyur 'grub / /
khro ba'i rdul mang dpung du gyur pa la / /
rnam rtog rlung gis kun du 'tshub pa rnams / /
grags pa'i lus la grib mar 'gyur ro zhes / /
zhe gcod rnam pa byams pa'i chus bkrus shing / /
de las phyi rol tshig snyan 'jam pa yis / /
'jig rten bsam pa bde ba'i dbang du 'gyur / /
'jig rten dga' ba rtsa ba zug gyur pas / /
de yi tshig ni kun gyis blang zhing gzung / /
de phyir 'jig rten rnam pa brgyar btul zhing / /
de dag sdug bsngal lam ngan gcad bya ste / /
bsod nams las ldan 'di dang pha rol du / /
chos kyi tshul bsrungs ngan 'gror 'gro mi 'gyur / /
rgyang ring gnas nas zab gsal grags pa dang / /
dpal ldan nye na rang bzhin bde skye ba / /
de bzhin 'brug sgra zab la gsal ba yi / /
tshangs pa'i sgra dbyangs kha yi rgyan kyang byed / /
'khyal pa'i tshig las phyir log gyur pas na / /
mkhas pa rnams la shin tu dben par 'gro / /
de yi blo yang bden par smra mos pas / /
skyon med che ba nyid kyang des thob po / /
bsod nams des na thub pa'i rgyal gyur tshe / /
dka' zhing zab pa yongs su bris pa yi / /
zhu ba rnam mang grangs med dus gcig tu / /
thogs pa med pa'i tshig gis lung yang ston / /
chags sems don med 'di dang pha rol du / /
gnod pa'i 'bras bu sgrub byed blos gsal te / /
phrag dog med pas bsam pa ji bzhin du / /
phun sum tshogs pa'i longs spyod rgyas pa thob / /
rnam shes dag pas de la brten pa yi / /
lus ngag yid kyi las kyang shin tu gtsang / /
dus dang mthun pas gsal ba'i mkha' dbyings la / /
skar tshogs dri med dkyil 'khor ji bzhin 'bar / /
de yi longs spyod mchog rnams bsod nams la / /
rtag tu sbyar ba de yi blo 'jug ste / /
khengs pa nga rgyal can gyis glags med cing / /
rgyal po dag gis de ni bstan par 'gyur / /
de yi las dges bsgrubs pa'i 'bras bu bas / /
dbang po nam yang nyams par 'gro ba med / /
de phyir 'jig rten gsum gyis mchod 'os pa'i / /
'khor lo zlog byed ston pa'i mchog tu 'gyur / /
gnod sems gdung ba'i rims nad yongs bsal zhing / /
rang bzhin dge tshul phun sum tshogs pas na / /
shin tu zhi zhing gsal ba'i ngang tshul gyis / /
yid kyis mos pa shin tu gsal bar 'gyur / /
byams pa'i ro bde khyad par thob pas na / /
'tshe ba'i tshul lam 'thab mo 'khrug ldan dang / /
'phags min spyod pa las ngan rnam pa la / /
de yi blo ni nam yang 'jug mi 'gyur / /
las rung 'jam pa'i yid kyi las ldan pa / /
tshangs pa'i 'jig rten de la dkon pa med / /
'jig rten kun du 'phags dang mnyam 'gyur zhing / /
'gro bas lha bzhin gus pas mchod par 'gyur / /
sems can kun la phan dga' yang dang yang / /
dbyar gyis bsnyogs pa'i chu klung chu bo dag /
ston dus gsal bar dngas par bya ba bzhin / /
'gro ba kun gyi yid la dang ba bskyed / /
kun gyis blta na yid 'ong bzang ba dang / /
ye shes rgyus byung tshul mchog rmad byung ba / /
'jig rten rnam shes so sor bsgrub pa dag /
sangs rgyas bsgrub tshe rnam pa gcig tu bsgrub / /
log par lta ba'i 'dam la mi 'dug na / /
de bas bsgrub pa'i grogs dang phrad par 'gyur / /
rang gi las bzhin 'gyur bar lam mthong bas / /
sdig pa'i las rnams de ni yongs su spongs / /
rgyal ba rnams la dad pa mi bzlogs shing / /
ngo mtshar bkra shis rnams kyis nyon mongs med / /
'phags pa'i lam la gnas pa de 'thob ste / /
de phyir de ni khyad par 'gro ba 'thob / /
'jig tshogs lta bas yang dag 'phags pas na / /
rgyu rnams zad phyir ngan 'gror de mi 'gro / /
chags med ye shes mchog dang de ldan pas / /
sa dang mtho ris chags pa med par 'gro / /
'gro ba'i don la mthu che dpa' ba yi / /
thams cad mkhyen myur rgyal dbang chos kyi rnams / /
rang rgyal la sogs thob par ma gyur pa'ang / /
thams cad de la de phyir mngon du 'gyur / /
de 'dra'i longs spyod yon tan rgyan ldan zhing / /
rang la dbang yod bsgom 'os de dga'i rgyu / /
mkhas pa su zhig yang dag len mi byed / /
sems can phan dga' de len ci zhig smos / /
lha rdzas dga' rgyu mi yi longs spyod dang / /
bde mchog ro mchog lha yi phun sum tshogs / /
tshul khrims rgyus byung ci zhig ngo mtshar che / /
sangs rgyas chos rnams de las byung ba ltos / /
tshul khrims nyams pas rang don mi nus na / /
gzhan don tshul la mthu yod ga la 'ong / /
de phyir gzhan don legs par brtson pa yis / /
'di la rim gro glod par rigs pa min / /
de bas mi bzad 'jigs pa mthong bya zhing / /
spang 'os chung yang rnam par spang bar gyis / /
byang chub sems dpas lung bstan tshul khrims dag /
rang gi bde la brkam pas bral mi bya / /
bud med lus dang tshul spyad mthong stsogs pa'i / /
skabs kyi nyes pas shag shig tshul mi bcang / /
mi srun skye bo nyon mongs rnam pas kyang / /
tshul khrims 'dran 'dren rnam pa yongs su spangs / /
gcig tu dkar chos tshogs ni bsags byas shing / /
rnyog dang rnam bral tshul khrims bsten par bya / /
rang dbang gyur las nyams su bde ba dang / /
mkhas pas bsngags pa'i rgyan ldan tshul khrims bsrung / /
bslab pa'i gnas skabs tshang bar yongs rdzogs pas / /
kun rdzob bsnyems med tshul khrims yang dag bsten / /
rnam dag sems la gzugs brnyan gyur pa yi / /
gzhan don ro gcig sbyor bas de dag bsrung / /
dran pa'i gzhi ldan dbang po bsdams byas shing / /
tshul khrims bsrung la shin tu brtson par bya / /
'jig rten tshul khrims 'chal pa mang po'i mun / /
nyi ma'i 'od kyis gsal ba ji bzhin gsal / /
sdug bsngal gnyen po'i don du bsten pa yang / /
lus kyi rma bsku'i rdul la sogs pa dang / /
rigs pas 'thob pas cho ga bsam byas shing / /
gzhan gdong lta ba'i re ba med par bya / /
tshul dang mthun zhing yon tan 'byung ba'i rgyu / /
yid bzhin dga' ba kun gyi spyod gyur kyang / /
ngo mtshar med pas nga rgyal spang bya zhing / /
de las byung ba'i grags pa bsnyems mi bya / /
thob pa'i yon tan rnam pa gzugs brnyan dag /
mdza' ba'i tshul gyis dgra dang nye ba bzhin / /
pad+ma'i nags la zla ba'i 'od gsal ltar / /
brtul zhugs lhod pa rnams la bde ba gnod / /
tshul khrims yon tan bsgom pa'i tshul du gsungs / /
yon tan ma lus byang chub sems la gnas / /
byang chub mchog sems snying rje'i rgyu las byung / /
de bas snying rje'i ngang tshul ldan par bya / /
gang zhig 'dod pa'i khams la mi gnas shing / /
gzugs kyi khams la'ang de bzhin mi gnas te / /
gzugs med khams la'ang de bzhin mi brten pa / /
de ni tshul khrims yang dag yin par brjod / /
gang zhig 'jig rten dpag yas sems can dag /
mtha' dag tshul khrims dag la dgod mos shing / /
'jig rten rngan phyir tshul khrims sten byed pa / /
de ni tshul khrims pha rol phyin par gsungs / /
de bas ngan song 'jigs dang rgyal srid dang / /
mtho ris phun sum tshogs pa smon btsal te / /
tshul khrims dri med yang dag bsrung bya zhing / /
'jig rten don la brtson pas tshul khrims bsten / /
tshul khrims de ni khyad par thob pa'i lam / /
snying rjes ngang can rnams dang mnyam par bsgrub / /
ye shes gtsang ma lus kyi rang bzhin te / /
skyon bral rgyan du 'gyur ba'i mchog ces bya / /
khams gsum kun du yid 'ong dri bsung dang / /
rab tu byung dang mi 'gal byug pa yin / /
cha lugs mthun yang tshul khrims ldan gyur na / /
mi yi nang na de ni 'phags par 'gyur / /
tshig tu ma brjod tshigs su ma gyur kyang / /
nyams su mkho ba'i longs spyod rim gro 'du / /
sdig pa med par 'jig rten kun sdud de / /
chags med ma bsgrubs dbang phyug thob par 'gyur / /
brjod du mi 'os rigs su 'byung ba dang / /
phan zhing dben pa gang yang ma byas shing / /
sngon chad mi shes skye bo thams cad dang / /
tshul khrims ldan pa'i skye bo de la 'dud / /
rkang pas bkra shis gyur pa'i rdul dag kyang / /
spyi gtsug dam pas blangs shing lha dang mi / /
phyag 'tshal mgos gtugs thob pa kun du khyer / /
de phyir tshul khrims dpal ldan rigs mchog yin / /
tshul khrims kyi pha rol tu phyin pa'i le'u'o // //
bdud rnams thams cad yongs su rmongs byed cing / /
rnam thar thob byed bde bar gang gsungs pa'i / /
bzod pa shin tu phan pa sgrub byed pa / /
de la su zhig nan tan mi byed yod / /
gzhan la gnod byed nam yang mi shes pa / /
brtan pa rnams kyi yid 'ong ngang tshul te / /
'jig rten don byed snying rje'i tshul bsnyems pa / /
yon tan mthun pa'i ming ni bzod pa yin / /
gzhan don mthun pa'i yid dang ldan pa la / /
tshul gyi dam pa bzod pa yin zhes gsungs / /
'jig rten legs pa phun sum tshogs pa dag /
khro ba'i skyon la bzod pas yongs su skyob / /
mthu ldan rnams kyi rgyan gyi dam pa ste / /
dka' thub tshul 'chang rnams la stobs kyi tshul / /
gnod sems 'brog gi me la chu yi rgyun / /
'di la gzhan la gnod dgu bzod pas sel / /
skye bo mchog gi bzod pa'i go cha la / /
mi srun skye bo'i tshig gi mdas rdugs pas / /
de dag bstod pa'i me tog bzang 'gyur zhing / /
grags pa'i phreng ba yid du 'ong bar 'gyur / /
skye bo gdug pa'i ngag gi mtshon gyi rma / /
ye shes zla ba bzhin du sim par byed / /
brtul zhugs 'chang ba brtan pa'i rang bzhin te / /
bzod pa de ni yon tan tshogs kyi gnas / /
zab cing brtan pa'i snying por gyur pa ste / /
khro ba'i gdung ba gzhil ba dbyar dang 'dra / /
yon tan rgya mtsho'i rlabs kyis brlabs pa yi / /
sgra snyan khyab pa bzod pa'i mthu las byung / /
tshangs ris 'jig rten dag tu 'dzegs pa la / /
skas kyi them bzhin skyo ba'i skyon dang bral / /
yon tan mdzes ldan mtshan rab brgyan pa yi / /
gzugs bsgrub bzo yi gnas kyang bzod pa yin / /
skyon gyi shing chen khon bzod chu bo bzhin / /
rdzogs pa'i byang chub sems kyis spel ba yin / /
bsod nams chu yi tshogs dang rtag tu mthun / /
'jig rten gzhan du phan dge rdzogs par bsgrub / /
'gro la phan don 'phel ba'i mchog kyang yin / /
grags pa'i snyan pa'i rang bzhin phul gyi rgyu / /
yon tan yid bsgrub gnas kyang bzod pa yin / /
snying rjes sems can dben par mthong bas na / /
'khor ba'i nyes pas de ni skyo mi 'gyur / /
rang gi las dge 'jig rten phan byed pas / /
'jig rten kun du grags pa'i tshogs su 'gyur / /
ye shes mchog gis sbyangs pa'i bzod ldan na / /
mtshar 'dzin dpya ba kun gyis 'go ba med / /
mi rtag bzod pa'i mthu dang ldan pas na / /
bde ba'i rnam pas dga' bar 'gyur ba med / /
gnod pa'i rnam pa mi bzad mang pos kyang / /
skyes mchog de dag yid ni 'gyur ba med / /
bzod pa'i stobs kyis shin tu brtan pa na / /
byang chub mchog sgrub mos pa mang bar 'gyur / /
bzod pas brtan pa'i spyod pa dam pa des / /
dka' thub dka' ba kun du ston byed cing / /
mu stegs dregs pas mtho ba'i bsam pa dag /
phan pa'i bsam pas bcil zhing dma' bar byed / /
'jig rten rmongs pa bdag snyam chags gyur te / /
lhag ma gzhan snyam nga rgyal 'chang ba dag /
de yi gnod pas zil gnon sems gyur cing / /
bzod dang mi ldan yongs su gdung bar 'gyur / /
skyes mchog bsam pa snying rje'i mgon ldan zhing / /
bzod pas bkra shis bsgrub pa 'chang ba dang / /
bdag tu lta ba yongs su spangs pa la / /
gnod byed gzhan dang nye yang gnod pa med / /
brtan pa nyam chung sems kyi skyon gyur pa'i / /
khro ba log pa rnam par rtog las byung / /
yang dag rtog pa yid la zhi skye zhing / /
bzod pa'i rnam pa mnyam par gzhog par byed / /
chu la zla ba'i gzugs brnyan yod 'dra ba'i / /
bzod pa'i rnam rtog zhi la brten pa las / /
'phags pas rtag tu skabs med 'phags par bya / /
rnam rtog zhi ba don dam bzod pa zhes / /
bzod pa'i yang dag nyid mkhyen de dag gsungs / /
de bas 'jig rten mi 'dra rtogs bya zhing / /
rnam rtog nye bar zhi la nan tan gyis / /
mig ni mig tu zad na ci ste khro / /
rna ba la sogs der zad khro med ces / /
de ltar gang bzod skye mched ltos pa ste / /
de ni don dam nyid du bzod pa min / /
sgra dang tshig ni mi rtag rang bzhin te / /
sgra dang rnam rtog 'di yang mi [(]rteg [,]rtag [)]ces / /
gang bzod de ni mi rtag rtog pa ste / /
bzod pa'i mchog tu de yang gsungs pa min / /
nyes pa byed pa gang la'ang yod pa min / /
gang la bya ba de yang med do zhes / /
gang bzod de ni bdag med sbyar ba ste / /
de yang bzod pa'i phul du phyin pa min / /
bde dang sdug bsngal bstod dang smad pa dag /
kun kyang rten cing 'brel 'byung dngos po zhes / /
gang bzod de ni rten 'brel rtogs bya'i sa / /
bzod pa shin tu mnyam bzhag de ma yin / /
'di ni yongs su rmongs pas bslus gyur pas / /
bsam pa log gyur de 'dra bdag min zhes / /
gang bzod de ni mthon dman bsam pa ste / /
bzod pa'i phul gyi go skabs de la med / /
sgra skad yi ge sgra snyan ji bzhin te / /
re re brjod cing de bzhin 'jig pas na / /
su la su zhig ji ltar gnod 'gyur zhes / /
bzod pa de yang bzod pa'i phul ma yin / /
'di ni bdag gi sdig pa zad bya'i phyir / /
rang gi chos la gnod pa'ang mi lta na / /
bde gshegs dam pa ci rob ma yin zhes / /
gang bzod de ni ming tsam bzod pa min / /
rang gi las bzhin 'gyur ba rtogs bya zhing / /
de yi yon tan rdzogs pas bzod byed pa / /
de 'dra'i bzod pa'ang rnam rtog sbyor can te / /
bzod pa'i mthar phyin mchog ni de ma yin / /
mi rtag sdug bsngal mi gtsang bdag med pa / /
bdag la bzod kyi bzlog pa ma yin zhes / /
gang yin de ni gnyen po zhi bzod kyi / /
gnyis kyi rjes 'brang don dam bzod pa min / /
skye bo 'di ni yang dag mi shes pas / /
de phyir gzhan la gnod par dga'o zhes / /
gang bzod de yang mnyam nyid mnyam mi 'gro / /
bzod pa de yang rnam rtog skyon can yin / /
mtho dman mnyam pa'i rnam rtog rnam pa dag /
gang tshe ma lus yang dag zhi gyur pa / /
de ni bzod pa bla med dam pa zhes / /
gnyis med lam la spyod pa de dag gsungs / /
rang dang gzhan dang gnyi ga rgyu med las / /
dngos po gang yang 'byung ba med pa dang / /
rang dang gzhan dang gnyi ga rgyu med las / /
dngos po gang yang 'jig par 'gyur ba med / /
yod dang med la skye ba med pas na / /
skye ba med phyir gang yang 'gag pa med / /
dngos po'i rnam rtog rang bzhin stong pa nyid / /
yang dag mthong na bzod pa'i phul zhes bya / /
de thob gyur na rgyal ba 'dir 'gyur zhes / /
rgyal ba rnams kyis rnam mang lung yang bstan / /
de ni rtag tu yang dag mnyam gzhag kyang / /
'jig rten phan 'dod grangs med kun du 'byung / /
chos dang smon lam las la dbang thob ste / /
mos pa rdzu 'phrul skye ba'i dbang yang thob / /
de bzhin sems dang yo byad rnam pa dang / /
ye shes mchog dang tshe la dbang ba thob / /
dbang gi nor mchog yun du mi zad cing / /
gzhan don tshe sgrub de 'dra thob gyur nas / /
'gro ba mi bde'i rgyun du ltung ba dag /
yongs su bzung phyir dbang ldan de dag skye / /
de phyir gzhan don phal cher bkur spro bas / /
bzod pa thabs tshul 'di 'dra bsnyen par bya / /
de la gnas la gzhan don che bsam pa'i / /
spyod yul yon tan 'bras bu'i rgyan ldan 'gyur / /
'di la dad pa rtsa ba brtan gyur na / /
des kyang thub rgyal nges par 'gyur zhes gsungs / /
chos kyi lam la dad pa rgyun chags na / /
bsam pa yid bzhin shing rta chag mi 'gyur / /
bzod pa'i pha rol tu phyin pa'i le'u'o // //
thams cad bzod pa'i mthu ni skyes gyur nas / /
spyod pa'i mthu chen mtha' dka' brtson 'grus kyis / /
dpa' bo brtul zhugs thams cad rtsom byed pas / /
lha'am bdud rnams las kyang 'phags par 'gro / /
tshe 'dir mthar phyin 'jig rten don dag kyang / /
brtson 'grus med pas mthar phyin bya ba dka' / /
yongs su skyo med brtson 'grus che ldan na / /
mi 'thob mi 'grub rnam pa gang yang med / /
skye bo ma rabs thog mar brtsams mi mos / /
brtsams nas dbus su sgyid lug brtson 'grus gtong / /
gzhan don ngal med brtson 'grus ldan pa ni / /
mya ngan 'das stong spyod pa rgya chen rtsom / /
le los bslus pa'i 'gro ba phal cher ni / /
brtson 'grus rang dbang yod kyang bdag don gtong / /
brtson 'grus che ldan gzhan la ltos med ni / /
gzhan don khur chen skyo ba med par 'khyer / /
snga phyi 'khor ba'i mtha' dang mnyam tsam du / /
rgya che ring ba'i nyin dang mtshan gyur la / /
de 'dra bsags pas lo gyur dus ring ba'i / /
bskal pa rgya mtsho'i chu thigs grangs snyed kyis / /
byang chub mchog gi sems gcig skye 'gyur ba / /
de 'dra'i rnam pas tshogs gzhan de re zhing / /
bsgrub dgos gyur kyang snying rjes skyo bsal te / /
byang chub dam pa sgyid lug med par bsgrub / /
'khor tshe rang gi sdug bsngal sems gtang zhing / /
go cha brtan pa dpag yas de bskyed na / /
brtul zhugs dpa' bo snying rje'i ngang can la / /
yang dag blangs pa dang po yin par brjod / /
'jig rten mes bkang rkang gis 'bog bya zhing / /
sa chen mtshon gyis dkrigs pas gzigs byas te / /
bde gshegs lta bar mos dang gang ldan zhing / /
chos kyi bdud rtsi zhi ba mchog bsrung dang / /
'khor ba'i 'dam nas skye bo 'di dag kun / /
bdag gis bton te byang chub bde dgod ces / /
goms pa bteg cing bor ba'i dus dag tu / /
gang zhig de 'drar mnyam 'jog sems 'chang dang / /
'jig rten phan phyir brtson 'grus che bskyed cing / /
gzhan la phan pa'i bsod nams mang bsgrubs pa / /
de ni mi zad pa yi brtson 'grus te / /
dpal ldan yang dag blangs pa gnyis zhes bya / /
bsod nams rnam pa ci sgrub dus na yang / /
rdzogs pa'i sangs rgyas nyid du sngo byed na / /
de ni mi zad yang dag bsgrub pa'i phyir / /
yang dag len pa'i mchog ces thub pas gsungs / /
rgya mtsho chen por chu thigs gcig bor ba / /
rgya mtsho ma zad dus su zad mi 'gyur / /
de bzhin byang chub mchog tu bsngos pa yi / /
bsod nams rnam pa zad par 'gyur ba med / /
de yang snying rje rnam dag sems ldan zhing / /
'gro ba rgyu dang mi rgyu ma lus kun / /
rnam pa thams cad mkhyen par bsgrub bya zhes / /
sems can dam pa bsod nams de dag rtsom / /
stong gsum chen po'i 'gro ba ji snyed pa / /
nyi ma gcig gis la la sgrol byed la / /
bskal pa du mar de bzhin bsgral byas kyang / /
sems can khams las mang po ma bsgral zhes / /
sems can mi zad de 'dra thos gyur kyang / /
ma lus sems can bsgral bar rab mos shing / /
sgyid lug skyon gyis ma bzung brtson ldan na / /
don gyi snying po de la ring ba min / /
'gro ba kun gyi bsod nams gcig bsgrub pa / /
de snyed bcu 'gyur bsgyur bas bde gshegs kyi / /
ba spu'i khung gcig mngon par 'grub 'gyur la / /
spu rnams gcig nas re rer mngon 'grub cing / /
ba spu mngon sgrub bsod nams de dag tshogs / /
brgya 'gyur dag tu bsgyur ba'i bsod nams kyis / /
dpe byad bzang gcig 'grub cing de bzhin du / /
dpe byad bzang po'i lhag ma kun 'grub cing / /
dpe byad bzang pos bsdus pa'i bsod nams tshogs / /
de snyed stong du bsgyur ba'i bsod nams kyis / /
rdzogs pa'i sangs rgyas mngon par sangs rgyas tshe / /
mtshan ni sna tshogs re re 'grub 'gyur la / /
mtshan rab bskyed pa'i bsod nams rgyur gyur te / /
stong du bsgyur ba'i bsod nams phung po las / /
zla ba nya ltar mdzes shing gsal ba yi / /
mdzod spu mdog bzang yid 'ong 'grub 'gyur ba / /
mdzod spu mngon sgrub bsod nams de snyed tshogs / /
brgyar 'gyur stong du bsgyur ba'i bsod nams kyis / /
spyi gtsug bltar mi mthong ba'i mtshan ldan pa'i / /
gtsug tor rgyan mdzes sangs rgyas dbu 'grub ste / /
de 'dra'i bsod nams sgrub tshul de dag kyang / /
bdag gis bsgrub ces byang chub sems mthong na / /
brtson 'grus 'dor ba de la gang gi sgor / /
sgyid lug le lo'i cha shas skabs su 'gyur / /
'jig rten khams kun sems can ma lus par / /
rang rgyal rnams dang thams cad 'drar gyur kyang / /
bzod la gnas pa'i byang chub sems dpa' gcig /
ye shes dam pas de dag kun pas 'phags / /
de snyed bzod pa'i stobs la gnas pa bas / /
mi ldog byang chub sems dpa' gcig 'phags te / /
'jig rten pa dang 'jig rten 'das pa yi / /
dge la bsgrub pa de ni ngal mi shes / /
mi ldog byang chub sems dpa' de snyed pas / /
skye ba gcig thogs rgyal sras de 'phags te / /
brtson 'grus brtan dang ldan pa'i nang na yang / /
byang chub shing drung phyin pa ci zhig smos / /
rnam pa de 'dra'i ye shes rnam dag dang / /
'jig rten ma lus sems can kun ldan yang / /
byang chub snying po'i shing drung phyin gyur la / /
bdud 'dul skye ba tha ma'i char mi 'gro / /
de 'dra'i ye shes rnam pa dag ldan pas / /
'jig rten ma lus khams kun gang gyur kyang / /
yon tan rnam mang de dag gcig sogs pas / /
bde gshegs stobs kyi cha la'ang mnyam mi 'gro / /
de 'dra'i ye shes rgya mtsho rmad byung ba / /
gzhan sems shes pa'i mthu la thogs med cing / /
ye shes snang ba mkha' ltar yangs pa la / /
snying rje ldan pa gcig pu pha rol rgal / /
sems can ma lus kun la khyab pa yi / /
snying rje chen po 'jig rten kun du 'byung / /
rdzogs pa'i sangs rgyas chos kyi rnam pa dag /
rmad byung ma lus de phyir yang dag grub / /
de 'dra'i sems can dma' bas mnyan dga' ba'i / /
yang dag blang ba'i yon tan kun ldan na / /
yang dag nyid lam yan lag brgyad ldan zhing / /
brtson 'grus phul byung shin tu rnam par mdzes / /
brtson 'grus rnam gsum dge ba sbyor ba ste / /
lus dang ngag yid brtson 'grus rnam pa las / /
'jug dang gnas dang mnyam par bzhag pa yi / /
brtson 'grus phul byung yid las byung ba yin / /
byang chub sems la mos shing zhi ba dang / /
snying rje che dang bdag med bzod pa dang / /
'gro ba sdug bsngal bsdu ba rnam bzhi dang / /
chos rnams kun la yongs su 'dzin med dang / /
'khor ba'i 'dam na yongs su skyo med dang / /
khams gsum thams cad nye bar mi dmigs shing / /
bdog pa kun gtong nga rgyal 'gyur med dang / /
bslab pa kun la yang dag slob pa dang / /
gzhan gyi gnod pas mi 'gyur brtan ldan zhing / /
sems la rnam 'khrug nam yang mi 'byung dang / /
dge ba'i las la brtson pa brtan pa dang / /
dben la dga' ba'i ro gcig sems ldan dang / /
bsam gtan bzhi por mnyam par gzhog pa dang / /
bdag med nges par rtogs pa'i sems ldan dang / /
thos pa mang pos ngom par mi 'gyur zhing / /
rigs par 'jug cing de la rtog pa dang / /
ji ltar thob pa yang dag ston byed cing / /
brjod med chos nyid yang dag shes pa dang / /
mngon shes lnga la mthu chen ldan pa dang / /
mngon shes drug la sgom tsam byed pa dang / /
rdzu 'phrul rkang pa mngon par sgrub pa dang / /
spyod pa tshegs med shin tu gsal ba dang / /
yang dag spong la sbyor ba byed pa dang / /
dge dang mi dge'i phyogs las rnam grol zhing / /
dbang po nges par bya la mkhas pa dang / /
chos rnams dbang po med par shes gyur cing / /
las kyi tshogs rnams yongs su tshol byed kyang / /
gar yang 'gro med rmad byung zab pa dang / /
de la sogs pa sems spangs brtson pa'i lus / /
gzud cing dgod pa'i khyad par 'phags pa can / /
de nyid mi zad yongs su rdzogs bya'i phyir / /
dgon pa'i brtson 'grus khyad par rgyu yang yin / /
ye shes mchog gi las la gnas 'cha' yang / /
mtshan ma'i las la de ni 'jug pa med / /
snying rje chen pos 'dus byas mi gtong zhing / /
brtson 'grus che yang 'dus byas med mi ltung / /
sngon chad ma thos chos thos gnod pa med / /
cis kyang mi tshugs thos pa'i chos kyang 'dzin / /
mi min kun kyang de la phan par dga' / /
ting 'dzin rnam pa kun kyang thob par 'gyur / /
nyin mtshan dus rnams 'bras bu yod par zla / /
yon tan tshogs kyis dma' bar 'gyur ba med / /
mi yi chos las 'phags pa'i don rnams kyis / /
me tog ut+pal bzhin rnam par 'phel / /
grags pa yang dang bde ba thob par 'gyur / /
ser sna dogs spangs yid tshul mchog kyang 'thob / /
tshe 'di'i yon tan ji snyed snang ba kun / /
brtson pa'i tshul 'byung yon tan che ba med / /
yon tan che mnga' rdzogs pa'i sangs rgyas te / /
khams gsum mchod 'os nyid kyang de las grub / /
brtson 'grus chen po'i yon tan de 'dra na / /
brtson 'grus che la gang zhing brtson mi byed / /
brtson 'grus kyi pha rol tu phyin pa'i le'u'o // //
de nas ye shes bskyed pa'i phyir / /
bsam gtan tshul la brtson par bya / /
'jig rten phan pa'i rnam pa dag /
ye shes snang bas bde bar 'grub / /
bsam gtan tshul gyis sems dag na / /
ston gyi dus kyi sprin bsal ba'i / /
mkha' la zla ba gsal ba ltar / /
ye shes khyad du dang bar 'gyur / /
rnam dag tshul khrims ldan byas shing / /
dge phan grogs dang brten byas te / /
bya ba nyung zhing zhi ba'i ngang / /
dran pas byin rlabs tshul bcang ste / /
shing drung brtul zhugs gnas dag gam / /
ne'u gsing sdug gu'i sa gzhi'am / /
ched du ma byas mdangs dga' ba'i / /
nags kyi me tog dri zhim pa'am / /
bsam gtan rkyen du 'os pa yi / /
chog shes 'gro ba'i gnas dag gam / /
'gro ba'i sgra skad mi 'byung bar / /
zab mor gnas pa'i gnas dag gam / /
dgon pa'i sa gzhi bzang po'am / /
stong pa'i gnas dang khyim dag gam / /
sman ljongs ri khrod dben pa dag /
seng ge'i nga ro grags gnas sam / /
'du 'dzi nyon mongs dben gyur pa'i / /
gang yang rung ba'i gnas dag tu / /
skyil mo krung du bder 'dug ste / /
drang po'i lus ni bsrang byas shing / /
drang ba'i bsrung ba sems gzhi la / /
nye bar yang dag gzhag bya ste / /
snying rjes log par rtogs pa rnams / /
skabs med tshul du dam bcas shing / /
shes par rab shes bya ba'i dus / /
'di yin mya ngan 'das dus min / /
sems can mya ngan ma 'das su / /
mya ngan 'da' bar mos med ces / /
de ltar 'jig rten phan bsams te / /
sangs rgyas nyid du mos bskyed cing / /
rgyun mi 'chad pa'i rnal 'byor gyis / /
bsam gtan bsgrub la brtson par bya / /
yang dang yang zhing ngal bso na / /
gtsubs pas me phyin me 'gyur te / /
rnal 'byor tshul la'ang de bzhin du / /
khyad par ma thob gtong mi bya / /
dmigs pa gcig la brtan tshul du / /
yid kyi bsam pa brtan par bya / /
dmigs pa mang po brgyud pa las / /
'di ni nyon mongs 'khrug par 'gyur / /
lhag mthong brtson pa'i stobs kyi mthus / /
zhum par gyur na gzengs yang bstod / /
rgod par gang tshe gyur pa'i yid / /
zhi gnas tshul gyis bzlog par bya / /
ting 'dzin mthu ni mi g.yo zhing / /
yang dag gyur na btang snyoms gzhag /
bde gshegs ting 'dzin thob bya'i phyir / /
de la chags par yod mi bya / /
bsam gtan dga' ba'i ro myang bas / /
rang dbang med pa'i nyam mi blang / /
bdag gi bde tsam thob don du / /
brtsam pa rgya chen 'di sgrub min / /
lus dang srog la lta ba yi / /
zhum pas non gyur sems gyur cing / /
rang gi mgo bo tshig gyur kyang / /
brtson 'grus lhod par des mi bya / /
mtshan ma'i rnam pa shes byas shing / /
yid ni mnyam par gzhag pa'i phyir / /
dmigs las bsam pa nyams gyur na / /
dran pas phyir yang bsdu bar bya / /
sgrib pa rnams las rang gi yid / /
glang po rang dbang thob 'gyur na / /
lcags kyus bzlog par bya ba bzhin / /
log pa'i phyogs las bzlog par bya / /
de nas sgrib pa'i nad kyi rnams / /
bsal bas sos pa'i yid gyur cing / /
dbul po nyam thag phongs pa las / /
longs spyod skyid thob thar pa bzhin / /
bde dang ldan pa'i yid kyis ni / /
'dod pa'i skyon rnams bsal bar bya / /
de dang bral bas dmigs pa yi / /
bde ba gcig nas gcig brgyud kyang / /
glog ltar mi rtag 'gyur ba dang / /
dbu ba gsog ltar bdag med pa'i / /
rmi lam bzhin du don med par / /
bslu ba'i don du 'ongs 'dra dor / /
pha rnams bu la byams pa dang / /
bu rnams pha la de bzhin te / /
mdza' la mdza' bo byams pa dang / /
'gro rnams phan tshun byams pa dag /
yon tan tshogs kyis bsgrub byas shing / /
brtan pa'i snying pos brtan byas te / /
g.yul du gru gdong 'dren bzhin gyi / /
mdza' byams sa mtshams 'jigs byed kyang / /
'di tshe brtsal ba'i sdug bsngal dang / /
gzhan du ngan 'gro skyed byed pa'i / /
rgyur gyur 'dod pa'i rnam pa yin / /
de bas 'dod pa bsten mi bya / /
rnam rtog rnams kyi gzhir gyur cing / /
bdag dang gzhan rnams kun gyi yang / /
shes rab mig ldongs byed pa'i rgyu / /
mi bde sna tshogs skyed pa yang / /
bdag 'dod don la brtson par bya / /
rnam pa kun du yongs spangs pa'i / /
'dod pa de dag gzhan don la / /
brtson pas dran byar 'os pa min / /
'dod pa de dag thob pa dang / /
nyin gcig bzhin du bsten pa dang / /
mang du bsags pas mi ngoms na / /
de las nad chen gang zhig yod / /
btsal tshe ro med nyon mongs la / /
bsrung tshe 'jigs pa skyed byed cing / /
med 'gyur mya ngan che bskyed na / /
de la 'dod byed su zhig yod / /
gang gi ro la myos gyur na / /
rang don nyid kyang mi rigs te / /
myos 'gyur smyon chu ji bzhin pa'i / /
'dod pa sems ldan su zhig bskyed / /
de ltar rnam pa thams cad du / /
'dod pa skyon ldan shes gyur na / /
de las sems ni ldog 'gyur te / /
'byung lam chos la mos par 'gyur / /
dben las skyes pa'i dga' dang bde / /
bag yangs thob las skyes pa 'byung / /
yan lag de dang ldan pas na / /
bsam gtan dang po thob pa yin / /
der ni rnam rtog rnam dpyod dag /
'dod ldan skyon ldan mthong 'gyur zhing / /
de dag zhi ba tshol byed pas / /
ting 'dzin dga' skyes bde ba thob / /
nang ni yongs su dang gyur zhing / /
de sems rtse gcig gyur pa ni / /
bsam gtan gnyis pa'i bsam gtan zhes / /
gnyis med drang srong mchog gis gsungs / /
yid kyi 'khrug long yin shes nas / /
dga' las 'dod chags bral gyur pa / /
dran pa btang snyoms ldan pa yi / /
bsam gtan gsum pa thob par 'gyur / /
bde ba'i bsam pa yongs btang bas / /
bde dang sdug bsngal med gyur cing / /
btang snyoms dran pas rnam dag pa'i / /
bsam gtan bzhi pa 'thob par 'gyur / /
de nas mngon shes lnga thob ste / /
chos rgyal rgyal srid gnas pa na / /
dpal ldan grags pa khrel dang gzungs / /
de yi rjes su 'brang bar 'gyur / /
gzhan gyi don du mngon bsgrubs pas / /
rang rgyal nyan thos yon tan la / /
de dag shin tu 'das gyur cing / /
shin tu khyad 'phags mthu dang ldan / /
gtong ba 'jungs pa 'god byed cing / /
tshul khrims med pa tshul la 'god / /
khro ba bzod cing des pa dang / /
sgyid lug brtson 'grus chen po dang / /
'khrug pa'i sems ldan bsam gtan dang / /
shes rab 'chal pa shes rab la / /
snying rje chen po skyo med par / /
brtson 'grus spyod pas sbyor ba byed / /
de nas mtha' yas spyod yul can / /
nyi ma 'od chen ji bzhin du / /
mi nyams gsal ba'i 'od chen gyis / /
'jig rten thams cad snang bar byed / /
de nas sems can sdig can dag /
ngan 'gror ltung bar gyur pa dang / /
bsod nams tshe dag zad gyur cing / /
lha las ltung bar gyur pa dang / /
'jig rten sdug bsngal de dang des / /
yongs su gdung bar gyur pa dag /
'jig rten khams na gang yod pa / /
lha mig gsal bas mthong gyur cing / /
snying rje chen po skye 'gyur te / /
snying rje ldan pas bag med spong / /
gzhan don sgrub la bag yod pas / /
bsam gyis mi khyab mthu dang ldan / /
de nas 'jig rten khams mang na / /
de bzhin gshegs pa mang bzhugs dang / /
sangs rgyas zhing gi rgyan dag dang / /
dge 'dun phun sum tshogs mthong zhes / /
byang chub sems dpa' khyu mchog gi /
rnam dag spyod yul spyod mthong ste / /
sems can gzhan la phan don du / /
dpal ldan spyod pa mthong gyur pas / /
de la smon lam che skyed cing / /
smon lam dkyil 'khor 'grub 'gyur te / /
gzhan don rgya chen sngo byed pas / /
rgyal sras tshul mchog yongs su 'grub / /
mi las 'das pa'i rna ba ste / /
lha yi rna ba rnam dag pas / /
rgyang ring sgra rnams nye ba bzhin / /
che chung rnam pa kun thos shing / /
snying brtse med pas gang smras pa'i / /
zhe gcod ro med tshig gi rnams / /
khro ba'i me las byung ba yi / /
me stag rgal 'dra thos 'gyur zhing / /
lha mo'i glu ru snyan pa dang / /
rgyan gyi phar phur sil khrol dang / /
lha rdzas rol mo'i sgra snyan pas / /
mi rtag tshul thos sgra thos shing / /
'jigs dang sdug bsngal rnam pa las / /
mi bzad mya ngan drag po'i sgra / /
nyon mongs nyams bab thos pa dag /
mi dga'i rnam pa thos gyur na / /
skul ma drag pos bskul ba bzhin / /
byang chub sems dpa' mthu ldan zhing / /
khong nas snying rje che ldan te / /
brtson 'grus mchog ni rtsom par byed / /
'jig rten sna tshogs 'jig pa yi / /
bde gshegs rnams las chos thos te / /
mya ngan 'das la mos pa'i blos / /
sems can don mang sgrub par byed / /
gzhan sems tshul la de mkhas shing / /
bag la nyal dang bsam shes pas / /
ye shes yo byad ldan pa de / /
bsod nams myu gu gsar yang bskyed / /
bskal pa bye ba mang po yi / /
sngon gyi gnas rnams rjes dran zhing / /
'jig rten bsod nams rnam pa dang / /
stobs dang stobs med mthong gyur nas / /
de dag bsam pa'i tshul bzhin du / /
rdzu 'phrul rnam pas lus bsgyur cing / /
snod bzhin ston par byed pas na / /
don yod rjod byed mchog tu 'gyur / /
la lar gzugs mdzes yun ldan zhing / /
nyi ma brgya lta'i 'od ldan te / /
ri mo gsal ba'i mtshan rgyas pa / /
thub rgyal mtshan ldan sku mchog gis / /
'gro ba'i mig la bde skyid cing / /
yid la khyab par sim byed pas / /
rgyal dbang mos pa byang chub tu / /
bsgrub phyir 'chi med ston par byed / /
thub dbang zhi tshul dpal ldan pa'i / /
spyod pa rnam par spyod byed cing / /
la lar 'dul dbang ji bzhin du / /
slob ma'i tshul gyis 'dul bar byed / /
la lar lha dbang brgya byin bzhin / /
lha yi spyi bo zhabs la thug /
nor sbyin ji bzhin nor mang gtong / /
la lar tshangs ltar gzugs mchog 'dzin / /
la lar spyan gsum phye ba ste / /
dri med zla ba'i rgyan ldan ston / /
la lar lha mi'i rgyal po dang / /
klu yi dpal chen khyer ba ston / /
la lar gnod sbyin rgyal po ltar / /
rdo rje 'bar ba thogs pa ston / /
yon tan 'od ldan thub zla ltar / /
la lar g.yang gzhi mtshan bstan ston / /
la lar brgya byin nor bu yis / /
brang la 'od 'bar mdzes pa ston / /
la lar chu yi lha gzugs dang / /
la lar 'dod pa'i lha ltar ston / /
la lar bud med gzugs mdzes dang / /
la lar pho smos dga' ba ston / /
la lar brtul zhugs nor ldan te / /
'dod las 'dod chags bral ba ston / /
la lar mi rnams yid 'phrog cing / /
slob dpon slob ma rgyal po byed / /
la lar mthu chen byin rlabs kyis / /
ngan song sdug bsngal rnam mang sel / /
'gro ba'i dad pa tshul bzhin du / /
sna tshogs spyod pa las bstan zhing / /
snying rje'i yon tan rgya che bas / /
'jig rten phan pa grangs med byed / /
bsam gtan 'di 'dra'i gnas thob cing / /
khyad par phun sum tshogs thob pas / /
gter gyi mtshan ma slu med bzhin / /
khyad par gong nas gong brtson bya / /
de la gnas 'cha' yan bor cing / /
brtul zhugs lhod pa'i tshul bor te / /
dge ba spel phyir brtson par bya / /
de las bzlog pa dman par 'gro / /
ting 'dzin rtsom pa med pa ste / /
rjes su bsgrub pa dkon pas na / /
rnam par rgyal ba 'dod rnams kyis / /
zhi ba'i gnyen po tshugs med bsten / /
yid tshul spang ba'i mchog gyur kyang / /
sa ltar mi g.yo brtan pa yi / /
sa mchog mi g.yo ma thob tu / /
de la yid brtan g.yo mi bya / /
mngon par 'dus byas lam byas pa / /
ting 'dzin bsgrub pa'ang 'jig par 'gyur / /
de bas rnam rtog rnam spangs te / /
lam gyi dam pa bsgom par bya / /
bde gtsang rtag pa'i rnam rtog dag /
'dus byas slu ba'i chos can du / /
yang dag rtogs par shes bya ste / /
dngos po'i rnam rtog yongs su spang / /
dmigs pa chung yang byung gyur na / /
nyon mongs mdas gtsag gzhir yang 'gyur / /
de 'dra'i gnod pa kun bcil na / /
bdud kyi spyod yul 'das par 'gyur / /
gnas pa'i skyon dang ldan gyur na / /
bsam gtan rnam dag tshul mi 'gyur / /
gnas pa'i rjes 'brangs nyams pa ste / /
dong skam bcas zhes de phyir brjod / /
tha snyad tshul dag 'grub don du / /
de ni 'jig rten lam zhes bya / /
yod dang med byung gtang med pas / /
gang na'ang ci yang skye ba med / /
nam mkha'i dbyings 'dra yid ldan na / /
srid pa gsum gyi gnas dang bral / /
tshul 'chos bral ba'i spyod brtan la / /
kha gsag med pa'i tshul ldan na / /
'jig rten spyod pa de byed kyang / /
'gro ba gcig tu phan pa spyod / /
sems la dbang gyur thob pas na / /
ting 'dzin stobs las nyams pa med / /
de thob yan chad rmad byung ba'i / /
ting 'dzin 'bras bu mang ldan pas / /
dbyar dus rgya mtsho chu klung dag /
chu gsar byung bas skye zhing 'phel / /
bsam gtan gyi pha rol tu phyin pa'i le'u'o // //
sbyin la sogs pa'i bsod nams 'di dag ni / /
shes rab mgon bcas lhag par mthu ldan 'gyur / /
gser gyi rgyan bzangs rnam pa sna tshogs la / /
rin chen phra bkod 'od kyis gsal ba bzhin / /
so so'i don la de dag yon tan mthu / /
shes rab 'di nyid rgya chen sgrub par byed / /
dbang po rang rang yul gyi bye brag la / /
mthu zhen yid kyis gsal bar bstan pa bzhin / /
lus 'di srog dang bral na mthu med cing / /
rang gi dgos pa bsgrub pa mi mdzes pa / /
de bzhin shes rab med pas blo gyur na / /
don sgrub 'jig rten dag na mdzes pa med / /
dad la sogs pa'i dbang po'i rnam pa yang / /
dbang po gzhan la blo 'dzin shes rab gtso / /
de yi mgon ldan yon tan skyon shes pas / /
nyon mongs zad pa'i tshul la mkhas par 'gyur / /
shes rab med na 'bras bu don gnyer la / /
sbyin pa bdag nyid rnam par dag mi 'gyur / /
gzhan don btang ba sbyin pa'i mchog ces gsungs / /
lhag ma nor spel don gyi sbyor ba yin / /
shes rab mi gsal rnam par bying gyur na / /
byang chub sems dpas rang gi sha byin na / /
sman gyi shing ltar rnam par mi rtog par / /
mtho'am dma' bar 'gyur ba de la med / /
de bas 'jig rten 'das pa don gyi gzhi / /
khro med dga' bas phun sum tshogs pa'i sems / /
sbyin pa chen pos 'gro don bsgrub mos pa / /
rgyal sras sa yi dang po 'thob par 'gyur / /
de la gnas pa phal cher byang chub tu / /
mi 'phrogs blo 'chang 'khor los sgyur bar 'gyur / /
shes rab mthus bstan lam mchog bde ba des / /
rim gyis dri med rgyal sras sa yang thob / /
de nas rang bzhin rnam dag tshul 'chang zhing / /
gling bzhi 'khor los sgyur bar de 'gyur te / /
rgyal po kun gyi spyi bos bka' blang zhing / /
thub dbang rgyal ba bzhin du mchod par 'gyur / /
de dag yan chad 'dod pa'i lha ris dang / /
'jig rten byur bu stong gnyis stong gsum gyi / /
dbang phyug thob 'gyur de dag yan chad du / /
shes rab 'od kyis rgyu rnams sbyangs pas 'thob / /
shes rab snang bas mun pa ma bsal na / /
tshul khrims dag dang ldan par de mi 'gyur / /
phal cher shes rab med pas tshul khrims dag /
shes pa'i skyon gyis nyon mongs rnyog bcas 'gyur / /
rang gi don du tshul khrims mi bsgrub na / /
blo ldan srid pa'i btson ra'i skyon mthong zhing / /
de nas 'jig rten ma lus gdon mos pa / /
srid pa'i don du mi sgrub smos ci dgos / /
shes rab log pa'i skyon gyis sems rnyog na / /
bzod pa'i yon tan de la gnas ci smos / /
legs par rtogs la mi dga'i tshul 'chang zhing / /
yon tan med pa'i rgyan la grags pa bzhin / /
shes rab ldan pa rnams la gnod pa dag /
bzod pa'i yon tan yod pas gnod mi 'gyur / /
shin tu dul ba'i glang po mchog rnams la / /
las kyi khyad par rnam mang bzod pa bzhin / /
brtson 'grus gcig pu byas pa ngal ba'i mtha' / /
shes rab grogs kyis bstangs na don chen 'grub / /
bsgrubs byas rjes la de yi yon tan 'thob / /
de las byung ba'i dub pa yongs su sel / /
mkhas pa rnams la phul du bsngags 'gyur zhing / /
de las phra zhing zab pa gzhan med pas / /
'dod pa'i skyon gyis yongs su ma bsgribs pa'i / /
yid lam drang por shes rab med mi 'gyur / /
de 'dra'i bsam gtan bde dga' mchog ldan pa / /
skyon bsags nyes pa chen po grags gyur pa'i / /
lam gol rigs pa'i tshul las brten pa ni / /
skye bo ma rabs yid la ji ltar 'grub / /
shes rab tshul la brtson med blo 'chang na / /
de yi lta ba yongs su dag mi 'gyur / /
de med tshul khrims mi 'dag de med pas / /
ting 'dzin mi 'thob sdug bsngal zad mi 'gyur / /
shes rab ldan pas skyon las bag byed cing / /
yon tan tshogs las rgyun du bde thob pas / /
nyon mongs 'gro ba'i don la rab brtson zhing / /
yon tan tshogs kyi bde ba'i lam du 'jug /
yang dag rtogs pas ting 'dzin 'thob par 'gyur / /
ngag yid lus rnams rnam par dag pa 'grub / /
de phyir skyon med mthu dang ldan gyur pa / /
'jig rten phan pa phun sum tshogs la 'jug /
sbyin pas ci 'dod yid bzhin sgrub pa byed / /
tshig snyan bdud rtsi shin tu gsal ba dang / /
rgyu med mthu dang ldan pa'i sdom pa yis / /
gzhan gyi don la mnyam par kun du spyod / /
don la thun mong yang dag bstan byas shing / /
byams pas de dag yid ni dbang bskur te / /
shes rab stobs kyis 'khor lo thogs med de / /
mya ngan 'das pa'i bde la 'god par byed / /
shes rab sngon 'gro mthu chen 'di dag gis / /
byin gyis brlabs shing yongs su bsrungs pas na / /
mtsho med ngan 'gro 'chi dang smad pa dang / /
dogs pa'i stobs kyis 'jigs pa nyer mi 'ong / /
'jigs pa thams cad skyon las byung ba ste / /
shes rab skyon dang lhan cig mi 'grogs pas / /
ston gyi nam mkha'i sprin tshogs med pa la / /
nyi 'od gsal ba mun dang mi 'grogs bzhin / /
nyi ma 'od chen shar bar gyur bzhin du / /
'gro ba'i rgyud rnams mun nag gang 'gebs pa / /
shes rab 'od kyi mthu chen 'byung bas na / /
thams cad gsal 'gyur ming tsam 'ba' zhig lus / /
gang la shes rab 'od chen shar gyur pa / /
de la bya ba'i lhag ma las pa med / /
bskal pa'i mes bsregs 'jig rten gsal ba'i tshe / /
bsreg bya'i lhag ma yod par brjod med bzhin / /
snang ba thams cad gcig tu 'dus gyur kyang / /
shes rab 'od la bskrun du nyer mi 'gro / /
de bas khe chen de las mchog gzhan med / /
yongs su mnyam pa med par 'ang gzhan med do / /
shes rab tshul brtson bslab pa bde tshul du / /
yongs su rdzogs 'gyur tshul khrims zhi bar 'gyur / /
de bas rang gi mthu rnams kun gtugs te / /
de 'dra'i shes rab tshul la brtson par bya / /
phung po khams dang skye mched rgyu dag dang / /
bden pa'i gnas la som nyir mi 'gyur zhing / /
dus gsum de 'drar bsdus pa'i rigs pa ni / /
shes rab shin tu sbyangs pa'i yul 'jug yin / /
shes rab dag sbyangs spyod pa'i rnam pa dag /
yid ches dka' zhing yon tan snang la yang / /
skyi g.ya' ngo mtshar thob pa'i dbang gyur pas / /
rgyal sras grags pa chen pos khyab par 'gyur / /
shin tu mthu 'bar shes rab stobs kyi phul / /
bdud dang dpung bcas tshogs kyis bzod mi nus / /
shes rab 'od kyis de dag mig rmongs pas / /
de dag mgo 'degs lta bar mos pa med / /
'dod pa'i ltas 'phangs mda' la mgo thub pa'i / /
shes rab go cha sems kyis brtan bgos na / /
gzugs la sogs pa'i dmag mang tshogs kyi rnams / /
gcig pu 'jigs med zil gyis mnan cing 'gro / /
mi brtan ngang tshul 'jigs shing rtabs pa'am / /
glen pa'i ngang tshul mya ngan 'dzin pa'am / /
mthu zhan sems la rtsa ba zug gyur pa'i / /
khro dang chags dang dman zil gnon pa'am / /
phan byed rnams la 'jungs pa'i dri ma dag /
'dod chags ldan la rten 'cha' rgod pa'am / /
gzi brjid mthu chung le lo'i bsam pa dang / /
shin tu g.yeng bas ma zhi 'char tshul dag /
so so'i rkyen gyi bsam pa thibs po la / /
gnas 'cha' nyes pa'i rnam pa de dang de / /
'gro la phan don dam bcas shes rab can / /
shes rab chen pos ma lus yongs su sel / /
skyon bral brtan zhing ngang des de mkhyen nas / /
dga' bde skyid phyir legs par de gzigs shing / /
dbang bskur bdud rtsi shin tu sim byed pas / /
thub dbang rnams kyis de ni dbang yang bskur / /
bde gshegs mdzod spu mtshan rab thon pa yi / /
'od chen zla ba gsal bzhin sim byed pas / /
rgyal sras de yi mgo nas dbang bskur na / /
mchod sbyin me la mar khus blugs ltar mdzes / /
chos rgyal rgyal tshab thabs de thob gyur na / /
phyogs bcu kun du sprul pa'i lus bkye zhing / /
sprin chen char gyi rgyun gyis rdul bsal bzhin / /
'jig rten sdug bsngal lhun gyis grub par sel / /
rgyal sras mthu mchog de 'dra rmad byung dag /
thams cad shes rab de yi mthu las byung / /
bu la byams pa'i ma 'dra shes rab las / /
de 'dra'i phun sum tshogs 'byung ci mtshar gyi / /
bde gshegs stobs bcu stobs kyi phul byung ba / /
mtshungs med mchog tu bya ba thams cad dang / /
yon tan tshogs gzhan ma lus thams cad kyang / /
de 'dra'i shes rab rgyu la brten zhing 'byung / /
'jig rten dag na sgyu rtsal gter mchog dang / /
gtsug lag mig 'dra ci snyed yod pa dang / /
yongs su skyob byed blo dang sngags la sogs / /
rnam bkod chos kyi khyad par tha dad dang / /
rnam grangs rnam mang rnam thar sgo dag dang / /
'jig rten phan pa'i rnam pa de dang des / /
rgyal sras mthu chen rnam par ston byed pa / /
de dag thams cad shes rab mthu las 'byung / /
dbang po'i yul rnams lha rdzas 'dra bdog pa'i / /
rgyal srid che ldan byang chub sems dpa' dag /
rang bzhin tshul min 'gyur ba med pa yang / /
shes rab yon tan blon po ldan pa'i mthus / /
gzhan la phan byed ro gcig byams pa la / /
'dod chags 'go ba yongs su spang ba dang / /
gzhan gyi sdug bsngal mi bzod snying rje la / /
mya ngan khur gyi le los mi dma' dang / /
dga' mchog dang ldan yang dag g.yeng med dang / /
'gro don mi g.yel btang snyoms chen po dang / /
yon tan de dang de dag gnyen po'i lam / /
shes rab chen pos bkag pas rnam par mdzes / /
bsam pa bag la nyal la bka' brtsan pa'i / /
shes rab nyi 'od 'bar ltar de med na / /
su zhig yun ring 'jig rten rkyen 'byung ba'i / /
rang bzhin tshul gyur mun nag sel nus yod / /
brtan 'os bla ma rim gro bsnyen bkur te / /
shes rab bsgrub phyir thos pa btsal bar bya / /
rnam pa sum cu gnyis kyis shes bya ste / /
yang dag mnyam gzhag yid kyis rnam par sel / /
thos nyung dmus long bsgom pa'i tshul mi shes / /
de med des ko ci zhig bsam par bya / /
de bas thos la brtson bya de rgyu las / /
bsams bzhin bsgoms pas shes rab yangs pa 'byung / /
dri ma rtsod med sgo dang brtan pa dang / /
don tshol rtogs pa'i mthu yod rtogs pa dang / /
bsam gtan de yi yon tan skyed pa bas / /
shes rab bsgrub la mngon par brtson par bya / /
shes rab thob pa'i tshul la thabs kyi mdo / /
bsam gtan de don nges pa'i thos mang ba / /
yon tan tshogs rgyu shes rab snang ba ni / /
gnyis po de las gtsub shing me ltar 'byung / /
mkhas pa'i skye bos spyod pa'i lam bsten te / /
gti mug rgyur gyur thibs po spang bar bya / /
de bsgribs gyur na zla ba shar gyur kyang / /
char sprin cher bsgribs mi snang mtshungs mi snang / /
le lo snyom dang rten ngan brten pa dang / /
gnyid kyi dbang gyur mi rtog ngang tshul dang / /
thub pa'i ye shes mchog la mos med dang / /
log pa'i nga rgyal non pas don 'dri dang / /
dma' sems ngag la zhen pas byung ba'i rgyus / /
mkhas pa'i skye bo bsten par ma dad dang / /
log pa'i rnam rtog dus tshe log lta dag /
gti mug rgyu yin de bsal gnyen po ni / /
phung po khams dang skye mched bden pa dang / /
rig pa dag dang rgyu byung tshul brtag dang / /
chos la mkhas pa'i rnam pa de dag ni / /
shes rab thabs kyi yul brgyad rnam pa yin / /
gzugs rnams dbu ba'i tshogs 'dra snying po med / /
tshor ba rnam gsum chu yi chu bur tshul / /
'du shes 'dod pa'i yon tan zhugs pa ni / /
smig rgyus ri dgas slu bzhin byis pa slu / /
'du byed rnam pa chu shing rang bzhin 'dra / /
sgyu ma'i tshul las rnam shes gtad pa med / /
de la brten zhing ro 'dra'i lus 'di nyid / /
rnam mang bskyod cing lam rgyud kun du 'khyam / /
bdag dang bdag gi 'di la gang yang med / /
mi gtsang sna tshogs 'dus pa'i tshogs 'di ste / /
rang dbang yod ltar 'khrul 'khor byas pa bzhin / /
sems can 'du shes byis pa slu ba byed / /
mig 'di skad cig 'jig ste bdag ma yin / /
mig ldan de min mig la bdag kyang med / /
bdag la mig med skye mched lhag ma yang / /
de dang tshul 'dra gtad med bdag gi med / /
lus la gnas pa'i khams dang phyi rol khams / /
mtshan nyid mi mtshungs 'gal ba gang yang med / /
rnam shes khams kyang mi rtag bdag ma yin / /
de las gzhan yang nam mkha'i me tog bzhin / /
de ltar 'di ni sred rmongs yid ldan la / /
sdug bsngal 'ba' zhig byung bar gyur pa yin / /
sred dang bral na zhi ba'i mchog thob ste / /
tshul khrims ting 'dzin sred sel lam yang thob / /
de dang de dag rten 'brel byung ba zhes / /
lta ba rnam dag yod med gnyis mi dmigs / /
'gro ba 'di dag de la sgyu ltar snang / /
de phyir bde la sogs pas 'gyur med bstan / /
'das gyur byung gyur rtog pa log lta ste / /
byung gyur gang yin srid las bde 'gyur zhes / /
de ltar 'das pa'i yul la 'dod bral zhing / /
byung dang 'byung bar 'gyur ba smon pa med / /
sdug bsngal tshul gyis mngon par mi bde zhing / /
mi bzad mig phye mngon pa'i tshul yod na / /
de dag don bsgrub phongs dor tshul bsams shing / /
shes ldan su zhig dgar gnas sla snyam sems / /
de ltar rnam grol blo ldan snying rje can / /
'gro ba mgon med nyon mongs gzir mthong na / /
thams cad byang chub mchog la ma bkod du / /
dma' las byams btang mya ngan 'dar mi mos / /
'jig rten don sgrub tshul la mthu med pa'i / /
theg pa gnyis po gtan du spang byas shing / /
thub rgyal theg pa snying rjes bstan pa'i lam / /
gzhan phan ro gcig rang bzhin de dag 'jug /
dma' 'os tshul la legs pa'i blo mi gzhol / /
che la che min nam yang gnas mi 'gyur / /
gtsang ma'i rang bzhin gtsang dang rtag tu 'brel / /
gzhan yang mthun dang mthun gyur chos nyid tshul / /
bde dang mi bde rmi lam 'drar 'brangs shing / /
gti mug skyon gyis dma' ba'i 'gro mthong na / /
las kyi dam pa gzhan don dga' bor zhing / /
rang gi don la de ko ci ste brtson / /
gang zhig 'jig rten phan phyir kun spyod cing / /
mngon pa'i nga rgyal bdag lta yongs spangs te / /
kun la byams pas mi gnyis lam rgyu ba / /
de ni mya ngan 'das kyang 'jig rten spyod / /
shes rab rnam dag mngon sgrub theg pa'i mchog /
thub chen thams cad mkhyen nyid de las 'byung / /
de ni 'jig rten rnams kyi mig bzhin te / /
'od ldan nyi ma shar ba'i 'od dang 'dra / /
'khor ba'i skyon gyi khur gyis ngal chad kyang / /
shes rab rnam par dbye la skyon med pa / /
de ni sangs rgyas legs bsgrub theg pa la / /
bdag nyid yongs su skyo bar 'gyur ba med / /
bde gshegs mthu can rmad byung mthong 'gyur bas / /
yan lag thams cad spu g.yo dga' gyur cing / /
de bsgrub theg pa'i dam pa spong byed pa / /
g.yo sgyu spyod min rgyu ni gzhan med do / /
bdud kyi 'khrug pas ma non su zhig ko /
dkon mchog gsum gyi 'byung gnas theg pa ste / /
gnod pa'i mda' 'byin bde gshegs theg pa la / /
smod par su byed de ni 'gro ba'i sgra / /
shes rab mig zums 'gros 'khyar gyur pa la / /
'jig rten don sgrub rgyal ba'i rgyal rigs na / /
snying rje mi skyed skyes bu gang zhig yod / /
de dag rmongs bsal brtson 'grus su mi rtsom / /
shes rab kyi pha rol tu phyin pa'i le'u'o // //
pha rol tu phyin pa bsdus pa Ar+ya shU ras mdzad pa rdzogs so // //
lo tsA ba A tsAr+ya bai ro tsa na rak+Shi tas bsgyur ba'o // //
