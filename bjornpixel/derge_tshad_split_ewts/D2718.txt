@## / /
rgya gar skad du /
Ar+ya many+dzu shrI sto tra nA ma /
bod skad du /
'phags pa 'jam dpal gyi bstod pa zhes bya ba /
'phags pa 'jam dpal gzhon nur gyur pa la phyag 'tshal lo / /
don zab sngags kyi stobs kyis rab sbyangs pa'i / /
stong gsal nam mkha' dri med dang mtshungs las / /
baM yig las grub dkar mdangs bdud rtsi'i mtsho / /
gting zab yangs pa can la phyag 'tshal lo / /
mtsho mtha' glang chen thal kar gyis bskor zhing / /
mnyen lcug 'khril sdem pad zlum dra bas khyab / /
lo ma'i gur lding dkar mdzes me tog las / /
yid 'phrog dri bsung ldan la phyag 'tshal lo / /
mtsho chen dbus na baM yig las byung ba'i / /
pad sdong yal ga lo ma phun tshogs ser / /
'dab rgyas dkar gsal ge sar dmar ser can / /
lte ba ljang ser mtho la phyag 'tshal lo / /
de steng yi ge mchog rab yongs gyur las / /
rab zlum 'khor lo rnam dag phun tshogs mdzes / /
shin tu mdog dkar yid 'ong 'dzin gzugs can / /
bsil zer phyogs bcur 'gyed la phyag 'tshal lo / /
der bzhugs a dkar las grub dpa' bo'i sku / /
zung bzhi'i na tshod rdo rje skyil krung brtan / /
chu shel dri med ji bzhin rab dkar mdangs / /
mtshan mchog dpe byad 'bar la phyag 'tshal lo / /
thor tshugs rtse na rin chen me tog spud / /
rtse mo lnga ldan zur phud shin tu gsal / /
snyan gong ut+pal dri ldan dar dpyangs 'phur / /
snyan shal nor bu 'phyang la phyag 'tshal lo / /
de bzhin mgul rgyan dpung rgyan phyag gdub dang / /
zhabs gdub ska rags do shal bzang ba dang / /
sna tshogs na bza' rin chen rgyan gyis spras / /
sil sil sgra snyan 'khrol la phyag 'tshal lo / /
phyag g.yas mchog sbyin legs par brkyang mdzad nas / /
g.yon pas ut+pal sdong po thugs kar 'dzin / /
srab 'jam dung mdog na bzas rab brgyan cing / /
mu med 'od zer 'phro la phyag 'tshal lo / /
dpa' mchog sku yi rnam pa dran gyur nas / /
rig sngags cung zad bzlas pa tsam gyis kyang / /
dus des dar dkar ma sha'i sbyor ba yis / /
phun tshogs blo gros spel la phyag 'tshal lo / /
gzhan yang gzhon nu dpa' bos legs bsten pa'i / /
ting 'dzin sngags dang ci rigs rdzas sbyor gyis / /
gnas skabs mthar thug yon tan ma lus kun / /
slu med nges par 'grub la phyag 'tshal lo / /
ngo bo ma nor chos nyid rab mkhyen cing / /
rnam pa ma lus chos can lhang nger gzigs / /
thugs rje che dang thabs tshul dpag med kyis / /
srid mtsho mtha' yas skyob la phyag 'tshal lo / /
'jam dbyangs mgon khyod gus pas rjes dran cing / /
bsgom bzlas legs mchod mngon par bstod pa yis / /
blo ngan mun nag thibs po'i tshogs rnams kun / /
sprin med nyi shar ji bzhin dngas par mdzod / /
dpal ldan mkhas pa rnams kyi nang nas rgyal mtshan rtse mo ltar shin tu mtho zhing gsal bar gyur pa'i paN+Di ta chen po ma tis 'jam pa'i dbyangs kyi sgrub thabs dang bstun te /
bskyed pa'i rim pa'i gsal 'debs bde ba'i ting nge 'dzin gyi bstod pa rdzogs so // //
pa N+Di ta shA kya shrI b+ha dra dang / /
bod kyi lo rtsA khro phu ba gnubs byams pa'i dpal gyis srin po'i rir bsgyur ba'o //
[ ]
