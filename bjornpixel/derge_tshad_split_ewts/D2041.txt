@## / /
rang gi sems gong du 'pho ba'i man ngag byin brlab dang bcas pa /
dpal rdo rje 'dzin rgyal khros pa chen po zhe sdang gshin rje gshed la phyag 'tshal lo / /
rnal 'byor gang la phyi dang ni / /
nang gi 'chi ltas brtag bya ste / /
nges par 'chi 'gyur rlung las te / /
gsum mam lnga'am bdun la sogs / /
g.yas g.yon rlung ni ma 'gyur na / /
nang gi rtsa dang rlung thig le / /
las mi rung bas 'chi ltas su / /
rtogs nas slu ba'i rnal 'byor bya / /
g.yas nas lnga dang g.yon nas gcig /
skyong dang sdud pa'i khyad par ro / /
glo g.yas sa la phab byas nas / /
brla g.yon steng du rkang g.yas gzhag /
g.yon gyi rkang mgo sgyid par sbrel / /
lag g.yon nu mnyes mchan khung gzhug /
lus ljid dpung pa g.yas la bskur / /
dbung pa g.yas pas kha gcus la / /
rdo rje'i bzlas pas bslu bar bya / /
des kyang 'pho bar ma gyur tshe / /
rdu bas la mthe chung g.yas kyis bkag /
g.yon nas 'gro 'ong bya ba ded / /
rlung bcing man ngag dam pa'o / /
'khrul 'khor bzlog ste bya ba ni / /
g.yon nas 'pho bar ma 'dod na'o / /
de ltar phyi dus tshes grangs la / /
brtags nas gal te mi 'pho na / /
dus la bab pas rnams shes 'phang / /
'jig rten 'di dang gzhan la yang / /
zhen pa'i rtsa ba rab bcad nas / /
longs spyod lus dang dge la sogs / /
lha dang bla ma 'gro drug la / /
ltos pa med par mchod sbyin bya / /
lus la chags dang zhen pa ni / /
skad cig tsam yang mi bya'o / /
gnas dang grogs sogs gzhan med dang / /
lhar ni yang dang yang dran pas / /
bla ma 'ba' zhig bsam par bya / /
drag ldan bsam pas skyabs song la / /
dpal ldan gshin rje gshed dmar po / /
dmigs pa'i spyi bor bsgom byas nas / /
dbu ma gnyis ni sprad byas la / /
snying dbus hUM las sgo rnams bkag /
sems rten hUM ni yar 'phangs te / /
bla ma'i hUM ni snying gar bsdu / /
'dod tshe 'og tu mi dgug go / /
yang na sgo gzhan bkag rjes la / /
rtsa gnyis thabs shes yi ges dgag /
snying dbus dbu mar zla gam hUM / /
de steng hUM ni skar mda' ltar / /
'jug pa'i rlung dang sbyar bar bya / /
yang na 'od kyis 'pho ba ste / /
gzhu dbyibs 'khrul 'khor byas rjes su / /
lte bar rlung bcas zla bar hUM / /
snying dbus gong bus bu ga dgag /
stobs kyi yi ges sems drangs nas / /
lha yi thugs kar 'phongs te bsre / /
gnas gzhan gang du skye 'dod par / /
yi ge gsum gyis drangs te 'phangs / /
yang na spros med rnal 'byor ba / /
sna tshogs stong pa'i gzugs 'di las / /
'od gsal dang du 'pho ba ste / /
phyag rgya chen po nyid 'gyur ro / /
rang gi sems gong du 'pho ba'i man ngag slob dpon dpal 'dzin gyi gdams pa de nyid kyis mdzad pa'o / /
paN+Ti ta rgya gar mngon shes can dang /
bod kyi lo tsA ba 'gos khug pas bsgyur ba las / /
phyis sa'i steng na 'gran zla dang bral ba darbaN A tsAr+ya dang /
lo tsA ba shes rab rin chen gyis grong du bsgyur cing zhus pa'o //
[ ]
