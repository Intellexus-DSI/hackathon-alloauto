@## / /
rgya gar skad du /
nA ya bin+du piN+DA r+thA /
bod skad du /
rigs pa'i thigs pa'i don bsdus pa /
'jam dpal gzhon nur gyur pa la phyag 'tshal lo / /
gang gis rigs pa bzhi mkhyen dang / /
rgyal ba mdzad dang mdor mdzad dang / /
phan byed de la phyag 'tshal te / /
mdo ru bsdus pa brtsam par bya / /
mngon sum dag gi mtshan nyid dang / /
rang dang gzhan gyi don gyi dpag /
rjes su dpag snang gnyen po'o / /
de la mngon sum mtshan nyid ni / /
grangs dang spyod yul rgyu 'bras dang / /
rang gi ngo bo rnam pa bzhi / /
log rtog rnam bzhi'i gnyen po yin / /
rjes su dpag pa'i mtshan nyid ni / /
grangs dang yul dang rgyu 'bras dang / /
tshul dgu rtags gsum sbyor ba dang / /
mi dmigs pa la bcu gsum ste / /
spyi dang dus dang sbyor ba'o / /
mdor ni nyi shu dgu ru 'dod / /
rjes dpag mtshan nyid drug tu 'dod / /
de yi gnyen por rab tu bstan / /
gzhan gyi don gyi rjes dpag la / /
rnam pa gnyis su bstan pa ste / /
chos mthun pa dang chos mi mthun / /
re re la yang bco lnga'o / /
mthun pa'i phyogs la bgrang ba ni / /
mi dmigs pa dang rang bzhin dang / /
'bras bu'i rang bzhin rnam pa gsum / /
rang bzhin dag dang khyab par gyur / /
khyad par bye brag sbyor ba'o / /
da ni re re dag la yang / /
rjes su 'gro dang phyogs kyi chos / /
ldog pa dag ni shugs kyis bstan / /
spyi ru bco lnga mngon par brjod / /
mi mthun phyogs la spyad na ni / /
de dang 'dra'o gzhan du ni / /
ldog dang phyogs chos dngos su bstan / /
'gro ba shugs kyis rtogs par bya / /
yang dag ma nor phyogs bzhi ni / /
dngos po nyid dang bdag nyid 'dod / /
ma bsal ba'o phyogs ltar bzhi / /
mngon sum dag dang rjes su dpag /
grangs dang tshig ma bsal ba'o / /
mdor bsdus sum cu brgyad du bzhed / /
de rnams dag gis 'joms par byed / /
rjes su dpag pa ltar snang ba / /
rnam pa gnyis su shes par bya / /
gtan tshigs ltar snang nyi shu bzhi / /
dpe yi skyon rnams nyi shu'o / /
gtan tshigs lta bu bgrang ba ni / /
ma tshang ma grub ma nges pa / /
'gal dang 'gal ba mi 'khrul can / /
ma tshang ba ni rnam pa gnyis / /
ma grub pa ni rnam pa drug /
ma nges pa la brgyad du 'dod / /
'gal ba dag la rnam pa bzhi / /
'gal ba mi 'khrul gnyis la bzhi / /
mdor na nyi shu rtsa bzhi'o / /
spang bar bya'o dpe yi skyon / /
mthun pa'i dpe dang mi mthun dpe / /
rnam pa gnyis so gzhan la ni / /
mthun pa'i phyogs la rnam pa dgu / /
bsgrub byar sgrub dang gnyi ga yi / /
las dang rdul dang bum pa'o / /
the tshom za ba de la gsum / /
rjes su 'gro med dang bstan pa / /
phyin ci log tu bstan pa'o / /
mi mthun phyogs la rnam pa dgu / /
de dang 'dra'o rnam pa drug /
ldog pa med dang ma bstan pa / /
ldog pa phyin ci log dang gsum / /
drug ni gong po rab tu brtags / /
gnyen po dag la sun 'byin ni / /
yang dag pa dang ltag chod do / /
mdor na nyi shu dag dang gnyis / /
spyir na brgya dang nyi shu gcig /
spang bar bya ba bzhi bcu drug /
bsgrub par bya ba bdun cu lnga / /
de ni tshig kyang bdun cu gsum / /
sh+lau ka bco brgyad rkang pa gcig /
yongs su bsdoms te mngon par brjod / /
rigs thigs don bsdus 'di dag la / /
'khrul cing nor pa mchis pa rnams / /
'phags dang mkhas pa rnams la yang / /
bzod par gsol lo mkhas pa rnams / /
ma ha paN+Di bzod pa mdzod / /
'khrul nor gzhung rnams bsrang du gsol / /
rigs pa'i thigs pa'i don bsdus pa / /
rgya gar gyi mkhan po dzi na mi tras mdzad pa rdzogs so // //
rgya gar gyi mkhan po su ren+d+ra bo d+hi dang /
zhu chen gyi lo tsA ba ban+de ye shes sdes bsgyur cing zhus te gtan la phab pa //
[ ]
