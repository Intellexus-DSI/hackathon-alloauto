@## / /
rgya gar skad du /
pra dI po dI pa Tip+piT ko hri da yA dar+sha na nA ma /
bod skad du /
sgron ma gsal ba mdor bshad pa'i sa bcad snying gi me long zhes bya ba /
dpal rdo rje sems dpa' la phyag 'tshal lo / /
de bzhin gshegs pa lnga rnams la / /
gang zhig sku yis khyab byed gnas / /
rdo rje 'chang ba'i gtso bo ni / /
rdo rje 'chang chen de la 'dud / /
mtha' drug ces bya'i 'grel pa ni / /
dpal ldan zla ba'i grags pas mdzad / /
dka' ba'i gnas la bdag gis ni / /
rnam par dbye ba'i rnam 'grel bya / /
de la dpal ldan rgyud kyi rgyal po zhes bya ba 'dis ni /
'dod pa'i lha la phyag 'tshal ba yin no / /
de la rgyud kyi rgyal po zhes bya ba'i tshig gis ni rgyud gzhan rnams las khyad par du gyur pa'i don to / /
shin tu gsal bar rnam par phye / /
zhes bya ba ni rnal 'byor gyi rgyud kyi khyad par gyis so / /
gal te de lta na de nyid grub pa'i phyir 'bad pa ci zhig dgos zhes pa la /
mtha' drug gi ni bcing bas bcings pas zhes bya ba smos so / /
'o na yang de nyid las /
khyod kyis rtogs par 'gyur ro zhe na /
yang rgol ba de nyid kyis na rgyal sras yul gyur zhes gsungs so / /
'dis ni mngon par shes pa thob pa rnams kyis 'grel pa bya bar 'os pa yin no zhes bsams so / /
de ltar yang dus kyi 'khor lo'i man ngag las bstan te /
mngon par shes pa thob pas 'grel pa bya'o zhes so / /
de'i mtshan ci zhig yin zhe na /
rgyal ba'i 'dus gang yin zhes gsungs so / /
don ni 'di yin te /
de bzhin gshegs pa lnga rnams kyi 'dus pa zhes bya ba'i don to / /
'o na de la re zhig ji ltar na de bzhin gshegs pa 'di dag gi tshogs 'dus pa yin zhe na /
bshad pa'i rim pa gnyis te /
bskyed pa'i rim pa dang /
rdzogs pa'i rim pa'o / /
de la bskyed pa'i rim pa la ni /
zla ba dang /
nyi ma dang /
sa bon dang /
phyag mtshan dang /
spro ba dang /
bsdu ba dang /
sku grub pa rnams kyi mngon par byang chub pa rnam pa lnga ni /
de bzhin gshegs pa lnga'i ngo bo nyid 'dus pa yin no / /
yang na sku grub pa la gang de bzhin gshegs pa thams cad rab tu zhugs pa ni 'dus pa'o / /
yang rdzogs pa'i rim pa la thabs dang shes rab snyoms par zhugs pa ni dga' ba dam pa'i chags pa'i sgras rgyal ba'i tshogs mtha' dag rab tu zhugs pa'i 'og tu /
rdo rje nor bu'i rtse mor gcig tu zhu ba'i ngo bo byang chub kyi sems thig le'i rang bzhin du 'dus pa yin no / /
yang na rdo rje'i lam nas spros nas /
byang chub kyi sems thig le'i dkyil 'khor na yod pa'i lha'i gzugs kyi pad+ma'i snying po'i nang na rab tu yod pa ni 'dus pa'o / /
yang na phyir mi ldog pa'i dbang bskur ba'i dus su tshangs pa'i sgo nas de bzhin gshegs pa thams cad slob ma la zhugs par byas pa de ni 'dus pa'o / /
'di dag ni mtshon pa tsam ste /
rnam pa gzhan ni gzhung mangs kyis dogs pa'i 'jigs pas ma bstan no / /
brgyud pa ma gtogs par ni de kho na nyid rtogs pa med pa de'i phyir /
de ni dpal klu sgrub las thos pa yin no / /
rim pa gnyis la zhes bya ba 'dis ni 'dus pa nyid kyi rnam par 'grel pa'o / /
gal te yang dpal gsang ba 'dus pa ni rim pa rnam pa lngar bstan pa yin te /
'on kyang de bsdu ba'i don du yongs su brtags pas rim pa gnyis su bstan pa yin no / /
shin tu gsang ba nyid du bstan pa'i phyir /
sangs rgyas kun gyi rgyas btab pa yin te /
rgyal po rnams kyi rang gi mdzod bzhin no / /
btud pa ni lus dang ngag dang yid de'i bdag nyid kyi rjes su zhugs pa'o / /
khyab bdag ni rdo rje sems dpa'i khyad par ro / /
rab tu gsal bar bshad pa ni rab tu ston par byed pa'o / /
zla ba'i grags pas zhes bya ba ni gzhung byed pa'i tshig go / /
'di dag gi ni klu sgrub kyi zhal snga nas kyi slob ma yin pa nyid kyis man ngag dang ldan pa nyid du rab tu bstan no / /
rim pa zhes bya ba ni /
bskyed pa la sogs pa'i rim pa zhes bya ba'i don to / /
gsang sngags sku zhes bya ba nas / /
bden pa gnyis kyi sbyor byed gang / /
'di ni sgrub pa'i yan lag mchog /
ces bya ba'i bar gyi ni /
rdo rje bzlas pa dang /
sems rnam par dag pa dang /
rang byin gyis brlab pa dang /
mngon par byang chub pa dang /
zung du 'brel pa'i rim pa rnams rab tu bstan no / /
rgyud kun gyi ni don bsdus pa'o / /
zhes bya ba 'dis ni rim pa lnga las lhag pa dang chad pa nyid rab tu dgag pa yin no / /
dbye ba zhes bya ba ni rnam par spros pa'o / /
de la rdo rje bzlas pa ni rnam par snang mdzad la sogs pa'i dbye bas rnam pa mang po yin no / /
sems rnam par dag pa'i rim pa ni ye shes gsum la sogs pa'i dbye bas so / /
rang byin gyis brlab pa'i rim pa ni /
mngon par byang chub pa lnga'i dbye bas so / /
mngon par byang chub pa'i rim pa ni chags pa dang /
chags pa med pa dang /
chags pa bar ma'i dbye bas so / /
zung du 'brel pa'i rim pa ni kun rdzob dang /
don dam pa'i dbye bas so / /
de rnams yang dag par bsdus pa ni zhes bya ba ni gang lnga po gcig tu zung du 'jug pa'i rim par yang dag par 'du ba'o / /
rgyud rig ste zhes bya ba ni 'gro ba'i bla ma khams gsum na rdo rje 'chang gi go 'phang ston par byed pa'o / /
sngags dang zhes bya ba la sogs pas ni rim pa rnams kyi bsdus pa'i don no / /
sngags smos pas ni sngags thams cad yi ge gsum gyis yang dag par bsdus pa'i tshig go / /
sems kyi sgras ni sems las byung ba brgya drug cu'i rang bzhin bzung ba yin no / /
lus kyi sgras ni chos dang longs spyod dang sprul pa'i sku bzung ba yin no / /
rnam par dag pa smos pas ni chags pa la sogs pa dang /
dga' ba la sogs pa bzung ba yin no / /
zung 'jug las zhes bya bas ni gnyis su byar med pa bzung ba yin no / /
mtha' drug la 'jug go zhes bya ba ni 'chad par 'gyur ba'o / /
mtha' drug po 'di yang dpal 'dus pa'i yul can yin no / /
de yang gcig tu yi ge gsum gyi ngo bo nyid do / /
yi ge gsum po yang A li dang kA li'i sngags thams cad kyi yig 'bru dang tshig la sogs pa dbye ba rnams kyang yang dag par bsdus pa yin te / /
des na /
ya ra la wa ha mtha'i bar / /
zhes bya ba la sogs pa gsungs so / /
rim pa las rnam par 'das pa'i rgyu ni brjod par mi rigs so zhe na /
dang po ya ra la wa smos pas ni las kyi sbyor ba'i nus pa sgrub pa gtso ba'i phyir ro / /
de ltar yang /
dngos grub 'dod pas bya ba ni / /
ra la sogs pa gsum nyid kyis / /
'gro ba'i don la rab tu 'jug /
ces bshad do / /
ci'i phyir a la sogs pa mi bzung zhe na / /
bshad pa /
re zhig gsal bya rnams ni gsal byed med par brjod par mi nus pa yin te /
de dag nye bar bzung bas dbyangs kyi yi ge rnams kyang yang dag par bzung ba yin no / /
chos kyi phung po brgyad khri'i zhes bya ba la sogs pa ni rtogs par sla'o / /
de la rgyud kyi rtse mo zhes bya ba 'dis ni phan yon bstan no / /
gzhung nyung zhes bya ba la sogs pa 'dis ni rnal 'byor gyi rgyud mtha' dag gi snying por bstan to / /
de la rnyed dka' shes pa zhes bya ba'i tshig gis ni bsgrub par bya ba nyid du bstan to / /
rgyan bdun zhes bya ba la sogs pas ni gtan tshigs bstan to / /
de bas zhes bya ba la sogs pas ni bla ma brgyud pa'i rgyan gyi rnam par dbye ba la 'grel pa byed pa'i snying rje gsal bar byed pa yin no / /
de la gleng bslang ba la sogs pa rgyan bdun ni /
mdor bstan pa dang /
mtshan nyid dang /
yongs su rtogs pa yin te /
de ltar na 'di rnam pa gsum gyi dbang du byas pa yin no / /
de la dang po bstan pa la gleng bslang ba'i grangs ni rnam pa lnga yin te /
de la gnas skabs kyi tshe don bsgrub pa'i phyir bsam pa ni gleng bslang ba nyid du bstan pa yin no / /
ji srid de'i rigs pas sgrub pa ma byas pa de srid du ni gleng bslang ba de yang 'grub par mi 'gyur te /
de'i phyir rigs pa yang rnam pa bzhi bstan no / /
de'i 'og tu sgra dang /
don gyi rnam par dbye bas rnam par bshad pa smos pa yin no / /
lnga pa ni smra ba po'i rgyan yin no / /
drug pa ni nyan pa po'i rgyan yin no / /
bdun pa ni brjod par bya ba ma lus pa mtha' dag bsdus pa'i rgyan yin no / /
thams cad bsdus pa ni dbye ba nyi shu rtsa brgyad do / /
'di'i ming ci zhes bya ba la sogs pas ni rgyan dang po'i mtshan nyid de /
de yang dri ba sngon du 'gro ba'i lam ni /
rgyud kyi mtshan ni zhes bya ba la sogs pa'o / /
don ni 'di yin te /
ming med par ni tha snyad chad pa'i phyir 'gro ba thams cad 'on pa dang lkugs par 'gyur te /
de bas na mtshan bzung ba yin no / /
de yang 'dus pa zhes bya ba'i mtshan no / /
de'i don ni sngar gtan la phab pa nyid do / /
rgyu mtshan gang gi don du zhes bya ba ni /
'dod chags kyi rigs can gyi sems can gyi sems gtsor byas nas de rnam par dag par byed pa'i phyir ro / /
byed pa po rdo rje 'chang chen po nyid la nyan pa pos gus pa nyid kyi phyir rab tu bsgrub par 'gyur ro / /
le'ur bcad pa la sogs pa zhes bya ba'i tshad do / /
de ltar na yongs su 'bad pa dang /
gzhal bya mthar thug par gang du byas pa de ni le'ur bcad pa'o / /
dum bu la sogs pa'ang de bzhin du shes par bya'o / /
gzhung dang zhes bya ba la yi ge dang don las kyang shes par bya ste /
de gnyis ni 'brel pa'i phyir ro / /
dgos pa zhes bya ba ni rnam pa gnyis te /
bskyed pa'i rim pa dang rdzogs pa'i rim pa'o / /
de la dang po'i phyogs kyang rnam pa gnyis te 'jig rten dang 'jig rten las 'das pa'o / /
'jig rten pa'i zhi ba dang /
rgyas pa dang /
dbang du bya ba dang /
dgug pa dang /
rnam par dbye ba dang /
gsad pa dang /
dgar ba dang /
mngon spyod la sogs pa'o / /
'jig rten las 'das pa ni grub pa rnam pa brgyad de /
de yang 'og nas bshad la ji ltar 'khor lo'i rig pa 'dzin pa grub pa dang / /
de bzhin du rin po che dang /
pad+ma dang /
rdo rje dang /
ral gri dang /
mdzub ris dang /
mig sman dang /
ri lu'i grub pa rnams so / /
'jig rten dag pa'i dgos pa ni rdzogs pa'i rim pa la'o / /
sangs rgyas kyang ni zhes bya ba ni rdo rje 'chang chen po nyid do / /
gleng ba ni 'das so zhes bya ba ni mjug sdud pa'o / /
rigs pa gsungs pa ni /
gnyis pa yang ni bshad par bya / /
zhes bya ba la sogs pa la rgyud la sogs pa ni bstan pa'o / /
mdo sde dang 'dul ba dang mngon pa rnams kyi rigs pa sngar rab tu bstan nas /
phyis rang gi grub pa'i mthar ston to / /
mi yi skye bar 'khrungs pa ni / /
zhes bya ba la sogs pa la /
mi gdul bya yin pa'i phyir 'dra ba'i skye ba bzung ba ni rigs pa kho na'o / /
mi'i skye ba bzung na yang 'dod chags dang bral ba la ma brten par ni sems can rnams 'dul bar mi 'gyur te /
de bas na de'i phyir btsun mo'i 'khor gyi nang nas byung ba ni gleng gzhi ste /
gleng gzhi ni sngon byung ba'o / /
gal te dgon pa la sogs pa na gnas na yang 'dod chags la sogs pa 'byung bar 'gyur ba de'i tshe khab nas byung ba don med pa yin na /
de nyid kyi phyir 'dul ba'i sdom pa bstan pa'i nges pa'i tshig ni bslab pa'i gzhi rnam pa sna tshogs kyi spyod pa'o / /
'bras bu bzhed pa yod pas /
bcom ldan 'das dka' ba spyod par mdzad pa de ni rgyu yin te /
'bras bu thob par bya ba la thabs yin pa'i phyir ro / /
'di ni 'dod chags dang bral ba'i chos kyi zhes bya ba ni mjug bsdu ba'o / /
'dod chags kyi chos kyi rigs pa'i skabs ni sangs rgyas lnga zhes gsungs te /
nyon mongs pa lnga dang /
rnam par shes pa lnga dang /
phung po lnga dang /
rlung lnga dang /
'byung ba chen po lnga rnam par dag par bya ba'i phyir /
bcom ldan 'das rdo rje 'chang chen po rigs lnga'i de bzhin gshegs pa lnga'i rigs kyi skur bzung ba zhes bya ba'i don to / /
'di ni kun rdzob kyi phyogs su bstan pa yin te /
de rnam par bzlog pa'i phyir /
rigs gcig tu yang 'gyur ba yin / /
zhes gsungs te /
rdo rje 'chang chen po'i rigs kyi ngo bo zhes bya ba'i don no / /
'di yan chad kyis ni rang gi don phun sum tshogs pa yin no / /
gzhan gyi don phun sum tshogs pa ni /
rdo rje la sogs pa bzung ba zhes bya ba la sogs pa gsungs so / /
sems can gyi khams mos pa sna tshogs pa yin pas de dag rjes su bzung ba'i phyir ni /
bcom ldan 'das rdo rje la sogs pa'i mtshon cha bsnams pa yin no / /
de dag kyang ye shes la sogs pa rnam par dag pa'i ngo bo yin no zhes bya ba ni nges pa'i tshig gi don no / /
yang na dbang bskur ba'i dus su slob ma la rdo rje la sogs pa 'chang bar byed pa yin no / /
der yang rnam par dag pa mngon du brjod nas sbyin par bya ba yin te /
ji ltar /
byang chub sems gang de rdo rje / /
shes rab dril bu yin par shes / /
zhes gsungs pa lta bu'o / /
de bzhin du bcom ldan ni sgeg pa la sogs pa'i gar stabs dgu'i nyams kyi spyod pa mdzad pa yin no / /
gzhan dag la yang de ltar ston par mdzad de /
de la sgeg pa'i nyams kyis spyod pa ni mA ma kI chen po dang lhan cig gtugs pa dang /
'khyud pa dang /
sen mo dang sos gdab pa'i mtshan nyid do / /
dpa' bo'i spyod pa ni /
ji ltar mtshan mo dur khrod kyi phyogs su ro slong bar byed pa'o / /
rngam pa'i spyod pa ni go ku da ha na za bar byed pa'o / /
smad pa dang 'jigs pa sbyin par byed pa ni rngam pa zhes bya bar bstan no / /
dgod pa'i spyod pa ni ji ltar cung zad 'dzum pa nyid kyi sgom pa'am /
sgeg pa'i nyams kyi bye brag gam /
mtshan mo ro langs 'jigs par bya ba'i phyir gad mo chen po'o / /
drag po'i spyod pa ni ji ltar gshin rje gshed la sogs pa'i khro bo'i rgyal po bsgom pa'o / /
'jigs su rung ba'i spyod pa ni de'i lus nyid kyis bgegs bskrad pa'o / /
snying rje'i spyod pa ni rang bzhin gyis grub pa nyid de /
de bzhin gshegs pa rnams ni thugs rje chen po dang ldan pa'i phyir ro / /
rngam pa'i spyod pa ni ji ltar 'jig rten dang 'gal bar gyur pa'i rim pas kyang rdo rje 'chang chen po'i go 'phang thob pas so / /
de yang le'u dgu pa'i skabs nas ston par 'gyur ro / /
zhi ba'i spyod pa ni rnam par rtog pa med pa ste /
de yang 'bras bu'i ngo bo zhes bya ba'i don to / /
de ltar gnyis ni spyi'i rgyan yin te /
bstan bcos mtha' dag gi don la khyab par byed pa'o / /
gnyis ni khyad par gyi rgyan yin no / /
de las dang po / /
rgyan ni gsum pa nyid kyang ni / /
zhes bya ba la sogs pa gsungs pa la /
mtha' drug tshig gi nges zhes bya ba smos te /
mtha'i sgra ni bye brag gi rnam grangs so / /
de'i tshig gi nges pa zhes bya ba ni mtshon pa tsam ste /
don gyi nges pa yang ngo / /
de nyid kyi khyad par ni rnal 'byor rgyud kyi tshul gyis bstan pa yin te /
bya ba'i rgyud dag la med pa'i phyir ro zhes bsams so / /
gal te de lta na rnal 'byor ma'i rgyud gang la yang med do zhe na /
de skad du ma zer cig ces bya ba yin te /
rnal 'byor ma'i rgyud ni khyad par du gyur pa yin te /
rnal 'byor gyi rgyud kyang de'i nang du 'dus pa yin te /
de dag la yang yod pa yin pas skyon med do / /
rgyas btab don ni rab rtogs bya / /
zhes bya ba ni rtsa ba'i rgyud du /
bcom ldan 'das kyis rgyal po'i mdzod la rgyas btab pa bzhin du /
rdo rje'i tshig gi rgyas btab pa de la lde mig dang 'dra bar mtha' drug gi rim pa gang gi rab tu sad par byed pa yin no zhes bsams so / /
drang ba dang ni zhes bya ba la sogs pa ni bstan pa'o / /
skal ngan skyon ni sbed pa la / /
zhes bya ba la sogs pa la /
de la sbed pa ni rtsod pa'i ngang tshul can nyid kyi phyir ro / /
skal ngan rnams la zhes bya ba ni mgu bar dka' ba'i phyir ro / /
de lta bu'i slob ma'i don du ni drang ba'i don du zhes gsungs te /
drang ba ni rang bzhin gyi don las gzhan pa nyid du khrid pa yin te /
de bshad pa ni rgyal ba ste rdo rje 'chang gis so / /
de dag la ni 'di tsam gyis don byed pa nyid kyis so / /
don zhes bya ba ni don gyi rgyan nyid du bstan pa yin no / /
yang dag pa ni bden pa ste de kho na nyid ji lta ba'i don rab tu ston pa ste nges pa'i don ni gdon mi za ba'i don du yang gsungs pa yin la /
sngar gsungs pa las gzhan zhes bya ba ni tshig gi lhag ma'o / /
'di yang don gyi rgyan yin no / /
mchog 'dod ces bya ba la /
mchog ni 'jig rten las 'das pa'i rim pa yin te rdzogs pa'i rim pa'o / /
de la 'dod pa ni gang la mngon par 'dod pa zhes bya ba de dag ni de lta bu'o / /
de rnams la chos kyi de nyid ni tshig thams cad kyi don gyi ngo bo nyid kyi chos nyid do / /
gang rab tu ston pa de ni rdo rje 'chang ngo / /
mos pa sna tshogs pa'i 'khor gyi nang du brjod par mi rung ba'i phyir /
rigs pa'i 'gal ba'i tshig gi sbyor ba yin zhes bya ba ni 'jig rten dang 'gal ba'i sgras so / /
yang na bum pa'i don bsgrub pa'i sgras byed pa la snam bu'i sgra sbyor ba 'dra bas so / /
de ni dgongs pas bshad ces bya ba 'dis ni sgra'i rgyan yin no / /
dkyil 'khor sogs dang rtog pa la / /
zhes bya ba la sogs pa la /
dkyil 'khor gyi cho ga sgrub pa'i skabs la ni sgra ji bzhin pa de bzhin gyi don de dkyil 'khor khru bcu gnyis pa bya'o zhes bstan pa la ni de las nyung ba dang /
lhag pa bya ba ma yin no / /
de bzhin du cho ga dang rtog pa la yang shes par bya'o / /
don rgyas zhes pa ni zab pa ma yin pa'i don bshad pa'i sgra gang yin pa'o / /
de ni sgra ji bzhin gyi sgra'i rgyan nyid du gsungs pa'o / /
ko TA k+Sha la sogs pa'i sgra zhes pa la /
ji bzhin ma yin pa'i sgra bstan pa ni /
'jig rten bstan bcos la med cing / /
zhes bya ba la /
sgra ni rnam pa gnyis te /
'jig rten pa dang bstan bcos pa'o / /
de la 'jig rten pa'i sgra ni ba lang dang /
rta dang /
skyes pa dang /
bud med dang /
phyugs dang /
bya dang /
glang po che dang /
ri dgas dang /
bram ze la sogs pa'o / /
bstan bcos kyi sgra ni /
de bzhin nyid dang yang dag pa'i mtha' dang /
mya ngan las 'das pa dang lam dang /
stong pa nyid dang /
dkon mchog gsum la sogs pa ni /
ko TA k+Sha la sogs pa'i sgra ni 'jig rten pa dang bstan bcos kyi sgra ma yin te /
de ni don med pa'i phyir ro / /
gal te de lta na bcom ldan 'das kyis ci'i phyir gsungs she na /
de bzhin gshegs pa'i zhes bya ba la sogs pa gsungs so / /
don ni 'di yin te /
bcom ldan 'das kyis rtog ge pa dang /
sgra pa rnams kyi rtogs par dka' ba'i don du de bzhin gshegs pa lnga'i mtshan 'di dag byas pa yin no / /
yang na slob dpon 'phags pa lha'i zhal snga nas kyis spyod pa bsdus pa'i sgron mar srog ces bya ba'i rlung la sogs pa'i ming du gzhan 'di bzung ba yin no / /
'di yang sgra'i rgyan yin no / /
dbang po dman pa'i sems can rnams / /
zhes bya ba la sogs pa la /
don ni 'di yin te /
dbang po dman pa ni re zhig nyan pa po'i dbang po'i khyad par thob pa ma yin pa'o / /
'on kyang bla ma la gus shing bden pa dang /
dkon mchog gsum la sogs pa'i yul la gus pa dang bcas shing /
sbyin pa la sogs pa'i yon tan dang ldan pa'i tshul can de kho na nyid kyi snod du rung ba de dag la /
mchog tu gsal ba bcom ldan 'das kyis de kho na nyid ston pa gang yin pa de ni dgongs pa ma yin pa'i rgyan yin no / /
ci ste dgongs pa dang drang ba'i don du bshad pa la tha dad du bya ba ci yod ce na /
sgra dang don gyi bye brag gis tha dad pa yin no zhes smras so / /
dgongs pa dang ji bzhin ma yin pa'i sgras bshad pa la tha dad du bya ba ci yod ce na /
'gal ba dang grags pa ma yin pa'i sgra'i bye brag gis so / /
dgongs pa dang ji bzhin pa'i sgra bshad pa la tha dad du bya ba ci zhig yod ce na /
'gal ba dang 'gal ba ma yin pa'i bye brag gis so / /
nges pa'i don dang dgongs pa ma yin pa'i don la tha dad du bya ba ci yod ce na /
dbang po rno ba dang /
rtul pa'i bye brag gis so / /
de bzhin du dgongs pa dang /
ji bzhin pa'i sgra dang /
ji bzhin ma yin pa'i sgrar bshad pa gsum ni sgra'i rgyan no / /
drang ba'i don dang nges pa'i don dang /
dgongs pa ma yin pas bshad pa gsum ni don gyi rgyan yin no / /
bshad pa'i dbye ba bzhi bstan pa'i phyir tshig gi don zhes bya ba la sogs pa ni bstan pa'o / /
dang po gcig pu kho na nyid / /
ces bya ba la rab tu dbye ba sngon du 'gro bas bshad pa'o / /
thams cad kyi spyi don gyi dbye ba ni rnam pa brgyad yin no / /
sgra tsam la ni rab gzhol ba'i / /
zhes bya ba la sogs pa la /
tshad ma dang brda sprod pa la mngon par zhugs pa rnams la ni rnam par dbye ba'i tshig dang /
byed pa po dang /
bsdu ba la sogs pa bshad pa tsam gyis dga' bar 'gyur ba yin te /
de bas na de'i don yi ge'i don zhes smos te /
yi ge 'bru'i don gyis zhes pa sgra'i rgyan yin no / /
mdo sogs la ni zhes bya ba la sogs pa la gang gi tshe mdo sde pa la sogs pa dge ba'i bshes gnyen gyi dbang gis sngags kyi lam la rab tu zhugs pa de'i tshe /
dam tshig dang spyod pa la sogs pa shin tu zab pa rnams mthong nas /
sems la 'gyod pa skyes te /
'byer bar byed pa de'i tshe /
dam pa'i chos spong ba'i sdig pa'i me la ji srid bye ba bzhin du ma ltung ba de'i bar du de dag skyob pa'i phyir /
de dang rjes su mthun pa nyid du bcom ldan 'das kyis ston par mdzad pa ni /
de dag gang gi 'gyod pa las zlog par byed pa zhes bsams te /
dper brjod pa ni 'og nas mang du 'chad par 'gyur ro / /
de bzhin du bskyed pa'i rim pa zhes bya ba dbye ba gnyis pa yin te /
'di ni don gyi rgyan yin no / /
sbas dang zhes bya ba la sogs pa la /
sbas pa 'di la yod pas na sbas pa'o zhes rang nyid kyis smras so / /
sbas pa ji lta bu zhe na /
'dod chags chos ni rab ston pa / /
zhes bya ba 'dod chags rnam par dag pa ston pa zhes bya ba'i don to / /
de bzhin du /
kun rdzob bden pa rtogs pa dang / /
zhes bya ba 'dis ni rang byin gyis brlab pa'i rim pa bstan to / /
ye shes gsum po rnam brtags pa'i / /
zhes bya ba 'dis ni sems rnam par dag pa bstan pa yin te /
'di yang don gyi rgyan yin no / /
'od gsal ba dang rab tu zhugs pa zhes bya ba ni mngon par byang chub pa'i rim pa ste bzhi pa'o / /
zung du 'jug pa rtogs pa ste / /
zhes bya bas ni rim pa lnga pa bstan pa'o / /
'di yang don gyi rgyan yin no / /
de la yi ge'i don gyis ni dgongs pa ma yin pa dang /
sgra ji bzhin pa gnyis bsdus so / /
spyi'i don gyis ni drang ba'i don dang /
nges pa'i don gnyis bsdus pa yin no / /
sbas pa'i don gyis ni dgongs pas bshad pa bsdus pa yin no / /
mthar thug pa'i don gyis ni ji bzhin ma yin pa'i sgra bsdus pa yin no / /
yi ge'i don dang spyi'i don gyis ni bskyed pa'i rim pa bsdus so / /
sbas pa'i don gyi phyogs gcig gis ni rdo rje bzlas pa bsdus so / /
sbas pa'i don gyi phyogs gnyis pas ni sems rnam par dag pa'i rim pa dang /
rang byin gyis brlab pa'i rim pa bsdus so / /
mthar thug pa'i don gyis ni mngon par byang chub pa'i rim pa dang /
zung du 'jug pa'i rim pa bsdus te /
'di ni bsdus pa'i don yin te /
de nyid kyi phyir mthar thug pa'i tshig go / /
'chad pas nyan par 'dod pa la / /
zhes bya ba la sogs pa la 'chad pa po'i rgyan bstan pa yin te /
nyan par zhes bya ba la nyan par byed pa'i bya ba la ltos nas byed pa po'i rkyen ni tsa zhes bya'o / /
gang dag nyan par byed pa de dag la ni rnam pa gnyis su bshad par bya ste /
gnyis po de bshad par bya ba'i phyir /
tshogs pa la bshad pa zhes bya ba la sogs pa bstan to / /
tshogs ni 'khor gyi skye bo 'dus pa gsal ba'o / /
de la bshad pa ni byed pa po'i rkyen lU Ta zhes bya ba yin no / /
slob ma ni rjes su bstan pa ste /
dam tshig la sogs pa'i lam bstan pa ste /
de dag ni gsang ba yin la /
bla mas slob ma gang de dag la gang bshad pa de ni zhes bya ba'i don to / /
slob dpon gyis gang la brten nas bshad pa byed pa ste bstan pa ni /
ji bzhin sgra dang zhes bya ba la sogs pa la bsam pa ni 'di yin te /
dgongs pa ma yin pa dang /
drang ba'i don gnyis ni don gyi rgyan yin no / /
sgra ji bzhin pa ni sgra'i rgyan dang /
de'i 'og tu yi ge'i don dang /
spyi'i don yang bskyed pa'i rim pa gtsor byas pas tshogs la bshad pa yin te /
de ltar rgyan rnam pa lnga ni bshad pa'i rim pa dang po yin no / /
ji bzhin ma yin pa dang dgongs pas bshad pa ni sgra'i rgyan no / /
nges pa'i don dang sbas pa dang mthar thug pa ni don gyi rgyan te /
rdzogs pa'i rim pa gtso bo yin pa'i phyir /
slob ma la bshad par 'dod do / /
de nyid kyi phyir rim pa gnyis zhes bya ba la sogs pa la smos te /
bshad pa'i rgyud kyi rjes 'brangs nas / /
zhes bya ba 'dis ni lung tshad mar bstan pa yin no / /
'jig rten nges par gyur pa yi / /
zhes bya ba 'dis ni nyan pa po'i rgyan bstan pa yin no / /
sems can gyi khams mos pa sna tshogs yod pa'i phyir /
rigs so sor nges par gyur pa yin te /
gser dang dngul la sogs pa'i rigs bzhin no / /
byang chub sems dpa'i rigs la phyir mi rten zhe na /
rnam pa kun du nyan 'dod pa'i / /
zhes gsungs te /
nyan pa'i phyir zhugs pa la ni mi bshad pas rigs pa ma yin no / /
de nyid kyi phyir /
blo yi rnam pa du ma las / /
zhes bya ba la /
blo rnam pa sna tshogs pa las so / /
gang zag rnam pa lngar 'dod do / /
zhes bya ba ni rnam pa gzhan ni ma yin no / /
ut+pal la sogs pa ni bstan pa yin no / /
thams cad mkhyen pas gsungs pa yin / /
zhes bya ba 'dis ni lung tshad mar bstan pa yin no / /
de ni ma lus thos gyur la / /
zhes bya ba la sogs pa la /
gang zag ut+pa la'i mtshan nyid ni slob dpon 'chad pa la nyan par zhugs pa na /
gzhal bya'i dngos po mtha' dag thos shing bzung la de las langs nas /
rang gi gnas su phyin pa na thams cad brjed pa'o / /
de nyid kyi phyir ut+pal dang 'dra bas ut+pal ste /
ut+pal ni mtsho'i nang na yod na ni dri zhim zhing rnyed pa med la /
de las phyung na ni dri med cing rnyed pa yin no / /
gzung bya mang du'ang zhes bya ba la sogs pa ni pad+ma dkar po zhes bya ba'i gang zag bstan te /
gzung bar bya ba ni chos kyi don no / /
lhag ma ni tshangs pa mtshungs par spyod pa gzhan las khyad par du gyur pa'o / /
de nyid kyi phyir mang zhes bya ba smos te /
mang ba ni mang po'o / /
thos par gyur kyang zhes bya ba ni rtogs pa dang /
'dzin pa dang /
bral bar gyur kyang ngo / /
'on kyang ston pa la 'jug pa na tshig gi phyogs gcig kyang rigs pas smra bar nus pa med de /
tshig la skyon yod pa'i phyir te /
de ni pad+ma dkar po zhes bya ba'i gang zag yin te /
bum pa'i ras bal gyi sa bon dang 'dra ste /
bum par ras bal gyi sa bon bzhag na 'phel bar mi 'gyur te /
de kho na bzhin du gnas par 'gyur ro / /
ras bal gyi sgra ni ras bal gyi sa bon la 'jug ste /
bum pa'i nang nas 'bras bu skye bar mi 'gyur ro zhes bsams so / /
pad+ma dkar po'i dri ni rang gi sbubs las gzhan du dri 'phro ba med pa de dang 'dra'o / /
dad dang ldan zhing zhes bya ba la sogs pas ni pad+ma zhes bya ba'i gang zag bstan te /
dper na rgyu ba dang mi rgyu ba'i gnas ni sa yin no / /
de bzhin du yon tan mtha' dag gi tshogs kyi gzhi yang dad pa yin no / /
de dang gang ldan pa ni dad pa dang ldan pa'o / /
shes pas ni yang dag par rtogs pa'o / /
de'i 'bras bu ni snying rje'o / /
thos na blo'i kha bye ba de la de skad ces bya'o / /
bla ma las chos dang /
mdo sde dang rgyud dang gzhal bya rnam pa sna tshogs thos nas gtan tshigs dang dpe brjod pa'i tshul gyis rgya cher 'byed par nus pa'o / /
tshigs med 'od ma ni sbubs stong pa'i bar du yin no / /
'od ma ni gling bu'o / /
de ji ltar gsal ba dang snyan par thos par 'gyur ba de bzhin du /
chos 'chad pa'i dus su slob mas thos par 'gyur ba gang yin pa de la de skad ces bya'o / /
de nyid kyi phyir pad+ma dang 'dra bas pad+ma yin te /
re zhig pad+ma ni rang nyid kyang dri zhim pa yin la phyogs thams cad kyang de bzhin du dris khyab pa yin no zhes bya ba ni ngo bo nyid kyi de lta bu'o / /
thos pa nyung zhing zhes bya ba la sogs pas ni tsan+dan zhes bya ba'i gang zag bstan te /
thos pa nyung ba ni chos mang po 'dzin pa ma yin pa'o / /
gal te brgya lam na slob dpon brtse ba'i dbang gis de bos te /
kye bzhin bzang thos pa la goms par gyis shig dang /
ji srid khyod kyi don du bshad pa la brtson par bya'o / /
des de la smras pa /
thams cad kyang bdag gis shes pa yin te /
de bas na bdag gi spyod yul du ma gyur pa ni gang yang med do zhes nga rgyal byed cing /
de spangs nas gzhan du 'gro bar byed do / /
rtsod pa'i dus su ni mang du smra la /
gal te rigs pa smra ba'i tshe ni skyon gang yang med na /
'on kyang rtsa ba med pa ni mdo dang rigs pa'i lung spangs pa zhes bya ba'i don to / /
de nyid kyis na rjes su bzung bar mi nus pa zhes smos te /
bla mas mkhas pa nyid du bsgrub par mi nus pa yin te /
ji skad du /
mi shes bde bar dga' bar nus / /
bye brag shes pa rab dgar nus / /
shes rab cha tsam shes nyes pa / /
sangs rgyas kyis kyang dgar mi 'gyur / /
zhes gsungs pa lta bu'o / /
de ni tsan+dan dang 'dra bas tsan+dan zhes bya ba'i gang zag yin te /
tsan+dan ni 'bras bu med pa'i phyir dang /
so gdug pa'i sbrul gyis bskor ba'i phyir drung du 'ga' yang nye bar 'gro ba ma yin no / /
tshul khrims dag cing zhes bya ba la sogs pas ni rin chen zhes bya ba'i gang zag bstan te /
tshul khrims ni brtul zhugs ma nyams pa'o / /
dag pa ni bsam pa dag pa'o / /
mkha' la sgrin pa ni dge ba'i las la spro ba dang bcas pa'o / /
shes rab dang ldan pa ni rang bzhin gyis blo rno ba'o / /
dus gcig la zhes bya ba ni shes bya lan cig brjod pas ji skid 'tsho'i bar du bzung nas mi brjed pa ni dus gcig pa yin te /
chos nyid kyis thob pa'i shes rab dang ldan pa'i phyir ro / /
thos nas legs par ston pa ni / /
zhes bya ba ni /
rang gi 'dod pas ma yin zhing lta ba gzhan gyis 'dres pa ma yin zhing zhes bya bas ni /
yid ches pa'i lung nyid du ston pa yin no / /
de nyid kyi phyir rin po che bzhin du rin thang med pa'i rin po che yin pa'i phyir dang /
re ba rdzogs par byed pa'i phyir ro / /
yang na de lta bu'i yon tan gyi tshogs kyi rin po che rnams gang la yod pa de ni /
rin po che zhes 'brum bu la sogs pa dang po na yod pa'i grangs la a tsa'i rkyen byas te /
rin po che la sogs pa ni /
dbang po'i bye brag yin no / /
de la tsan+dan ni bems po'i rigs yin no / /
ut+pa la ni dbang po tha ma yin no / /
pad+ma dkar po ni 'bring po yin no / /
pad+ma ni rab yin no / /
rin po che ni dbang po rab kyi yang rab yin no / /
de'i phyir gang zag bzhi po ni tshogs la bshad par rung ba yin la /
gcig ni slob ma la bshad pa'i snod yin no zhes bstan pa'i phyir bshad pa ni ut+pal de bzhin zhes bya ba la sogs pa yin no / /
rdo rje slob dpon mkhas pas ni / /
zhes bya ba la /
de dag gi shes pa'i dbye ba yis zhes bya ba yin te /
gzhan du na thams cad nye bar 'dres par 'gyur ro / /
bstan bcos mtha' dag gi don bsdus pa'i rgyan bstan par bya ba'i phyir /
rgyan ni drug po zhes bya ba la sogs pa gsungs te /
rgyan drug po mthar phyin na bstan bcos kyi lus kyi rim pa gnyis su phyin par 'gyur ro zhes bsams so / /
de nyid kyi phyir /
de ni rgyan gyur bdun pa ste / /
zhes gsungs so / /
bshad pa'i rgyud kyi rjes 'brangs na / /
zhes bya ba ni rang gi 'dod pa 'gegs pa yin no / /
shin tu rnyed par dka' zhes bya bas ni 'grel pa byed pa gzhan gyis rnyed par dga' ba'i phyir ro / /
rnal 'byor gyi rgyud thams cad la yang 'di nyid kyi bshad par rigs kyi /
gzhan du ma yin no zhes bya ba'i sgra ji bzhin tsam gyis te /
'dis ni rin chen 'byung gnas zhi ba la sogs pas 'grel pa byas pa sun 'byin pa yin no / /
rgyan 'di dag kyang glegs bam mthong ba tsam gyis shes pa ma yin te /
'on kyang bla ma'i zhal la sogs pa las rnyed pa yin no zhes bstan pa'i phyir /
de bas rdo rje slob dpon gyis / /
zhes bya ba la sogs pa gsungs pa yin te /
gleng gzhi ni bskyed pa'i rim pa'o / /
rim pa ni rdzogs pa'i rim pa'o / /
de dag gi sbyor ba zhes bya bar sbyor ro / /
dag ces bya ba ni byed pa'i gsum pa'o / /
bshad pa'i rgyud la mkhas pa yis / /
zhes bya ba ni rdo rje slob dpon gyi khyad par ro / /
gzhan du na rgyan rnam par dbye ba yongs su mi shes pa'i phyir ro / /
'o na rim pa'i sgra ni gnyi ga'i tshig yin na /
ji ltar rdzogs pa'i rim pa la 'jug ce na /
gleng gzhi'i sgra ni nye ba na yod pas so / /
spyi'i sgra ni rig pa rnam pa gsum gyi khyad par la 'jug ste / /
don gyis dang /
skabs dang sgra gzhan nye ba na yod pas so / /
yang na ba glang la glang gi rigs pas nges pa med pa yang yin no / /
rgyan bdun bshad pa'i rigs pa zhes bya ba 'dis ni rgyan rnam pa bdun bstan pa yongs su rdzogs pa yin no / /
da ni zhes bya ba la sogs pas ni bsdus pa'i don bshad par bya ste /
rjod pa dang brjod par bya ba'i bdag nyid rdo rje 'chang chen po'i ngag 'di'i don ni 'di yin te /
rdo rje 'chang chen po spros pa med pa'i ngo bo sgra dang don gyi ngo bor gyur nas ston par mdzad pa de /
gzhan du na bye brag dang ldan pa yin pa'i phyir /
rdo rje nyid du mi 'gyur ro / /
sprul pa'i dkyil 'khor na spro ba'i dkyil 'khor ro / /
rig pa'i dbang bskur ba ni rig pa'i pad+ma'i nang du zhes bya ba'i don to / /
brtags pa dang rdzogs pa'i rim pa zhes bya ba la sogs pa la /
brtags pa'i rim pa ni bskyed pa'i rim pa'o / /
rdzogs pa'i rim pa ni yongs su rdzogs pa'i rim pa'o / /
lha'i rnal 'byor gnyis pa ni yongs su dag pa dang /
yongs su ma dag pa'i lha'i rnal 'byor ro / /
le'u bcu drug pa'i don gzhan dag kyang rnyed pas zhes bya bas ni /
der yang 'di nyid kyi don la lar gtan la phab pa yin no / /
thams cad du ni ma yin no / /
gzhan du le'u bcu drug pa las ni /
le'u bzhi pa las dkyil 'khor gsungs pa'i rdul tshon gyi dkyil 'khor spros te gsungs so zhes mi ston par 'gyur ro / /
de ltar re zhig lha'i rnal 'byor rnam pa gnyis kyis rgod pa thob par 'gyur ba de bzlog pa'i phyir /
don dam pa'i bden pa la 'jug par bya ba'i phyir le'u gnyis pa gsungs pa yin te /
de nyid kyi phyir de la le'u gnyis pa las ni rdzogs pa'i rim pa 'ba' zhig nye bar ston pa yin no / /
don dam pa la rab tu zhugs pa la ni gzhan gyi don med pas smon lam 'bras bu med pa'i phyir /
'di nyid kyi nyes pa las bzlog pa'i phyir /
le'u gsum pa las ni yongs su dag pa'i lha'i rnal 'byor gsal bar byed do / /
yongs su dag pa'i sgra ni rnam pa gnyis te /
gcig ni bskyed pa'i rim pa'i tshig go / /
gnyis pa ni rang byin gyis brlab pa'i tshig ste 'di ni gnyi ga yang bzung ba yin no / /
rig pa'i dbang bskur ba thob nas /
le'u bzhi pa las ni phyir mi ldog pa'i dbang bskur ba'o / /
dbang bskur ba thob nas yang spyod pa byed de /
de bas na spyod pa'i le'u lnga pa yin no / /
sku gsung thugs kyi byin gyis brlab pa med par ni spyod pa mi 'grub pas /
sku gsung thugs kyi byin gyis brlabs pa ni le'u drug pa'o / /
'di ni mtshon pa tsam yin te /
gzhan phra ba'i rnal 'byor la sogs pa yang gsungs te /
'di'i rgyud yin pa'i phyir /
le'u bdun pa la ni khyad par ci yang med de /
'on kyang le'u lnga pa las gsungs pa'i spros pa yin no / /
rgya che ba'i don shes na /
bde blag tu rtogs par bya'o zhes byas nas so / /
de ltar byas kyang grub pa med na ji srid rang bzhin gyis rnam par rtog pa gtsang ba dang mi gtsang ba la sogs pa nye bar ma zhi na /
de'i phyir gsang ba'i dbang bskur ba le'u brgyad pa'o / /
gsang ba'i dbang bskur ba thob na dus de nyid du grub par bya ba'i phyir /
btsan thabs su ting nge 'dzin bsgrub par bya ba'i phyir le'u dgu pa'o / /
rnal 'byor pa sngags la mos pa rnams la ni gsang ba'i dbang bskur ba thob pa'i 'og tu sngags yang dag par bskul bas rdo rje 'chang chen po grub par bya ba'i phyir ni le'u bcu pa'o / /
de ltar dgu pa dang bcu pa ni brgyad pa'i yan lag tu gyur pa yin no / /
gtsor byed pa dang gtsor mi byed pa'i slob ma'i bye brag gis so / /
gang yang btsan thabs kyi sbyor ba dang /
snying pos yang dag par bskul ba dag gis rdo rje 'chang chen po nyid thob pa de la ni bye brag rnam pa gnyis te /
sngags kyi sku dang ye shes kyi sku bskyed pa yin te /
de sngags kyi sku ni bskyed pa'i rim pas so / /
ye shes kyi sku ni rdzogs pa'i rim pa yin te /
de'i don du le'u bcu gcig pa'o / /
ye shes kyi sku la rab tu zhugs pas ni sems can gyi don yod pa ma yin te /
de bas na de'i don du phyag rgya chen po yongs su gyur pas rang byin gyis brlab pa'i le'u bcu gnyis pa'o / /
skyes pa'i rnam pa las sems can rjes su bzung ba yin te /
des kyang las kyi sbyor ba sna tshogs bsgrub pa yin no / /
de'i phyir le'u bcu gsum pa dang bcu bzhi pa dag ni las kyi sbyor ba'i don du'o / /
gal te las kyi sbyor ba'i sgo nas rig pa la mngon par zhen par 'gyur te /
de bas na de spang bar bya ba'i phyir sgyu ma lta bu'i ting nge 'dzin mngon du bya ba'i phyir ni le'u bco lnga pa'o / /
le'u bcu drug pa ni le'u bzhi pa'i yan lag tu gyur pa yin no / /
'di ni mtshon pa tsam yin te /
le'u thams cad kyi yan lag tu gyur pa yin no / /
de nyid kyi phyir phyi nas gsungs pa ni bdag dang gzhan gyi don du grub pa dam tshig dang sdom pa'i sgo nas yin te /
de bas na de'i phyir le'u bcu bdun pa yin no / /
'di las gzhan pa'i bya ba med pas le'u gzhan med do / /
'o na le'u bco brgyad po ni yod pa kho na'o zhe na /
de ni bden mod kyi de spyi'i 'grel pa dang 'dra bas nyes pa med do / /
da ni zhes bya ba la sogs pa le'u bcu bdun gyi bshad pa'i bye brag ston pa shin tu rtogs par sla'o / /
'di dag gi don tshad mar bya ba'i phyir mdo'i tshig bshad pa'i rgyud las bstan te /
dgongs pa dang dgongs pa ma yin pa zhes bya ba la sogs pa gsungs so / /
'o na rnal 'byor gyi rgyud kyi mtha' rnam pa drug tu nges pa yin no zhes bya bar ni mi rigs te /
'di ni rgyan rnam pa bdun yin no zhes brjod par bya ba kho na'o zhe na /
'di ni skyon med de /
re zhig gleng bslang ba dang rigs pa ni bstan bcos mtha' dag la khyab pa yin pa'i phyir /
tshigs bcad re re la ni rnam par dbye ba ma yin te /
ba glang la glang nyid ces so so'i sgrar brjod pa ni ma yin la /
glang gi tshogs mtha' dag la glang nyid ces bya ba gcig gis kyang khyab pa'i phyir ro / /
smra ba'i rgyan ni so sor brjod par bya ba ma yin te /
ji srid smra ba po med pa de srid du sgra dang don bsgrub par mi nus te /
de bas na shugs kyis smra ba po'i rgyan grub pa yin no / /
de yang gzhi med par ni ma yin te /
mtha' drug la de brten pa'i phyir ro / /
mtha' drug la de brten nas bshad pa rnam pa gnyis smra ba po byed pa yin no / /
bshad pa zhes bya ba'i las ni byed pa po la gnas pa yin no / /
nyan pa po'i rgyan yang tha dad par yod pa ma yin te /
gal te tha dad par brjod na ni smra ba po don med pa yin te de yang nyan pa po la ltos pa yin pa'i phyir ro / /
bsdus pa'i rgyan yang bstan bcos mtha' dag la khyab par byed pa kho nas /
gleng bslang ba sngar bstan pa dang 'dra ba nyid do / /
de'i lhag ma mtha' drug dang bshad pa dag ni tshigs bcad re re la brjod par bya'o / /
gal te de lta na mtha' drug ces bya ba'i 'grel pa'i ming ci'i phyir rab tu grags /
mtha' drug dang bshad pa zhes bya bar rigs so zhe na /
de ni nyes pa med do / /
gnyi gas kyang ming thob par gyur pa de ni gzhan dang gzhan dag la yang tha snyad chags te /
dper na ma'i bu pha'i bu zhes bya ba lta bu'o / /
gsang ba'i bdag po don rgyas pa'i zhes bya ba nas 'di ni bsdus pa'i don bstan pa yin no zhes bya ba'i bar gyis ni /
mtha' drug mi shes pa smad par bstan pa yin no / /
de rjes su gzung ba'i phyir 'brel pa brtsams pa yin no / /
'di skad bdag gis zhes bya ba la sogs pa dang po'i tshig gis ni brtags pa'i lha'i rnal 'byor ni yi ge'i don gyi phyogs su bstan to / /
spyi'i don gyi phyogs ni phyogs snga ma sel ba'i sgo nas skabs ston par byed do / /
dgongs pa gang gis sdud par byed pa zhes bya ba nas /
mya ngan las 'das pa nye bar ston pa zhes bya ba'i bar gyis so / /
'di skad ces bya ba'i yi ge gnyis kyis ni shes rab dang thabs kyi bdag nyid yin no zhes bya ba nas /
thig le'i gzugs kyis gnas pa'o zhes bya ba'i bar gyis ni 'gro ba thams cad skye ba'i sgo nas bsdus pa'i don yin no / /
chos kyi phung po brgyad khri dang / /
bzhi stong gi ni grangs snyed kyi / /
kun gyi gzhi dang pha ma ni / /
yi ge gnyis su de bzhin bstan / /
zhes bya bas ni mdo sde la sogs pa'i nyes pa sel ba yin no / /
yi ge e ni mar gyur la / /
zhes bya ba'i tshigs su bcad pa gcig gis bsnyen pa bstan to / /
e ni pad+ma zhes bshad la / /
zhes bya ba la sogs pa'i tshigs su bcad pa gcig gis ni nye ba'i bsnyan pa bstan to / /
e ni shes rab nyid gyur la / /
zhes bya ba la sogs pa'i tshigs su bcad pa gcig gis ni sgrub pa dang sgrub pa chen po bstan to / /
cha gnyis pa ni yi ge a'o / /
dgu pa ni yi ge oM yin no / /
sum cu bcu dang lnga pa'i sa bon ni yi ge ha yin no / /
cha gnyis pa ni tsheg drag go / /
lnga pa ni yi ge ma'o / /
de nyid klad kor ro / /
drug pa ni yi ge u yin no / /
theg le ni klad kor ro / /
de ltar oM AHhUM yin no / /
yi ge gsum 'byung bas zhugs so zhes bya bar sbyar ro / /
kha cig gcig ni cha gnyis ma yin zhes bya ba la sogs pa mtshams sbyar gyi yi ge a dgag pa'i tshig tu byas nas /
thig le tsam yin no zhes brjod do / /
sbas pa'i bshad pa ni rdo rje phreng ba'i rgyud kyi bshad pa yin te /
de yang tshigs bcad du shes par bya'o / /
e ni shes rab dam pa nyid / /
ces bya ba nas /
rnam shes nyid ni lnga pa'o / /
zhes bya ba'i bar gyis ni /
sems rnam par dag pa'i rim pa yin no / /
ye shes gsum rnam par 'byed pa ni gcig tu sbas pa'i don no / /
mnyam nyid so sor rtog pa dang / /
zhes bya ba nas /
de dang der rigs las 'byung ba / /
lha dang lha mo tha dad pa / /
de ni yod min de med kyang / /
'gro ba'i don phyir ston pa yin / /
zhes bya ba'i bar gyis ni /
lha'i sku rnam par dag pa sngon du 'gro ba'i rdo rje bzlas pa'i rim pa bstan to / /
de'i nang nas phyag rgya bzhis rgyas gdab cing zhes bya bas ni sangs rgyas spyan ma la sogs pa'am dgug pa dang gzhug pa la sogs pa'am /
las kyi phyag rgyal sogs pa'o / /
de nyid 'dod chags kyi chos ston pa'i sbas pa'i don gnyis pa'o / /
'di las gnyis med mthong ba yi / /
zhes bya ba nas /
sbas pa'o zhes bya ba'i bar gyis ni sgyu ma lta bu'i ting nge 'dzin bstan pa ste /
de kho na rang byin gyis brlab pa'i rim pa'o / /
kun rdzob kyi bden pa la de ma thag mngon par byang chub pa'i rim pa ni sbas pa'i don gsum pa'o / /
yang lung gi bshad pa gsungs pa ni zhes bya ba nas /
gnas med gnas pa'o zhes bya'o zhes bya ba'i bar gyis ni zung du 'jug pa'i rim pa mthar thug pa'o / /
don gcig go / /
nam mkha'i rang bzhin 'di la ni / /
zhes bya ba nas /
thub pa chen po bzhugs par mdzad / /
ces bya ba'i bar gyis ni mngon par byang chub pa'i rim pa bstan te /
de nyid 'od gsal ba la 'jug pa ste mthar thug pa gnyis pa'i don yin no / /
de ltar dang po'i ngag gi yi ge'i don dang spyi'i don gyi yan lag bskyed pa'i rim pa bstan pa yin no / /
sba ba dang mthar thug pa dag gis ni rim pa lnga'i bdag nyid rdzogs pa'i rim pa bstan to / /
de bas na dang po'i ngag ni bstan bcos mtha' dag gi lus yin no / /
de nyid kyi phyir /
de ltar bzhugs pa'i tshig nyid kyi rgyud ma lus pa'i dgongs pa bstan nas zhes gsungs so / /
de'i 'og tu brjod kyis mi lang pa'i zhes bya ba nas /
gzhal med khang gi dbus su bzhugs pa ste /
nges pa'i don zhes bya ba'i bar gyis ni 'khor phun sum tshogs pa bstan te /
der ni drang ba dang nges pa'i don gyi rgyan bstan to / /
de ltar ston pa dang gnas dang zhes bya ba la sogs pa nas snga ma bzhin te nges pa'i don te zhes bya ba'i bar gyis ni spro ba dang bsdu ba'i rim pa bstan to / /
da ni 'dod pa'i khams na gnas pa'i / /
zhes bya ba la sogs pa la /
sangs rgyas bcom ldan 'das 'das pa'i 'og tu 'dod pa'i khams bstan bcos thams cad kyi pha rol tu phyin kyang /
'dod chags dang bral ba med de ci'i phyir zhe na /
'dod pa'i khams ni de lta bu'i mtshan nyid yin pa'i phyir ro / /
des na de dag gi 'dod chags kyi spang ba'i phyir lha'i rnam par spros pa gsungs pa yin no / /
de ltar gzungs kyi dkyil 'khor sprul pas 'dod pa'i dbang phyug tu bstan nas zhes pa nas /
rdo rje'i sku la bzhugs par gyur te zhes bya ba ste /
drang ba'i don to zhes bya ba'i bar gyis ni mi bskyod pa'i dkyil 'khor gyi 'khor los ni drang ba'i don bstan to / /
de bzhin gshegs pa mi bskyod pa ni rnam par shes pa'i bdag nyid can no zhes pa ni /
sprul pa'i sku 'dzin pa bstan par mdzad pa yin te /
nges pa'i don to zhes bya ba'i bar gyis ni dam tshig chen po'i dkyil 'khor gyi 'od gsal ba bstan te /
rnal 'byor pa'i bye brag brten nas nang dang phyi rol gyi dkyil 'khor gyi bye brag bstan to / /
da ni rdo rje 'chang chen po bskyed pa'i rim pa'i don du dang por ting nge 'dzin la snyoms par zhugs par gyur to / /
de yang de bzhin gshegs pa thams cad zil gyis non pa'i rdo rje yin no / /
'grel pa byed pas ni spyi'i don bye brag gsum du bshad do / /
don de nyid gsal bar bya ba'i phyir zhes pa nas spyi'i don to zhes bya ba'i bar gyis ni /
rang bzhin gyi sems can gyi khams dkyil 'khor la gnas pa'i rnam par bskyed pa'i rim pa bstan to / /
de bzhin gshegs pa thams cad ces bya ba la sogs pa la zhes pa nas mchog tu dga' ba'i bde ba myong bar 'gyur te zhes bya ba'i don te /
sbas pa zhes bya ba'i bar gyis ni 'dod chags kyi chos bstan pa ste /
sbas pa'i don gyi phyogs gcig go / /
'dod chags kyi chos ni 'dod chags kyi chos nyid de /
de yang lhan cig skyes pa'i ngo bo zag pa med pa'i don to / /
'dir rtsa phran stong phrag bdun cu rtsa gnyis ni khong stong ngo zhes bya ba'i bar gyis ni 'dir phung po lnga'i bdag nyid kyi lus la ba spu ji snyed pa de snyed kyi rtsa phran yod do zhes bsam pa yin no / /
de dag gi khong stong ni ba spu'i bu ga'o / /
rdo rje ni 'dir thabs kyi ye shes zhes bya ba ni byang chub kyi sems kyi ming ngo / /
de'i ngo bo nyid ni gnas par gyur zhes bya ba ni khyab par gnas so / /
bsam pa ni 'di yin te /
thabs dang shes rab snyoms par zhugs pa'i dus su tshangs pa'i bu ga nas byang chub sems kyi til mar gyi thigs pas chu la khyab pa bzhin du rtsa phran thams cad du khyab par byed do / /
de nas man ngag dang ldan pa'i rnal 'byor pas rdo rje'i rtse mor brten par bya ba mchog tu dga' ba'i bde ba myong bar 'gyur ba'i bar du'o / /
mchog tu dga' ba'i bde ba la yang rnam pa gnyis te /
gcig ni gnyis pa'i ming gi rnam grangs so / /
gcig ni rnal 'byor pa'i lhan cig skyes pa'i dga' ba'i ming du chags pa la 'jug go / /
yang na mchog kyang yin la /
dga' ba yang yin pas na lhan cig skyes pa'i dga' ba'o / /
yang na mchog ni pha rol gyi dga' ba ni mchog tu dga' ba ste /
tshig bar ma mi mngon par byas pa ni mar gyis gang ba'i bum pa lta bu yin pas lhan cig skyes pa la 'jug go / /
de bzhin gshegs pa thams cad ni zhes bya ba la sogs pa nas /
mthar thug par bshad pa'o zhes bya ba'i bar gyis ni 'od gsal ba la 'jug pa dang /
zung du 'jug pa'i rim pa bstan te /
mthar thug pa bstan pa yang yin no / /
de ltar lhag par mos pas rdo rje 'chang chen po bskyed nas zhes bya ba nas 'di skad ces gsol to zhes pa ni nges pa'i don to zhes bya ba'i bar gyis ni drang ba dang nges pa'i don gyi bye brag gis lha'i gzugs rnam pa gnyis 'dzin par bstan pa yin te /
chos ston pa ni ched du'o zhes bya ba ni tshig gi lhag ma'o / /
'dus pa gsang ba bshad du gsol / /
zhes pa nas /
rdo rje 'chang chen po ste mthar thug pa'o zhes bya ba'i bar gyis ni de bzhin gshegs pa thams cad kyis bskul ba'o / /
'dus pa ni bshad pa bzhi la brten nas bshad do / /
de nas zhes bya ba ni 'das ma thag pa ste zhes bya ba nas /
dgongs pas bshad pa'o zhes bya ba'i bar gyis ni /
bskul nas dgongs pas bshad pa'i bcom ldan 'das kyi lan no / /
de bzhin gshegs pa thams cad kyi sku dang gsung dang thugs kyi gsang ba zhes bya ba nas /
yang dag par ston par mdzad pa ste mthar thug pa'o zhes bya ba'i bar gyis ni de bzhin gshegs pa thams cad kyis yang 'chad par bskul ba yin te bshad pa'i rgyan yin no / /
de ltar gsol ba btab pa dang zhes bya ba nas mthar thug pa'o zhes bya ba'i bar gyis ni bcom ldan 'das 'dus pa 'chad par bzhed nas /
sprul pa'i 'khor lo spro ba'i phyir dang po'i ting nge 'dzin la snyoms par zhugs par gyur to / /
rang bzhin gyis 'od gsal ba zhes bya ba nas /
yang dag par 'byin par mdzad pa ste sgra ji bzhin pa'o zhes bya ba'i bar gyis ni spro ba bstan to / /
badzra d+h+r-ika ces bya ba ni zhes pa nas de ltar sgo rnam pa bzhir bkod nas bya ba'i bar gyis ni /
drang ba dang nges pa'i don gyi rim pa'i sngags kyi tshig gis dkyil 'khor mtha' dag gi 'khor lo spro ba bstan cing ting nge 'dzin rjes su mthun pa yang bstan to / /
ci ste sngags kyi tshig 'di dag gis dkyil 'khor bskyed dam /
'on te bcom ldan 'das kyis bskyed pa yin zhe na /
bshad pa bcom ldan 'das kyis bskyed pa yin te /
'on kyang lha mo'i pad+ma'i snying por thig le lhung bar byas nas /
sngags kyi sgra'i sgo nas lhar gyur pa yin te /
de bas na bcom ldan 'das kyi dkyil 'khor pa yin no / /
kha cig ni zhal gyi sgo nas sngags gsungs pa yin zhes zer te /
de ni rigs pa ma yin te /
yig 'bru rnams ni brjod ma thag tu rnam par 'jig pa yin pa'i phyir la /
bde ba chen po rjes su myong ba'i dus su sngags brjod cing yang dag par byung ba ni rigs pa nyid de /
de ni rtag pa nyid kyi phyir ro / /
de bas na rdo rje'i lam nas spros pa ni rigs pa kho na'o / /
shar phyogs mtshams nas brtsams te zhes bya ba nas /
'dus pa'i don the tshom med pa la 'jug par bya ste zhes bya ba'i bar gyis ni /
sku'i dkyil 'khor bzhin du spro ba'i dkyil 'khor dgod pa bstan to / /
sems kyis gzhan ni mi bsam par / /
zhes bya ba nas /
rdo rje'i phreng ba las gsungs so zhes bya ba'i bar gyis ni bcom ldan 'das kyi bka' tshad mar bstan pa yin no / /
rigs pa 'dis ni zhes bya ba la sogs pas ni mjug bsdus pa bstan pa yin no / /
gleng gzhi'i dbang du mdzad nas kyang / /
don gang yin pa bstan pa yin / /
rgyud kyi don ni lhag ma rnams / /
zhar la yang dag bshad pa yin / /
zhes bya ba ni 'grel pa byed pa rang gi tshigs bcad yin no / /
'dir don ni 'di yin te /
gleng gzhi ni dang po'i ngag yin no / /
yang na bcom ldan 'das kyi bka' yin no / /
dbang du mdzad pa ni brten nas so / /
don gang yin pa bstan pa ni yang dag par bstan pa yin te de nyid du rgyud kyi don mtha' dag bstan pa yin no / /
de'i 'og tu khyad par dang tha dad par bshad pa de ni lhag ma yin te /
zhar la bshad pa dang spros pa yin no zhes bya ba'i don to / /
ji ltar 'grel pa byed pas de ltar bzhugs pa'i tshig nyid kyis rgyud ma lus pa'i dgos pa bstan nas zhes pa lta bu'o / /
de len cing 'dzin par byed pas na zhes bya ba'i sgra dgod pa'i rgyu mtshan tsam mo / /
sgra 'jug pa'i rgyu mtshan ni gzhal bya mthar thug pa'i sa yin no / /
gzhan du na le'ur bcad pa la sogs pa'i don med par 'gyur ro / /
de'i phyir gzhung dang don rdzogs pa las le'u la sogs par nges par brjod do / /
sgron ma gsal ba zhes bya ba'i sa bcad pa las /
le'u dang po'o // //
de ltar le'u dang por thams cad bskyed nas /
sgra ji bzhin pa'o zhes bya ba'i bar gyis ni de bzhin gshegs pa thams cad kyis gsol ba btab pa dang lan rtsom pa'o / /
khyed kyis zhes bya ba la sogs pa nas /
nges pa'i don to zhes bya ba'i bar gyis ni bcom ldan 'das kyi sku gsung thugs dbyer med par bstan to / /
de la man ngag ni 'di yin te /
re zhig sems ni rang bzhin gyis 'od gsal ba yin te /
rtsibs brgyad kyi chos kyi dbyings kyi 'khor lo'i snying por de rjes su myong bas /
des na de las de'i mod la dbang po'i gzhu bzhin du rnam par spro ba ni sems lus lta bur gyur pa yin no / /
sems tshig tu brjod pa lta bu zhes bya ba ni chos kyi dbyings kyi gnas nam mkha' las A li kA li 'byung ba ni sems tshig tu brjod pa lta bu yin no / /
lus sems lta bu dang zhes bya ba ni rang bzhin gyis 'od gsal ba der lus thim par gyur pa ni lus sems lta bu yin no / /
e ma ho zhes bya ba la sogs pa la zhes bya ba nas /
dgongs pa ma yin pa'o zhes bya ba'i bar gyis ni de bzhin gshegs pa rnams chos bstan pa la dad pa g.yo ste /
tshig tu rdo rje 'chang chen po las rjes su yi rang bar bstod pa yin no / /
de bzhin gshegs pa drug po rnams kyis zhes bya ba nas mthar thug pa'o zhes bya ba'i bar gyis rdo rje 'chang chen po'i bka' yin no / /
yi ge'i don gyis phyogs la ni bsgom par bya ba la med pa'i phyir zhes bya ba'i tshigs bcad kyis ni stong pa nyid tsam du ston pa yin no / /
spyi'i don gyi phyogs la ni rnam par thar pa sgo gsum gyi sgo nas mdo sde pa'i 'gyod pa bsal bar bstan pa yin no / /
sbas pa'i phyogs la ni rang byin gyis brlab pa'i rim pa bstan to / /
mthar thug pa'i phyogs la ni mngon par byang chub pa'i sems dang /
zung du 'jug pa'i rim pa bstan to / /
de nas bcom ldan 'das rnam par snang mdzad kyis zhes bya ba nas /
dgongs pa ma yin no zhes bya ba'i bar gyis ni rnam par snang mdzad kyis gsungs so / /
dngos po thams cad dang bral ba zhes bya ba ni byang chub kyi sems kyi tshigs su bcad pa slob dpon klu sgrub kyis mdzad pa'i 'grel pa rim par bshad pa de la rgya cher blta bar bya'o / /
de bzhin gshegs pa thams cad kyi mi zad pa'i yang dag pa'i mtha'o zhes bya ba nas /
dgongs pa ma yin pa'o zhes bya ba'i bar gyis ni rin chen 'byung ldan la sogs pa dang po mi smos pa ci zhe na /
lus la gnas sel dgos so / /
mi bskyod pas gsungs pa'i tshigs su bcad pa yin te /
rang bzhin gyis 'od gsal ba'i don bstan to / /
de nas zhes bya ba la sogs pas ni zhes bya ba nas /
yang dgongs pa ma yin pa'o zhes bya ba'i bar gyis ni rin chen 'byung ldan gyis gsungs pa'i tshigs su bcad pa yin te /
mngon par byang chub pa dang rang byin gyis brlab pa'i rim pa bstan to / /
de nas zhes bya ba ni /
yang dgongs pa ma yin no zhes bya ba'i bar gyis ni 'od dpag med kyis gsungs pa'i tshigs su bcad pa yin te /
zung du 'jug pa'i don dam pa bstan pa yin no / /
yang de nas zhes bya ba la sogs pa nas /
yang dgongs pa ma yin no zhes bya ba'i bar gyis ni don yod grub pas gsungs pa'i tshigs su bcad pa yin te /
de yang zung du 'jug pa'i rim pa bstan to / /
'o na dkyil 'khor gyi gtso bo rdo rje 'chang chen po yin pas des gsungs par rigs na /
ci'i phyir de bzhin gshegs pa gzhan rnams kyis gsungs she na de la ni nyes pa med do / /
rdo rje 'chang chen po ni longs spyod rdzogs pa'i sku yin la /
de bzhin gshegs pa rnams ni sprul pa'i sku yin pas rgyu dang 'bras bu tha mi dad pa'i phyir de ltar gsungs pa yin no / /
de yang mdzad pa gcig yin pa'i phyir ro / /
de nas zhes bya ba la sogs pa zhes bya ba nas /
chos ston par mdzad pa'i rnam par bstod pa'o zhes bya ba'i bar gyis ni /
bstod pa'i gleng bslang ba bstan to / /
yang dag pa'i de kho na'i don ni 'od gsal ba'o zhes bya ba nas /
rgyu dang 'bras bu tha mi dad pa'i phyir de ltar gsungs pa yin no / /
de yang mdzad pa gcig yin pa'i phyir ro / /
de nas zhes bya ba la sogs pa zhes bya ba nas /
chos ston par mdzad pa'i rnam par bstod pa'o / /
sgra ji bzhin par bshad pa'o zhes bya ba'i bar gyis ni byang chub kyi sems kyi tshigs bcad gsungs pa gang yin pa de nyid bstod pa'i sgo nas mjug sdud par bstan pa yin no / /
de bas na bstod pa dang /
mjug sdud par bstan pa ni /
tshigs bcad bzhis bstan par shes par bya'o / /
sgron ma gsal ba zhes bya ba'i sa bcad pa las /
le'u gnyis pa'o // //
rnal 'byor pa rnam pa gnyis kyi phra mo bsgom pa rnam pa gnyis bya'o zhes bya ba la /
rnal 'byor rnam pa gnyis ni bskyed pa dang rdzogs pa rnam pa gnyis so / /
dang po stong pa nyid kyi byang chub rnam pa gcig go / /
sku'i rnam pa rdzogs pa dang /
sna'i rtse mo la sogs pa'i gnas su sgom pa'i phra mo'i sgom pa ni gnyis pa'o / /
de nas bcom ldan 'das kyis gsungs pa'o zhes bya ba nas /
bskyed pa'i rim pa'i ting nge 'dzin to zhes bya ba'i bar gyis ni bskyed pa'i rim pa 'ba' zhig bstan to / /
de yang de bzhin gshegs pa lnga'i dkyil 'khor gtsor byas nas bstan pa yin no / /
de bzhin gshegs pa zhes bya ba nas /
nges pa'i don to zhes bya ba'i bar gyis ni 'od gsal ba la zhugs pa'i 'og tu rang byin gyis brlab pa'i rim pa bstan to / /
rigs lnga'i bye brag la brten nas de ma thag rang bzhin gyis 'od gsal ba las langs pa'o / /
da ni rang gi sems bstan par bya ba'i phyir zhes bya ba nas /
mthar thug pa'o zhes bya ba'i bar gyis ni phra mor sbyor ba rnam pa gsum bstan to / /
spyi'i don gyi phyogs la ni sna'i rtse mor thig le bsgom pa'o / /
sbas pa'i phyogs la ni rdo rje dang pad+ma'i snying po la thig le bsgom pa'o / /
mthar thug pa'i phyogs la ni snying gi pad+ma'i snying po la thig le bsgom pa'o / /
de ltar 'di dag gi dbye ba'i rnam pa ni gti mug dang /
'dod chags dang /
zhe sdang can gyi sems kyi dbye bas bstan pa yin no / /
rnam par snang mdzad la sogs pa'i zhes bya ba la sogs pa nas /
drang ba'i don to zhes bya ba'i bar gyis ni phra mo'i sbyor ba bstan par gyur nas /
de bzhin gshegs pa lnga'i dkyil 'khor spro bar bstan to / /
nam mkha'i dbyings ni zhes bya ba nas nges pa'i don to zhes bya ba'i bar gyis ni dkyil 'khor bzhi pa'i rim pas dkar po la sogs pa'i 'od zer spro ba'i sngon du 'gro bas /
zhi ba la sogs pa bsgrub cing sangs rgyas dang byang chub sems dpa' thams cad spros shing bsdus nas /
rang bzhin gyis 'od gsal ba rtogs pa bstan pa yin no / /
mtha' drug gis bshad pa'i le'u gsum pa'o // //
lha la dmigs pa sngon du 'gro ba zhes bya ba ni le'u'i skabs ston pa yin no / /
de nyid nas dgongs pa ma yin no zhes bya ba'i bar gyis ni de bzhin gshegs pa lngas rigs lnga dang rigs gsum gyi rim pas rdo rje 'chang chen po la bstod pa bstan to / /
de nas zhes bya ba la sogs pa ni zhes bya ba nas /
sgra ji bzhin pa'i bar gyis ni sdud pa pos rdo rje 'chang chen po'i bka' rjes su brjod pa bstan to / /
rdo rje 'chang chen po'i gsung gis zhes bya ba nas /
'dir yang rgya cher ni dkyil 'khor gyi cho ga las blta bar bya'o zhes pa'i bar gyis ni thugs kyi dkyil 'khor phyag mtshan dang /
sku mdog dang phyag rgya dang /
tshad dang ldan pa ji lta ba bzhin du bstan to / /
dkyil 'khor gyi cho ga ni rang nyid kyis byas pa'o / /
gang gi phyir sangs rgyas ye shes kyi zhal snga nas kyis ni dkyil 'khor gyi lha bcu dgur bzhed pa yin la /
zla grags kyi zhal snga nas kyis ni dkyil 'khor gyi lha sum cu rtsa gnyis su bzhed pa yin no / /
rtsa ba'i rgyud nas ni dkyil 'khor gyi lha bcu gsum la bdag nyid du gsungs te de'i phyir dkyil 'khor gyi cho ga las blta bar bya'o zhes bstan to / /
'dir yang dkyil 'khor gyi cho ga gleng gzhi'i dbang du byas nas kyang don 'grel pa mkhan gyis mdzad pa yin par blta bar bya'o / /
lus dang zhes bya ba nas drang ba'i don to zhes bya ba'i bar gyis ni dam tshig gi phyag rgya dang snyoms par zhugs pa dang /
bdud rtsi lnga la spyod par bstan pa yin te /
'di nyid ni mchod pa rab mchog yin te /
'di lta ste gsang ba'i mchod pa yin pas so / /
me tog dang spos la sogs pa ni bcos ma'i mchod pa dang /
de'i yan lag yin pa'i phyir gtso bo ma yin no zhes bsams so / /
lung gi bshad pa brjod par bya ste zhes bya ba nas nges pa'i don to zhes bya ba'i bar gyis ni nang gi dkyil 'khor dang /
rang bzhin gyis 'od gsal ba la 'jug pa'i mchod pa bstan pa yin no / /
de la dgu pa'i bdag nyid ni chags pa dang /
chags pa dang bral ba dang /
chags pa 'bring dang /
stong pa dang /
shin tu stong pa dang /
stong pa chen po dang /
snang ba dang /
snang ba mched pa dang /
snang ba thob pa de'i bdag nyid do / /
kha cig ni dam pa'i chos gsung rab yan lag dgu yin no zhes 'chad do / /
skad cig sogs kyi dus dbye bas / /
bcu drug lo ni ming du gyur / /
rnam pa sna tshogs pa dang /
rnam par smin pa dang /
rnam par nyid pa dang /
dga' ba dang /
mchog tu dga' ba dang /
lhan cig skyes pa'i dga' ba dang /
dga' bral dang /
bsnyen pa dang /
nye ba'i bsnyen pa dang /
sgrub pa dang /
sgrub pa chen po dang /
stong pa dang /
shin tu stong pa dang /
stong pa chen po dang /
thams cad stong pa po ni /
skad cig ma bcu drug ces bya'o / /
kha cig stong pa bcu drug nyid yin no zhes 'chad do / /
gang yang 'jig rten pas brtags pa zhes bya ba 'dis ni don dam pa'i phyogs bstan pa yin no / /
de bzhin gshegs pa thams cad ces bya ba nas /
yang nges pa'i don to zhes bya ba'i bar gyis ni kun rdzob dang don dam pa'i sgo nas dkyil 'khor gyi mjug bsdu ba bstan to / /
mtha' drug gis bshad pa'i le'u bzhi pa'o // //
rim pa gnyis pa rtogs pa ni le'u lnga pa'i skabs ston par byed pa yin no / /
dbang bskur ba thob pas kyang zhes bya ba nas /
sgra ji bzhin pa'o zhes bya ba'i bar gyis ni bcom ldan 'das kyis chos ston pa'i skabs bstan pa yin no / /
rnam par mi rtog ces bya ba nas /
dgongs pa ma yin pa'o zhes bya ba'i bar gyis ni 'od gsal ba rtogs pas byang chub yin no zhes bstan to / /
rang bzhin yongs su shes pa nyid ces bya ba nas sgra ji bzhin pa'o zhes bya ba'i bar gyis ni spro ba'i spyod pa bstan to / /
rgyud kyi rgyal po khyad par du zhes pa nas / /
dgongs pas bshad pa'o zhes bya ba'i bar gyis ni spros pa med pa'i spyod pa bstan to / /
ma dang sring mo zhes bya ba nas /
nges pa'i don to zhes bya ba'i bar gyis ni shin tu spros pa med pa'i spyod pa bstan to / /
de nas zhes bya ba la sogs pa la zhes bya ba nas / /
ci'i phyir mdzad ces bya ba'i bar gyis ni sgra ji bzhin pa'i don 'dzin pa tsam gyis ni byang chub sems dpa' rnams skyo bar gyur pa bstan pa yin no / /
de nas zhes bya ba nas sgra ji bzhin pa'o zhes bya ba'i bar gyis ni rgyan khyad par can bstan pas /
byang chub sems dpa' rnams kyi the tshom sel ba yin no / /
de nas yang brjod kyis mi lang ba zhes bya ba nas /
drang ba'i don to zhes bya ba'i bar gyis ni de kho na nyid kyi bdud rtsi myangs pas /
byang chub sems dpa' rnams g.yo ba med pa'i ting nge 'dzin thob par bstan to / /
yang lung gis bshad pa zhes bya ba nas /
nges pa'i don to zhes bya ba'i bar gyis ni lhan cig skyes pa'i dga' ba rtogs pa'i phyir /
rnam par rtog pa'i dri ma thams cad zad par bstan pa yin no / /
mkha' dang mnyam zhing zhes bya ba nas /
nges pa'i don to zhes bya ba'i bar gyis ni /
byang chub sems dpa' rnams dbugs phyung ba dang /
rang bzhin gyis 'od gsal ba dang /
rang byin gyis brlab pa bstan to / /
de nas zhes bya ba nas /
le'u rdzogs pa dgongs pa ma yin no zhes bya ba'i bar gyis ni byang chub sems dpa' rnams ngo mtshar du gyur nas /
de bzhin gshegs pa lnga gtsor byas pa'i sgo nas /
bcom ldan 'das rdo rje 'chang chen po la bstod pa byed par stan to / /
mtha' drug gis bshad pa'i le'u lnga pa'o // //
bdag byin gyis brlab pa zhes bya ba la sogs pas ni le'u drug pa'i skabs ston par byed do / /
de nas zhes bya ba la sogs pa zhes bya ba nas /
drang ba'i don to zhes bya ba'i bar gyis ni sku gsung thugs byin gyis rlob par byed pa'i sngags gsum bstan te /
de yang mgo la sogs pa'i gnas dag tu lha bkod pa sngon du 'gro bas byin gyis brlab par bya'o / /
rdzogs pa'i rim pa'i rnal 'byor pa rnams kyis sku dang gsung dang thugs kyis byin gyis brlab pa bshad pa'i rgyud las bstan pa la 'jug par bya ste zhes bya ba 'dis ni lung gi bshad pa bstan to / /
de nas dpal chen mi bskyod pa / /
zhes bya la sogs pa'i tshig rkang drug ni mi bskyod pas thugs byin gyis brlab pa gsungs pa yin te /
oM zhes bya ba dang po yin / /
zhes bya ba dang po'i sgra ni dang po'i sangs rgyas rnam par snang mdzad la 'dod pa yin no / /
sarba ta thA ga ta la thams cad rin chen 'byung ldan te /
nam mkha'i ngo bo nyid yin pa'i phyir ro / /
de bzhin gshegs pa ni 'od dpag med yin te /
de bzhin ni yang dag pa gsung ba yin pas de bzhin gshegs pa'o / /
yon tan ming du zhes bya ba ni sems can dang /
rdul dang mun pa'o / /
de dang 'dra ba'i ming ni rnam par snang mdzad la sogs pa gsum gyi don to / /
sems kyi rdo rje gnyis ldan zhes bya ba ni sems kyi rdo rje ni tshig gnyis dang ldan pa ste des na mi bskyod pa yin no zhes bya ba'i don to / /
swa b+hA wa dang At+ma ko\u0f85haM tshig gnyis dang ldan pa ni lnga pa don yod par grub pa yin te /
khams gsum gyi rlung gi bdag nyid yin pa'i phyir ro / /
gal te yang khams gsum gyi 'gro ba byang chub kyi sems kyi ngo bo yin yang rlung nyid kyang de'i ngo bo nyid yin pa'i phyir te /
rlung ni gzugs su med kyang bde ba chen po'i dbang gis gzugs dang ldan pa yin no / /
shin tu drang bar gyur na chu bzhin du sra ba yod pa'i phyir ro / /
a haM zhes pa drug pa ste zhes bya ba ni bdag kyang drug pa yin te /
thams cad kyang de'i bdag nyid yin pa'i phyir ro / /
'di yan chad ni sems byin gyis brlab pa yin no / /
de nas zhes bya ba la sogs pa'i tshigs bcad gcig gis ni rnam par snang mdzad kyi sku byin gyis brlab pa gsungs so / /
oM zhes bya ba tshangs par bshad / /
ces bya ba la tshangs pa gnyis su med cing gcig yin no / /
yang na tshangs pa'i don ni dang po'i don te /
de yang rnam par snang mdzad yin no / /
sarba ta thA ga ta zhes bya ba tshig gcig yin te /
gnyis pa ni rin chen 'byung ldan no / /
kA ya zhes bya ba 'dis ni 'od dpag med do / /
chags gtogs dbang phyug ces bya ba ni /
de'i khyad par ro / /
ke ge sgra'i bkod pas ka ya'i don ni dag gi don to / /
de'i ngo bo nyid yin pa'i phyir yang 'od dpag med do / /
rdo rje ni bzhi pa mi bskyod pa yin te bstan pa'i phyir ro / /
rig byed ni nges brjod kyi rig byed dang /
mchod sbyin gyi rig byed dang /
snyan tshig gi rig byed dang /
srid srung gi rig byed do / /
swa b+hA ba At+ma ko\u0f85haM ni snga ma bzhin du bshad pas don yod par grub pa'o / /
'dod pa'i lha ni lnga ste /
gang gi phyir myos par byed pa dang /
dga' bar byed pa dang /
rmongs par byed pa dang /
gdung bar byed pa dang /
skem par byed pa ste /
'dod pa'i lha'i mda' lnga yin no / /
lnga po de mtshon par byed pas 'dod pa lnga'o / /
yang na gzugs dang /
sgra dang /
dri dang ro dang reg bya ni 'dod pa'i lha'o / /
a haM zhes bya ba ni rdo rje 'chang chen po drug pa'o / /
smin drug bu zhes bya ba ni gzhon nu la gdong drug yod pa'i phyir ro / /
de nas tshe dpag med ces bya ba la sogs pa'i tshigs bcad gcig gis ni 'od dpag med kyi gsung byin gyis brlab pa'i sngags gsung ba yin no / /
oM ni snga ma bzhin du dang po'i rnam par snang mdzad rtag pa yin no / /
sarba ta thA ga ta ni rin chen mgon po gnyis pa yin no / /
wA ka ni de'i rang bzhin yin pa'i phyir ro / /
yon tan gsum ni rdul dang /
mun pa dang snying stobs gsum nyid pas gsum po 'od dpag med do / /
rdo rje ni mi bskyod pa bzhi pa ste /
dus ni rdzogs ldan dang /
gsum ldan dang /
gnyis ldan dang /
rtsod pa'i dus so / /
swa b+hA wa At+ma ko\u0f85haM ni lnga pa ste /
don yod par grub pa'o / /
a haM zhes bya ba ni rdo rje 'chang chen po ste /
drug pa yin no / /
dus ni drug ste /
dgun stod dang /
dgun smad dang /
dpyid dang /
so ga dang /
dbyar dang /
ston gyi dus so / /
gsum 'char zhes bya ba ni sku rdo rje la sogs pa'o / /
re re zhes bya ba ni drug gi ngo bor shes par bya'o / /
rim pa min pa ni rim pa ma yin pa ste /
sku dang gsung dang thugs zhes bya bar brjod pa yin na /
thugs sku dang de bzhin gsung zhes gsungs pas so / /
rgyu ni rang 'dod dgar glegs bam la lta ba rmongs par bya ba'i don to / /
rdo rje gsum zhes bya ba las zhes pa nas /
nges pa'i don to zhes bya ba'i bar gyis ni /
de bzhin gshegs pa thams cad kyi sku dang gsung dang thugs byin gyis brlab pa bzhugs pa bsdu ba ston to / /
de ltar bdag la sku byin gyis brlab pa la sogs pa byas nas zhes bya ba nas dgongs pas bshad pa'o zhes bya ba'i bar gyis ni /
lha mo'i lus la dgod pa dang / /
de dang snyoms par zhugs pa dang / /
rjes su chags pa'i sngags rnams dang / /
mchod pa rnam pa gnyis bstan to / /
rigs lnga'i cha ni dgod byas la / /
zhes bya ba la rigs lnga ni rnam par snang mdzad la sogs pa'o / /
de'i cha ni sa bon te oM AHhUM swA hA de dag dgod par bya ba yin no / /
yang na rigs lnga'i sa bon gyi tshogs kyi go char byas pa gang la yod pa de la de skad ces bya'o / /
de ltar phyi dang nang gi mchod pa bstan nas zhes bya ba nas dgongs pas bshad pa'o zhes bya ba'i bar gyis ni bstan pa dang bshad pa'i rim pas rdzogs pa'i rim pa bstan to / /
de yang rdo rje 'das pa dang /
sems rnam par dag pa dang /
rang byin gyis brlab pa dang /
mngon par byang chub pa dang /
zung du sbyor ba'i ngo bo yin no / /
brtags pa'i rim pas ni byang chub rnyed par dka' bar bstan to / /
da ni le'u gsum pa las gsungs pa zhes pa nas /
nges pa'i don to zhes bya ba'i bar gyis ni phra mo'i rnal 'byor gyi bsgom pa gsum yin te /
de yang sna'i rtse mo dang /
snying gi snying po dang /
gsang ba'i snying po rnams la rim bzhin du shes par bya'o / /
da ni sngags dang rlung mnyam par sbyor ba ni zhes bya ba nas /
dgongs pas bshad pa'o zhes bya ba'i bar gyis ni nang gi dkyil 'khor gyi rim pa bzhi bsgom pas spro ba'i rim pas sems can gyi don du zhi ba la sogs pa'i las rnams bstan to / /
da ni 'dod pa'i yon tan lnga'i sgo nas zhes pa nas /
drang ba'i don to zhes bya ba'i bar gyis ni /
rnal 'byor pa bdud rtsi lnga dang lcags kyu lnga la nye bar spyod pa'o nye bar spyad na ni rdo rje 'chang chen po nyid thob par bstan to / /
rdo rje tshig 'di dag bshad pa'i zhes pa nas nges pa'i don to zhes bya ba'i bar gyis ni bdud rtsi lnga la sogs pa rtogs na /
sangs rgyas kyi chos rtogs pas de kho na nyid mngon sum du byas par bstan pa yin no / /
'dir skad cig ni se gol lo / /
thang cig ni yungs kar lan cig 'khor ba'o / /
yud tsam ni dbugs 'byung rngub gcig go / /
zhag bco lnga la ni zla ba phyed do / /
de gnyis ni zla ba'o / /
zla ba bcu gnyis ni lo gcig go / /
gzugs la sogs pa ni phyag rgya'i yul la rnam par shes par bya'o / /
'di skad du bstan par 'gyur te thabs dang shes rab snyoms par zhugs pas rnal 'byor pas lhan cig skyes pa'i de kho na nyid thob pa ni /
skad cig gis phyag rgya chen po thob pa'o zhes pa'i don to / /
sha chen po la sogs pa ni phung po la sogs pa rnam par dag pa phan yon dang bcas pa bstan to / /
mtha' drug gis bshad pa le'u drug pa'o // //
de ltar rnal 'byor pa tha mal pa dang zhes pas ni le'u'i skabs ston par byed do / /
de nas zhes bya ba nas /
'di nyid las nges par thob par 'gyur ba'o zhes bya ba'i bar gyis ni spros pa'i spyod pa bstan to / /
yan lag drug ces bya ba ni /
so sor rjes su spyod pa dang /
bsam gtan dang /
dbugs ring du rngub pa dang /
'dzin pa dang /
rjes su dran pa dang /
ting nge 'dzin to / /
sngags kyi spyod pa ni thun mong gi sgrub pa ste /
bsnyen pa la sogs pa'o / /
de ltar spros pa dang bcas pa'i spyod pa bstan nas zhes pa nas /
sgra ji bzhin pa'o zhes bya ba'i bar gyis ni spros pa med pa'i spyod pa bstan to / /
de la ri las mchod cing zhes pa ni sa'i rnam par dag pa'o / /
mer 'jug pa ni me'i khams rnam par dag pa'o / /
sogs pa'i sgras ni chur 'jug pa ste /
chu'i khams rnam par dag pa'o / /
zas bcad pas ni rlung 'khrugs par 'gyur te /
rlung gi khams rnam par dag pa'i phyir ro / /
gzhan yang rgas pa dang /
na ba bsad pa ni nyon mongs pa las thar par bya ba'i phyir ro / /
de dag ni mu stegs lta ba ngan pa rnams kyi yin no / /
de ltar lus gdung ba'i sgo nas zhes pa nas /
nges pa'i don to zhes bya ba'i bar gyis ni /
shin tu spros pa med pa'i spyod pa bstan te /
der yang drang ba dang nges pa'i don gyi rgyan yin no / /
lha'i rnal 'byor dang mi phyed pa'i 'dod pa zhes pas ni lha dang sngags gnyis tha mi dad pa'o / /
'das pa'i ye shes can yang zhes pa nas / /
dgongs pa ma yin pas bshad pa'o zhes bya ba'i bar gyis ni spros pa med pa'i spyod pas sngon gyi sangs rgyas kyang grub par bstan to / /
de rnams kyis rten par gyur pa zhes bya ba nas /
spros pa dang bcas pa'i spyod pa'o zhes bya ba'i bar gyis ni gzugs la sogs pas de bzhin gshegs pa dang /
lha mo'i ngo bor shes nas rnal 'byor pas nye bar spyad par bya ba'i phyir /
spros pa bstan pa yin no / /
gzugs la zhes pa nas 'di ni spros pa med pa'o zhes bya ba'i bar gyis ni ye shes gsum rnam par 'byed pa'i ngo bo la brten nas /
rnal 'byor pa gzugs la sogs pa la nye bar spyod pa rdo rje 'chang chen po'i go 'phang thob pa'o / /
de nyid spros pa med pa'i spyod pa bstan to / /
brgya drug cu'i ngo bo nyid ces bya ba ni de las shes rab kyi ngo bo sum cu rtsa gsum thabs kyi ngo bo bzhi bcu ma rig pa'i ngo bo bdun /
de dag bsdoms na brgyad cu ste /
nyin zhag gcig la brgya drug cur 'gyur ro / /
de dag gi ngo bo nyid ni 'od gsal ba'o / /
gzugs la zhes bya ba nas mthar thug pa'o zhes bya ba'i bar gyis ni rang bzhin gyi 'od gsal ba la zhugs pa'i mtshan nyid kyis shin tu spros pa med pa'i spyod pa bstan to / /
da ni rjes su dran pa drug ces bya ba nas /
dgongs pas bshad pa'o zhes bya ba'i bar gyis ni rdo rje bzlas pa la sogs pa'i rim pa lnga bstan to / /
de ltar rjes su dran pa drug gi sgo nas zhes pa nas /
dgongs pa ma yin pas bshad pa'o zhes bya ba'i bar gyis ni rigs lnga gtso bor byas pa'i sgo nas dam tshig gi phyag rgya dang snyoms par zhugs pa bstan to / /
spyod pa rnam pa gsum ni 'di nyid kyi yan lag tu gyur pa bstan pa'o / /
sngar gsungs pa'i rjes su dran pa drug ces bya ba nas /
dgongs pas bshad pa'o zhes bya ba ni /
rdo rje 'chang chen po nas /
de bzhin gshegs pa lnga'i spro ba bstan to / /
drug pa'i rjes su dran pa ni ting nge 'dzin gyis skyo na bdud rtsis tshim par bya bar bstan to / /
sbyor ba dang rjes su sbyor ba dang zhes pa nas /
'dod pa'i dbang phyug gsal bar ston pa yin zhes bya ba'i bar gyis sku la sogs pa rjes su dran pa'i sgo nas /
don dam pa'i bden pa la 'jug pa bstan to / /
lnga bcu'i phung po la sogs pa btung bas zhes bya ba la don ni 'di yin te /
de la gzugs ni kha dog dang dbyibs kyi bye brag gis rnam pa nyi shu'o / /
tshor ba ni bde ba la sogs pa'i dbye ba dang /
gzugs la sogs pa yang dag par reg pa'i dbye bas bco brgyad do / /
'du shes ni gcig 'ba' zhig go / /
'du byed ni dge ba dang mi dge ba dang lung du ma bstan pa'i dbye bas gsum mo / /
kun gzhi rnam par shes pa la sogs pa'i dbye bas ni brgyad do / /
de rnams bsdus pa ni lnga bcu'o / /
pad+ma spyan ma la sogs pa rigs bzhi'o zhes bya ba ni pad+ma can ma ni pad+ma rab tu yangs pa can ma'o / /
sogs pa'i sgras ni dung can ma ni pad+ma yon po can no / /
ut+pal can ma ni pad+ma cung zad ma'o / /
ri dwags can ma ni pad+ma tha mal pa can ma'o / /
ri dwags ma dang /
rgod ma ma dang /
glang ma ste /
bud med kyi rigs rnam pa gsum mo / /
skyes pa yang rnam pa gsum ste /
ri bong dang /
khyu mchog dang /
rta'i rigs te rnam pa gsum mo / /
'di ni 'dod pa'i bstan bcos kyi lugs so / /
der byas pa'i rab tu dbye ba'i las kyis so zhes bya ba ni dper na pad+ma can ma'i pad+ma yangs pa bzlog nas /
rnal 'byor pa'i rtags phra ba yod na dog par byas te /
de ltar las bya'o / /
de bzhin du shes rab kyi pad+ma can dog par yod na yangs par bya'o zhes brtag par bya'o / /
rjes su dran pa'i 'bras bu bstan par bya ba'i phyir zhes bya ba nas /
sgra ji bzhin pa'o zhes bya ba'i bar gyis ni rnal 'byor pa ting nge 'dzin thob pa'i bdag nyid chen po'i sngags pa dang 'jig rten dang 'jig rten las 'das pa'i grub pa bstan pa yin no / /
mtha' drug gis bshad pa'i le'u bdun pa'o // //
de ltar spyod pa la gnas pa'i rnal 'byor pas zhes bya ba la sogs pas ni le'u'i skabs ston pa yin no / /
de nas bcom ldan 'das zhes bya ba nas /
dgongs pa ma yin pas bshad pa'o zhes bya ba'i bar gyis ni /
rdo rje 'chang chen po la rin chen 'byung ldan gyi yon tan yang dag pa'i tshogs yongs su brjod pa'i sgo nas bstod par byed par ston pa yin no / /
'dir ni drang ba dang nges pa'i don gyi rgyan gyi don yod pa yin no / /
de bzhin gshegs pa'i mchog ces bya ba nas dgongs pas bshad pa'o zhes bya ba'i bar gyis ni /
bcom ldan 'das kyis bla na med pa'i mchod pa gsungs pa yin no / /
de bstan par bya ba'i phyir zhes bya ba nas /
yang dgongs par bshad pa'o zhes bya ba'i bar gyis ni phyag rgya chen po'i byin gyis brlab pa bstan to / /
shin tu yang 'jig rten las 'das pa'i yang zhes bya ba nas /
ji lta ji lta bar bya'o zhes bya ba'i bar gyis ni /
bskyed pa'i rim pa la gnas pa'i rnal 'byor pa'i gnas dang /
phyag rgya'i rnam par dag pa bstan to / /
ji srid du de ltar byas pa'i zhes pa nas /
sgra ji bzhin pa'o zhes bya ba'i bar gyis ni /
rdo rje 'chang chen po'i sku lha mo bzhis bskor ba slob ma dbang bskur ba'i don du gsungs pa yin no / /
da ni rnal 'byor gnyi ga'i zhes pa nas /
nges pa'i don to zhes bya ba'i bar gyis ni rim pa gnyis kyi rnal 'byor pa'i mchod pa 'dra ba'i rim pa bstan to / /
gang zhig rlung ni bcur grags pa / /
de ni pad+ma ut+pal ming / /
zhes bya ba'i grang ba'i reg pa dang ldan pa'i phyir ro / /
de nyid ces grags rdo rje gsum / /
dzA ti gcig po gsum du 'dod / /
ces bya ba la dzA ti ni sna ma'i me tog ste /
de gcig po dri zhim pas yid 'phrog par byed pa bzhin du /
sku la sogs pa'i de bzhin nyid shes pa ni rdo rje gsum yin no / /
de bzhin du kar ni ka la sogs pa ni lcug ma'i ngo bo nyid yin pa'i phyir /
sgeg pa dang ldan pa'i phyir dang /
skyes bu sgeg pa rnams dga' bar byed pa'i phyir /
sangs rgyas spyan la sogs pa'i rnam grangs yin no / /
da ni rnal 'byor pa gnyi ga'i thun mong gi zhes pa nas zhes bya ba'i bar du zhes bya ba'i bar gyis ni mos pa'i bye brag gis de bzhin gshegs pa lnga'i dkyil 'khor bsgom pa bstan to / /
de ltar bla ma'i bya ba bstan pa'i 'og tu zhes bya ba nas /
bsam gtan gyis kyang thams cad bskyed par bya'o zhes bya ba'i bar gyis ni phyi rol dang /
gsang ba'i mchod pa dang /
dkyil 'khor dang slob dpon la slob mas bya ba gal te med na bsgom par bya ba bstan to / /
de ltar slob mas mchod pa'i yo byad thams cad bsags zhes pa nas /
de kho na nyid kyi mchod pa byas te zhes bya ba'i bar gyis ni de ltar bsgom pa'i sngon du 'gro bas de bzhin gshegs pa rnams bsdu bar byas nas rdo rje slob ma dam tshig gi phyag rgya dang snyoms par zhugs par bstan to / /
chags pa dang /
chags pa dang bral ba zhes pa nas /
slob ma dbang bskur bar bya'o zhes bya ba'i bar gyis ni slob ma la gsang ba'i dbang bskur ba sbyin par bstan pa'o / /
de bzhin gshegs pa thams cad tshim par bya'o zhes bya ba ni mtshon pa tsam ste /
kye ma'o bde ba che zhes kyang brjod par bya'o / /
bcom ldan 'das kyis ji skad du zhes bya ba ni lung tshad mar byas pa yin no / /
'di ni de zhes bya ba ni zhes pa nas /
sgra ji bzhin pa'o zhes bya ba'i bar gyis ni gsang ba'i dbang bskur ba'i 'bras bu bstan no / /
mtha' drug gis bshad pa'i le'u brgyad pa'o // //
dbang bskur ba rdzogs pas zhes pa la sogs pa ni le'u'i skabs ston pa yin no / /
de nas zhes bya ba nas /
sgra ji bzhin pa'o zhes bya ba'i bar gyis ni bcom ldan 'das rdo rje 'chang chen po chos ston pa rtsom pa yin no / /
nam mkha' bzhi'i bdag nyid can gyi zhes pa ni /
stong pa dang /
shin tu stong pa dang /
stong pa chen po dang /
thams cad stong pa'o / /
yang na lkog ma la sogs pa'i dkyil 'khor bzhi rnams so / /
yang na pad+ma'i nang na gnas pa'i rtsa rgyun phra mo'i rtse mo shar la sogs pa'i phyogs la rim bzhin gnas pa'o / /
lnga ji ltar der yod pa yin yang gcig ni thams cad du khyab pa'i phyir ma brjod do / /
de yang ji skad du rdo rje bdud rtsi'i rgyud las /
b+ha ga yi ni stong pa gang / /
nam mkha' lnga yis brgyan pa yin / /
snying po ze ba dag ldan zhing / /
'dab ma brgyad kyis rnam par brgyan / /
zhes gsungs pa lta bu'o / /
nam mkha'i dbyings kyi dbus gnas pa / /
zhes bya ba nas /
gzhan du sdigs pa'i phul yin no / /
zhes gsungs pa'i bar gyis ni mi bskyod pa'i ting nge 'dzin gyis mngon spyod bstan pa yin no / /
de nas zhes bya ba la sogs pas ni zhes pa nas /
ser sna can 'jungs pa zhes bya ba la sogs pa gsungs so zhes bya ba'i bar gyis ni rnam par snang mdzad kyi ting nge 'dzin gyis sngags dang /
phyag rgya'i rim pas gzhan gyi rdzas 'gugs pa bstan to / /
de nas zhes bya ba la sogs pa ni zhes pa nas /
sgrub pa nyams su blang bar bya'o zhes bya ba'i bar gyis ni snang ba mtha' yas kyi ting nge 'dzin gyis /
bud med thams cad la 'dod pa'i sgo nas /
thams cad du 'dod pa'i dbang phyug tu ston pa yin no / /
de nas zhes bya ba la sogs pa ni zhes bya ba nas /
rtag par brdzun du smra bar bya zhes gsungs so zhes bya ba'i bar gyis ni don yod grub pa'i ting nge 'dzin gyis chos thams cad kyi de kho na nyid kyi ngo bo bstan to / /
de nas zhes bya ba la sogs pa ni zhes pa nas /
drang ba'i don to zhes bya ba'i bar gyis ni rin chen 'byung ldan gyi ting nge 'dzin gyis /
ngag rtsub pa'i thabs kyi bdag dang gzhan rdo rje 'chang chen po nyid du bsgrub par bstan pa yin no / /
rtsub pa'i ngag ni /
'di ni khyod kyi dmyal ba'i chu / /
dam tshig 'das na bsreg par 'gyur / /
zhes pa yin no / /
yang ba ma spangs pas 'chi bar mi 'gyur ba'i phyir ro / /
ngag rtsub pa yin na yang rtsub pa ma yin te /
nang na phan 'dogs pa'i bsam pa dang ldan pa byang chub sems dpa' la yod pas so / /
lung gis bshad pa brjod par bya ste zhes pa nas /
nges pa'i don to zhes bya ba'i bar gyis ni 'od gsal ba la 'jug pa'i mtshan nyid dam tshig lnga tshigs su bcad pas bstan to / /
rdo rje 'chang chen po'i 'khor gyi nang nas zhes pa nas ma gsung cig ces bya ba'i bar gyis ni ma 'ongs pa'i sems can gyi khams rjes su gzung bar bya ba'i phyir byang chub sems dpas ma rtogs pa lta bu'i tshul gyis rdo rje 'chang chen po'i bka' la ma gus pa ston pa yin no / /
bshad ma thag pa'i byang chub sems dpa' rnams kyis smras pa gsan nas zhes bya ba nas /
tshe 'di nyid la rang gi ngo bo nyid rje ba yin pas so zhes bya ba'i bar gyis ni de bzhin gshegs pa rnams kyis byang chub sems dpa' rnams la bskyed pa'i rim pa dang /
rdzogs pa'i rim pa'i spyod pa bstan pa yin no / /
de ltar spyod pa gnyis kyis bstan pa bshad nas zhes bya ba nas /
de dag rjes su rig par bya'o zhes bya ba'i bar gyis ni bden pa gnyis gnyis su med pa'i dpes dam tshig gi de kho na nyid de bzhin gshegs pas bstan to / /
de ltar chos thams cad kyi bden pa zhes pa nas /
rdzogs pa la ni 'jug pa dang ldang ba med pa'o zhes bya ba'i bar gyis ni /
gtsub shing dang gtsub stan gyi dpes dngos po med par bstan to / /
de ltar mchog tu zab pa'i chos nyid thos shing zhes pa nas /
de ni ngo mtshar che'o zhes bya ba'i bar du'o zhes bya ba'i bar gyis ni /
byang chub sems dpas de kho na nyid rtogs pa skyo bas de la dad pa skyes pa'i tshig tu brjod pa bstan to / /
don dam pa ni 'od gsal ba'o zhes pa nas /
dgongs pas bshad pa'o zhes bya ba'i bar gyis ni /
le'u don dang ldan pa'i ming bstan to / /
mtha' drug gis bshad pa'i le'u dgu pa'o // //
sgrub pa mchog dang tha mal pa la gnas shing zhes pa la sogs pas ni le'u'i skabs ston to / /
de nas zhes bya ba la sogs pa le'u bcu pa zhes bya ba nas /
rab tu bstan du gsol zhes gsol ba btab pa'o zhes bya ba'i bar gyis ni /
de bzhin gshegs pa rnams kyis bcom ldan 'das la chos bshad par gsol ba btab par bstan to / /
de nas zhes bya ba nas zhus pa'i 'og tu'o zhes pa nas /
de la gzhol bar mdzad pa'i phyir ro zhes bya ba'i bar gyis ni /
bcom ldan 'das kyis bka' stsal par ston pa yin no / /
lus dang sems zhes bya ba la sogs pa nas /
de bzhin gshegs pa thams cad la 'di skad ces bka' stsal to zhes bya ba'i bar gyis ni /
ting nge 'dzin la snyoms par zhugs pa'i sgo nas lan bka' stsal pa bstan to / /
bcom ldan 'das zhes bya ba la sogs pa la zhes bya ba nas 'og nas bshad pa 'di gsungs pa'o zhes bya ba'i bar gyis ni rnal 'byor pa sngags la gzhol ba rnams la /
de bzhin gshegs pas rjes su gzung ba'i phyir /
bcom ldan 'das kyi sngags gsung bar rtsom pa bstan pa yin no / /
de gang zhe na zhes pa nas gyur pa zhes bya ba ni thob pa'o zhes bya ba'i bar gyis ni /
bcom ldan 'das kyi yi ge gsum gyi bdag nyid chen po bshad pas /
de bzhin gshegs pa dang /
byang chub sems dpa' rnams sems can thams cad rjes su gzung ba'i don du de bzhin gshegs pa dang /
byang chub sems dpa' rnams dran pas brgyal bar gyur pa bstan to / /
bud med dang /
skyes pa dang /
ma ning gi ngo bo nyid kyis yi ge rnams zhes bya ba ni /
a'i tshar dang ka'i tshar gyi yi ge bzhi bcu rtsa dgu po'i ma mo de la /
sde tshan brgyad la dbyangs kyi yi ge sde tshan gcig /
ka nas me'i bar la ni sde tshan lnga'o / /
mthar gnas dang /
usma na da'i sde tshan ni gnyis te brgyad do / /
kha cig ni dbyangs kyi yi ge la thung ba dang ring ba'i sde tshan gnyis yod de /
sde tshan brgyad do zhes zer ro / /
de la cha rnam pa bcu drug ni yi ge dang po la bsdus pa yin te a'o / /
sde tshan lnga ni dang po'i yi ge la bsdus te ka'o / /
mtha' gnas dang dro ba ni dang po'i yi ge la bsdus te ya dang sha'o / /
yi ge bzhi po 'di dag ni /
yi ge gsum gyi nang du 'dus te /
yi ge a dang ka dang ya'i nang du'o / /
de la a'i sde tshan gyi yi ge ni bud med kyi ngo bo'o / /
ka'i sde tshan gyi yi ge ni skyes pa'i ngo bo'o / /
ya la sogs pa ni ma ning gi yi ge'o / /
dbyangs kyi yi ge'i sde tshan ni yi ge a yis bsdus so / /
gsal byed kyi yi ge'i sde tshan ni yi ge hUM gis bsdus so / /
ya la sogs pa ni yi ge oM gyis bsdus so / /
'di nyid kyi phyir shes rab dang /
thabs dang gnyi ga'i ngo bo ni yi ge gsum yin no / /
de nas dran pa'i 'og tu zhes pa nas /
de skad ces bka' stsal pa'o zhes bya ba'i bar gyis ni /
rdo rje 'chang chen pos sems dpa' gsum gyi bdag nyid sprul nas de bzhin gshegs pa thams cad kyi thugs la sogs pa'i mthus blangs nas /
bdag nyid mthu thams cad dang ldan par bstan to / /
sku dang gsung dang thugs kyi nus pa zhes bya ba ni /
de bzhin gshegs pa thams cad kyi sku la sogs pa'i sa bon rang gi 'od zer gyis phog pa las /
de las byung ba'i 'od zer gyis 'od zer thams cad drangs pa zhes bya ba'i don to / /
de ltar bsdus pa'i dkyil 'khor mngon par bsdus pa zhes pa nas /
sgrub pa'i tshul gyis yongs su rtog go zhes bya ba'i bar du'o zhes bya ba'i bar gyis ni /
dkyil 'khor thams cad kyi sems dpa' gsum gyi bdag nyid thugs la bskul ba'i sgo nas /
bdag nyid thams cad kyi dbang phyug tu bstan pa yin no / /
de bzhin gshegs pa thams cad kyi dbye bas bskyed pa'i rim pa dang /
bka' stsal pa'i 'khor lo bskor ba yang bstan pa yin no / /
bsgyur ba ni cha byad kyi bkod pa'o / /
gar mkhan ni gar byed pa'o / /
thugs yang dag par bskul ba'i cho ga zhes pa nas /
rjes su 'dzin par mdzad pa'o zhes bya ba'i bar gyis ni sgrub pa po la sangs rgyas kyi dus kyi tshad la brten nas rjes su bzung bar mdzad pa bstan to / /
rjes su bzung nas ci zhig mdzad ce na zhes pa la sgra ji bzhin pa'o zhes bya ba'i bar gyis ni sgrub pa po la 'jig rten pa dang 'jig rten las 'das pa'i sgrub pa de bzhin gshegs pas gtad pa'i sgo nas byin pa dang /
de la brnyas pa'am /
le lo byas na dus 'das pa 'bras bu med par bstan to / /
de ltar thun mong gi sgrub pa la zhugs pa rnams kyi snying po zhes pa nas /
de gang zhe na cho ga'o zhes bya ba'i bar gyis ni /
rang byin gyis brlab pa dang /
'od gsal ba'i rim pa dag gi rdzogs pa'i rim pa la gnas pa'i rnal 'byor pas thugs bskul bar bstan pa yin no / /
de ltar thabs dang bcas pa ni / /
zhes pa nas /
dgongs pas bshad pa'o zhes bya ba'i bar gyis ni /
rdzogs pa'i rnal 'byor pa'i spro ba'i rim pas 'jug par bstan to / /
mtha' drug gis bshad pa le'u bcu pa'o // //
de ltar rnal 'byor pa gnyis kyi snying po zhes bya ba la sogs pas ni le'u'i skabs ston par byed do / /
rnal 'byor pa gnyis ni brtags pa dang /
rdzogs pa'i rim pa'i rnal 'byor pa'o / /
de la brtags pa'i rnal 'byor pa ni sngags kyi sku'o / /
rdzogs pa'i rim pa'i rnal 'byor pa ni ye shes kyi sku yin te /
de ltar 'di gnyis kyi bye brag yin no / /
de nas zhes bya ba la sogs pa nas /
tshe 'di nyid la rdo rje 'chang chen po'i go 'phang nyid thob par 'gyur ro zhes bya bar dgongs so zhes bya ba'i bar gyis ni de bzhin nyid dang /
gzhal med khang dang /
pad+ma dang zla ba dang /
nyi ma'i gdan dang lhan cig sems dpa' gsum gyi bdag nyid rdo rje 'chang chen po'i gzugs bskyed pa'i rim pa gsungs so / /
de ltar rdo rje 'chang chen po'i rnal 'byor pa'i bskyed pa'i rim pa bsgrub pa zhes bya ba nas sku rdo rje 'od zer bkod par bya'o zhes bya ba'i bar gyis ni rnam par snang mdzad kyi sngags kyi sku bstan pa yin no / /
nam mkha' rdo rje zhes bya ba la sogs pa zhes pa nas dam tshig gang du 'byung ba'i ting nge 'dzin de la 'di skad ces bya'o zhes bya ba'i bar gyis ni 'od dpag med kyi sku bskyed pa bstan pa yin no / /
rdo rje'i dkyil 'khor zhes bya ba la sogs pa zhes pa nas /
bya ba ni bskyed pa'o zhes bya ba'i bar gyis ni mi bskyod pa'i sngags kyi sku bskyed pa bstan no / /
de ltar brtag pa nyid kyis thun bzhir bslab pa byas nas zhes pa nas /
sgra ji bzhin pa'o zhes bya ba'i bar gyis ni rin chen 'byung ldan dang /
don yod grub pa'i sngags kyi sku bskyed pa ste /
de bzhin gshegs pa'i skur grub na khams gsum gyi ston pa grub pa yin no / /
de ltar rtogs pa'i rnal 'byor gyi 'bras bu'i tshul gyis zhes pa nas /
dgongs pas bshad pa'o zhes bya ba'i bar gyis ni 'od gsal ba la 'jug pa'i rim pa dang /
rang byin gyis brlab pa'i rim pas /
rdo rje 'chang chen po la sogs pa de bzhin gshegs pa drug ye shes kyi skur bskyed pa bstan to / /
rjes su 'byed pa'i rim gyis zhes pa la /
chos kyi 'khor lo rtsibs brgyad pa'i dbus su yi ge raM 'bar bar bsams la de las byung ba'i 'od zer gyi tshogs ba spu'i bu ga thams cad nas byung nas /
khams gsum thams cad bsregs shing /
de nas bdag nyid bsregs pa ni rjes su 'dzin pa'i rim gyis so / /
bshad ma thag pa'i rim pas zhes bya ba nas /
ting nge 'dzin dang ldan pa de la de skad ces bya'o zhes bya ba'i bar gyis ni dbang po drug stong par byas nas sa bon ni ci rigs pa bkod de /
sa'i snying po la sogs pa'i bskyed pa'i rim pa dang /
de'i 'bras bu lha la sogs pa'i mig gi shes pa dang /
rdo rje 'chang chen po'i ting nge 'dzin bstan to / /
reg bya'i dbang po zhes bya ba ni rdo rje'i rtse mo'i nang na zla ba phyed pa 'dra ba yin no / /
de ltar byang chub sems dpa' rnams mig la sogs par bkod pa bstan nas zhes bya ba nas /
dgongs pa ma yin pas bshad pa'o zhes bya ba'i bar gyis ni rnam par snang mdzad kyi spyan byin gyis brlab pa bstan to / /
rnam par dben pa'i zhes pa nas /
nges pa'i don to zhes bya ba'i bar gyis ni rnal 'byor pa'i phyi rol gyi gnas dang /
dam tshig gi phyag rgya dang snyoms par zhugs pa bstan to / /
de ltar gnas phun sum tshogs pa bstan cing zhes pa nas /
sgra ji bzhin pa'o zhes bya ba'i bar gyis ni mi bskyod pa dang 'od dpag med dang /
rin chen dpal dang don yod grub pa rnams kyi sa bon gyi rna ba la sogs pa byin gyis brlab pa bstan to / /
bskyed pa'i rim pas sa bon rnam par dgod pa zhes pa nas /
de dang 'dra bar 'gyur ba'o zhes bya ba'i bar gyis ni rang bzhin gyis 'od gsal ba'i lam gyis mig la sogs pa'i byin gyis brlab pa bstan to / /
rdzogs pa'i rim pa'i ting nge 'dzin zhes pa nas rdo rje gsum gyi rtog pa dam tshig ste /
rdo rje 'chang chen po'o zhes bya ba'i bar gyis ni thams cad bsdus pa'i sgo nas 'gro ba thams cad la khyab par byed pa'i de bzhin gshegs pa thams cad kyi ye shes kyi sku bstan pa yin no / /
sku gsung thugs zhes bya ba nas /
dgongs pas bshad pa'o zhes bya ba'i bar gyis ni rnal 'byor pa sku rnam pa gnyis dang ldan pa'i phan yon bstan to / /
le'u bcu gcig pa mtha' drug gis bshad pa sa bcad pa'o // //
de ltar las kyi lam rnam par dag pa bstan nas zhes bya ba la sogs pas ni le'u'i skabs bstan pa yin no / /
de nas zhes bya ba nas 'og nas bshad pa'i mtshan nyid bka' stsal pa'o zhes bya ba'i bar gyis ni bcom ldan 'das kyis bka' stsal pa yin no / /
mkha' ni go 'byed pa'o zhes bya ba nas /
dgongs pa ma yin pas bshad pa'o zhes bya ba'i bar gyis ni chos ston pa'i gleng bslang ba bstan to / /
dngos grub thams cad grub pa yin / /
zhes pa nas /
nges pa'i don to zhes bya ba'i bar gyis ni nang dang phyi rol la brten pa'i grub pa'i gnas bstan pa'o / /
maM zhes bya ba ni 'og nas zhes pa nas /
dgongs pas bshad pa'o zhes bya ba'i bar gyis ni 'jam dpal gyi phyag rgya chen po bstan to / /
de nyid rdo rje 'chang chen po'i sku yang yin no zhes bstan to / /
de ltar byang chub sems dpa' 'jam dpal gyi ting nge 'dzin nye bar bstan nas zhes bya ba nas /
de ni 'khor lo'i dam tshig ces bya ba'i ting nge 'dzin to zhes bya ba'i bar gyis ni 'khor lo'i rig pa 'dzin pa'i sku bstan pa yin no / /
dro ba dang du ba 'thul ba dang rab tu 'bar ba mthong na ni grub par rjes su dpag par sbyar ro / /
rdo rje 'chang chen po zhes bya ba la sogs pa ni zhes pa nas /
de'i bdag nyid can du 'gyur ro zhes bya ba'i bar du'o zhes bya ba'i bar gyis ni /
pad+ma'i rig pa 'dzin pa'i sku bstan to / /
'od zer lnga dang lhag pa lnga dang zhes pa nas ting nge 'dzin kyang ral gri thams cad ces bya ba'i bar gyis ni /
ral gri'i rig pa 'dzin pa'i sku bstan to / /
de ltar 'khor lo dang rdo rje zhes pa nas /
ldang ba'i bdag nyid can du bsam par bya'o zhes bya ba'i bar gyis ni rdo rje bzlas pa'i rim pa bstan to / /
dgos pa ni rigs pa la mngon par zhen pa spang bar bstan to / /
da ni phyag rgya chen po zhes pa nas /
rab tu byed pa nye bar sdud pa'o zhes bya ba'i bar gyis ni rnam par snang mdzad dang /
rin chen 'byung ldan dang /
'od dpag med dang /
mi bskyod pa dang /
don yod par grub pa'i sgo nas rig pa'i 'khor los sgyur ba la sogs pa grub pa bstan to / /
dngos grub sgrub pa'i thabs zhes pa nas /
dgongs pas bshad pa'o zhes bya ba'i bar gyis ni /
dam tshig gi sems dpa' dang snyoms par zhugs pa'i don du /
dam tshig gi phyag rgya'i spros pa bstan to / /
de ltar khyad par rtogs pa zhes pa nas /
de'i las ni nyams su len pa'i bya ba ste /
de byed par 'byung bas na zhes bya ba'i bar gyis ni rdo rje 'chang chen po la sogs pa'i gzugs kyis gang la 'os pa'i phyag mtshan spros pas dgug pa bstan to / /
dgos pa ni sems can gdul bar bya ba yin gyi gzhan ni ma yin no / /
gnas la byed par 'gyur zhes bya'o zhes pa nas /
de skad ces gsungs so zhes bya ba'i sdud pa po'i tshig go zhes bya ba'i bar gyis ni rnam par snang mdzad dang /
'od dpag med dang /
mi bskyod par byed pa de'i ngo bo nyid yongs su shes pa tsam bstan to / /
las kyi dbye ba nye bar zhes pa nas /
mngon par 'dod pa'i don gyi dngos grub thob par 'gyur ro zhes bya ba'i bar gyis ni /
kha na ma tho ba med pa'i go ku da ha na'i zas bza' ba'i cho ga bstan pa yin no / /
lus rgyas par bya ba'i phyir /
tshim par bya ba'i zhes pa nas / /
sgra ji bzhin pa'o zhes bya ba'i bar gyis ni /
rigs kyi bye brag gis bza' ba'i bya ba dang /
bdud rtsis tshim par bya ba bstan to / /
rnal 'byor pa'i bya ba'i sgo nas zhes pa nas /
'gyur ba ni der 'grub par 'gyur ba'o zhes bya ba'i bar gyis ni 'od gsal ba las rnam par 'byung bar bstan to / /
de ltar rdzogs pa'i cho 'phrul zhes pa nas /
'bras bu'i phyogs so zhes bya ba'i bar gyis ni rnal 'byor pa phyag rgya chen po grub na cho 'phrul dang mngon par shes pa dang /
gzhan gyi don phun sum tshogs pa grub par bstan to / /
gcig tu bzhugs pa'i tshig las brtsams nas zhes pa nas /
sgra ji bzhin pa'o zhes bya ba'i bar gyis ni bsnyen pa la sogs pa bskyed pa'i rim pa'i yan lag tu gyur pa bstan pa dang /
bshad pa'i rim pa bstan to / /
ji skad du /
dang po stong nyid byang chub ste / /
gnyis pa sa bon bsam pa yin / /
gsum pa sku ni yongs bskyed pa / /
bzhi pa yi ge dgod pa'o / /
zhes gsungs pa lta bu'o / /
de ltar sbyor ba bzhi'i rim gyis zhes pa nas /
rdzogs pa'i rnal 'byor zhes brjod do zhes 'byung ba dang zhes bya ba'i bar gyis ni /
yan lag drug gi sbyor ba gsang ba 'dus pa'i rgyud phyi ma las bstan pa dang /
bshad pa dang /
rab tu bshad pa bzhin du 'grel pa byed pas rgya cher dbye ba byas pa bstan to / /
'on kyang de'i so sor bsdus pa dang /
bsam gtan gnyis ni sems rnam par dag pa'i rim pa yin no / /
srog dang rtsol ba zhes bya bas ni rdo rje bzlas pa'i rim pa bstan to / /
'dzin pa yin par zhes bya ba ni mngon par byang chub pa'i rim pa'o / /
rjes su dran pa ni rang byin gyis brlab pa'i rim pa yin no / /
ting nge 'dzin zhes bya bas ni zung du 'jug pa'i rim pa bstan to / /
de nyid kyi phyir yan lag drug pa ni rdzogs pa'i rim pa bstan to / /
rnam par snang mdzad mngon par byang chub pa las kyang zhes bya ba nas /
dgongs pas bshad pa'o zhes bya ba'i bar gyis ni lung tshad mar byas pa bstan to / /
de ltar lha'i rnal 'byor pa zhes pa nas /
nges pa'i don to zhes bya ba'i bar gyis ni phyi rol dang nang gi bskyed pa dang rdzogs pa'i rim pa la gnas pa'i rnal 'byor pa'i sgrub pa'i gnas bstan te /
de ltar rnal 'byor pa gnyis kyis gnas zhes pa nas /
nges pa'i don to zhes bya ba'i bar gyis ni rdo rje'i gzhi kun rdzob dang don dam pa'i dbye bas bstan to / /
dus bzhi dag tu zhes bya ba nas /
sbyin par bya'o zhes bya ba'i bar gyis ni 'di dag thams cad kyang dam tshig gi phyag rgya dang lhan cig bya'o zhes bstan to / /
de ltar phun sum tshogs pa ma tshang ba med pa zhes bya ba nas /
sgra ji bzhin pa'o zhes bya ba'i bar gyis ni dus nges par chad pa las rnal 'byor pa'i grub pa bstan to / /
zla ba phyed ni kun rdzob dang zhes pa nas dgongs pas bshad pa'o zhes bya ba'i bar gyis ni /
'bras bu thob pa'i grub pa bstan to / /
bshad ma thag pa'i rim pas zhes bya ba nas /
sku dang gsung dang thugs mthar thug pas zhes bya ba'i bar gyis ni longs spyod rdzogs pa dang sprul pa'i sku'i sku rdo rje la sogs pa bskul ba tsam gyis dbang du bya ste /
bdag nyid kyi lus byin gyis brlab pa bstan to / /
lha'i rnal 'byor rgyas pa zhes pa nas /
sgra ji bzhin pa'o zhes bya ba'i bar gyis ni sngar bshad pa'i phyag rgya chen po nges par bya'o / /
de ma byas na ni don med do / /
le'u'i nges pa'i tshig kyang bshad pa yin no / /
le'u bcu gnyis pa mtha' drug gis bshad pa'i sa bcad pa'o // //
rim pa gnyis la bslab pa la zhes pa la sogs pas le'u skabs ston par byed do / /
de nas zhes pa nas sgra ji bzhin pa'o zhes bya ba'i bar gyis ni /
sangs rgyas dang byang chub sems dpa' dang /
lha mo rnams kyis mchod pa sngon du 'gro ba'i sgo nas /
chos bshad par bcom ldan 'das la bskul ba yin no / /
e ma'o zhes pa ni zhes pa nas dgongs pa ma yin pas bshad pa'o zhes bya ba'i bar gyis ni sngar bshad pa'i yan lag drug gi sbyor ba la rjes su yi rang ba'i sgo nas /
bcom ldan 'das chos ston pa la 'khor rnams kyis spro ba bskyed par bstan pa yin no / /
de ltar bstod pas zhes pa nas / /
bcom ldan 'das kyis bshad du gsol / /
zhes gsol ba btab pa'o zhes bya ba'i bar gyis ni /
de bzhin gshegs pa rnams kyis bcom ldan 'das la rdo rje'i bzlas pa bshad par bskul ba bstan to / /
gang gi phyir las kyi sbyor ba la ni bzlas pas 'grub pa yin la /
de'i de kho na nyid yongs su shes pa'i rdo rje bzlas pa la ni de bzhin gshegs pa rnams gus pa cher mdzad pa ste /
de kho na nyid shes pa la ni grub pa thams cad lag na yod pa yin no zhes pa'i rigs pas so / /
de nas ni zhes pa las /
nges pa'i don to zhes bya ba'i bar gyis ni /
mchod pa'i rim pa dang rdo rje bzlas pa'i rim pa bcu bstan to / /
kha cig ni mos pa'i bye brag gis so zhes bcad do / /
bdag gi bla ma ni gong nas gong du khyad par gyi go 'phang yin no zhes 'chad do / /
de nyid kyi phyi ma ni yi ge bzlas pa tha mar bshad de /
de ni 'od gsal ba'i ngo bo yin pa'i phyir ro / /
gzhan yang bsam gtan zhes pa nas bsgom par bya'o zhes bya ba'i bar gyis ni /
rnam par snang mdzad la sogs pa'i sku dag gi sngags kyi rim pas /
nad la sogs pa zhi ba la sogs pa'i las kyi sbyor ba bstan to / /
'di nyid ni cho ga'i lhag ma'i zhes pa nas las dang po pa rnams kyi thun mong ma yin pa'i de kho na nyid do zhes bya ba'i bar gyis ni rdo rje 'chang chen po bsgoms pas /
dkyil 'khor bzhi las byung ba'i 'od zer dkar po'i tshogs kyis /
zhi ba la sogs pa'i las kyi sbyor ba bstan to / /
rdo rje bzhi po 'di dag nyid la zhes bya ba nas gsang ba po'o zhes bya bar sbyar ro zhes bya ba'i bar gyis ni sngar bshad pa'i dkyil 'khor bzhi'i spros pa bstan to / /
las rnam pa bzhi'i nang nas zhes pa nas de yongs su gyur par bya'o zhes bya ba'i bar gyis ni /
de bzhin gshegs pa thams cad kyi ting nge 'dzin sngon du 'gro bas /
khro bo'i tshogs spros pas mngon spyod kyi las bstan to / /
'dir 'bru mar ni yungs mar ro / /
de'i 'khor rnams kyis yang bstan par bya ba'i phyir zhes bya ba nas /
sgra ji bzhin pa'o zhes bya ba'i bar gyis ni /
lha mo dang byang chub sems dpa' rnams kyis khro bo 'am /
yang na de las gyur pa'i khro bos bka'i tshogs spros pas bstan to / /
da ni rdzogs pa'i rim pa la gnas pa zhes pa nas /
dgongs pas bshad pa'o zhes bya ba'i bar gyis ni /
rdzogs pa'i rim pa la gnas pa rnams kyi rnal 'byor pa'i mngon spyod bstan to / /
rengs par bya ba'i cho ga bstan par bya ba'i phyir zhes pa nas /
sbyor ba yang dag par bstan pa'o zhes bya ba'i bar gyis ni /
chu dang gzhan rgol ba'i tshig dang pha rol gyi dmag tshogs rnams la rim pa gnyis kyi rengs pa bstan to / /
hUM zhes bya ba la sogs pa la zhes bya ba nas /
ting nge 'dzin gang ston pa de la de skad ces bya'o zhes bya ba'i bar gyis ni phur bu'i cho ga bstan to / /
de yang khyab pa'i phyir /
bgegs la bya ba bzhin du dgra la yang bya ba yin no / /
bdud la sogs pa'i rnam par 'tshe ba zhes pa nas ting nge 'dzin de la yang de skad ces bya ba'i bar gyis ni zhi ba chen por bstan to / /
bsam gtan zhes bya ba la sogs pa ni zhes bya ba nas /
gang du de ston pa de la yang de skad ces bya ba'i bar gyis ni bgegs bskrad pa bstan te /
sngar bshad pa'i spros pa yin no / /
yang na sngar bstan pa ni ting nge 'dzin gyi yul lo / /
'di ni dkyil 'khor gyi yul lo / /
zhi ba'i zhes bya ba la sogs pa nas /
de la yang de skad ces bya'o zhes bya ba'i bar gyis ni /
rnam par snang mdzad la sogs pa'i skur byas la bsgrub bya bsdu ba sngon du byas nas /
zhi ba la sogs pa'i las kyi sbyor ba bstan pa yin no / /
gzhan yang sngar bshad pa'i lha rnams zhes pa nas /
ting nge 'dzin grangs med pa bshad pa yin no zhes bya ba'i bar gyis ni /
rnam par snang mdzad la sogs pa 'khor dang bcas pa'i zhal dang /
phyag la sogs pa'i dbye ba bstan pa yin no / /
da ni rdzogs pa'i rim pa'i lha rnams bskyed par bya ba'i phyir zhes bya ba nas /
ting nge 'dzin de la de skad ces bya'o zhes bya ba'i bar gyis ni /
rnam par snang mdzad la sogs pa rang byin gyis brlab pa'i rim pa bskyed pa bstan to / /
de ltar rim pa gnyis kyi ting nge 'dzin rim par bstan nas zhes pa nas nges pa'i don to zhes bya ba'i bar gyis ni /
rim pa gnyis kyi mjug bsdu ba bstan to / /
rdo rje ni de bzhin gshegs pa zhes pa nas /
le'u'o zhes bya ba'i bar gyis ni /
don dang ldan pa'i le'u bstan to / /
le'u bcu gsum pa mtha' drug gis bshad pa'i sa bcad pa'o // //
da ni sngags smra ba rnam pa bzhi'i rjes su 'brangs nas zhes bya ba la sogs pa ni /
le'u'i skabs ston pa yin no / /
de la dang por las kyi tshogs rnams kyi go rims ni zhes pa nas /
las rnams bya'o zhes bya ba ni /
khyad par te zhes bya ba'i bar gyis ni phyogs dang /
dus dang /
kha dog dang /
sems kyi gnas skabs kyi bye brag lung tshad ma yin par bstan to / /
bcom ldan 'das kyis ji skad du bshad pa'i rgyud las zhes bya ba nas /
de'i tshe drag po'i las bya'o zhes bya ba'i bar gyis ni bshad pa'i rgyud kyi rim pa nyid kyis nang gi don la dmigs nas zhes pa la sogs pa bstan to / /
da ni le'u la 'jug par bya ste zhes pa nas /
bsdus pa las phyung zhing bka' stsal pa'o zhes bya ba'i bar gyis ni rdo rje 'chang chen po chos ston pa las zhugs par mdzad pa yin no / /
oM zhes bya ba la sogs pa ni zhes pa nas /
sdud par byed pa'i tshig go zhes bya ba'i bar gyis ni /
sangs rgyas spyan gyi sngags kyis don dang ldan pa'i tshig dang /
'od dang bcas pa dang /
nus pa dang bcas pa dang /
phan yon dang bcas pa dang /
ming smos pa dang bcas pa bstan to / /
de nas zhes bya ba la sogs pa nas /
mA ma kI ni rigs gnyi ga'i thun mong yin pa'i phyir ro zhes bya ba'i bar gyis ni /
mA ma kI'i sngags kyang snga ma bzhin du bstan to / /
de'i rigs gnyi ga'i ji lta bu zhe na /
gang gi phyir phrag dog rnam par dag pa ni rin chen dpal lo / /
yon tan skyon du ston pa'i mtshan nyid do / /
de yang zhe sdang gi dbang gis 'byung la /
phrag dog ni zhe sdang du gtogs pa'i phyir /
mi bskyod pa dang rin chen dpal gyi lha mo ni mA ma kI gcig yin no / /
de nas zhes bya ba la sogs pa nas /
sgrub pa pos bzlas shing bton pa tsam gyis kyang byed par 'gyur ba'o zhes bya ba'i bar gyis ni /
gos dkar mo'i sngags snga ma bzhin du bstan to / /
yang de nas zhes bya ba la sogs pa la zhes pa nas /
sdud par byed pa'i tshig go zhes bya ba'i bar gyis ni /
'phags ma sgrol ma'i sngags yin te /
snga ma bzhin no / /
zhi ba dang /
rgyas pa dang /
dbang du bya ba dang /
'gugs pa'i don rnams la grangs ji lta ba bzhin no / /
de nas zhes bya ba la sogs pa la zhes pa nas /
rdo rje 'chang chen pos so zhes bya ba'i bar gyis ni /
gshin rje gshed kyi sngags 'gugs pa la gtsor ston to / /
de nas zhes bya ba la sogs pa la zhes pa nas /
nges par skrod par 'gyur ro zhes bya ba'i bar gyis ni /
bdud rtsi thab sbyor gyi sngags skrod pa'i sbyor ba ldan pa bstan to / /
de nas zhes bya ba la sogs pa la zhes bya ba nas /
sngags brjod na bde bar gnas par 'gyur ro zhes bya ba'i bar gyis ni /
khro bo gzhan gyis mi thub pa'i sngags srin po la sogs pa ma rungs pa sreg par byed pa snga ma bzhin du bstan to / /
de nas zhes bya ba la sogs pa la zhes pa nas /
dug sel bar 'gyur ro zhes bya ba'i bar gyis ni /
rta mgrin gyi sngags dug sel ba dang ldan pa'i sbyor ba bstan to / /
haM zhes bya ba'i ni bdud rtsi sa bon du grags so / /
de nas zhes bya ba la sogs pa la zhes pa nas /
'phral du 'chi bar 'gyur ro zhes bya ba'i bar gyis ni /
khro bo dbyug sngon gyi sngags gsod par bstan te /
gal te 'jig par mi 'gyur na zhes bya ba ni smras pa'i las kyi grogs bstan pa'o / /
de nas zhes bya ba la sogs pa la zhes bya ba nas /
klu rnams char 'bebs par 'gyur ro zhes bya ba'i bar gyis ni khro bo stobs po che'i sngags kyi gtsor char 'bebs pa'i cho ga bstan to / /
de nas zhes bya ba la sogs pa la zhes pa nas /
de rnams 'gugs pa'i bya ba byed par 'gyur ro zhes bya ba'i bar gyis ni /
khro bo 'dod pa'i rgyal po'i sngags te /
'gugs par byed pa la gtsor bstan to / /
de nas zhes bya ba la sogs pa la zhes pa nas /
dus gsum du bzlas pas 'gugs par 'gyur ro zhes bya ba'i bar gyis ni /
khro bo mi g.yo ba'i sngags kyis 'gugs par byed pa bstan to / /
de nas zhes bya ba la sogs pa la zhes pa nas /
bu mo zhes bya ba ni nye bar mtshon pa tsam mo zhes bya ba'i bar gyis ni /
khro bo gnod mdzes kyi sngags yin te /
snga ma bzhin du 'gugs par byed pa bstan to / /
da ni nang gi la mchog tu gzhol ba zhes pa nas /
mjug bsdus pa'o zhes bya ba'i bar gyis ni /
rdo rje 'chang chen po la sogs pa'i skus khro bo'i tshogs rnams la bsgo ste /
lha'i bu mo la sogs pa 'gugs par nang gi rim pas bstan to / /
phyag rgya'i khyad par dang zhes pa nas /
gnas skabs thams cad du dmigs par bya'o zhes bya ba'i bar gyis na /
rdo rje bzlas pa dang /
ngag gi bzlas pas nges par bya'o zhes bstan to / /
de nas zhes bya ba la sogs pa la zhes pa nas /
klu'i bu mo mig dkyus ring ba dag bkug nas /
nye bar spyad par bya'o zhes gsungs so zhes bya ba'i bar gyis ni /
khro mo ral pa gcig ma'i sngags kyis klu'i bu mo 'gugs pa bstan to / /
khro mo ral pa gcig ma ni gshin rje gshed kyi shes rab gcig ma yin no / /
de nas zhes bya ba la sogs pa nas /
mnan nas sngags bzlas na khugs par 'gyur ro zhes bya ba'i bar gyis ni /
khro gnyer ma'i sngags kyis rig pa 'dzin pa'i bu mo 'gugs pa bstan no / /
khro gnyer ma ni rta mgrin gyi shes rab ma yin no / /
'gog pa'i rdo rje zhes bya ba la sogs pa la zhes bya ba nas /
dgongs pas bshad pa'o zhes bya ba'i bar gyis ni /
rdo rje bzlas pas sngar bstan pa'i sngags grub par bstan to / /
sngags la mchog tu gzhol ba zhes pa nas /
don thams cad sgrub par byed pa bshad do zhes bya ba'i bar gyis ni /
sngar bshad pa'i sngags rnams 'bum du bzlas pa byas na 'grub par 'gyur ro zhes bstan to / /
mngon spyod bya ba'i yul bstan par bya ba'i phyir zhes pa nas 'og ma'i sdud pa po'i tshig go zhes bya ba'i bar gyis ni /
dkon mchog gsum la gnod pa la gsad pa kho na'o zhes bya ba bstan to / /
de nas zhes bya ba la sogs pa zhes pa nas /
myur zhing rings par 'chi bar 'gyur ro zhes bya ba'i bar gyis ni /
de bzhin gshegs pa lnga'i skur bskyed nas /
ma rungs pa rnams la bdud rtsi thab sbyor dang /
gshin rje gshed dag gis phur bus 'debs par bstan to / /
rdo rje dang pad+ma mnyam par zhes pa nas /
sdud par byed pa'i tshig go zhes bya ba'i bar gyis ni /
snyoms par zhugs pa'i sgo nas bsgrub bya'i lus ngag yid gsum la phur bus gdab par bstan to / /
de nas zhes bya ba la sogs pa la zhes pa nas /
sdud par byed pa'i tshig go zhes bya ba'i bar gyis ni /
rdo rje 'chang chen po'i las kyi sbyor ba gsungs pa la /
sangs rgyas dang byang chub sems dpa' thams cad kyis rjes su yi rang bar mdzad pa bstan te /
zur gyi mjug bsdu ba bstan to / /
de bzhin gshegs pa zhes pa nas /
dgongs pas bshad pa'o zhes bya ba'i bar gyis ni le'u don dang ldan pa bstan to / /
le'u bcu bzhi pa mtha' drug gis bshad pa'i sa bcad pa'o // //
bshad zin pa dang ma bshad pa'i zhes bya ba la sogs pas ni /
le'u'i skabs ston par byed do / /
de nas zhes bya ba la sogs pa zhes pa nas /
rtog pa'i rnal 'byor yin pa'i phyir ro zhes bya ba'i bar gyis ni /
bcom ldan 'das dang po'i gnas la brten nas rigs lnga'i rnal 'byor pas /
dam tshig gi phyag rgya dang snyoms par zhugs pas mchod pa bstan to / /
dam tshig gi phyag rgya yang rigs dang kha dog gis bstan to / /
de ltar rtog pa'i rnal 'byor pa rnams kyi zhes pa nas /
dgongs pas bshad pa'o zhes bya ba'i bar gyis ni rdzogs pa'i rim pa la zhugs pa'i rnal 'byor pa'i phyag rgya dang snyoms par zhugs pa dang mngon par byang chub pa'i rim pa dang /
rang byin gyis brlab pa'i rim pa bstan to / /
de ltar rdo rje 'chang chen po zhes pa nas /
'di dag thams cad rdzogs par bya / /
zhes bya ba'i bar gyis ni gshin rje gshed kyi sngags dang /
de bsgoms pas dgra gsad par bstan to / /
hUM ni zhes bya ba la sogs pa la zhes pa nas bsam gtan nyid kyis thams cad rdzogs par bya'o zhes bya ba'i bar gyis ni /
khro bo gnod mdzes kyi ting nge 'dzin gyis /
ma lus pa 'jig par byed pa'o / /
rdo rgyus zhes bya ba la sogs pa la zhes pa nas /
'di la gdon mi za'o zhes bya ba'i bar gyis ni gshin rje gshed kyi skur bskyed nas /
gsad pa bstan to / /
las kyi rdo rje zhes bya ba la sogs pa la zhes bya ba nas char gnon pa la mchog tu khyad par du 'phags pa'o zhes bya ba'i bar gyis ni khro bo bdud rtsi 'khyil pa'i bsgoms pas tshar gcod pa bstan to / /
dkyil 'khor zhes bya ba la sogs pa la zhes bya ba nas /
phaT ni gsad pa'o zhes bya ba'i bar gyis ni /
khro bo rta mgrin bsgoms pas rlung la sogs pa'i bgegs bskyed par bzlog pa bstan to / /
da ni gsang ba lnga'i de kho na nyid ces bya ba nas /
de la sems dpa' thams cad bskyed pa'i rdo rje zhes bya ba'i ting nge 'dzin zhes bya'o zhes bya ba'i bar gyis ni rnal 'byor pa'i phyag rgya bzhis yongs su bskor cing /
snyoms par zhugs pa'i sgo nas de bzhin gshegs pa lnga grub par bstan to / /
da ni phyag rgya gcig dang yang lhan cig spyod pa zhes bya ba nas /
nam mkha' mdzod kyi ting nge 'dzin gyis sems can gyi don rdzogs par byed de zhes bya ba'i bar gyis ni phyag rgya gcig pa'i rim pas rnal 'byor pa rdo rje 'chang chen po grub par bstan to / /
da ni sgrub pa po zas kyi bya ba zhes pa nas /
de skad ces bka' stsal to zhes bya ba'i bar gyis ni /
sgrub pa po'i zas bsang bar bya ba yin no / /
'og nas bshad pa la ltos pa yin no zhes pa nas /
sdud par byed pa'i tshig go zhes bya ba'i bar gyis ni /
rnal 'byor pas ri lu'i rim pas mi snang ba la sogs pa phan yon dang bcas pa bstan to / /
de nas zhes bya ba la sogs pa la zhes pa nas /
dgongs pas bshad pa'o zhes bya ba'i bar gyis ni /
sangs rgyas dang byang chub sems dpa' rnams rdo rje 'chang chen pos gzhal bar mdzad pa la rjes su yi rang ba mdzad pa'o / /
da ni rigs kyi dbye bas rang gi lha zhes pa nas /
de sgrub cing skyed par byed pa'o zhes bya ba'i bar gyis ni /
de bzhin gshegs pa dang lha mo dang /
khro bo dang /
byang chub sems dpa' rnams kyi dbang bskur ba'i rtags cod pan bya ba bstan to / /
da ni snod la dbab pa'i cho ga zhes pa nas /
cho ga la sogs pas bsrung bar bya'o zhes bya ba'i bar gyis ni /
rnal 'byor pa rdo rje sems dpa' bsgoms pas slob ma sa bon bzhi rnam par bkod pa'i rim pas /
rdo rje dbab pa bstan to / /
'dir dgos pa ni bdag dang gzhan gyi dgos pa grub pa yin no / /
de ltar gnad la dbab pa zhes pa nas /
'ug pa zhes bya ba la sogs pa ni go sla'o zhes bya ba'i bar gyis ni /
sems can ma rungs pa rnams la mngon spyod kyi rdzas gnod sbyin dang /
srin po du ma gsod par byed pa bstan to / /
sbrul nag ces bya ba la sogs pa zhes pa nas rdo rje 'chang chen pos gsungs so zhes bya ba'i bar gyis ni rnal 'byor pa gshin rje gshed du bskyed nas /
sbrul la sogs pa spros pas ma rungs pa gsod par bstan to / /
gsod pa'i yul 'di la zhes pa nas /
sdud par byed pa'i tshig go zhes bya ba'i bar gyis ni /
rnal 'byor pa rdzogs pa'i rim pa la gnas pas kyang /
gsod pa rnam par dag pas kyang /
gsod par byed pa bstan to / /
de nas zhes bya ba la sogs pa la zhes pa nas /
de'i mtshan nyid la mkhas pa zhes bya ba'i bar gyis ni /
sbrul la sogs pa spros nas dug gi zin par byas te /
ma rungs pa gsod par byed pa bstan to / /
de la zhes bya ba la sogs pa ni zhes pa nas /
rdo rje 'chang chen po zhes bya ba'i bar gyis ni dug 'pho bar bstan pa yin no / /
de la zhes bya ba la sogs pa la ni zhes pa nas /
gsang chen de sangs rgyas rnams kyi gsang ba'o zhes bya ba'i bar gyis ni /
dug dang nye ba'i dug gi gso ba bstan to / /
dang por gnas skabs kyi 'brel pa zhes pa nas /
de ltar byas pas nad las thar bar 'gyur ro zhes bya ba'i bar gyis ni /
nad pa'i nad bsal nas sangs rgyas kyis kyang byin gyis brlab pa bstan to / /
rdzogs pa'i rim pa la gnas pa rnams kyi zhes pa nas /
rdo rje sems dpas bka' stsal pa yin no zhes bya ba'i bar gyis ni /
rnal 'byor pa rdzogs pa'i rim pa la gnas pa yang /
nad kyi gso ba byed pa 'am gsod par byed pa bstan to / /
de ltar las kyi tshogs rnams bshad nas zhes pa nas ya nga ba ma spangs pas dus byed par 'gyur ro zhes bya ba'i bar du'o zhes bya ba'i bar gyis ni /
ting nge 'dzin la zhugs pa'i 'dod pa dang /
mi 'dod pa'i rmi lam du mthong ba dang /
de'i 'bras bu bstan to / /
de la zhes bya ba la sogs pa las zhes pa nas /
de las dngos grub thams cad rjes su rtogs par bya zhing khong du chud par bya'o zhes bya ba'i bar gyis ni /
rmi lam dang /
yid bzhin gyi nor bu rin po che'i dpes /
sangs rgyas dang byang chub sems dpa' rnams kyi the tshom du gyur pa la /
bcom ldan 'das rdo rje 'chang chen pos chos thams cad kyi de kho na nyid gsungs so / /
de nas zhes bya ba la sogs pa la zhes pa nas /
sdud par byed pa'i tshig ste zhes bya ba'i bar gyis ni /
zhus pa'i lan gyi sgo nas ston pa pos sngags dang grub pa dang /
sangs rgyas kyi chos dang /
lus la sogs pa dang /
nam mkha' rnams kyi rang bzhin gyis 'od gsal bar bstan to / /
sangs rgyas dang byang chub sems dpa' de dag ngo mtshar du gyur pa ni zhes pa nas gyur to zhes bya ba ni de ltar gyur pa'o zhes bya ba'i bar gyis ni 'khor rnams the tshom chod par gyur nas mi smra bar 'khod par bstan to / /
rgyu ba dang mi rgyu ba zhes pa nas /
dgongs pas bshad pa'o zhes bya ba'i bar gyis ni le'u'i don dang ldan pa'i ming bstan to / /
le'u bco lnga pa mtha' drug gis bshad pa'i sa bcad pa'o // //
sngar bshad pa'i mtshan nyid can gyi zhes bya ba la sogs pas ni le'u'i rtsom pa bstan to / /
de nas bcom ldan 'das zhes bya ba la zhes pa nas lhag ma'o zhes bya ba'i bar gyis ni mchod pa sngon du 'gro ba'i bstod pa la /
de bzhin gshegs pa rnams kyis bskul ba bstan to / /
rdo rje thams cad ni zhes pa nas /
'od dpag med kyi dkyil 'khor ro zhes bya ba'i bar gyis ni /
khru bcu drug dang /
khru nyi shu'i sku dang gsung gi dkyil 'khor gyi mtshan nyid thams cad dang ldan pa dang /
mchod par bcas pa bstan to / /
de ltar sku dang gsung dang thugs kyi dkyil 'khor zhes pa nas /
gang yin pa de la de skad ces bya ba'i bar gyis ni /
gzhan de bzhin gshegs pa gnyis kyi gtsor byas pa'i dkyil 'khor ram /
yang der 'dus par bya ba'i phyir /
dkyil 'khor gnyis bstan to / /
dkyil 'khor gsum gyi tshig gis ni le'u bzhi pa las thugs kyi dkyil 'khor smos pa brjod par 'dod pa yin no / /
'grel pa byed pas kyang le'u bcu drug pa'i dkyil 'khor du /
le'u bzhi pa'i dkyil 'khor gyi rnam par spros pa yin no zhes rang nyid kyis bstan to / /
de nas zhes bya ba la sogs pa la zhes pa nas /
rim gyis rnam par brtag cing bsgrub par bya'o zhes bya ba'i bar gyis ni /
rnal 'byor pa phyag rgya dang bcas pas thig gdab pa dang /
tshon gyis bri ba bstan pa yin no / /
de ltar thun mong gi cho ga bstan nas zhes pa nas /
sdud par byed pa'i tshig go zhes bya ba'i bar gyis ni /
rnam par snang mdzad la sogs pa'i rnal 'byor dang /
rang rang gi phyag rgya dang ldan pas /
dkyil 'khor 'dri na /
sangs rgyas kyis byin gyis brlab pa bstan to / /
sngags kyi sems pa zhes bya ba nas /
tshim par byed pa'o zhes dgongs so zhes bya ba'i bar gyis ni dkyil 'khor rnams la mchod pa bstan to / /
de ltar legs par bslabs pa'i zhes pa nas /
gsung gi dkyil 'khor la yang ci rigs par shes par bya'o zhes bya ba'i bar gyis ni /
phyag rgya med na bla ma dang slob dpon gnyis kyis dkyil 'khor thig gdab par bya'o zhes bstan to / /
sangs rgyas rgyal chen lnga rnams ni / /
zhes pa nas /
byang chub kyi yang dag par 'gro ba dam pa'o zhes bya ba'i bar gyis ni /
tshon sna lnga'i bsgom pa bstan to / /
dkyil 'khor 'dri ba'i dus su zhes pa nas /
bgegs byed par mi nus so zhes bya ba'i bar gyis ni /
dkyil 'khor 'dri ba'i dus su bgegs bsal ba bstan to / /
rdo rje bum pa gzhag pa ni / /
zhes pa nas /
sgra ji bzhin pa ma yin pa'o zhes bshad pa'i bar gyis ni bum pa byin gyis brlab pa dang /
nang dang phyi rol gyi sbyin sreg bstan to / /
rnam par snang mdzad ces bya ba la sogs pa la zhes bya ba nas /
yi ge'i bdag nyid can gyi sngags pa rdo rje 'di yin no zhes bya ba'i bar gyis ni slob ma dkyil 'khor du zhugs pa la dbab pa bstan to / /
de la zhes bya ba la sogs pa la zhes pa nas /
slob ma la dbugs dbyung ba'o zhes bya ba'i bar gyis ni /
slob ma nang gi rim pas dbang bskur ba don du gnyir bas dri ba'i tshig bstan to / /
de la rdo rje slob dpon gyis zhes pa nas zhes kyang gsungs so zhes bya ba'i bar gyis ni /
slob mas gsol ba btab pa dang /
bla ma dgyes pas slob ma de'i lus la sngags kyi sa bon dgod pa dang /
dam tshig dpog pa bstan to / /
sngags kyi zhes bya ba la sogs pa la zhes pa nas /
sbyin par bya'o zhes bya bar sbyor ro zhes bya ba'i bar gyis ni /
slob ma'i bsam pa yongs su brtags shing /
dri ba sngon du 'gro bas sngags dang /
de'i lha sbyin pa bstan to / /
sngags kyi rgyal po'i ting nge 'dzin zhes pa nas /
spyan la sogs par yongs su gyur to zhes bya ba'i bar gyis ni /
gsang ba'i dbang bskur ba gtad pa dang /
lha'i de kho na nyid bstan to / /
gnas dang gnas pa tha mi dad pa'i phyir /
dkyil 'khor gyi de kho na nyid ma bstan kyang brtag par bya ba yin te /
dper na dpal mchog dang po'i rgyud las /
mi mnyam pa med pa ni gru bzhi'o zhes bya ba la sogs pa lta bu'o / /
de la zhes bya ba ni dam tshig sbyin pa'i dus su'o zhes bya ba nas 'di skad ces kyang gsungs so zhes bya ba'i bar gyis ni /
slob ma la bdud rtsi'i zas dang /
nyin par la sogs pa'i dbye bas ri lu byas te /
las byas pa'i zas kyi dam tshig sbyin no / /
de la 'di ni zhes bya ba la sogs pa nas /
rdo rje 'chang chen po'o zhes bya ba'i bar gyis ni de bzhin gshegs pa lnga'i rigs su skyes pa la brten nas /
mngag gzhug bsgrub pa phan yon dang bcas pa bstan to / /
de la 'di ni zhes bya ba nas de skad ces bka' stsal to zhes bya ba'i bar gyis ni sngags kyis kyang lhag par mngag gzhug la bskul bar bstan to / /
da ni rgyal po la sogs pa dbang du bya ba zhes pa nas /
gsungs shing bshad pa yin no zhes bya ba'i bar gyis ni /
'jam pa'i rdo rje bsgom pa la brten nas /
rgyal po la sogs pa dbang du bya ba bstan to / /
gdul ba'i don gyi sbyor ba zhes pa nas /
sgrub pa pos mthong bar 'gyur ro zhes bya ba'i bar gyis ni /
bsgrub bya la lha'i mig bskyed pa bstan to / /
bkres skom la sogs pa zhes pa nas /
rdo rje 'chang chen po'o zhes bya ba'i bar gyis ni /
rnal 'byor pa'i tshim zhing blta bar byed pa'i cho ga bstan to / /
de la zhes bya ba la sogs pa la zhes pa nas /
dmigs pa de la de skad ces bya'o zhes bya ba'i bar gyis ni /
rin chen 'byung ldan sku mdog ser po bsgoms pas /
zhi ba la sogs pa'i las bstan to / /
de nas zhes bya ba la sogs pa la zhes pa nas /
de ni de skad ces bya'o zhes bya ba'i bar gyis ni skul byed ma bsgoms pas ma rungs pa 'dul ba bstan to / /
de nas zhes bya ba la sogs pa zhes pa nas /
de la de skad ces bya'o zhes bya ba'i bar gyis ni /
phyag rgya drug dang /
snyoms par zhugs pa'i dzam+b+ha la bsgoms pas rgyas pa'i las grub pa bstan to / /
de nas zhes bya ba la sogs pa ni zhes pa nas /
de skad ces bka' stsal to zhes bya ba'i bar gyis ni /
'jig rten dang 'jig rten las 'das pa'i mkha' 'gro ma bsgrub pa bstan to / /
de'i dbang gis 'dod pa dang thar pa'i 'bras bu thob pa yin no / /
de ltar bya ba byas pa'i zhes pa nas /
snyoms par 'jug par rab tu bya'o zhes bya ba'i bar gyis ni /
rigs kyi dbye bas bcos pa'i cha byad dang /
rang dang rang gi phyag rgya byas te /
de dang lhan cig tu gnas par bya'o / /
zur gyis rig pa'i brtul zhugs bstan pa yin no / /
sdong bu zhes bya ba la sogs pa ni zhes bya ba nas rigs zhes pa sngags yin no zhes bya ba'i bar gyis ni /
ji snyed pa'i bsod snyoms kyi cho ga shes pa dang /
phyag rgya yang bgo ba bstan to / /
bsam gtan zhes bya ba la sogs pa ni zhes pa nas /
bud med la ltos pa med pa la sbyin par bya'o zhes bya ba'i bar gyis ni /
ye shes kyi phyag rgya bstan to / /
de nyid kyi phyir de ltar zhes pa nas /
le'u nye bar sdud pa'o zhes bya ba'i bar gyis ni /
rnal 'byor pa rdzogs pa'i rim pa la gnas pa'i brtul zhugs kyi spyod pa phan yon dang bcas pa bstan to /
dngos grub thams cad ni zhes pa nas /
sgra ji bzhin pa'o zhes bya ba'i bar gyis ni /
le'u don dang ldan pa'i ming bstan to / /
le'u bcu drug pa mtha' drug gis bshad pa'i sa bcad pa'o // //
rim pa gnyis po khong du chud pas kyang zhes bya ba la sogs pas ni le'u rtsom pa yin no / /
sdud par byed pas de nas zhes pa nas /
sgra ji bzhin pa'o zhes bya ba'i bar gyis ni /
de bzhin gshegs pa rnams kyis ston pa po la phan yon dang bcas pa'i bstod pa bstan to / /
de nas zhes bya ba la sogs pa ni zhes pa nas /
dgongs pa ma yin pas bshad pa'o zhes bya ba'i bar gyis ni /
rdo rje 'chang chen po dgyes nas de bzhin gshegs pa rnams la mngon du phyogs par bstan to / /
de ltar de bzhin gshegs pa rnams kyis zhes pa nas /
khyab 'jug gi dam tshig go zhes bya ba'i bar gyis ni /
yang dag par rdzogs pa'i sangs rgyas dang byang chub sems dpa' dang /
nyan thos dang /
tshangs pa dang /
drag po dang /
khyab 'jug gi dam tshig bstan to / /
de ltar tshangs pa la sogs pa zhes pa nas /
go sla'o zhes bya ba'i bar gyis ni /
tshangs pa la sogs pa'i dam tshig ni rnam par snang mdzad la sogs pa'i ngo bor bstan to / /
de ltar gtso bo rnams kyi zhes pa dang /
brtsams pa'i don 'grub pa'i phyir ro zhes bya ba'i bar gyis ni /
gnod sbyin mo dang /
klu mo dang /
lha min mo'i dam tshig bstan to / /
rdo rje mkha' 'gro ma mnyes par bya ba'i phyir ro zhes bya ba nas /
nye bar sdud par byed do zhes bya ba'i bar gyis ni rdo rje mkha' 'gro ma rnams la ji ltar 'dod par nye bar longs spyod par bstan to / /
khams gsum du 'byung ba zhes pa nas /
de skad ces bka' stsal to zhes bya ba'i bar gyis ni rang bzhin gyis 'od gsal ba la rab tu zhugs pa'i sgo nas /
las kyi lam rnam par dag pa bstan to / /
da ni bsgrub pa rtsom par byed pa'i sngags so zhes pa nas /
rdo rje 'chang chen po nyid du bskyed pa'i spyod pa zhes bya ba'i bar du'o zhes bya ba'i bar gyis ni /
'dus pa'i rnal 'byor pa'i phyag 'tshal ba'i bye brag bstan to / /
bsnyen pa la sogs pa zhes pa nas /
'di ni thog ma med pa'i dus can no zhes bya ba'i bar gyis ni /
de bzhin gshegs pa rnams snyoms par zhugs pa'i spros pa'i mtshan nyid kyi dam tshig bstan to / /
de ltar de kho na nyid rtogs pas zhes pa nas /
de bzhin gshegs pa mnyes par byed pa'i dam tshig go zhes bya ba'i bar gyis ni /
spro ba dang bsdu ba'i rim pa bstan to / /
de kho na nyid rtogs pa rnams zhes pa nas /
sems ni mnyam par gzhag par 'gyur / /
zhes gsungs pa'i phyir ro zhes bya ba'i bar gyis ni /
bdud rtsi myang ba bstan to / /
de ltar nang gi bdag nyid la zhes pa nas /
dag pa rdo rjes de skad ces bka' stsal to zhes bya ba'i bar gyis ni /
zas dang smra ba dang /
sems pa la sogs pa la rnam par snang mdzad la sogs pa'i bsgom pa bstan to / /
gang sngar 'das pa dang zhes pa nas /
cang mi gsung bar gyur to zhes bya ba'i bar gyis ni /
las kyi sbyor ba thams cad 'od gsal ba nyid la 'jug pa nyid rnam par dag par bstan to / /
de nas zhes bya ba la sogs pa ni zhes pa nas zhes sbyar bar bya'o zhes bya ba'i bar gyis ni /
de bzhin gshegs pa rnams la byang chub sems dpas /
zhu ba byas pa na /
rdo rje 'chang chen pos bshad pa'i sgo nas /
de dag gi the tshom sel ba bstan to / /
de nas zhes bya ba la sogs pa la zhes pa nas /
'dra bar nye bar gdags par mdzad pa yin no zhes bya ba'i bar gyis ni /
rdo rje 'chang chen po'i de kho na nyid ni rnyed par dka' ste /
'on kyang 'gro ba thams cad ni de'i ngo bo nyid yin pa'i phyir ro zhes bstan to / /
de ltar byang chub sems dpa' dang zhes pa nas /
rnam par brtag pa ni ma rnyed pa'i phyir ro zhes bya ba'i bar gyis ni /
bcom ldan 'das nyid kyi ting nge 'dzin bstan to / /
de ltar rdo rje 'chang chen po'i ting nge 'dzin nges par byas nas zhes pa nas /
ngo mtshar du gyur pa'i gnas skabs bstan par bya ba'i phyir zhes bya ba'i bar gyis ni /
zhus pa la lan gdab pa'i sgo nas /
rdo rje 'chang gi de kho na nyid gtan la phab pa yin no / /
de nas zhes bya ba la sogs pa zhes pa nas /
ngo mtshar gyi rgyu'o zhes bya ba'i bar gyis ni de bzhin gshegs pas gsungs pa'i de kho na nyid la 'khor rnams kyi rjes su yi rang bar bstan to / /
de ltar mtshan ma med pa'i ting nge 'dzin nges par byas nas /
zhag bdun gyis rtse gcig pa thob pas zhes pa ni zhes bya ba'i bar gyis ni /
thugs rdo rje bsgoms pas dbang po gnyis kyi mtshon pas snyoms par zhugs pa bstan to / /
ye shes kyi phyag rgya dang snyoms par zhugs pa ni zhes pa nas /
de sangs rgyas nyid thob par 'gyur ro zhes bya ba'i bar gyis ni dam tshig gi phyag rgya dang /
lhan cig snyoms par zhugs pa bstan to / /
de nas zhes bya ba la sogs pa ni mnyam par gzhag pa'i zhes pa nas /
sdud par byed pa'i tshig go zhes bya ba'i bar gyis ni /
phyi rol gyi phyag rgya spangs nas /
sku rdo rje la sogs pa'i dam tshig gsum bstan to / /
spyod pa gsum la gnas pa yi / /
zhes pa nas /
de skad ces bka' stsal to zhes bya ba'i bar gyis ni /
phyi rol gyi dkyil 'khor la mngon par zhen pa bsal nas /
phung po la sogs pa nyid de bzhin gshegs pa nyid du bstan to / /
de ltar rnam par snang mdzad la sogs pa zhes pa nas don dam pa'i bden pa la zhugs par gyur to zhes bya ba'i bar du'o zhes bya ba'i bar gyis ni /
bcom ldan 'das 'od gsal ba nyid la bzhugs par bstan to / /
bcom ldan 'das rnam par snang mdzad chen po zhes pa nas /
de'i phyir byams pa cang mi gsung bar gyur to zhes bya ba'i bar gyis ni byang chub sems dpas de bzhin gshegs pa la rdo rje slob dpon gyi mtshan nyid zhus pa ni /
de bzhin gshegs pa thams cad kyi ngo bor rdo rje slob dpon bstan to / /
de ltar byams pa cang mi smra bar gyur pas zhes pa nas zhes gsungs pa'i phyir ro zhes bya ba'i bar gyis ni /
zhus pa'i lan dang de bzhin du rdo rje slob dpon gyi phan yon sgyu 'phrul dra ba zhes bya ba'i rgyud chen po dang /
de bzhin du rin chen rgyal po zhes bya ba'i mdo chen po dang /
de bzhin du bcom ldan 'das ma stong phrag brgya pa tshad mar byas nas /
rdo rje 'chang chen pos gsungs so / /
de nas zhes bya ba la sogs pa nas /
bsam gtan gyi dkyil 'khor zhes bya ba'i bar gyis ni /
mi bskyod pa la sogs pa'i sku lha mo bzhis bskor ba'i nang du rdo rje 'chang chen po bzhugs pa bskyed nas /
slob ma la dbang bskur ba nang gi rim pa phan yon dang bcas pa gsungs so / /
gzhan yang gdug pa zhes bya ba nas /
sbyor ba'i phul du byung ba'i khyad par bstan pa'o zhes bya ba'i bar gyis ni /
rdo rje mkha' 'gro ma la phyag drug pa bsgoms pas ma rungs pa tshar bcad par bstan pa yin no / /
de nas zhes bya ba la sogs pa la zhes pa nas /
'da' bar mi bya ba'i dam tshig go zhes bya ba'i bar gyis ni nang gi sbyin sreg dang thun mong gi mchod pa bstan to /
de ltar thun mong gi mchod pa bstan nas zhes pa nas /
thob par 'gyur ro zhes bya ba'i bar gyis ni /
bdag dang gzhan gyi ched du thun mong gi mchod pa bstan to / /
de ltar bdag dang gzhan la mchod pa bstan nas zhes pa nas /
phul du byung ba'o zhes bya ba'i bar gyis ni sems can gyi ni khams mtha' dag la mchod pa bstan to / /
de ltar mchod pa'i rnam pa bstan nas zhes pa nas /
dmigs pa dang bcas pa'i phyir ro zhes bya ba'i bar gyis ni /
rnal 'byor pa'i 'jug pa bstan to / /
de ltar rnal 'byor pa sems can rnams kyi yul la rab tu 'jug pa bstan nas zhes pa nas zhes bya ba'i phan yon no zhes bya ba'i bar gyis ni /
rnal 'byor pa skyo bar gyur na bdud rtsis bda' zhing tshim par bya ba bstan to / /
rdzogs pa'i rim pa rtogs par gyur pa zhes pa nas /
mngon par zhen pa med pa la ni dgag pa med do zhes bya ba'i bar gyis ni /
'dus pa'i rnal 'byor pas phyi rol gyi mchod rten la phyag la sogs pa la mngon par zhen pa spang bar bstan to / /
le'u bco lnga pa las gsungs pa zhes pa nas /
de kho na nyid la gnas par bya'o zhes bya ba'i bar gyis ni /
dug sel ba bstan to / /
de ltar dug bsal ba zhes pa nas /
kun tu bzang pos gsungs so zhes bya ba'i bar gyis ni nad gsos pa'i skyes bu la phyi nas nad yang mi skye bar bya ba'i phyir /
bdud rtsi thab sbyor srung ba'i 'khor lo bstan to / /
de nas sdud par byed pa zhes pa nas cang mi gsung bar gyur to zhes bya ba'i bar gyis ni 'khor gyis zhus pas bcom ldan 'das kyi rgyud kyi bdag nyid bstan to zhes bya ba ni de ltar the tshom dang bral ba'i zhes pa nas /
phun sum tshogs pa dang ldan par 'gyur ro zhes bya ba'i bar gyis ni /
sngon du byung ba'i sgo nas sngon byung ba rnyed par dka' la de ltar ni rgyud 'di rnyed par sla bar bcom ldan 'das kyis gsungs so / /
gsang ba 'dus pa 'di la zhes pa nas /
dgongs pa ma yin pas bshad pa'o zhes bya ba'i bar gyis ni /
byang chub sems dpa' rnams skye ba la the tshom du gyur pa la /
de bzhin gshegs pa rnams kyis the tshom spang ba bstan to / /
de ltar de bzhin gshegs pa zhes pa nas /
'di'i don ni bshad zin pa'o zhes bya ba'i bar gyis ni /
de bzhin gshegs pa'i don byas zin pa'i phyir /
bcom ldan 'das la rab tu zhugs par gyur to / /
de ltar 'od gsal ba'i bdag nyid can zhes pa nas /
srog rtsol bas gson par mdzod cig ces bya ba'i bar gyis lha mo bzhi pos tshigs bcad bzhis bcom ldan 'das bzhengs par bstan pa yin no / /
de ltar tshangs pa'i gnas bzhi'i rang bzhin gyi lha mo rnams kyis yang dag par bskul bar gyur pa dang zhes pa nas kun du bzang po zhes sngon ma byung ba'i don gyi ming can du gyur to zhes bya ba'i bar gyis ni bcom ldan 'das kyi sku'i rnam pa yongs su bzung ba ni /
bde ba chen po'i rang bzhin du gyur pa bstan to / /
de ltar sems can thams cad kyi ye shes kyi dbang bskur bas dbang bskur nas zhes pa nas zhes bya ba ni rdo rje'i tshig gi don yin no zhes bya ba'i bar gyis ni /
rdo rje 'chang chen po 'od gsal ba las bzhengs nas de bzhin gshegs pa rnams la chos kyi de kho na nyid bstan to / /
de ltar gsang ba bstan pa yongs su rdzogs nas zhes pa nas de bzhin gshegs pa'i gsung ji lta ba bzhin du khas blangs pa'i phyir ro zhes bya ba'i bar gyis ni /
phyag na rdo rje 'os su gyur pa'i phyir /
rdo rje 'chang chen pos rgyud gtad par mdzad pa yin no / /
rgyud gtad pa'i 'og tu zhes pa nas zhes mthar thug pa gsungs pa yin no zhes bya ba'i bar gyis ni /
rnam par snang mdzad dang /
'od dpag med dang /
mi bskyod pa rnams sems can gyi khams mtha' dag gi lus dang /
ngag dang sems la de'i bdag nyid du rnam par zhu nas /
'od gsal ba la dmigs par bstan to / /
slob dpon gyi zhal snga nas kyi bka' drin gyis rgyud kyi don dang tshul zhes pa nas pha rol gyi mtha' nges par bya'o zhes bya ba'i bar gyis ni 'phags pa lang kar gshegs pa las /
bcom ldan 'das kyis 'phags pa klu sgrub lung bstan pa /
rang gi slob dpon la dad pas phan yon bstan pa yin no / /
da ni rgyud nye bar sdud par byed de zhes pa nas /
le'u zhes bya ba'i bar gyis ni sdud pa pos rgyud kyi mjug bsdu ba dang /
don dang ldan pa'i ming le'u bstan to / /
bde bar gshegs pa gsung shin tu phra ba'i rnal 'byor rgyud ces pa nas /
bde ba dam pa'i gnas mchog zla ba'i blo dang 'gro ba rnams ni ldan par shog /
ces bya ba'i bar gyis ni /
rang gi 'grel pa'i phan yon dang / /
bsod nams bsngo ba bstan to / /
mtha' drug sa gcod byas pa yis / /
dge ba bdag gis gang thob pa / /
des ni 'jig rten ma lus pa / /
'jam pa'i gzhon nu 'dra bar shog /
'jig rten dbang phyug lhan cig bde ba'i ting 'dzin gnas / /
sa steng gus pas brten pa 'khor ba'i gdung ba sel / /
gang gi drin gyi dbang gis bdag gi ngag 'byor pa / /
ngag gi dbang phyug gos dkar mo de rgyal gyur cig /
sgron ma gsal bar byed pa'i le'u bcu bdun pa'i sa bcad pa'o // //
sgron ma gsal ba'i mdor bshad pa'i sa bcad snying gi me long zhes bya ba /
dpal lak+Sh+mI ka ri'i zhal snga nas kyi slob ma /
paN+Di ta mkhas pa chen po ku mA ras mdzad pa rdzogs so // //
rgya gar gyi mkhan po paN+Di ta gzhon nu bum pa can dang /
bod kyi lo tsA ba dge slong shAkya blo gros kyis bsgyur cing zhus te gtan la phab pa'o //
