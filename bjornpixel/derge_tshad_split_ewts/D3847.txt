@## / /
rgya gar skad du /
sa kha li ta pra marda na yuk+tA he tu sid+d+hi nA ma /
bod skad du /
'khrul pa bzlog pa'i rigs pa gtan tshigs grub pa zhes bya ba /
'jam dpal gzhon nur gyur pa la phyag 'tshal lo / /
ston pa 'jig rten sgron ma dang / /
nyon mongs nad sel bdud rtsi'i chos / /
slob dang mi slob la sogs la / /
sgo gsum dang bas phyag 'tshal te / /
snyigs ma lnga yi 'jig rten 'dir / /
'gro la phan phyir lam bshad pa / /
bdud dang bdud la phyogs pa dag /
lam la log par lta ba'i phyir / /
rang gi lta bas bden lam nyams / /
nor ba'i lam la lam du 'dod / /
yang dag pa la log rtsod pa / /
de dag bsal phyir bshad par bya / /
sdom ni /
yod la med par 'khrul dang mi rtag nyid la nges par 'khrul / /
med la yod par 'khrul dang rtag pa nyid du nges par 'khrul / /
'khrul las 'khrul pa slu zhing bslus pas 'khrul pa'i 'khrul pa sgrub / /
'khrul pa'i dbang gis yang dag don la 'khrul te rgyu la 'khrul / /
de 'khrul rkyen gyis 'bras bu ngan song gsum du rtag tu 'khrul / /
'khrul dang ma 'khrul shes pas 'khrul pa bsal phyir ma 'khrul te / /
'khrul pa dag la bstan phyir 'khrul pa med par bshad par bya / /
'khrul pa'i skyon dang ma 'khrul yon tan shes phyir 'khrul 'di brtag /
de la yod pa la med par 'khrul pa ni kha cig na re /
ma shi bar du bde bar 'tsho / /
shi nas de yi spyod yul med / /
lus kyang thal ba bzhin song nas / /
slar 'tsho bar lta ga la 'gyur / /
de phyir snga phyi yod ma yin / /
tshe 'di nyid la bde ba'i phyir / /
lha mchod 'dre srin mnan byas na / /
btsan phyug mthu stobs 'grub par 'gyur / /
de la chos 'di pa na re /
nyi ma nyi ma nyi ma'i grangs / /
sa bon myu gu rgyu 'bras de / /
goms pa'i dbang gis nu zho'o / /
gcig 'gal skye ba dpag tu med / /
dpal dang gzi byin longs spyod phyir / /
lha klu gnod sbyin srin po bgegs / /
de dag mchod mnan phan na lha / /
rang nyid 'dod bzhin grub par rigs / /
yang gzhan kha cig na re /
phyi nang skye mched chos rnams thams cad ni / /
ngo bo nyid las grub pa gzhan las min / /
sran zlum skyer tsher gzang rings rno ba dang / /
rma bya'i mjug ma mgrin pa'i tshogs bkra dang / /
nyi shar chu rnams thur du 'bab pa rnams / /
ngo bo nyid las grub ste rgyu yod min / /
de la chos 'di pa na re /
gal te nam mkha' rten med la / /
sran dang cher sogs yod na ni / /
rgyu med ngo bo nyid mthong na / /
de dag sa sogs brten nas skye / /
chu yang gyen du thur 'bab cing / /
nyi ma phyogs bzhir 'drar shar na / /
rgyu med ngo bo nyid bden na / /
chu ni sa yi shugs kyis 'bab / /
ri rab ji bzhin nyi ma 'khor / /
yang gzhan kha cig na re /
skye ba po ni shes pa yod min te / /
bdag gi bde sdug len la rang dbang med / /
dbang phyug gis ni yang na g.yang sa 'am / /
yang na mtho ris dag tu skye bar byed / /
'di la chos 'di pa na re /
sa gzhi bzang ngan mtho ris ngan song gi /
sa bon dge sdig nas dang gro 'dra ba / /
byed pa dbang phyug 'dra ba'i mis btab na / /
skye bar 'dra yang gro nas so sor smin / /
de 'drar dbang phyug mi dbang dge sdig dbang /
yang kha cig na re /
dper na rdza ma be'u bzhin du / /
mtho ris ngan song gar 'gro ba / /
rig pa'i rgyal po rang dbang che / /
rgyu rkyen gzhan la brten mi dgos / /
de la chos 'di pa na re /
bye'u bzhin rang dbang yod pa yang / /
yul la thogs pa med na lta / /
mtho ris ngan song bye'u bzhin na / /
de ni yul la thogs pa yod / /
de bzhin dge sdig yul gyis kyang / /
rig pa'i rgyal po rang dbang med / /
de phyir mtho ris ngan song gi /
gar 'gro dge sdig gnyis kyi dbang / /
de la mi rtag pa nyid la nges par 'khrul pa ni kha cig na re /
'di na rgyan thogs bza' btung ldan pa dang / /
'khor dang bzhon pa gnas dang smra tshig dang / /
ci bsam ci sgrub de dag pha rol na / /
de bzhin byed de 'di dag thams cad rtag /
de la chos 'di pa na re /
'di la ci byed pha rol na yang de bzhin rtag na ni / /
dper na dbyar dro dgun grang ston smin dpyid skye gcig tu rtag rigs na / /
'di ltar 'di dag mi rtag ci phyir gling bzhi'i nyi ma'i dbang gis 'gyur / /
de bzhin sems can 'di dag pha rol mi rtag las kyis bsgyur / /
yang kha cig na re /
pha bu spun dang chung ma gnyen rnams ni / /
'di na ji bzhin pha rol de bzhin te / /
nye mdza' 'di dag rtag tu 'grogs par nges / /
bram ze smra la mkhas pas de skad zer / /
de la chos 'di pa na re /
dper na sA lu'i snye ma la / /
lhan cig 'bras bu mang smin yang / /
la la sa bon la la btsos / /
sa bon rnams kyang phyogs mtshams 'thor / /
lhan cig smin pa gang yang med / /
de bzhin nye mdza' 'di dag kyang / /
pha bu chung ma spun ma nges / /
gzhan yang mtho ris ngan song du / /
nas dang rigs kyang ma nges so / /
de la med pa la yod par 'khrul pa ni /
kha cig na re /
skyes bu kun gyi byed pa po / /
bde sdug myong ba'i shes mthong ba / /
de yod des ni thams cad byed / /
rtag pa gcig pu shes pa'o / /
de la chos 'di pa na re /
dper na thag pa la ni sbrul du 'khrul pa bzhin / /
chos 'di thag pa 'dral ba dag tu mthong / /
de la sbrul med de bzhin chos la bdag med de / /
mthong ba ma dag shes bzhin mu stegs bdag tu rmongs / /
yang kha cig na re /
sa chu me rlung 'byung ba'i dngos po 'di / /
rtag tu yod de 'di dag med mi srid / /
rang bzhin mi 'gyur mi tsha chu grang bzhin / /
sa sra rlung g.yo 'di dag rtag par nges / /
'di la chos 'di pa na re /
sa sogs 'byung ba bzhi po 'di dag ni / /
phra rab rdul las grub pas rags pa min / /
phyogs cha drug gis phra rab de yang med / /
'jig pa gsum gyis dngos po 'di mi rtag /
yang kha cig na re /
dbang phyug tshangs pa khyab 'jug dang / /
phya dang srid pa rnams kyis bskos / /
tshe zad lus gzugs 'dug gnas dag /
byed pa pos byas phyir mi drang / /
de la chos 'di pa na re /
dbang phyug la sogs byed pa pos / /
thams cad byed pa'i mthu yod na / /
gzhan dag de ltar byas pa bas / /
bdag nyid legs par bya ba'i 'os / /
byed pa po nyid mi rtag la / /
skye shi sdug bsngal dpag med na / /
des byas bden par ga la 'gyur / /
rgya mtsho'i rin chen 'od snang la / /
byed pa'i mthu lta ga la yod / /
de la rtag pa nyid du 'khrul pa ni /
kha cig na re /
'gro ba rigs lnga'i rgyud la yang / /
'khor ba rtag pa bzhin du 'dod / /
lha ni lhar skye mi ni mir skye ste / /
bzhi po gzhan yang de bzhin skye / /
de la chos 'di pa na re /
'gro ba rigs lnga de ltar so sor nges nas ni / /
mang yang mang zhing nyung yang nyung rtag rigs 'os na / /
mang yang nyung zhing nyung yang mang ste mi rtag pas / /
dge sdig las kyi rkyen gyis so sor skye bar rigs / /
yang kha cig na re /
kha dog dkar po la sogs la / /
kha dog dkar po la sogs skye / /
dran pa gsal dang mi gsal dang / /
grum po dag la'ang de bzhin skye / /
de la chos 'di pa na re /
dper na gser dang dngul sogs la / /
seng ge rta dang glang la sogs / /
mi mthun pa dag blugs byas na / /
lugs dpe mthun dang 'dra ba bzhin / /
sems rgyud dri za mi gcig kyang / /
'dod pa chags pa'i rkyen gyis ni / /
kha dog lus gzugs dran shes dag /
lugs dpe bzhin du de mthun no / /
de la 'khrul pas 'khrul pa bslu ba ni kha cig na re /
tshangs par gyur na gzi brjid che / /
dbang phyug thob na mthu stobs che / /
brgya byin khyab 'jug de bzhin te / /
klu dang de bzhin sman rnams bde / /
de phyir de dag thob pa'i thabs / /
gang dag sna tshogs yod pa dag /
bya ba sla ba cis smos te / /
dka' ba dag kyang bya bar 'os / /
de la chos 'di pa na re /
dper na sgyu ma'i sprul pa la / /
sgyu ma mi shes bden mthong nas / /
sgyu ma'i sprul pas de bslu zhing / /
'khrul pa yod med rtag sogs la / /
sgyu ma bzhin du de 'khrul bas / /
skye bo rnams la thams cad bslus / /
lta ba ngan pa'i dbang song bas / /
yod med rtag chad mtha' la gnas / /
de la 'khrul pas 'khrul pa'i 'khrul pa bsgrub pa ni /
kha cig na re /
me lnga bsten pas tshangs pa 'grub / /
dbyug gu gsum pas dbang phyug che / /
bya yi dka' thub rtogs 'dod rigs / /
khyi yi brtul zhugs smin drug 'khor / /
nang par bsrung ba dus nges pa'o / /
de la chos 'di pa na re /
me dang dbyug gu'i dka' thub ni / /
lta ba 'khrul pa'i dka' thub ste / /
dper na ri dwags kha skom zer / /
chu 'dod smig rgyu snyeg pa 'dra / /
de la 'khrul pa'i dbang gis yang dag pa'i don la 'khrul pa ni /
thams cad rtag par rtog pa bzhi / /
kha cig rtag par rtog pa bzhi / /
rgyu med smra ba rnam pa gnyis / /
mtha' la rtog pa bzhi dang ni / /
lha mi spong bar rtog pa bzhi / /
bco brgyad de dag sngon gyi mtha' / /
'du shes can rtog bcu drug dang / /
'du shes med par rtog pa brgyad / /
'du shes yod min med min brgyad / /
chad par lta bdun mthar lta lnga / /
bzhi bcu rtsa bzhi phyi ma'i mtha' / /
drug cu rtsa gnyis bden par lta / /
de dag bden pa'i don la 'khrul / /
de la rgyu la 'khrul pa ni /
kha cig na re /
dus kyis 'byung ba rnam smin byed / /
dus kyis skye dgu rnams 'byin byed / /
dus kyis gnyid log sad par byed / /
dus kyis skye zhing dus kyis 'chi / /
dus las 'da' bar dka' ba'o / /
de la chos 'di pa na re /
dus kyis thams cad byed na go /
nam mkha' lta bur rten med la / /
sa bon 'bras bu skye bar rigs / /
'gro ba rigs lnga'i 'khor ba yang / /
pha med ma la bu skye zhing / /
ma med pha la'ang de bzhin te / /
rgyu rkyen med na dus dbang nyams / /
kha cig na re /
ba ni ba sbra rnams kyi gzhi / /
chu shel chu rnams ji bzhin du / /
blag sha yal ga rnams ji bzhin / /
skyes bu lus can kun gyi rgyu / /
de la chos 'di pa na re /
thag pa sbrul du 'khrul pa ltar / /
skyes bu 'khrul pas ming btags pa / /
rang ma grub pa gzhan gyi rgyu / /
skyes bu de yis ji ltar byed / /
yang kha cig na re /
de tsam nyi shu lnga shes shing / /
ral pa'am spyi bo gtsug phud kyis / /
cha lugs gang du gnas pa ni / /
grol 'gyur 'di la the tshom med / /
de la chos 'di pa na re /
de ltar grangs shes mtho ris 'gyur na ni / /
rdo shing bgrangs pas gser sogs snang 'gyur 'os / /
grangs shes rdo shing 'dra la mtho ris gser bzhin te / /
kun rdzob rigs par 'gal na don du smos ci dgos / /
de ni bkres pas nga bgrangs zer ba 'dra / /
yang kha cig na re /
lus can 'di dag skyes pa ni / /
rgyu las ma byung rang skyes te / /
dper na spang kha'i sha mo la / /
sa bon rgyu ni med bzhin no / /
de la chos 'di pa na re /
de nyid dpe las bdag gis bzung / /
sa la brten nas rlan gyis bskyed / /
rgyu med ma yin yod pa bzhin / /
rgyu rkyen las kyis bskyed par rigs / /
de la 'khrul pa'i rkyen gyis 'bras bu ngan song gsum du 'khrul pa ni /
'khrul pa'i dbang gis dben ma mthong / /
rgyu 'bras mi bslu las ma shes / /
nyon mongs lnga la mngon zhen nas / /
skye gnas bzhi po'i gnas su skye / /
byol song mngal dang sgo nga dang / /
drod gsher las skyes yi dwags ni / /
mngal skyes dmyal ba rdzus te skye / /
kha dog rigs gzugs grangs med kyang / /
gnyis dang bzhi pa mang ba dang / /
rkang med rigs dang rnam bzhir bsdu / /
gcig la gcig gis 'tshe gyur pas / /
bsrung phyir gab dang snyog pa'i phyir / /
'bros dang bkol spyad brdeg btsog dang / /
bsad dang gsod dang gsod 'gyur phyir / /
sdug bsngal dpag med myong ba yin / /
khab mig kha dang rta rnga'i mgrin / /
lto ba ri yi gtos tsam nyid / /
rkang lag thur ma bzhin du phra / /
shing rta 'khol 'dra dud pa 'thul / /
yid du 'ong ba'i zas dang skom / /
bkod pa bltas nas lag bsnyabs pas / /
rab 'jigs skyes bu go cha can / /
mtshon rnon dbyig pa thogs pa yis / /
rgyab nas rdul bzhin 'gyur mthong nas / /
len pa'i dbang med bkres gdungs 'gyur / /
la las bza' btung khar bcug na / /
me lcer 'bar zhing 'tshig 'gyur te / /
la lar rnag khrag dri nga yang / /
mi rnyed lus las btsags las 'don / /
la las bza' btung mi mthong zhing / /
mi thos phyogs bcur rgyug par 'gyur / /
mnar med rab tsha tsha ba dang / /
ngu 'bod che dang ngu 'bod nyid / /
bsdus 'joms thig nag yang sos brgyad / /
chu bur can dang chu bur rdol / /
so thams a chu kyi hud zer / /
ut+pal lta bu pad+ma gnyis / /
lus dang sgra 'gyur ming btags brgyad / /
nyi tshe nye 'khor gcig bcu drug /
nyes spyad rnam smin ma zad par / /
de dag 'chi bar mi 'gyur te / /
bris mthong bshad thos klags dran yang / /
'jigs skye nyams myong ci zhig smos / /
'jig rten khams rnams sdug bsngal gang / /
mthong ba'i chos la yod do cog /
gcig tu bsdus pas dmyal ba yi / /
sdug bsngal gang chung 'bum gyi char / /
mi phod cung zad de mi mtshungs / /
de kun ma rig lta las byung / /
de phyir ngan song gsum du 'khrul / /
de la 'khrul pa med par bshad par bya ba ni /
rgyu rkyen yan lag bcu gnyis po / /
tshe gsum rigs gsum yan lag lnga / /
nyi ma ji bzhin 'gro bzhin te / /
shing rta'i 'phang lo bzhin du 'khor / /
nyes pa bcu gnyis srid rtsa rnams / /
dang po bkag pas kun bkag cing / /
rgyu 'bras yang dag bden shes bya / /
yang dag gyur pa bcu gnyis rnyed / /
thar pa'i lam la de gnas phyir / /
yon tan dpag med thob pa yin / /
'di la dge ba gang yod des / /
lam lngar 'khor ba'i sems can rnams / /
chos nyid shes nas nyes spangs te / /
bde ba'i lam lngar bgrod par shog /
'khrul pa bzlog pa'i rigs pa gtan tshigs grub pa zhes bya ba /
slob dpon 'phags pa lhas mdzad pa rdzogs so // //
rgya gar gyi mkhan po sarba dz+nyA de ba dang /
zhu chen gyi lo tsA ba ban+de dpal brtsegs kyis bsgyur cing zhus te gtan la phab pa'o // //
[
