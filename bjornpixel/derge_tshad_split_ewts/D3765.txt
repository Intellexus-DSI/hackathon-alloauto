@ / /
las dang po pa'i tshogs sog bzhugs / /
[ ]@## / /
ye shes nyi mas nyon mongs mtsho skems shing / /
'jam pa'i gsung gis srid pa gsum sgrol ba / /
yid bzhin nor ltar sems can re skong ba'i / /
mgon po 'jam pa'i dbyangs la phyag 'tshal lo / /
tshogs sog rnal 'byor rnams la phan gdags phyir / /
bya ba'i cho ga'i rim pa bdag gis dbye / /
rnal 'byor rnam pa gnyis su bstan / /
dngos grub sgrub dang tshogs sog pa'o / /
dngos grub bsgrub par bya ba'i thabs / /
rgyud dang bla ma so so yi / /
gdams ngag dag las gsal bar bshad / /
tshogs sog rim pa gnyis yin te / /
rigs pa dang ni lung yin no / /
rigs pas phye na gnyis yin te / /
slob dpon byed dang slob mar gnas / /
slob dpon la yang rnam gsum ste / /
rab dang 'bring dang tha ma'o / /
slob ma la yang de bzhin no / /
gang zag drug gi bya ba ni / /
bye brag thun mong gnyis su bstan / /
slob dpon rab kyi bya ba ni / /
thun drug tu ni sgrub pa dang / /
dbang bskur chos bshad dkyil 'khor dang / /
sbyin sreg rab gnas gtor ma bya / /
slob dpon 'bring gi bya ba ni / /
thun bzhi ru ni sgom pa dang / /
chos bshad sbyin sreg gtor rab gnas / /
slob dpon tha ma'i bya ba ni / /
thun gsum du ni sgom pa dang / /
sbyin sreg rab gnas gtor ma bya / /
slob ma rab kyi bya ba ni / /
thun drug sgom dang mchod gtor gsum / /
slob ma 'bring gi bya ba ni / /
thun bzhir sgom dang mchod gtor gnyis / /
slob ma tha ma'i bya ba ni / /
thun gsum sgom dang mchod gtor gcig /
de ni bye brag cho ga'o / /
slob dpon slob ma gnyis la yang / /
dam bcas pa dang ma bcas pa'i / /
bye brag gnyis su shes par bya / /
thun mong rim pa'i cho ga ni / /
bsgrub dang sgrub thabs bsgom pa dang / /
khrus dang bla ma phyag 'tshal dang / /
kha ton 'don dang glegs bam klog /
rgyun chags bdun dang chos spyod dang / /
de nas kha zas rnal 'byor bya / /
sAts+tsha gdab dang bskor ba dang / /
dus kun bya ba'i spyod lam dang / /
nyin phyed dus kyi chos spyod dang / /
dgongs dag chos spyod rgyas par bya / /
nyams bshags snying ga'i dkyil 'khor dang / /
gnyis med sbyor bas nyal ba'o / /
thun mong bsdus pa bcu dang gsum / /
de la ldang ba'i dus su ni / /
stong pa nyid la gnas pa las / /
lha mo bzhis bskul ldang bar bsam / /
sgrub thabs so so'i gzhung las gsal / /
khrus la rnam bzhir shes par bya / /
chu yi rdul phran 'dus pa las / /
khro bo bdud rtsi 'khyil par gyur / /
sku mdog ljang ser zhal gcig pa / /
phyag gnyis mtshan ldan 'jigs pa'i gzugs / /
g.yas na sna tshogs rdo rje la / /
g.yon na bdud rtsis bkang thod bsnams / /
de yis bgegs bskrad gyur par bsam / /
rang snying hUM las spyan sogs spros / /
bdud rtsi'i bum pa phyag na bsnams / /
rang gi lus la dbang bskur bsam / /
bskur bas lus kun bdes gang bas / /
dri ma kun nas dag par bsam / /
bdud rtsir byin brlabs chu yis ni / /
dzam+b+ha la yi dbu bkrus bsam / /
a kA ro yi sngags sogs kyis / /
yi dags kun la chu sbyin bya / /
phyag 'tshal cho ga gnyis shes bya / /
ting 'dzin ldan pa'i bla ma la / /
dus su gus pas phyag 'tshal bya / /
ting 'dzin ldan pa'i bla ma la / /
lag pa dal bas sgo brdungs nas / /
gus pas phyag 'tshal khams bde zhu / /
bya bar 'os pa'i gdams ngag nod / /
kha ton glegs bam klog pas ni / /
bsam pa'i rim pa bzhir shes bya / /
bdag nyid gsung gi rdo rje 'am / /
yi dam so so'i lhar bsams nas / /
mdun du lha klu la sogs bsam / /
zab mo'i mdo sogs legs gdon bya / /
de yis de rnams tshim gyur nas / /
gnyis med ye shes don rtogs bsam / /
rgyun bshags bdun ldan cho ga ni / /
bcu gsum du ni shes par bya / /
maN+Dal shin tu mdzes pa la / /
bdud rtsi la sogs dris byugs la / /
me tog yid 'ong sil bkram nas / /
phyogs bcu dus gsum bzhugs pa yi / /
dkon mchog gsum po de bsams nas / /
yon tan phun tshogs kyis bstod pa'i / /
gus pa'i tshul gyis phyag 'tshal bya / /
ci 'byor mchod pa bshams nas ni / /
rim pa ji bzhin sngags dang dbul / /
sdig pa thams cad bshags pa dang / /
byed pa yang ni bsdam pa dang / /
bsod nams kun la yi rang bya / /
dkon mchog gsum la skyabs 'gro bya / /
byang chub mchog tu sems bskyed bya / /
chos kyi 'khor lo bskor bskul bya / /
mya ngan 'da' la gsol 'debs dang / /
bdag gi lus sogs dbul ba dang / /
dge kun byang chub mchog tu bsngo / /
dkon mchog gsum dgyes gnang sbyin bsam / /
kha zas kyi ni rnal 'byor ni / /
sbyang dang za gtor sbyin sreg ni / /
nang dang bla med bzhir shes bya / /
sbyang dang za gtor so so'i gzhung / /
snying gar yi dam lha bkod de / /
bdud rtsir byin brlabs zas kyis ni / /
dkyil 'khor de la tshim par bsam / /
de ni nang gi sbyin sreg go / /
tshim pa'i ye shes 'od 'phros pas / /
sems can sdig bsregs slar 'dus nas / /
bdag lus bsregs nas stong par bsam / /
bla med sbyin sreg yin par bshad / /
sAts+tsha gdab pa'i rnal 'byor ni / /
sa chu me dang bye ma la / /
nam mkha' la yang gdab par bya / /
cho ga'i rim pa gzhung bzhin bya / /
bskor ba'i rnal 'byor bshad par bya / /
dus gsum sangs rgyas mdun bsams nas / /
lus kyis g.yas nas bskor bar bya / /
ngag gis yi ge brgya pa bzla / /
yid kyis mchod pa sna tshogs mchod / /
sangs rgyas kun dgyes 'od zer ni / /
dus mtha'i me bzhin 'phros pa yis / /
bdag dang sems can ma lus pa'i / /
sgrib pa thams cad bsregs par bsam / /
dus kun bya ba'i spyod lam ni / /
lus ngag yid gsum bya ba'o / /
lus kyis phyag rgya la sogs bya / /
ngag gis sngags sogs bzlas par bya / /
yid kyis kun rdzob lhar bsgom dang / /
rang bzhin med par mos par bya / /
mtho gang tsam gyis 'phags pa ni / /
spyi bor zla dkyil brtag par bya / /
oM ni dbus su gnas bsams nas / /
bdud rtsi lnga po 'bab par bya / /
rkang mthil bar du lus khyab nas / /
ngal dub bsal bar gyur par bsam / /
ji srid mi skyo'i bar du bsgom / /
rtsa ba yan lag dam tshig ni / /
shes bzhin bag yod bsgom ste bsrung / /
nyin phyed chos spyod gong dang mthun / /
dgongs ka'i chos spyod gsum yin te / /
chos spyod dang ni mdo gdon dang / /
smon lam dag ni gdab par bya / /
chos spyod byed pa gong ma bzhin / /
bcu gsum du ni shes par bya / /
mdo gdon shes rab snying po de / /
zab mo'i don la bskul phyir ro / /
dge ba mi zad bsngo ba'i phyir / /
smon lam dam pa gdab par bya / /
nyams bshags snying ga'i dkyil 'khor ni / /
rang nyid yi dam lhar bsams nas / /
de snying pad+ma zla dkyil 'khor / /
rigs lnga'am yang na don grub ni / /
lha ni snying gar bskyed par bya / /
de la don grub bskyed pa ni / /
khaM bsam de las ral gri bsam /
ral gri khaM las 'od 'phos pas / /
sems can don byas slar 'dus pas / /
bde gshegs las rigs nyid du gyur / /
sku mdog ljang g.yas sngo g.yon dkar / /
zhal gsum pa la phyag drug pa / /
dang po gnyis ni yum la 'khyud / /
g.yas kyi gnyis pas ral gri 'dzin / /
gsum pa sna tshogs rdo rje ste / /
g.yon gyi gnyis pas 'khor lo 'dzin / /
g.yon gyi gsum par pad+ma bsnams / /
de la skye mched byin gyis brlab / /
sku gsung thugs kyang byin gyis brlab / /
dbang bskur rigs kyi gtso bor gyur / /
de yi thugs las 'od 'phros te / /
sangs rgyas kun la gsol 'di gdab / /
rdo rje 'dzin pas 'gro skyabs phyir / /
yon tan 'byung gnas stsol ba ltar / /
sangs rgyas kun gyis dbang bskur ba / /
de bzhin du ni bdag la stsol / /
de bzhin gsol ba btab pa yis / /
de bzhin gshegs pa kun mnyes nas / /
spyan la sogs pa'i lha mo rnams / /
bdud rtsi lngas gang bum pa yis / /
dbang bskur bar ni bsam par bya / /
zhal nas tshig 'di 'don par bsam / /
dbang bskur ba ni rdo rje che / /
khams gsum kun gyis phyag byas pas / /
gsang ba gsum gyi gnas las byung / /
dbang bskur ba ni sbyin par bya / /
zhes ni tshigs bcad 'don par bsam / /
dbang bskur lus kun bde gang bas / /
dam tshig nyams pa'i sdig pa kun / /
bsal zhing rnam par dag par 'gyur / /
spyi bor thugs kyi bdag po bsam / /
gnyis med sbyor bas nyal ba ni / /
ye shes lha ni gshegs gsol cing / /
dam tshig lha rnams rang la bsdu / /
nyi zla kha sbyor dbus su ni / /
rang rang yum dang sbyor bar bsam / /
yang na stong nyid rnal 'byor bya / /
thun mong cho ga bcu gsum dang / /
khyad par cho ga bcu gnyis ni / /
de gnyis bsdoms pas nyi shu lnga / /
slob dpon rab kyi bya ba yin / /
khyad par brgyad dang thun mong dang / /
de dag bsdoms pas nyi shu gcig /
slob dpon 'bring gi bya ba yin / /
khyad par cho ga drug dang ni / /
thun mong bsdoms pas bcu dang dgu / /
slob dpon tha ma'i bya ba yin / /
thun mong bcu gsum slob ma rab / /
'bring dang tha ma ci rigs bya / /
de ltar rigs pa bshad zin nas / /
da ni lung gis yid ches bya / /
mkha' 'gro ma yi rdor gur las / /
ji srid byang chub snying po'i bar / /
dkon mchog gsum ni spang mi bya / /
rtag tu dam tshig bsrung bar bya / /
rdo rje dril bu'ang gzung bar bya / /
rtag tu sbyin sreg gsal bar bya / /
rtag tu dkyil 'khor bzhengs par bya / /
rtag tu bde gshegs rab gnas bya / /
'byung po che la gtor ma sbyin / /
phyag rgya bcing ba rnams spang zhing / /
mchod rten las ni mi bya zhing / /
rdo rje gsum mchog phyag mi bya / /
dkyil 'khor la sogs lus kyi las / /
rmi lam du yang mi bya zhing / /
slob dpon gzhan la phyag mi bya / /
bla ma rgan la phyag 'tshal te / /
rtag par rgyun du sngags bzla zhing / /
bsam gtan gnyis kyang rnam par spang / /
rtag tu slob ma bsdu mi bya / /
rtag pa ru ni chos bshad kyis / /
rtag tu sems can bskyang bar bya / /
rtag tu sangs rgyas cher mnyes bya / /
dzam+b+ha la la chu sbyin bya / /
las rnams thams cad yang dag spyad / /
bye ma'i mchod rten las la yang / /
mkhas pas cho ga bzhin du bya / /
gzhan yang rgyud rnams du ma las / /
bya ba'i rim pa mang du gsungs / /
bsod nams ye shes tshogs 'dod pas / /
rtag tu dad dang brtson 'grus dran pa dang / /
shes bzhin ting 'dzin mchog la gnas byas nas / /
g.yeng spangs bag yod tshul gyis ni / /
rtag tu de la bsten par gyis / /
bdag ni blo chung shes rab dman gyur kyang / /
tshogs sog rnal 'byor rnams la phan don du / /
cho ga'i rim pa cung zad bsdebs pa las / /
'phags dang mkha' 'gro'i tshogs rnams bzod par mdzod / /
bdag phan snying rje'i sems kyis 'di brtsams pas / /
bsod nams dri med phun tshogs gang thob pas / /
nam mkha'i mthas klas sems can ma lus kun / /
rdo rje 'dzin pa'i sa dge thob par shog /
slob dpon srid gsum rnam par dag pa'i rdo rjes mdzad pa'i las dang po'i tshogs sog bya ba'i rim pa mdor bsdus pa rdzogs so / /
[ ]
