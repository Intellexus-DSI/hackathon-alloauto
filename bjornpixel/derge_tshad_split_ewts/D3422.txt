@## / /
rgya gar skad du /
badzra d+harma sA d+ha naM /
bod skad du /
rdo rje chos kyi sgrub thabs /
rdo rje chos la phyag 'tshal lo / /
hrIHyig ye shes rdzogs pa las / /
hA la hA la'i sku chen po / /
zhal gsum spyan yang gsum pa ste / /
ral pa'i cod pan gyis brgyan cing / /
zla ba phyed pa 'dzin pa'i lha / /
dbu la thod pa'i phreng bas brgyan / /
ral pa'i nang nas rgyal ba'i sku / /
rgyan rnams kun gyis brgyan gyur pa / /
chu skyes dkar po dang mtshungs shing / /
sgeg pa la sogs nyams dang ldan / /
phyag drug zhal ni 'dzum pa dang / /
stag gi pags pa'i na bzar bcas / /
phyag g.yas na ni mchog sbyin dang / /
gnyis pa na ni bgrang phreng dang / /
gsum pa mda' dang gar mdzad do / /
g.yon pa na ni pad+mas brgyan / /
gnyis pa de bzhin nu ma 'dzin / /
gsum pa la ni de bzhin gzhu / /
sbrul gyis yongs su dkris pa yi / /
rtse gsum g.yas kyi phyogs su'o / /
me tog dri bzangs sna tshogs kyis / /
gang ba'i thod pa g.yon phyogs su / /
pad+ma dmar po'i steng du ni / /
rol pa'i stabs kyis yang dag bzhugs / /
rin chen ri bo'i phug mthar gnas / /
rnal 'byor can gyis bsgom par bya / /
cho 'phrul rnam pa sna tshogs kyis / /
sangs rgyas rang bzhin sku spros te / /
rnam par mi rtog ting 'dzin gyis / /
zas rnams kun la longs spyod cing / /
bsgom pa'i rim pa'i sbyor ba yis / /
nang gi gsang sngags bzlas par bya / /
bla na med pa'i byang chub ni / /
myur du thob cing bde bar 'jug /
hA la hA la yongs mnyes pas / /
'dod pa thams cad rab tu 'grub / /
rdo rje zhes bya'i ting nge 'dzin / /
snying gar hrIHyig zla steng dgod / /
chos rnams bdag med bsgom byas la / /
de las 'od zer dmar po ni / /
yang dag 'phro ba mkha' mnyam de / /
'jig rten dbang phyug rnam par blta / /
brtan dang g.yo ba'i 'gro ba rnams / /
yang dag byang chub sems dpa'i don / /
bskyed cing snying gar rab tu zhugs / /
de la hrIHyig gzhan 'jug pas / /
skad cig gis ni ye shes sbyor / /
de la kha dog dkar dang dmar / /
pad+ma rA ga'i rang bzhin 'od / /
sangs rgyas lnga yi cod pan can / /
rab tu dgyes pa'i spyan rgyas pa / /
phyag g.yon pad+ma sdong bur bcas / /
'dab ma bcu drug pa dag bsnams / /
de la phyag g.yas kyis kyang ni / /
pad+ma rgyas pa thugs kar 'dzin / /
rma bya'i steng du zla ba yi / /
dkyil 'khor dbus su nye bar bzhugs / /
sems dpa'i skyil krung kun nas 'khyil / /
sgeg pa'i nyams dang bcas shing bsten / /
las chen mchod rten nang gnas pa'i / /
gzhal yas khang gi spyod lam can / /
rtag tu rdo rje'i chos mchog ni / /
bsgom byas byang chub thob par 'gyur / /
bsgoms pas ngal na snying gar zla ba la sngags bkod la phreng ba'i rnam pa bzhin du mi g.yo ba'i sems kyis bzlas par bya'o / /
de la bzlas pa'i sngags ni 'di'o / /
oM badzra d+harma hrIHzhes so / /
rdo rje chos kyi sgrub thabs cho ga bsdus pa rdzogs so
