@## / /
rgya gar skad du /
bod+hi tsi t+tabin+hu u pa de sha nA ma /
bod skad du /
byang sems thigs pa'i man ngag ces bya ba /
dpal dgyes pa'i rdo rje la phyag 'tshal lo / /
sa bon zla ba rgyas 'dra ba / /
'khor lo chen po'i gnas su 'khyil / /
sangs rgyas kun byi snying po ste / /
'gro ba kun la rang bzhin gnas / /
yang dag par te dang por bshad / /
rtog yul chu rlung gis 'khyags te / /
de na sdug bsngal sna tshogs bskyed / /
de 'gags nas ni 'jug par 'dod / /
cha ni sna rtser bsgom par bya / /
pad+ma'i lte bar shes rab thabs / /
kha sbyor bar ni der gas pa / /
shel ltar dri med yungs kar ro / /
rnga 'brum brgyar gshags skar khung ni / /
thabs kyi cha yi dkyil 'khor du'o / /
ba thag yi ger ldan pa yis / /
rdo rje las su dkri bar bya / /
rnal 'byor mig gi 'od zer gyis / /
yungs kar dag la blta bar bya / /
nam zhig de la brten 'gyur na / /
mtshan ma lnga dag 'byung bar 'gyur / /
rgyal ba skyed par byed pa yi / /
tshogs kyi rang bzhin dri ma med / /
'di ltar khams gsum kun kyang ste / /
rgyu yi ye shes dmigs med pa / /
gnyis su med pa'i rnam pa ste / /
rnal 'byor chen po'i ye shes so / /
sna yi lam nas 'phro ba yi / /
rang gi gnas nas rlung bskyod pa'o / /
g.yon pa dang ni 'bar ba yis / /
skar khung dag gi lam nas ni / /
'khor lo cher ni 'gro bar 'dod / /
yang dag pa ste 'ju bar 'gyur / /
rtsa yi rdo rje'i lam nas ni / /
til gyi 'bru bzhi rgyas par 'gyur / /
rnal 'byor mthar phyin 'bras bu ste / /
bde ba chen po'i sku zhes bya / /
gzhan gyi don sogs yon tan rnams / /
'bad pa med par lhun gyis grub / /
ye shes drug pa gsang chen po / /
rgyu zhes bya ba yin par bshad / /
sangs rgyas zhabs kyis bdag la bstan / /
rkyen dang rnal 'byor gnyis su 'gyur / /
'bras bu bzhi ni gsang chen bo / /
bde ba chen po zhes bya ste / /
sbyor ba'i rgyud ni thams cad las / /
rgyal ba rnams kyis sbas pa yang / /
shin tu sbyangs la rab gnas pa'i / /
snod ldan bdag nyid chen pos gzung / /
lus sems bde bar spyad nas ni / /
nying mtshams sbyor ba bsten par bya / /
sangs rgyas zhabs kyis bstan pa'o / /
thabs dang shes rab gnyis med pa'i / /
byang chub sems kyi ye shes 'di / /
sangs rgyas 'dod pa bsgom par shog / //
thabs dang shes rab gnyis su med pa byang sems thigs pa'i man ngag ces bya ba /
rnal 'byor gyi dbang phyug chen po las kyi zhabs kyi zhal snga nas mdzad pa rdzogs so // //
