@## / /
rgya gar skad du /
e ka smr-i ti u pa de sha /
bod skad du /
dran pa gcig pa'i man ngag /
bcom ldan 'das 'jig rten dbang phyug la phyag 'tshal lo / /
thams cad mkhyen la gus btud de / /
'phags pa klu sgrub phyag 'tshal nas / /
a ba d+hU tI bdag gis ni / /
cig car 'jug pa'i man ngag bri / /
'dir byang chub sems dpa' sems dang po bskyed pa nas nye bar bzung ste /
dbang bskur chen po ma thob kyi bar de srid du de'i bya ba ni gnyis te /
shes rab kyi bya ba dang /
thabs kyi bya ba'o / /
de la shes rab ni chos thams cad gdod ma nas ma skyes pa dang po nyid nas chos kyi dbyings nyid du shes pa'o / /
de'i bya ba ni las dang po pa de nyid nas ji srid dbang bskur ba ma thob kyi bar de srid du nyin mtshan dus rtag tu de nyid bsgom pa'o / /
thabs ni sems can mi gtong ba'i byang chub kyi sems so / /
de'i bya ba ni lus dang ngag dang yid kyi bya ba thams cad sems can thams cad kyi ched ma yin pa ci yang med de /
dngos sam brgyud pas so / /
'di yang sems can la dmigs pa dang /
dmigs pa med pa'i rim pa'o / /
de'i rim pa ni 'di yin te /
mi mkhas pa rab rib can dang /
mkhas pa rab rib dngas pa'o / /
gang gi tshe chos kyi sku mngon sum du mdzad phan chad shes rab mnga' ste ye shes nyid du gyur nas gnas so / /
shes rab kyi bya ba ni mi mnga' ste goms nas mthar phyin pa'i phyir ro / /
thabs de'i bya ba ni dmigs pa med pa /
rang gi ngang gis lhun gyis grub pa dang / /
'bad pa dang rtsol ba med par 'byung ngo / /
byang chub sems dpa' las dang po pas ni gang zag gi bdag yod pas sems can zhes brtags shing des sdug bsngal ba la snying rje bskyed do / /
des na goms nas ni sems can zhes bya ba ni dang po nyid nas med kyi /
glo bur du ming du btags par zad do / /
gzhan du na rten 'brel gyi phung po dang khams dang skye mched tsam zhig las gzhan 'di na ci yang med do snyam du rtogs pa dang /
yang 'di dag ni rang gi sems 'ba' zhig tu zad kyi /
gzhan 'di na ci yang med do snyam du rtogs na des sdug bsngal ba rnams la snying rje skye'o / /
gang gi tshe sangs rgyas kyi sa la mi dmigs pa'i yul med de /
'phags pa rab kyi rtsal gyis rnam par gnon pas zhus pa las ji skad du /
sangs rgyas bcom ldan 'das kyi ye shes kyis ci yang mi gzigs te /
de ci'i phyir zhe na /
ye shes kyi yul mi mnga' ba'i phyir ro zhes gsungs so / /
'o na dus de na ye shes yod dam med ce na /
'phags pa klu sgrub mi bzhed de /
ji skad du /
sems ni sangs rgyas thams cad kyis / /
ma gzigs mi gzigs gzigs mi 'gyur / /
rang bzhin med pa'i rang bzhin la / /
ci lta bu zhig gzigs par 'gyur / /
zhes gsungs pa dang /
brgyud pa'i man ngag 'di yin no / /
des na gzhan gyi don las ma gtogs pa bya ba gzhan ci yang mi mnga' la /
'di ltar gzhan gyi don ni 'dod par bya ba'i don gyi 'bras bu'i gtso bo yin te /
ji skad du /
'phags pa klu sgrub kyi zhal snga nas /
gzhan don phun sum tshogs pa ni / /
'bras bu'i gtso bo yin par 'dod / /
sangs rgyas nyid sogs de las gzhan / /
de dag don gyi 'bras bur 'dod / /
ces gsungs so / /
de kho na nyid la 'jug pa'i man ngag kyang blo la gnas par bya'o / /
tshul khrims rgyal bas bskul ba yis / /
'dir ni bsdus nas bstan pa yin / /
rgyas par klu sgrub gdams ngag dang / /
theg chen mdo sde lta bar gyis / /
cig car 'jug pa'i man ngag paN+Di ta dI paM ka ra shrI dz+nyA nas mdzad pa rdzogs so // //
paN+Di ta de nyid dang lo tsA ba tshul khrims rgyal bas bsgyur ba'o //
[
