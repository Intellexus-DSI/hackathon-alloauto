#
]@## / /
rgya gar skad du /
badzra tA rA sA d+ha naM /
bod skad du /
rdo rje sgrol ma'i sgrub thabs /
'phags ma sgrol ma la phyag 'tshal lo / /
sku mdog dkar mo yid 'ong ma / /
rdo rje sgrol ma la phyag 'tshal / /
sems can kun gyi don rgyu'i phyir / /
de yi sgrub thabs bshad par bya / /
'dir lhag par bsgom pa'i rnal 'byor pas /
rang gi snying gar zla ba'i dkyil 'khor la tAM yig bsams la zhal bsang ba la sogs pa bya'o / /
shin tu bde ba'i stan la nye bar 'dug ste /
rang gi snying ga'i sa bon las 'od zer 'phros te /
'od zer des rje btsun sgrol ma gdan drangs te /
mdun gyi nam mkha' la bzhugs pa'i bla ma dang /
sangs rgyas dang /
byang chub sems dpa' rnams kyi yang mdun du sdig pa bshags pa la sogs pa byas te /
sdig pa bshags shing mi byed par sdom pa dang /
rjes su yi rang ba dang /
yongs su bsngo ba dang /
gsum la skyabs su 'gro ba dang /
byang chub tu sems bskyed pa dang /
lam la brten pa dang /
tshad med pa'i gnas bzhi bsgoms nas oM shA n+ya tA dz+nyA na badzra swa b+hA wa At+ma ko\u0f85 haM zhes pas stong pa nyid du bsgom par byas nas gzugs rdzogs par bsgom par bya ba yang bsgom par bya'o / /
de nas paM yig yongs su gyur pa las pad+ma dkar po 'dab ma brgyad pa /
de'i steng du a yig yongs su gyur pa las zla ba zla ba'i steng du tAM yig yongs su gyur pa las ut+pa la dkar po'o / /
ut+pa la'i dbus su zla ba /
zla ba'i dbus su tAM yig tAM yig las nam mkha'i mthil du khams gsum yang sgrol ma'i skur spros te /
sgrol ma'i skus sa gsum na gnas pa'i sems can rnams dang gnas rnams kyang slar yang tAM yig de la de bzhin du bsdu bar bya'o / /
ut+pal dang zla ba dang tAM yig yongs su gyur pa las rje btsun ma sgrol ma'i skur bdag nyid blta bar bya ste /
sku mdog dkar mo chu skyes dkar po'i steng du zla ba'i gdan la rdo rje skyil krung gis bzhugs pa /
zla ba dkar po la brten pa /
lo bcu drug gi na tshod ma sna tshogs pa'i rgyan gyis brgyan pa /
phyag g.yas pa mchog sbyin / /
g.yon pa ut+pal bsnams pa /
bdud ma lus pa 'joms par mdzad pa nyid kyi sku'i ba spu'i khung bu nas sangs rgyas dang byang chub sems dpa' rnams 'phro ba bsgom par bya'o / /
'di lta bu'i bsgom pa la brtan par mdzad nas sngags bzlas par bya'o / /
rang gi snying gar 'khor lo rtsibs brgyad pa dkar po rnam par bsams la / /
rtsibs so so la yi ge brgyad rnam par bsams nas / /
dbus su swA hA'i yi ge byin nas bzlas par bya'o / /
yi dam dag gi sngags 'di'o / /
oM tA re tut+tA re tu re swA hA /
'dis bsams pa tsam gyis bdud thams cad 'joms par 'gyur ro / /
shes rab shin tu dri ma med / /
snyan ngag dang ni smra bar ldan / /
rdo rje 'dzin pa rang nyid kyis / /
bskal pa'i mthar yang 'tsho thabs gsungs / /
rgyal po'i btsun mo nang 'khor bcas / /
de yi dbang du 'du bar 'gyur / /
dgra rnams kun gyis thams cad du / /
ba spu'i bdag nyid kyang mi gcod / /
rdo rje sgrol ma gzi chen 'phags / /
dngos grub thams cad rab ster ma / /
mkhas shing bdag nyid chen mo la / /
gser ram yang na dngul la sogs / /
yon ni dbul bar byas nas ni / /
mchog tu gus pas mnyan par bya / /
mchog gnyis ma lus thob pa ni / /
bla ma la gus bdag nyid mchog /
de thos gyur las 'di nyid du / /
rgyal ba'i tshogs kyis rtag tu gsungs / /
gal te gzhan du dngos grub min / /
rgyal ba nyid kyis mngon du mdzad / /
rdo rje sgrol ma'i sgrub thabs slob dpon 'phags pa klu sgrub zhabs kyis mdzad pa rdzogs so // //
