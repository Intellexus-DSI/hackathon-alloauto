@## / /
rgya gar skad du /
ku la lo ki shwa ra sA d+ha naM /
bod skad du /
rigs kyi 'jig rten dbang phyug sgrub pa'i thabs / /
de nas bdag gis bshad par bya / /
rigs 'jig dbang phyug sgrub pa'i thabs / /
gsang sngags rigs kyi rim pa ni / /
bla ma'i zhal las rjes su thob / /
mtshan mo tha ma'i brgyad cha lus / /
thugs rje'i bdag nyid langs nas ni / /
'jam pa'i gdan la rnal 'byor bas / /
skyil krung bcas la 'dug par bya / /
bdud rtsi lnga ni blangs nas su / /
thod par rtog med sems kyis gzhag /
shes rab can gyis me rlung ste / /
dag dang khol dang 'bar bar bya / /
rnal 'byor skyes phyir phyi dang ni / /
nang gi gzugs ni dag par bya / /
de rjes thugs kar pad+ma dang / /
nyi ma'i dbus su hrIHbsgom bya / /
khams gsum ma lus khyab pa yi / /
'gro ba'i 'od zer rab dgrol gyis / /
bla mas sangs rgyas 'jig rten mgon / /
spyan drangs nas ni mchod par bya / /
de rjes rang bzhin stong pa nyid / /
sems ni cung zad nam mkha'o / /
de las langs nas phyogs bcur yang / /
khro bo bcu ni bsgom par bya / /
dpag tshad bye snyed tshad du ni / /
rdo rje'i dkyil 'khor bsgom par bya / /
de yi dkyil du rang gi lus / /
khru bzhi po ni mnyam pa po / /
ka ba brgyad ldan sgo bzhi pa / /
thar pa yi ni grong mchog ltos / /
de dbus chos kyi pad+ma la / /
'char kha nyi ma'i steng du ni / /
shes rab thabs kyi yi ge las / /
mchog gi pad+ma mdzes pa skyes / /
'phros shing 'dus par gyur pa las / /
rnam pa lnga ni bsgom par bya / /
de gyur pa las bdag nyid ni / /
rigs 'jig dbang phyug khyab bdag ni / /
'char kha nyi ma brgya yi 'od / /
zhal gcig ral pa 'chang ba po / /
cung zad mche gtsigs mi bzad pa / /
pad+ma gar dbang dpral bar brgyan / /
zla ba nyi ma me yi spyan / /
de yi dkyil du rang gi lus / /
khru bzhi po ni mnyam pa po / /
phyag bzhi par ni blta bar bya / /
rdo rje skyil krung gis gnas pa / /
sgeg pa'i nyams kyis yongs gang ba / /
g.yas pa mchog sbyin lcags kyu dang / /
g.yon pa pad+ma zhags pa 'dzin / /
dpa' bo phyag rgya drug gis brgyan / /
pad+ma'i phreng ba'i do shal can / /
de yi thugs kar bsgom bya ba / /
hrIM gi yi ge dmar po las / /
'phros shing 'dus par gyur pa las / /
ye shes 'khor lo gzhug par bya / /
de nas bde gshegs dngos grub kun / /
ster la dbang bskur mdzad par gsol / /
rlung gi sngags kyi phreng ba'o / /
'jug pa gnas pa 'byung ba'o / /
ha cang myur bul ma yin pas / /
yi ge yi ge 'brel bar bya / /
sngags kyi bzlas pa 'bum phrag gcig /
sum cu rtsa gsum pa blang bya / /
ra ni 'og tu gdan du bya / /
bzhi pa sbyar bar brtan pa la / /
thig le zla tshes 'brel ba'o / /
uSh+ma Na yi bzhi pa zung / /
drug pa gdan du ldan pa'o / /
stong pa dbu la lce gnyis pa / /
tsheg drag gnyis ni blta bar bya / /
'di ltar yi ge don mang po / /
gnyis med ye shes kyis rtogs 'gyur / /
bla ma'i man ngag lam gyis ni / /
rim pa rgyas par rtogs par bya / /
rna nas rna ru brgyud pa yis / /
gsang ba mchog gis zhi ba yi / /
brjod pas myur du grub pa thob / /
bdud sngags zlog par byed mi nus / /
dang por bsnyen pa'i cho ga bya / /
mnyam par gzhag pas khri bzlas bya / /
mi gang bsod nams dman pa la / /
'grub 'gyur 'di la the tshom med / /
zhags pa lcags kyu stag sham thabs / /
rtse gcig sems kyis sgom byed na / /
'gro ba gsum po 'gugs par byed / /
brtan dang g.yo ba dbang du 'gyur / /
rang gi snying gar bu brgyad langs / /
sna bug g.yas las phyir phyung ste / /
bsgrub bya'i sna bug g.yon par gzhug /
snying ga'i blo ni dgug par bya / /
de ltar yang yang cho ga ni / /
dbang du ma gyur bar du bya / /
bsgrub bya rkang pa'i 'og tu bsam / /
khol po lta bur 'gyur ba yin / /
khyab 'jug me lha dbang phyug che / /
dbang po klu dang srin po srog /
sngags kyi rgyal po'i nus pa yis / /
skad cig nyid la dbang du 'gyur / /
de nas phyi rol mchog cho ga /
mnyam par gzhag pa'i rnal 'byor bya / /
zha nye las byung ches dmar ba / /
gru drug 'khor lo bri bar bya / /
de yi nang du dpa' bo bri / /
'jig rten dbang phyug sngags gzugs 'chang / /
dang por smos pa'i cho ga ni / /
tsA ru sna tshogs lha bshos dang / /
ba la sna tshogs ma da na / /
mang pos gzhon nu ma yang mchod / /
de bzhin mkha' 'gro ma kun yang / /
sna tshogs rnga chen pa Ta ha / /
glu dang rol mo yid 'phrog ma / /
me tog sna tshogs cho ga yang / /
rdo rje 'dzin gyis mnyes par bya / /
de nas gtor ma'i las bya ste / /
rnal 'byor dbang phyug nub tu blta / /
skra grol gcer bu byas nas ni / /
langs te rkang pa g.yon pa brkyang / /
de nas pad+ma'i phyag rgyas sbyin / /
'gro ba gsum po mnyes par 'gyur / /
'di ni sngags kyi rgyal po'o / /
thams cad dngos grub 'bras bu nye / /
oM AHA ro l-i ka i maM pany+tsa a mr-i ta ba liM bra tI ts+tsha gr-ih+Na ma ma sar+b+ba kar yaM sa ha ya hUM phaT /
de lta bu ni u rgyan dpal / /
bla ma rnal 'byor 'dren dbang po / /
bla ma mkha' 'gro ma'i zhal las / /
thob nas bdag la bshad pa mdzad / /
rigs kyi 'jig rten dbang phyug sgrub pa'i thabs / /
slob dpon b+h+r-i d+hi ra bram zes mdzad pa 'jam dpal sgeg pas bsgyur ba rdzogs so //
[ ]
