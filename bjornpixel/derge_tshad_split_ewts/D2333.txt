@## / /
rgya gar skad du /
pany+tsa kra ma saM gra ha pra b+ha wa /
bod skad du /
rim pa lnga bsdus pa gsal ba /
dpal ldan bla ma'i zhabs la phyag 'tshal lo / /
sangs rgyas kun gyi gsang ba che / /
rim pa lnga la gnas pa po / /
dngos po'i gnas lugs lam dang ni / /
'bras bu skye ba'i rim pa'o / /
dngos po gnas lugs gnyis yin te / /
sems dang lus kyi gnas thabs las / /
rags dang phra dang shin tu phra / /
thun mong dbyer med rim zhes bya / /
gnyid dang rmi lam snyoms 'jug pa / /
tha mal dus dang rnam pa bzhi / /
'khor lo bzhi yi bdag nyid kyis / /
rtsa dang thig le sems shes pa / /
lus dang dus dang yul gyi ni / /
gnad ni bzhi ru shes par bya / /
dran pa sna chogs rnam rtog rnams / /
sems las yang dag 'byung bas na / /
rnam shes srog ni 'du ba'i rten / /
snying gar sngags kyi dkyil 'khor lo bsgom / /
gzhi lam 'bras bu rab shes pas / /
lus dben sngags dang sems gsum gyi / /
sgyu ma mngon par byang chub pa / /
zung 'jug rim pa shes par 'gyur / /
sngags kyi yi ge'i 'khor lo ni / /
dang por chu skyes 'dab brgyad pa / /
phyi nang gsang ba'i tshul gyis ni / /
rim pa ldan par bsam gtan bya / /
phyi rim shes rab dbyangs yig mtshan / /
bar ma gsal byed thabs bcas pa / /
gnyis su med par nang mar gnas / /
phyogs mtshams rim par ting nge 'dzin / /
sbyor ba rnam pa gsum rang bzhin / /
dbus su mig gi thig le ste / /
a dang bcas pa srog gyur gang / /
gun gyi snying po spro zhing sdud / /
'byung ba bzhi yi rlung rnams nyid / /
rlung dang sngags su rab sbyor bas / /
rdo rje bzlas pa sbyang bar bya / /
'byung 'jug gnas pa nyi shu bshad / /
tha mal rnam rtog bag chags rnams / /
sngags nyid sems su dmigs pas so / /
lus dag pas ni rtog pa dag /
rlung dag pas ni dri med 'gyur / /
rlung dag pas ni ye shes kyi / /
kun rdzob sgyu ma mngon du byed / /
de nyid mngon par byang chub pas / /
zung 'jug ye shes thob par 'gyur / /
las rnams bya ba phrin las tshogs / /
rnam shes ye shes sbyor bas 'grub / /
rtags rnams rim par 'char ba'i dngos / /
ye shes lnga yi rgyu mthun nyams / /
gsal snang 'bar ba'i ngang du'o / /
yan lag rlung las mngon shes 'thob / /
rtog pa'i tshogs ni mar 'grib cing / /
gnyen po ye shes yal 'phel du / /
ye shes rim pa rang las rnyed / /
gcig dang du mar dmigs mi phyed / /
dang po smig rgyu lta bu'i nyams / /
'od zer lnga dang bcas pa 'char / /
gnyis pa zla ba lta bu dang / /
gsum pa nyi ma'i 'od kyis 'khrigs / /
mtshams snang las ni thob pa ste / /
mtshams bral dus kyi ye shes che / /
mngon par byang chub tshul gnas pas / /
dri med ye shes mngon par rdzogs / /
rtags dang rtags can 'char tshul ni / /
ye shes 'bar dang rdzogs pa'i dus / /
rlung sems tsam las 'byung ba yi / /
sgyu ma'i lus ni snang bar bcas / /
'od gsal rgyun gyi bsam gtan gyis / /
las dang sgrib pa bag chags sbyangs / /
sa lam rtags kyi rim pa'i tshogs / /
'di nyid thob pas myur du 'char / /
nam mkha'i dkyil 'khor dbus gnas par / /
gsal ba'i dkyil 'khor bsam par bya / /
'dab ma brgyad pa'i sa bon la / /
dbus su srog gi sa bon te / /
yi ge ka nas ha yig bar / /
k+Sha ni spangs pa'i gzhi bcas pa / /
dbyangs ni phyi rim snang ba ste / /
gsal byed bar ma mched pa nyid / /
ma ning snang ba thob par brjod / /
bcu gnyis yi ge thig ler bcas / /
phreng ba lta bur gnas pa ni / /
rim pa lnga ldan bsam par bya / /
'khor lo'i dkyil 'khor yongs rdzogs pa / /
e waM thabs dang shes rab las / /
sdud cing spro bar mdzad pa yi / /
a zhes dbus su gnas par mdzad / /
mnyam pa nyid du sems bsdam ste / /
mnyam gzhag 'khor lo'i lte ba yis / /
ye shes mnyam par mthong gyur pa / /
nye bar thob pa stong pa che / /
'od gsal ba yi gnas thob pa / /
'khor ba las ni brgal bar 'gyur / /
thun gcig yang ni nyin gcig gam / /
zla phyed zla ba lo yi dus / /
bskal pa'am bskal pa stong du yang / /
skad cig re rer gnas pa ni / /
ye shes sbyor ba rtag tu 'byung / /
rim pa gnyis pa la gnyis pa / /
mnyam par zung 'brel nyid bsgom pa / /
bskyed pa'i rim 'di lha yi sku / /
rdzogs sangs rgyas kyi dkyil 'khor mchog /
rnam pa mngon du byed pa gang / /
legs par bslabs pas mthar phyin 'gyur / /
lus dben snang ba sems dang lus / /
rgyu dang mi rgyu 'jig rten bcas / /
rim pas lha yi bdag nyid sbyor / /
rdo rje 'chang chen lam du byed / /
mos pa las byung ting nge 'dzin / /
rten cing 'brel par 'byung pa'o / /
rlung gi 'byung 'jug gnas pa gsum / /
sku gsung thugs kyi rdo rje las / /
rlung sngags mnyam par rab sbyor gang / /
rdo rje bzlas pa'i rim pa'o / /
gsang sngags las byung rnam par shes / /
snang ba gsum gyi bdag nyid ni / /
ye shes 'jug ldog nges pa gang / /
sems la dmigs pa'i rim pa'o / /
rmi lam lus ni rnam sbyangs phyir / /
sgyu mar mtshon pa'i dus gang las / /
yul snang kun rdzob gang byung ba / /
sgyu ma lta bu'i rim pa'o / /
rang bzhin shes pa bsam gtan las / /
thabs las ma bskyed ting nge 'dzin / /
rang gsal ngo bo mi rtog pa / /
'od gsal don dam rim pa'o / /
bsam gtan mes sbyangs lha yi sku / /
rang byung ye shes dag pa'i lus / /
sbyang gzhi sbyong byed bral bar gnas / /
zung du 'jug pa'i rim pa'o / /
byang chub sems ldan bla ma dang / /
lhag pa'i lha yi rnal 'byor dang / /
shin tu rnal 'byor rnal 'byor che / /
rjes su rnal 'byor bcas pa dag /
ting 'dzin rim pa ldan pa yis / /
bsnyen pa nyer sgrub sgrub pa che / /
sgrub pa'i ngo bo khyad par du / /
so sor sdud dang bsam gtan dang / /
srog rtsol de bzhin 'dzin pa dang / /
rjes su dran dang ting nge 'dzin / /
yan lag drug ldan khyad par ro / /
rim pa bzhi ldan phyag rgyar bcas / /
dbang bzhi sku bzhi rang 'byung bas / /
mngon par byang chub tshul lnga las / /
bskyed dang bskyed cing gnas pa dang / /
lam gyur rim pa lnga ldan pas / /
byang chub phyogs chos mdo don dang / /
spras pa rnam gsum mthar thug bcas / /
sna tshogs sgra ni mtshon pa'o / /
gtum mo'i rnal 'byor rlung gis te / /
bde chen sems la dmigs pa'o / /
rmi lam sgyu ma gcig tu sbyangs / /
bar do rnam gsum bsre ba nyid / /
nyon mongs ye shes lam du 'gyur / /
lam myur gcod par 'pho ba ste / /
grong du 'jug pa yan lag go / /
'od gsal gnas thob mngon sangs rgyas / /
brtson 'grus can ni tshe 'di nyid / /
le lo can ni 'chi kha ste / /
tha ma srid pa'i bar ma dor / /
mchog thob skus ni gzhan don byed / /
ngo bo rgyu tshul 'byung ba khams / /
las dang ngo bo dbye ba de nyid rlung / /
'byung 'jug gnas pa rnam par brtags / /
'bru gsum sngags kyi ngo bo nyid / /
A li kA li sbyor dbus las / /
brtags pa grangs ldan bzlas pa nyid / /
sbyor dang khyad par thabs ldan pas / /
ngag dben rlung gi rnal 'byor bstan / /
rgyu dang 'bras bu sbyor ba gang / /
snang ba gsum gyi 'char tshul te / /
dus dang 'byung 'gyur thabs khyad par / /
dbyer med ye shes gnas thob pa / /
spyod pa ye shes mngon du byed / /
slob dang mi slob der spyod pa'o / /
rang bzhin shes pa'i lam gyur pa / /
rnam shes sgyu mar mtshon pa'i chos / /
khyad par las dang spyod pa gang / /
dngos grub thob phyir bdag byin rlabs / /
phyi nang mngon par byang chub tshul / /
rnal 'byor thob pas bsam gtan gnas / /
'byung dang 'jug pa ma brtags par / /
spyod tshul ye shes de thob po / /
lta dang nyams myong lus dang ngag /
bsam gtan mnyam rjes spyod pa dang / /
slob dang mi slob gnyis med cing / /
rab tu mi gnas zung du 'jug /
yi ge'i don dang spyi yi don / /
sbas dang mthar thug nyid yin te / /
theg pa sna tshogs pha rol phyin / /
srid par skye dang gnas la sogs / /
dus kyi dbye ba'i khyad par gyi / /
stan gcig steng du bsgom par bya / /
'di nyid yang dag rtogs pa 'dir / /
lam mchog rim pa lnga po nyid / /
pha rol phyin dang theg sna tshogs / /
srid pa skye dang nyin zhag gcig /
stan gcig steng du sbyar te bshad / /
'bras bu skye ba'i rim pa nyid / /
tshe 'di nyid du sangs rgyas te / /
rnal 'byor dbang phyug dam pa ste / /
sku lnga rab rdzogs gyur pa'o / /
rim pa lnga'i don bsdus pa gsal ba zhes bya ba dpal ldan nA ro pas mdzad pa'i gsang ba'i man ngag bla ma'i zhal las rtogs par bya ba rdzogs so
