@## / /
rgya gar skad du /
swap+na tA ra no bi ka /
bod skad du /
rmi lam sgrol ma'i sgrub thabs /
'phags ma rmi lam sgrol ma la phyag 'tshal lo / /
sprin bral mkha' dkyil zla rgyas gzugs / /
rab dkar bsil ba'i 'od ldan ma / /
ma lus rmi lam gsal mdzad de'i / /
zhabs la mgos btud de bsgrub bshad / /
dge bas rab tu sngar langs te / /
gdong sogs dag byas dri zhim byugs / /
rje btsun de rten mdun bdar la / /
yid 'ong mchod pas mdzes par byas / /
skyabs gsum lha mor bcas pa la / /
skyabs gsum 'gro la phan yid kyis / /
mi dge med pa'i sems ldan pas / /
thog mar bsod nams tshogs bsags bya / /
oM a mr-i ta kuN+Da li ha na ha na sarba big+h+nA ta Da ha ta Da ha sarba bA paM hUM phaT swA hA /
'khyil pa khros pa'i sngags 'di yis / /
rmi lam bar chad bgegs bsal la / /
dri med bai DUr+ya 'dra yis / /
mkha' la 'phags ma bsgom par bya / /
rab mdzes paM las chu skyes snum 'jam gsal zhing gsar pa'i 'dab tshogs rgyas / /
de steng dkar bsil ri bong 'dzin 'khyil de dbus khams gsum rgyas 'gengs tAM / /
kun nas mun sel skar ma'i rgyal po 'od bzang mdog can rab 'phros las / /
yongs gyur 'phags ma rmi lam sgrol ma zhi ma dge ma mdzes ma blta / /
rab dkar lang tsho rgyas pa'i gzugs / /
zhal gcig phyag gnyis mchog sbyin mdzad / /
ut+pal sngo 'dzin 'gying tshul sgeg /
mtshungs med gcig pos kun khyab ma'o / /
dri zhim dbu skra bzang 'khyil li / /
lha rdzas rin chen du mas brgyan / /
mthing ga'i dar gyis stod g.yogs shing / /
sna tshogs kha dog sham thabs mnabs / /
mu tig phreng ba'i dra ba yis / /
mnyam par mdzes pa'i ska rags dang / /
ga sha se ral khar bcings shing / /
cod pan don yod grub pas brgyan / /
g.yas bskum g.yon brkyang skyil krung gis / /
srid dang zhi la mi gnas shing / /
sangs rgyas byang chub sems dpa'i tshogs / /
spu sgo kun nas rab 'phro ba'o / /
ci 'dra'i ye shes lha mo 'di / /
bkug la mchod pas mnyes byas bstim / /
sku gsung thugs kyi rdo rje yis / /
byin rlabs phyogs bcu'i rgyal bas bsngags / /
de rnams maN+Dal mchod bcas pas / /
gus par phul la gsol ba gdab / /
zhal zas btung ba bzang ldan pa / /
dkar gsum mngar gsum me tog dbul / /
rin chen phreng ba dkar thogs te / /
ma yengs blo yis 'phags ma la / /
rtse gcig yid gtad gsang sngags mchog /
'bum phrag nyi shu rtsa bzhir bzlas / /
oM swab+na tA re swA hA /
de nas zang zing med par ni / /
rang gzhan don du rmi ltas brtag /
grong pa'i chos kyis ma sbags pa'i / /
bu mo dus bzang dag la mchod / /
dri zhim khrus byas gos rgyan mdzes / /
rol mo'i grangs sam brgyad dam bdun / /
ar+g+ha la sogs mchod sngon 'gros / /
zas dkar zho dang 'o ma sbyin / /
'gron bu dar sogs yon byin la / /
dung chos chus gtor ci bder dengs / /
de rjes byi dor dril ldan pa'i / /
khang par tshangs spyod brtul zhugs gnas / /
sngags su me tog dri zhim gyis / /
byugs pa'i maN+Dal bzang byas la / /
mchod pa lnga dang khyad par du / /
gu gul mar me dbul bar bya / /
'jim ril sran ma'i tshad bcos te / /
kuN+Da li yi sngags bdun gyis / /
btab la nyi shu rtsa gcig ni / /
phyogs bcur gtor bas bar chad zlog /
gsum bdun gcig ni rin po cher / /
bsgoms pas maN+Dal steng du dbul / /
stan la dgram dang gzung bar bya / /
de rjes gang 'dod gsol btab nyal / /
oM swap+na tA ra swap+na a ba lo ki ni /
trai lokya ni rdaR+sha ni /
trai lokya badzri ra ni /
b+hu taM b+ha baM b+ha ba si sham /
shu b+ha shu taM mi sad t+ye ka tha ya swA hA /
brgya rtsa brgyad dam nyi shu gcig /
yang na lan bdun bzlas par bya / /
gsol btab sngags 'dis yid ches pas / /
lan cig bzlas kyang mi 'grub med / /
de tshe 'phags ma bdun gyi mtha' las phyogs bcur 'od mdzad thugs ka las byung bsil zer gyis / /
bdag snying gdung bsel thab thib dra ba ma lus spangs te sprin med mkha' ltar dag byas nas / /
glang chen sna 'dra'i phyag mdzes ring brkyang bdud rtsi can las bdud rtsi'i rgyun phab snying sogs bkang / /
de mthus lus kun kun nas dri med shel bum mchog ltar gtsang zhing rab dag yid 'ong 'gyur / /
de 'og rtsa ba'i rig pa brgyad / /
lha mo mchog la rtsa gcig tu / /
ma yengs sems kyi dal bus ni / /
ji srid gnyid log bar du bzlas / /
seng ge'i nyal stabs dge bas nyal / /
bag yod dran dang ma bral ba / /
dngos sam brda'am tshig dag gis / /
dge dang mi dge mthong bar 'gyur / /
thub pas sna tshogs las grub kyis / /
rgyud du gang gsungs lha mo che'i / /
brtag pa don kun sgrub byed 'di / /
rmi lam sgrol ma yang dag bshad / /
rmi lam sgrol ma'i sgrub thabs slob dpon zla ba'i bshes gnyen gyis mdzad pa rdzogs so // //
rgya gar gyi paN+Di ta su ga ta shrI dang /
lo tsA ba byams pa'i dpal gyis bsgyur ba'o //
