@## / /
rdo rje rnal 'byor ma'i dgongs pa gsang ba'i sbyin sreg gi cho ga bzhugs / / @## / /
bcom ldan 'das dpal 'jam pa'i rdo rje la phyag 'tshal lo / /
dang po re zhig dpal rdo rje rnal 'byor ma'i dgongs pas 'jig rten dang 'jig rten las 'das pa'i las kyi tshogs kyi dngos grub bsgrub pa'i phyir /
sbyin sreg gi bya ba byed par 'dod pa'i sngags pas gru gsum gyi rnam pa'i thab khung byas te rgya'i phyed dpangs su kha khyer dang bcas pa'o / /
kha dog dmar po la sogs pa legs par byugs la nub tu mngon par phyogs pa la sogs pa'i rim pas nye bar gnas la / /
mchod pa lngas yang dag par mchod de /
thab khung du bud shing brtsigs pa dang /
raM gyi sa bon las byung ba'i me lha kha dog dmar po rnam par bsgom ste /
spyi blugs dang mi 'jigs pa dang dbyig pa dang phreng ba rnams phyag na 'dzin pa'o / /
de nas ye shes sems dpa' dgug pa la sogs pa byas nas /
yang dag par mchod pa ni /
de'i lce la raM bkod la /
bdud rtsi lnga la sogs pa'i rdzas dang /
'jig rten pa'i rdzas la /
oM ag+na ye swA hA /
zhes pa'i sngags 'dis bsreg ste /
sngags de nyid kyis dgang blugs kyang dbul lo / /
de nas de bzhin nyid kyi ye shes kyi bdag nyid me'i dbus su dkyil 'khor lhag par mos par byas te /
mchod pa la sogs pa byas nas /
bdud rtsi lnga la sogs pa'i rdzas la /
lha mo dang lha mo'i sngags kyis bsreg par bya'o / /
zhi la sreg rdzas mngar sogs te / /
rgyas pa la yang mngar ba nyid / /
dbang la mngar dang lan tshwa yin / /
drag la tshwa dang kha sogs kyis / /
zhi la dkar po'i gzugs kyis te / /
rgyas la ser po rnam bsgom bya / /
dbang la dmar po zhes su brjod / /
drag la nag por rab tu grags / /
dngos grub sgrub pa'i dus su ni / /
dmar po yang ni rnam bsgom bya / /
de ltar byas nas dkyil 'khor gyi 'khor lo rang bzhin gyis lus la bcug ste /
gtor ma byin nas tshogs kyi 'khor lo'i rim pas /
'jig rten 'jig rten las 'das pa'i mchod pa byas nas /
bdag nyid gang 'dod pa'i dngos grub blang bar bya'o / /
gsal por sbyin sreg 'di mi bya / /
'bad pas gsang bar bya ba ste / /
de las dngos grub 'byung bar 'gyur / /
gzhan du dngos grub skal ba med / /
yang dag dad pas rjes 'brangs nas / /
sngags rnams yid bzhin nor bu mtshungs / /
de la phyag rgya che sogs ni / /
'dod pas dad pa brtan por bya / /
dpal rdo rje rnal 'byor ma'i dgongs pa gsang ba'i sbyin sreg gi cho ga /
slob dpon a b+hi dzu ka tas mdzad pa rdzogs so / /
[]
