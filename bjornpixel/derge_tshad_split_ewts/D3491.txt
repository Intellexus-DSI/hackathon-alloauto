@## / /
rgya gar skad du /
tA rA sA d+ha naM /
bod skad du /
sgrol ma'i sgrub thabs /
'phags ma sgrol ma la phyag 'tshal lo / /
yon tan chen mo nyes pa ma lus dang bral ba / /
rgyal ba'i yum chen sgrol ma la ni phyag 'tshal nas / /
de yi sgrub thabs gsal zhing tshig bzang gus pa yis / /
'dir yang rang gi yid phyir de tshig yang dag bri / /
sngon med cung zad bri min te / /
'on kyang bla ma'i gsung las ni / /
gang thos de yang dran bya'i phyir / /
yang dag bsdus nas rab tu bri / /
dang por re zhig sngags pas snga bar langs nas zhal dang gos la sogs pa bkru zhing /
gtsang bar byas nas skye bos dben zhing yid du 'ong ba'i sa phyogs su dri bzangs kyis nye bar byugs nas me tog dri bzang po gcal du bkram te /
stan bde ba la nye bar 'dug nas rang gi snying gar dbyangs dang po yongs su gyur pa las bsil zer byed pa'i dkyil 'khor rnam par bsams la /
de'i dbus su yid du 'ong ba'i ut+pal sngon po de'i ze'u 'bru la ri bong gi mtshan ma dang bral ba'i zla ba'i dkyil 'khor /
de'i steng du tAM yig ser po'i sa bon blta bar bya'o / /
de nas yang tAM yig ser po'i sa bon las byung ba'i 'od zer gyi tshogs kyis 'gro ba'i ma rig pa'i mun pa 'joms pas phyogs bcu'i 'jig rten gyi khams kyi mthar thug par gyur la /
de thams cad snang bar mdzad nas de la bzhugs pa'i grangs med cing dpag tu med pa'i sangs rgyas dang byang chub sems dpa' rnams gdan drangs te nam mkha'i phyogs su bkod nas /
de'i rjes la nam mkha' la bzhugs pa'i sangs rgyas dang byang chub sems dpa' brtse ba chen po rnams la lha'i me tog dang /
bdug pa dang /
dri dang /
phreng ba dang /
byug pa dang /
phye ma dang /
gos dang /
gdugs dang /
rgyal mtshan dang /
dril bu dang /
ba dan la sogs pa'i mchod pa chen po rnams kyis mchod nas sdig pa bshags pa la sogs pa bya'o / /
gang zhig 'khor ba thog ma med pa nas 'khor bar bdag gi sdig pa'i las lus dang ngag dang yid kyis bgyis pa dang /
bgyid du stsal ba dang /
rjes su yi rang bar bgyis pa de dag thams cad bdag gis so sor bshags so / /
cho ga 'dis so sor bshags nas slar mi byed pa'i sdom pa so sor 'dzin cing bsod nams la rjes su yi rang bar bgyi ste /
bde bar gshegs pa dang /
rang rgyal dang /
nyan thos dang /
byang chub sems dpa' dang /
lha dang bcas pa dang /
tshangs pa dang bcas pa dang /
'jig rten pa rnams kyi dge ba gang lags pa de thams cad la rjes su yi rang ngo / /
de'i rjes la gsum la skyabs su 'gro ba ni / /
ji srid snying po byang chub bar / /
sangs rgyas la ni bdag skyabs mchi / /
ji srid snying po byang chub bar / /
dam pa'i chos la bdag skyabs mchi / /
ji srid snying po byang chub bar / /
dge 'dun la ni bdag skyabs mchi / /
zhes so / /
phyi nas lam la brten pa ni de yang bdag gis de bzhin gshegs pas gsungs pa'i lam la brten par bya'i /
gzhan la ni ma yin no zhes so / /
de'i rjes su gsol ba gdab par bya ste /
'khor ba ji srid kyi bar du bcom ldan 'das de bzhin gshegs pa rnams dang /
de'i sras rnams 'gro ba'i don du mya ngan las mi 'da' bar bzhugs su gsol lo / /
de'i rjes su bskul ma gdab par bya ste /
bcom ldan 'das de bzhin gshegs pas gsungs pa'i skad cig gang la de bzhin du 'khor ba'i sems can srid par bcings pa rnams grol bar 'gyur ba de lta bu'i bla na med pa'i chos bstan du gsol /
de'i rjes su bsod nams yongs su bsngo bar bya ste /
bla na med pa'i mchod pa rnam pa bdun gyi dge ba'i rtsa ba gang la de bzhin du nye bar bsags pa de thams cad yang dag par rdzogs pa'i byang chub tu yongs su bsngo bar bgyi'o / /
yang na bsdus nas bla na med pa'i mchod pa bdun mtshon pa'i tshigs su bcad pa 'di brjod par bya'o / /
sdig pa thams cad bdag gis bshags par bgyi / /
dge la mchog tu dga' bas rjes yi rang / /
bcom ldan dam chos rin chen rnams kyang ni / /
skye bo'i don phyir bzhugs par gsol ba 'debs / /
dkon mchog rin chen gsum la mngon nye bar / /
byang chub ma thob bar du skyabs su mchi / /
dam pa'i lam la yang dag bsten par bgyi / /
dge ba bsgrubs pa rdzogs pa'i byang chub bsngo / /
zhes pa 'di bla na med pa'i mchod pa rnam pa bdun gyis mchod par bya'o / /
oM AHhUM muHzhes pas gshegs su gsol lo / /
yang na rang bzhin gyi tsan+dan gyis lus byugs la bsam gtan gyi gos bgo bar bya'o / /
byang chub kyi yan lag gi me tog bkram nas 'dir ji ltar bde bar gnas par bya'o / /
de'i rjes la 'chad par 'gyur ba'i rim pas byams pa dang /
snying rje dang /
dga' ba dang /
btang snyoms zhes pa tshad med pa'i gnas bzhi bsgom par bya'o / /
de la 'dir byams pa gang zhe na /
sems can thams cad la bu gcig pa ltar dga' ba'i mtshan nyid do / /
yang na phan pa dang bde bas nye bar sdud par byed pa'o / /
yang snying rje ni ji lta bu zhe na /
sdug bsngal dang sdug bsngal ba'i rgyu las 'don par 'dod pa ste /
bzod par mi nus pa'i sdug bsngal gsum gyi me rab tu 'bar ba'i 'khor ba lcags kyi btson rar zhugs pa'i skye bo rnams de las gdon par 'dod pa'i lhag pa'i bsam pa ni snying rje'o / /
yang na sdug bsngal gsum gyis sdug bsngal ba'i sems can rnams 'khor ba'i rgya mtsho las yang dag par gdon par 'dod pa'o / /
dga' ba ni 'di lta bu ste /
rab tu yi rang ba ni dga' ba ste /
yang na mtshungs pa med pa'i sangs rgyas nyid dang /
de'i thabs la de bzhin du 'khor ba'i sems can thams cad bdag gis rab tu dgod par bya'o zhes pa'i lhag pa'i bsam pa ni dga' ba'o / /
yang na khams gsum po 'di rnams kyi dge ba'i rtsa ba gang gis dbang phyug la sogs pa la longs spyod pa la sems dga' ba'o / /
btang snyoms gang zhe na /
khong khro dang rjes su brtse ba dang 'brel pa spangs shing phan pa dang mi phan pa'i skye bo rnams la mchog tu phan pa'i spyod pa ni /
btang snyoms so / /
yang na gang zhig thams cad la dga' ba dang rnam par 'tshe ba dang bral zhing gzhan la phan pa'i chos nyid rang gi ngang gis 'bab cing rab tu 'jug pa ni btang snyoms so / /
yang na rnyed pa dang /
ma rnyed pa dang /
grags pa dang /
ma grags pa dang /
bstod pa dang /
smad pa dang /
bde ba dang /
sdug bsngal ba la sogs pa 'jig rten gyi chos brgyad po rab tu smod pa la sogs pa'i bya ba thams cad la mi blta ba ni btang snyoms bsgom pa'o / /
tshad med pa'i gnas bzhi bsgoms pa'i mthar chos thams cad kyi rang bzhin yongs su dag pa bsgom par bya'o / /
chos thams cad kyi chos nyid rang bzhin gyis ngo bo nyid med cing yongs su dag pa'o / /
bdag kyang rang bzhin gyis yongs su dag pa zhes pa la sogs pa mngon du byas nas /
'dir yang chos thams cad rang bzhin gyis yongs su dag pa'i sngags 'dis byin gyis brlab par bya'o / /
oM swa b+hA ba shud+d+haHsarba d+harmAHswa b+hA ba shud d+ho\u0f85haM zhes so / /
gal te chos thams cad rang bzhin gyis yongs su dag pa la gang las 'dir 'khor ba'i sgrib par gyur na gzung ba dang 'dzin pa la sogs pa'i dri mas bsgribs pa'i phyir de dang bral ba'i thabs kyis lam gyi bdag nyid la mkhas pas bsgoms pas des de 'gog par 'gyur ro / /
'di la chos thams cad rang bzhin gyis yongs su dag pa zhes pa 'di bsgrub bo / /
chos thams cad kyi rang bzhin yongs su dag pa de bsgom pa ni chos thams cad stong pa nyid rnam par bsgom pa'o / /
de la 'dir stong pa nyid ni gzung ba dang 'dzin pa la sogs pa'i rnam par rtog pa'i spros pa mtha' dag bcom nas ngo mtshar ba gnyis su med pa'i snang ba tsam gyi bdag nyid g.yo ba dang mi g.yo ba'i khams gsum mo zhes bsam par bya'o / /
'dir de bzhin du stong pa nyid kyi sngags 'dis kyang byin gyis brlab par bya'o / /
oM shU n+ya tA dz+nyA na badzra swa b+hA wa At+ma ko\u0f85haM /
zhes so / /
de'i rjes su sngon du rang gi snying gar gnas pa'i zla ba'i dkyil 'khor gyi dbus su yid du 'ong ba'i ut+pal sngon po'i ze'u 'bru'i nang du gnas pa'i ri dwags kyi mtshan ma dang bral ba'i zla ba'i dkyil 'khor gyi steng du gnas pa'i tAM yig ser po'i sa bon las bcom ldan 'das 'phags ma sgrol ma ste /
sku mdog mchog gi ljang gu'o / /
phyag gnyis pa /
zhal cung zad 'dzum pa /
bla na med pa'i yon tan ma lus pa'i 'byung gnas skyon thams cad dang bral ba'o / /
mdzes pa'i gser dang /
nor bu dang /
mu tig dang /
rin po che la sogs pa'i rgyan gyis brgyan pa /
yid du 'ong ba'i do shal gyi phreng ba brgyas nu ma zung la brgyan pa mdzes pa'i lag gdub dang /
dpung rgyan gyis phyag gnyis brgyan pa /
smad rgyan dri ma med pa'i nor bu'i tshogs kyi 'od zer 'phro ba'i phreng bas smad kyi cha shin tu mdzes pa /
rin po che sna tshogs pas spras pa'i zhabs gdub zung la rnam par mdzes pa /
yongs 'dus brtol la sogs pa'i me tog gi snye ma'i phreng ba'i tshogs kyis skra la mdzes par bcings pa /
bcom ldan 'das de bzhin gshegs pa don yod grub pas rin po che'i dbu'i phyogs rnam par brgyan pa /
phul du byung ba'i blo gros ma /
sku la mchog tu sgeg pa'i 'od 'bar ma /
na tshod gzhon nu dang ldan ma /
shin tu dri ma med pa'i ut+pa la sngon po'i spyan dang ldan ma /
mdzes pa'i dar gos thams cad kyis sku la brgyan ma /
shing rta'i 'khor lo'i tshad tsam pa'i chu skyes dkar po'i steng du bsil zer byed pa'i dkyil 'khor gyi steng du skyil krung phyed pas nye bar bzhugs pa /
phyag g.yas pa mchog sbyin /
g.yon pa ut+pal kha bye ba bsnams pa /
yongs su rdzogs pa bsam par bya'o / /
de lta bu'i bcom ldan 'das ma'i sku ji srid 'dod pa de srid du bsgom par bya'o / /
de'i rjes su 'dir de lta bu'i bcom ldan 'das ma'i thugs kar gnas pa'i bsil zer byed pa'i dkyil 'khor gyi dbus su gnas pa'i yid du 'ong ba'i chu skyes sngon po'i ze'u 'bru'i nang du ri dwags kyi mtshan ma dang bral ba'i ku mu da'i gnyen gyi dkyil 'khor gyi dbus su thim pa'i tAM yig ser po'i sa bon las byung ba'i 'od zer gyi phreng ba dpag tu med pas 'jig rten gsum po snang bar mdzad nas thog ma med pa nas yang dag par grub pa'i bcom ldan 'das ma ye shes sems ma'i sku nam mkha' la gdan drangs shing bkug nas nam mkha'i phyogs su bzhugs pa la /
rin po che'i snod du gnas pa'i dri bzang po'i chu dang dri bzang po'i me tog gis de bzhin du bcom ldan 'das ma de'i zhabs la mchod yon dbul bar bya'o / /
lha'i me tog dang /
bdug pa dang /
mar me dang /
zhal zas dang /
dri dang /
phreng ba dang /
byug pa dang /
phye ma dang /
na bza' dang /
gdugs dang /
rgyal mtshan dang /
ba dan dang /
dril bu la sogs pa'i phyi dang nang dang bcas pa'i mchod pa rnam pa mang pos de bzhin du bcom ldan 'das ma la mchod par bya'o / /
yang nas yang du yang dag par mchod nas bstod cing phyag rgya blta bar bya ste /
thal mo sbyar nas gung mo rtse mor byas te de'i tshigs gsum pa'i steng du mdzub mo gnyis cung zad bkug nas gzung bar bya'o / /
mthe bong gnyis mnyam du byas nas de'i tshigs gsum par nye bar dgod par bya'o / /
ming med nang du bkug nas mthe'u chung brkyang nas sbyar te blta bar bya'o zhes pa ni ut+pa la kha bye ba'i phyag rgya'o / /
phyag rgya 'dis de bzhin du bcom ldan 'das ma ye shes sems dpa'i sku mnyes par bya'o / /
'dir de bzhin du dam tshig sems dpa'i gzugs la bcom ldan 'das ma nang du bsgom par bya'o / /
zhes pa 'dis gnyis su med par lhag par grol bar bya'o / /
de'i rjes su zla ba'i dkyil 'khor gyi dbus su yid du 'ong ba'i chu skyes sngon po kha bye ba'i ze'u 'bru'i nang du thim pa'i zla ba dri ma med pa'i dkyil 'khor gyi steng du gnas pa'i tAM yig ser po'i sa bon las lha mo sgrol ma byung ste /
nam mkha'i mthar thug pa'i 'jig rten gyi khams snang bar mdzad nas de la gnas pa'i sems can rnams la rin po che sna tshogs pa'i char gyis dbul ba la sogs pa'i sdug bsngal sel zhing skad cig gis bdag med pa la sogs pa'i chos bstan pa'i bdud rtsis de rnams tshim par mdzad nas /
yang nas yang du rab tu byed pa sna tshogs pas 'gro ba'i don mdzad de /
khams gsum yang sgrol ma'i skur bskyed nas de la yang tAM yig ser po'i sa bon de las nang du gyur pa zhes pa la sogs pa'i spro ba dang bsdu ba'i rim pas ji srid ngal bar ma gyur pa de srid du bsgom par bya'o / /
bsgoms pas ngal na sngags bzlas par bya'o / /
de la sngags ni 'di'o / /
oM tA re tut+tA re tu re swA hA /
de lta bu'i sngags kyi rgyal po 'di mthu che ste /
de bzhin du de bzhin gshegs pa thams cad kyis phyag dang mchod pa dang bkur sti mdzad pa'o zhes so / /
bsam gtan las langs nas 'gro ba rnams sgrol ma'i skur blta zhing nga rgyal byas nas ji ltar bde bas gnas par bya'o / /
phal cher 'di'i rim pas bcom ldan 'das mas 'dod pa 'byung zhing dngos grub chen po brgyad zhabs su nges par ltung bar 'gyur na dngos grub gzhan lta smos ci dgos /
de yang de bzhin du dgon pa'am /
gang yang skye bos dben pa'i ri'i phug tu gnas nas mkhas pas bcom ldan 'das ma bsgom par bya'o / /
'dis nges par mngon sum du mthong bar byed do / /
bcom ldan 'das ma bdag nyid kyis de'i dbugs 'byin pa dang /
rab tu dbugs pa la sogs pa ster bar byed do / /
mang po smras pas ci zhig bya /
mchog tu rnyed par dka' ba'i sangs rgyas kyang de'i lag pa'i mthil na gnas so / /
'dir sgrol ma'i sgrub thabs cung zad rgyas par byas pa rdzogs so // //
'jig rten gsum rig sgrol ma'i sgrub thabs mchog brtsams 'dis / /
bdag gis bsod nams bcom ldan bstan la nges par ni / /
rgya chen mchog tu dri med gang thob de yis ni / /
'gro rnams rgyal ba'i grong du myur du 'jug par shog /
sgrol ma yi ni sgrub pa'i thabs / /
cung zad rgya chen gang brtsams las / /
dge ba gang thob de yis ni / /
'jig rten zhi ba'i gnas thob shog / /
paN+Di ta gnas brtan chen po dpe med bsrung pas mdzad do // //
[ ]
