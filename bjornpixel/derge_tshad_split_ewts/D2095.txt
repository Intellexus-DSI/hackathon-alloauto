@## / /
nye bar bsdus pa'i rnam par rtog ge gnyis kyi don bsdus pa mtshan gyi sgron me bzhugs so / / @## / /
klu rigs mchog tu sangs rgyas kyang / /
kun du gzigs pas gdod byon pa / /
sangs rgyas kun bskyed yab 'gyur zhes / /
mtshan gsol 'jam dbyangs der btud nas / /
rnyed la gdu sogs phyir min gyi / /
ma 'dres mtshan la dad sems kyis / /
bdag dran phyir byas 'gal ba med / /
gzhan du gyur na'ang de mi 'gal / /
sangs rgyas kun gyi ye shes sku / /
gtsug tor chen po tshig bdag gi /
mtshan rnams yang dag brjod pa la / /
spyi don bcu bzhi der bsdus bzhi / /
de la spyi don bcu bzhi yi / /
rnam par dbye bar bya ba ni / /
zhus nas slar gsungs rigs drug gzigs / /
rdzu 'phrul mngon par byang chub dang / /
rdo rje 'chang chen dkyil 'khor dang / /
rnam par snang mdzad mi bskyod dang / /
tshe dpag med dang rin chen 'byung / /
don yod 'khor lo dag bstod pa / /
phan yon dang ni sngags rings dang / /
bsdus pa'i tshigs su bcad pa'o / /
zhus la tshigs bcad bcu drug ste / /
de la nang gses rnam pa bdun / /
gang gis zhus la tshigs bcad lnga / /
gang ltar zhus la tshigs bcad gcig /
gang phyir zhus la gnyis su gnas / /
gang la zhus la gcig yin no / /
gang zhus pa la tshigs bcad bzhi / /
ji skad zhus pa'i don bzhin du / /
sgrub par khas blangs pa la gnyis / /
de phyir gus nyan tshigs bcad gcig /
slar gsungs pa la tshigs bcad drug /
nang gi dbye ba rnam pa bdun / /
gang gis gsungs la tshig rkang gnyis / /
gang ltar gsungs la sh+lo ka gnyis / /
gang la gsungs la sh+lo ka phyed / /
gang phyir gsungs la tshig rkang gnyis / /
gang gsungs pa la rkang pa gsum / /
rna gtod nyon cig 'doms pa la / /
tshigs bcad phyed dang gnyis su bzhed / /
gnang nas gtang rag phul rkang gcig /
ris drug gzigs la tshigs bcad gnyis / /
'dis gzigs dang po tshig rkang gnyis / /
de 'og tshig gcig spyi la gzigs / /
lha drug don yod rnam snang mdzad / /
mi bskyod mtha' yas rin chen 'byung / /
rdo rje sems dang drug rim bzhin / /
gzhung lugs gzhan la gzhan du snang / /
de la gzigs nas 'di mtshan brjod / /
dkyil 'khor drug dang bstod pa dang / /
phan yon sngags rigs bsdus sogs kyi / /
gzhung tshad mtshan don go rims bzhin / /
rang rang skabs su 'og nas 'chad / /
bsdus pa'i don bzhir gzhag pa yin / /
rnam par dbye bar bya ba ni / /
zhus dang slar gsungs rigs drug gzigs / /
dmigs pa'i yul du gzhag par bya / /
mngon rtogs dkyil 'khor drug dang bstod / /
sngags rings dang dgus nyams blang thabs / /
phan yon gyis ni bskyed pa dang / /
thob bya'i 'bras bu bstan pa yin / /
bsdus pa'i tshigs su bcad pa lngas / /
dmigs thabs 'bras bu gsum bsdus bstan / /
'dis zhus 'dis gsungs 'di gsungs gsum / /
'khor dang ston pa rnam pa gsum / /
mchog gsum rgyu 'bras thabs dang gsum / /
thob bya'i yul du gzhag pa yin / /
gzhan yang zhus lan gzigs pa gsum / /
thabs dang de bzhin shes rab dang / /
gnyis su med dang rnam gsum du / /
nang gi tshe na gzhag pa yin / /
nyams su blang ba'i thabs dag ni / /
rnal 'byor gzhung gi 'khor lo ste / /
de yang phyi nang dbye ba yis / /
rnam pa gnyis su bstan pa yin / /
phyi rol la yang rnam gsum ste / /
snying ga shes rab 'khor lo dang / /
pho brang lha yi 'khor lo dang / /
'khrul 'khor las kyi 'khor lo'o / /
nang gi 'khor lo gcig nyid de / /
lus gnas rtsa yi 'khor lo'o / /
'khor lo bzhi po de dag la / /
re re la yang bdun bdun no / /
de la shes rab 'khor lo ni / /
ji ltar rnam par bsam zhe na / /
dang por rang rang 'dod pa'i lha / /
sa bon mdog dang so so'i rgya / /
de thugs dang po'i sangs rgyas ni / /
zhal lnga phyag brgyad kun thun mong / /
de yi thugs kar 'khor lo ni / /
rigs drug dbye bas rnam pa drug /
bsdus pa dang ni bdun gyur te / /
lte ba rtsibs dang rtsibs rten can / /
lte ba mu khyud gnyis kyis bskor / /
rtsibs rten mu khyud gnyis yod pa / /
lte ba'i mu khyud nang ma la / /
sngags rings gnyis phyi rtsa ba dgod / /
phyi la A li rnams dgod de / /
rtsibs rten mu khyud nang ma la / /
sngags rings gnyis phye phreng sngags dgod / /
phyi la kA li legs par dgod / /
mu khyud sngags dang mdog dkar mtshungs / /
rtsibs grangs so so'i dang po la / /
drug ste sngags drug mtshan re dgod / /
mdog drug ldan par dgod par bya / /
dbus su a ni dkar por bkod / /
so sor rtog pa'i rtsibs brgyad la / /
badzra ti k+Sh+NA la sogs dgod / /
yig 'bru re re kha dog dmar / /
dbus su hrIHyang kha dog mthun / /
me long lta bu'i rtsibs kyi brgyad / /
duHkha ts+tshe da la sogs pa / /
'bru re re ste kha dog sngo / /
lte dbus hUM yang mdog mchog sngo / /
chos dbyings ye shes rtsibs bcu pa / /
rtsibs rnams kun la dgod pa ni / /
pradz+nyA dz+nyA na la sogs bcu / /
dbus kyi a dang de kun dkar / /
bya grub ye shes 'khor lo ni / /
rtsibs brgyad dz+nyA na kA la sogs / /
rtsibs re 'bru re lte bar A / /
shin tu mdzes pa'i ljang gu'o / /
mnyam nyid 'khor lo rtsibs brgyad pa / /
de la bA gI shwa ra sogs / /
'bru re dgod cid kha dog ser / /
dbus su oM yang rab tu ser / /
drug pa'i 'khor lo rtsibs brgyad pa / /
a ra pa tsa la sogs pa / /
yig dgu gcig la gnyis dgod bya / /
dbus su A ni rab tu dkar / /
shes rab 'khor lo'i lte ba ru / /
dang po la ni ye shes sems / /
thun mong mtshan dang ldan par bsam / /
gzhan la mtshan yang so so ste / /
so sor rtog la rdo rje rno / /
me long ral gri sdug bsngal gcod / /
chos dbyings shes rab ye shes so / /
bya ba grub pa'i ye shes sku / /
mnyam pa nyid la ngag dbang phyug /
rdo rje sems la mtshan mchog ni / /
a ra pa tsa na zhes pa / /
mdog dang phyag mtshan so sor bsam / /
mngon rtogs la ni tshigs bcad gsum / /
tshigs bcad dngos gcig sngags la gnyis / /
de ltar shes rab 'khor lo ni / /
gzhung tshad bcas pa legs bstan nas / /
da ni pho brang lha 'khor lo / /
de yi dbye ba bstan par bya / /
rnam par snang mdzad che zhes pa / /
byang chub sems kyi rdo rje ni / /
lnga yi rang bzhin drug pa ste / /
rtsa ba'i dkyil 'khor lha dang mtshan / /
gtso bo'i thugs ka'i ye shes sems / /
'di ltar sangs rgyas bcom ldan 'das / /
mtshan rnams rnam pa gnyis su bzhed / /
de yi thugs ka'i zla dkyil na / /
mtshan ni rnam pa gnyis yin te / /
rdzogs sangs rgyas dang a las byung / /
de steng a la rnam gsum ste / /
a ni yig 'bru kun mchog dang / /
don chen zhes ni 'byung ba dang / /
yi ge dam pa zhes pa gsum / /
de ltar de dag gsum po ni / /
mtshan mchog rnam pa bdun du bzhed / /
gsang ba'i yum bzhi'i rnams la ni / /
khong nas byung dang skye med gnyis / /
satwa badzri ma yi mtshan / /
tshig tu brjod pa spangs gcig pu / /
rat+Na badzri ma yi mtshan / /
brjod pa kun gyi rgyu mchog nyid / /
d+harma badzri ma yi mtshan /
tshig kun shes ni 'byung ba dang / /
rab tu gsal byed ma dang gnyis / /
karma badzri ma yi mtshan / /
de dag la ni mtshan drug ste / /
dang po tha ma gnyis gnyis so / /
rgyal ba lnga la tshan gsum gsum / /
tshig rkang dang po gnyis gnyis so / /
gong ma gong ma la gnyis gnyis / /
'og ma 'og ma re re la / /
mchod pa chen po chags chen nas / /
khro ba chen po dgra che'i mthar / /
rgyal rnams bco lnga yum bzhi drug /
nyi shu rtsa gcig dag tu bshad / /
'dod pa che dang bde ba che / /
rdo rje sems dang rgyal po gnyis / /
dga' ba che dang mgu che gnyis / /
chags pa dang ni legs pa'i mtshan / /
tshig rkang gnyis la bzhir bzhed de / /
byang chub sems kyi mtshan rnams so / /
gzugs che lus kyang che ba nas / /
dkyil 'khor chen po yangs pa yin / /
tshigs su bcad pa gcig la ni / /
sems dpa' bzhi ste mtshan rnams lnga / /
gzi brjid mchog che lus che gnyis / /
de dag dbang bskur sems dpa' bzhi / /
shes rab mtshon chen 'chang ba nas / /
snang ba chen po gsal che'i mthar / /
tshigs su bcad pa gcig la ni / /
sems dpa' bzhi ste mtshan mchog bdun / /
rkang pa dang po rdo rje chos / /
mtshan mchog gcig tu shes par bya / /
rnon po la ni gnyis yin te / /
nyon mongs lcags kyu che dang mchog /
rgyu la grags chen snyan grags gnyis / /
smra la snang che gsal che gnyis / /
ye shes sems dpar grags pa yin / /
mkhas pa sgyu 'phrul che 'chang nas / /
sgyu 'phrul chen po mig 'phrul mthar / /
tshigs bcad gcig la sems dpa' bzhi / /
mtshan rnams drug tu bzhed pa yin / /
mkhas pa sgyu 'phrul che 'chang gnyis / /
rdo rje las su shes par bya / /
sgyu 'phrul che dang don grub pa / /
rdo rje bsrung ba'i mtshan yin no / /
lhag ma gnyis la re re'o / /
sems dpa' de dag bzhi po ni / /
las kyi sems dpa' rnams yin no / /
sems dpa' bcu drug rnams la ni / /
tshigs su bcad pa phyed dang bzhi / /
mtshan rnams nyi shu rtsa gnyis te / /
sems dpa'i bsdus don de yin no / /
sbyin bdag chen po zhes pa nas / /
smon lam ye shes rgya mtsho'i bar / /
pha rol phyin bcu'i tshigs bcad gnyis / /
lha mo brgyad dang sgo mar bzhed / /
sbyin bdag chen dang gtso bo gnyis / /
sgeg mo yi ni mtshan yin no / /
tshul khrims chen dang 'chang mchog ni / /
phreng ba ma la gnyis su bzhed / /
bzod chen 'chang dang brtan pa gnyis / /
glu ma yi ni mtshan yin no / /
brtson 'grus che dang brtul ba gnyis / /
gar mkhan ma yi mtshan yin no / /
me tog ma la mtshan gcig ste / /
bsam gtan chen po'i ting 'dzin gnas / /
shes rab che dang lus 'chang gnyis / /
bdug pa ma yi mtshan yin no / /
bsam gtan zhes pa mar me ma / /
thabs chen zhes pa dri chab ma / /
stobs ni dad sogs rnam pa lnga / /
ye shes rgya mtsho mthong sgom gnyis / /
yan lag bdun dang 'phags lam brgyad / /
stobs dang ye shes sgom par bzhed / /
gsang mchod la brgyad phyi la lnga / /
sgo ba la gnyis spyir bco lnga / /
byams chen rang bzhin zhes pa nas / /
mkhas pa chen po thabs che'i bar / /
tshig rkang bzhi la rim bzhin du / /
shar phyogs gnas pa'i skal bzangs bzhi / /
tshig rkang dang po byams pa yin / /
snying rje dang ni blo mchog gnyis / /
'jam dpal gyi ni mtshan yin no / /
spos glang shes rab blo chen gnyis / /
mkhas pa che dang thabs che gnyis / /
ye shes tog gi mtshan yin no / /
lho yi sems dpa' rnam bzhi ni / /
rdzu 'phrul stobs ldan bzang skyong gi / /
shugs chen mgyogs pa chen po ni / /
blo gros rgya mtsho'i mtshan yin no / /
rdzu 'phrul chen po cher grags pa / /
blo gros mi bzad pa yi mtshan / /
spobs pa brtsegs pa zhes bya ba / /
stobs chen pha rol gnon gcig pu / /
nub kyi phyogs kyi sems dpa' bzhi / /
srid pa'i ri bo che 'joms nas / /
'jigs chen 'jigs par byed pa'i mthar / /
mthu chen thob dang ngan song 'dren / /
mya ngan 'joms dang dra ba can / /
go rims bzhin du tshig re la / /
mtshan yang re re dag tu 'dod / /
byang phyogs kyi yang sems dpa' bzhi / /
mgon po rigs mchog chen po nas / /
theg pa chen po tshul mchog mthar / /
go rims bzhin du legs sbyar te / /
mgon po rigs dang mchog chen gnyis / /
zla 'od gzhon nu'i mtshan yin no / /
'od dpag med dang nam mkha' mdzod / /
sgrib pa rnam par sel dang gsum / /
tshig gsum mtshan gsum go rims bzhin / /
tshigs bcad dag ni bcu bzhi ste / /
mtshan don brgyad cu rtsa drug bzhed / /
rigs bsdus tshe na dbus dkyil 'khor / /
bde gshegs dkyil 'khor lha rnams ni / /
seng ge dang ni rab gsal byed / /
thub pa dang ni me tog dang / /
me tog mdzes dang spyan bzang po / /
kun ded dpon dang phyag rgya che / /
stobs po che dang rgyu skar rgyal / /
sman pa dang ni grags pa dang / /
rgyal mtshan dang ni 'od zer che / /
grol phung dang ni rnam snang mdzad / /
nyi bzang po dang zla ba bzang / /
'od zer can dang 'od 'phro bzang / /
mya ngan med dang de bzhin skar / /
'od 'phro 'dzin dang yon tan 'od / /
don ston pa dang mar me ldan / /
rab bzang dang ni sman bzang po / /
dpa' bo dang ni mdzod spu dang / /
brtan po dang ni dpal gyi lha / /
mthong bar dka' dang yon tan 'od / /
skra can dang ni grangs can dang / /
tshangs pa'i dbyangs dang brtan pa'i mtshams / /
rig pa ldan dang 'od mdzad pa / /
ri bo che dang rdo rje che / /
rgyal min dang ni 'jigs med pa / /
rin po che dang pad+ma dang / /
stobs sde can dang me tog 'od / /
ye shes 'od dang lha chen po / /
tshig gi bdag dang snang mtha' yas / /
klus sbyin dang ni bstan pa'i rim / /
don yod mthong dang dbang po sbyin / /
mi lhung ba dang seng rgyal mtshan / /
rgyal ba dang ni tshogs pa po / /
dga' ba'i rgyal dang don 'dod pa / /
dga' bar mdzad dang chu yi lha / /
yon tan lag dang spos glang po / /
don yod dbyangs dang thugs bzang po / /
zla ba dang ni ri bong can / /
grags chen pa dang gtsug nor bu / /
drug po dang ni seng ge 'gros / /
ngang pa dang ni rnam rgyal don / /
shes rab brtsegs dang legs gnas pa / /
blo gros dang ni yan lag skyes / /
bdud rtsi bu dang gzugs bzang po / /
ye shes can dang 'od zer can / /
dka' thub brtan dang bkra shis ldan / /
bde ba'i tog dang pad+ma dang / /
mi yi theg dang bde ba'i phyag /
ye shes mdzad blo dang 'od bral / /
tshangs pas byin dang rin chen mdzod / /
me tog lha dang legs pa'i don / /
chos dbang phyug dang blo gros grags / /
rdo rje tog dang pad+ma sgrub / /
rnam par rol dang du ma'i lha / /
ri yi tog dang 'od kyi tshogs / /
mi zad pa dang rin chen snying / /
bzod chen pa dang chos kyi blo / /
yid kyi yul dang yon tan grags / /
zla ba'i 'od dang gsal ba'i ro / /
seng ge tog dang lus las bzlog /
snying po'i dpal dang nges pa'i tog /
glog gi 'od dang gser sbyin cha / /
gzhan gyis mi thub tog gi rgyal / /
rab tu grags dang brtson 'grus brtan / /
dpe bral grags dang gshin 'jigs 'gyur / /
dgra bcom lha dang mar me che / /
'jig rten 'od dang dri dang po / /
yon tan 'dzin dang mun bral 'gyur / /
seng ge spro dang rin chen grags / /
skye rang bzhin dang yid skyes zla / /
legs par ston dang gzugs brnyan brgyan / /
nor bu bzang dang rin chen tog /
chos 'byung gnas dang rnam nges don / /
chos ster ba dang rin chen gnas / /
rgyal dbang po dang rin chen mnan / /
gnas pa'i blo dang bskal bral gdugs / /
rnam snang dpal dang seng ge sgra / /
rnam par rol dang klu yi 'od / /
me tog ro dang klu dbang can / /
ri dbang phyug dang shin tu bsam / /
stobs kyi lha dang yon tan phreng / /
klu yi phyag dang gzugs brnyan brgyan / /
rgyal ba'i blo dang ye shes khyab / /
bdud rtsi sgra dang bden par smra / /
rab zhi blo dang mtha' yas gzugs / /
rnam snang mdzad dang rin chen tog /
'dod pa bral dang legs gzhibs pa / /
don yod sangs rgyas rtogs pa 'chang / /
me tog dang ni rdor dbang rgyal / /
gzi brjid can dang don ston pa / /
tshe dpag med dang khro dbang phyug /
don gnas can dang mi shigs grags / /
mya ngan med dang dri ma bral / /
tshangs pa'i lha zhes bya ba'o / /
'di yi gzhung gi tshad dag kyang / /
tshigs bcad nyi shu rtsa lngar ni / /
tshig rkang gcig gis ma tshang ba / /
rgyal ba lnga la rim bzhin du /
sum cu rtsa drug rtsa drug mtshan / /
bsdoms pas brgya dang brgyad cu gcig /
mi bskyod dkyil 'khor lha rnams ni / /
rdo rje 'jigs byed rgyud las gnyis / /
khro bo rnam rgyal sgyu 'phrul dra / /
phyag rdor dbang bskur rgyud las gnyis / /
rdo rje brgyan dang rig pa mchog /
bde mchog rgyan dang rdo rje 'dus / /
don yod zhags dang rdo rje thod / /
gsang ba 'dus dang rnam snang dra / /
dam tshig che nang zla gsang thig /
gnyis med mnyam dang zla gsang thig /
rgyu de rnams las mtshan re re / /
sgyu 'phrul drug stong pa las gnyis / /
'byung po phyag rdor sa 'og rgyud / /
sgyu 'phrul dra dang bde mchog rgyud / /
khro bo bde mchog sad dang ni / /
rgyud de rnams la mtshan re 'byung / /
khro bo rnam rgyal rgyud gnyis las / /
khro zla dang ni rta mchog rgyud / /
mtshan ni re re shes par bya / /
mi mnyam mnyam dang gsang rgyud de / /
rgyud de las ni bzhi 'byung ngo / /
dpal mchog dang po gsang ba 'dus / /
gsang ba mdzod dang gsang ba 'dus / /
rdo rje gsang rgyan nor bu gsal / /
de nyid 'dus pa'i rgyud dang ni / /
rgyud de rnams las mtshan re re / /
dam tshig chen po'i rgyud las gnyis / /
rnam snang mngon byang chub las gnyis / /
gnyis med mnyam dang khams gsum rgyal / /
rgyud de las ni re re'o / /
rdo rje 'jigs byed rgyud las gnyis / /
phyag na rdo rje dbang bskur ba'i / /
rgyud las khro bo bzhi 'byung ngo / /
rdo rje snying po'i rgyud las gnyis / /
rdo rje thod phreng rgyud las gnyis / /
khro bo rnam rgyal rgyud las gnyis / /
dpung bzangs rgyud dang legs par grub / /
yi ge drug dang 'bum pa dang / /
'jam dpal rgyud dang mngon dam rgyan / /
de bzhin khams gsum rnam rgyal dang / /
rgyud de rnams las re re'o / /
'jam dpal rgyud las gnyis 'byung ngo / /
'di yi gzhung tshad bstan pa ni / /
tshigs bcad bcu dang rkang pa gcig /
mtshan rnams bdun cu rtsa gcig ste / /
rgyal ba lnga la bcu bzhi re / /
rgyud sde so sor lha dbye byas / /
pad+ma gar dbang dkyil 'khor gyi / /
lha rnams nges par brjod pa ni / /
ye shes grags dang de bzhin rgyal / /
yon tan 'od dang khyad par che / /
zla ba rgyal dang pad+ma'i 'od / /
dka' thub rgyal dang mar me bzang / /
glog gi tog dang 'od kyi rgyal / /
gsal ba pa dang dpe bral grags / /
pad+ma grags dang me tog mtshan / /
spyan bzang mchog dang grangs med don / /
drag po sde dang bsod nams 'od / /
khyad par can dang thogs med blo / /
rA hu la dang ye shes 'od / /
grags dbang dang ni ye shes dbang / /
skar ma'i tog dang rA hu la / /
sman pa che dang sman pa'i rgyal / /
bsod nams dbang dang rgyu ba po / /
skar ma'i rgyal dang rgyal ba pa / /
nyi 'od 'char dang chos kyi mdzod / /
blo gros legs dang rgyal dbang po / /
rdo rje sde dang rdo rje brtsegs / /
legs par gnas dang rgyal ba'i blo / /
tshangs pa'i dbyangs dang klu dbang po / /
yon gsal dbang dang mngon shes tog /
'od kyi tog dang dga' tshangs pa / /
sgra mi snyan dang rol pa'i gar / /
klu sbyin dang ni bde ba'i tog /
mkhas dang gzhan gyis mi thub dbyangs / /
rin chen 'od dang gsung dbyangs sbyin / /
seng ge dang ni nyi sna tshogs / /
ye shes dpal dang pad phung po / /
me tog dang ni rnam mnan 'gro / /
bsod nams dpung dang mchog gyur blo / /
gsal ba dang ni zla mar me / /
mi bzad pa dang blo bzangs spyan / /
yan lag gtsug dang shes rab yul / /
mchog tu gyur dang rab 'joms zer / /
shes rab sbyin dang 'jam pa'i dbyangs / /
tshig med spyod dang thu bo sbyin / /
dag pa dang ni ye shes gnam / /
bde gshegs 'od dang dbang po'o / /
thub pa 'chang dang lha zhes pa / /
'od zer bzang dang gzugs bzang po / /
rgyal po dang ni don grub mdzad / /
seng ge dang ni dri ldan dang / /
grags pa zhes dang rgyal ba'o / /
mchog snying dang ni bsod nams zer / /
mdog bzangs dang ni nyan 'dod pa / /
mar me dang ni rin chen brtsegs / /
tshogs med lha dang sa yi bdag /
grol bar 'gro dang gser gtsug phud / /
sgra gcan bzang dang mi thub pa / /
rang bzhin thub dang zla ba'i 'od / /
gser mdog bzang po dang dge ba / /
yon dbang lha dang chos kyi gdugs / /
yon tan legs dang grol zhes pa / /
ye shes rdzogs dang zhib mo'i blo / /
'od rab 'bar dang skyabs kyi sman / /
rnam grol tog dang shes rab mchog /
ye shes rgyal dang 'jigs pa'i gzugs / /
glo bur 'joms dang thogs med grags / /
bden par gsung dang ngag snyan pa / /
ri dbang grags dang chos brtsegs la / /
'gro ba'i 'od dang legs par brgyan / /
rang gi lus dang ye shes dag /
seng mche rno dang sel ba po / /
'gro ba mchod dang seng ge grags / /
chos kyi mtshan dang skal ba bzang / /
mi bskyod mdog dang 'bar ba'i rgyal / /
rtogs pa dang ni spyan bzang po / /
don rig blo dang 'jigs med gser / /
dri yi 'od dang dga' ba'o / /
don yod 'gro dang khro thal mdog /
mchog gi gzugs dang nyan pa po / /
gtso bo grags dang drag po sbyin / /
nyi ma'i lha dang gshin 'joms lhag /
shing rta'i 'gros dang blo gros bzang / /
gser 'od bcom dang skal ldan gtsug /
dbang phyug dang ni dga' ba bstan / /
mos pa 'joms dang ye shes mdzod / /
tshangs pa'i 'gros dang tsan+dan dang / /
mya ngan med dang seng ge'o / /
rtog gi yul dang pad+ma'i snying / /
'od mtha' yas dang lha yi yul / /
bsod nams me tog rig pa'i lha / /
ye shes dbang dang tshangs pa gsal / /
rin chen phyag dang dbang po ldan / /
dpe bral 'gros dang the tshom ldan / /
mchod pa dang ni 'bar ba dang / /
sangs rgyas gdugs dang 'dam gyi mchog /
yid 'ong ldan dang bya grub pa / /
rma bya dang ni chos ldan dang / /
phan ldan gzugs dang ye shes dang / /
grags pa dang ni 'od zer 'bar / /
ma lus phan dang bai DUr snying / /
rgyu skar dang ni lha nyid ldan / /
ri bong can dang dra ba'i 'od / /
dge ba'i 'od dang yon tan zer / /
yid lags pa dang rigs kyi 'od / /
spyod pa po dang rigs kyi mtsho / /
chos dbang phyug dang sku yi lha / /
yon tan stobs dang 'khor lo dbang / /
legs pa'i dbyangs dang legs par reg /
don grub pa dang gzi brjid dpal / /
kun mnyam nyid dang bdud rtsi dbyangs / /
bde bar snang dang legs pa'i blo / /
rnam grol don dang khyad dbang phyug /
rol pa'i mchog dang lhag mthong nas / /
nyes pa spangs dang nyi ma'i 'od / /
bkra rgyal blo dang pad+ma'i mchog /
nyi ma'i 'od dang so sor gsungs / /
legs pa dang ni tshogs dbang po / /
'jigs pa bral dang ye shes srid / /
spobs pa'i mtshan nyid dang blo mchog /
ri bong can dang rin chen zla / /
mi 'jigs pa dang me long che / /
tshangs pa'i dbyangs dang snyan pa'i gsung / /
shes rab 'od dang kun mnyam blo / /
rdo rje dang ni blo dang ldan / /
nam mkha'i dbang dang ngag dbang phyug /
yon tan dpal dang gnas kyi dpal / /
'phags pa'i 'od dang gsal ba'i shugs / /
gsal ba'i ro dang dri dbang phyug /
'dod can gdong dang ye shes gsung / /
zhi gnas dang ni ye shes legs / /
rab tu 'dug dang chos rgyal mtshan / /
dri ma bral dang chos dbang phyug /
skal bral sgra dang gzi brjid 'od / /
drang srong dbang dang blo gros ngan / /
spobs pa'i 'khor lo dang zla zhal / /
nyi zla'i 'od dang yon tan mtsho / /
yon tan gsung pad bla med rtog /
bsod nams rtog dang spobs pa'i yul / /
rigs pa bskyed dang rgyal rigs dang / /
rnam grol bsam dang dbang phyug go / /
mchog ces pa dang ye shes dbyangs / /
nam mkha'i mtha' dang mchod pa dang / /
dpung tshogs dpal dang yon tan zla / /
rA hu la dang bdud rtsi 'od / /
rin chen 'od dang zla ba'i 'od / /
seng ge stobs dang ye shes sku / /
'di yi gzhung tshad bstan pa ni / /
tshigs bcad bzhi bcu rtsa gnyis so / /
mtshan ni nyis brgya bdun cu lnga / /
ye shes lnga po re re la / /
lnga bcu rtsa ni lnga lnga'o / /
rin chen 'byung ldan dkyil 'khor gyi / /
lha rnams ma lus bstan pa ni / /
don grub dpal dang yes nyi ma / /
don yod grub dang ri dbang brtsegs / /
dgras sbyin dang ni pad+ma dang / /
dgra bcom grags dang ye shes tog /
nyon mongs 'joms dang me zhes pa / /
bde ba dri dang dpe bral 'od / /
ri bo grags dang srid mtha' ston / /
zla ba dang ni rin chen zla / /
seng ge rgyal dang bsam gtan 'dod / /
dpe dang bral dang rnam par rol / /
yon tan rin chen dang don grub / /
dgra bcom grags pa rin chen 'od / /
srid pa bcings dang spyod lam 'phrul / /
mdzod spu dang ni spobs pa grags / /
rdor nor bu dang tshe dpag med / /
nor bu bkod dang dbang chen po / /
yon tan 'od dang ri bo grags / /
'od zer bcu dang gnyis dang bral / /
klu yi stobs dang yid du 'ong / /
rin chen zla dang shugs can dang / /
gsal ba dang ni dga' dbang phyug /
gtsug phud 'od dang 'jigs bral dang / /
yon snying po dri med grags / /
gzi brjid zhing dang gdang ba grags / /
lha mang po dang legs par grags / /
sangs rgyas lnga 'dod rin chen gzugs / /
sangs rgyas stobs dang seng ge gshog /
grong chen mtho dang blo gros legs / /
'jig rten 'od dang rin chen lha / /
skal ldan shing rta yang dag rgyal /
dga' ba bkod dang 'od kyi mu / /
dka' thub che dang zla ba dang / /
chos bstan pa dang mi thub zla /
ri bo 'od dang tshangs pa'i dbyangs / /
bden pa'i lha dang yon tan brtsegs / /
seng ge zla dang nor go cha / /
zla ba dang ni skra dang mtshungs / /
grags chen dang ni gzi brjid shugs / /
chos kyi grags dang dga' ba ldan / /
dri bzang po dang ri rgyal mtshan / /
dga' ba'i 'od dang mchod yon can / /
srid mtha'i nor bu dang bden mtshungs / /
rnam snang mdzad dang rnam par nges / /
grags pa'i mtha' dang glog 'chang ba / /
seng ge 'od zer srog dang ldan / /
'gro ba'i theg dang thun tshod dang / /
grags pa mchog dang blo bzang chub / /
nor lha 'od srungs thub mi bzang / /
skar rgyal don byed dang nor 'khor / /
seng ge glang des yon tan brgyan / /
rin chen 'od sa bya ba ste / /
mnyam nyid ye shes 'khor lo la / /
gzhung ni tshigs bcad nyi shu bzhi / /
mtshan ni brgya dang rtsa bzhi'o / /
rigs re nyi shu nyi shu ste / /
nyi shu rtsa gcig grangs lhag pa / /
bzhi phrag bzhi dang lnga phrag gcig /
rigs rnams bzhi dang gtso bo la / /
go rims bzhin du brtag par bya / /
de phyir brgya dang rtsa bzhir nges / /
don yod grub pa'i dkyil 'khor lha / /
nges par sbyar bar bya ba ni / /
dbang byed rgyal dang bdud rab zhi / /
sangs rgyas mnyam dang rtog bral dang / /
dri rab zhi dang rmongs la ston / /
rol pa dang ni dge bzang po / /
ye shes thugs dang smra ba'i dbang / /
lha chen po dang blo gros bzang / /
tshe dpag med dang chos kyi stobs / /
'jig rten mchog dang sgra gcan nyi / /
rgyal mtshan grol dang sman pa mchog /
me tog dang ni dge gtsug phud / /
bdud rtsi 'od dang byang sems rdor / /
rgya mtsho brtan dang rin chen dpung / /
rol pa'i stobs dang nyi ma'i dpung / /
dga' ba'i 'od dang rin chen dang / /
rjes mthun dpal dang seng ge 'gros / /
gsungs pa po dang me tog sbyin / /
grol ba'i 'od dang pad+ma dang / /
ye shes 'od dang rol pa'i bkod / /
don yod gnas dang brten pa'i 'od / /
rgyal mtshan tog dang bde ba'i bsam / /
rnam grol rgyal dang sems tshul shes / /
rgya mtsho dga' dang rin chen 'dzin / /
mi thub pa dang 'gro ba mnyes / /
sgra chen po dang dul ba dang / /
dkyil 'khor sngar gsungs kun lha dang / /
srid dri spong dang mchog gi mu / /
lha mang sgra dang rin chen stobs / /
pad+ma'i phyag dang dgra las rgyal / /
rtogs grub dang ni yul bzang po / /
me tog 'od dang seng ge sgra / /
zla ba smra dang rdul spangs ba / /
mi g.yo ba dang blo gros dang / /
bsod nams mar me dang rtogs sgra / /
gau ta ma gza' yi tog /
gzi brjid stobs dang blo gnas gzugs / /
zla ba gsang dang byang yon tan / /
ston pa dang ni gzi brjid bzang / /
ye shes gzi stobs dang dge'o / /
brten pa'i stobs dang lha yi bu / /
rab zhi ba dang nyi ma'i zhal / /
grol ba'i 'od dang tshul khrims 'od / /
dka' thub dang ni rdul med dad / /
rgya mtsho'i gsung dang mig sman dang / /
kun las rgyal dang sems can 'od / /
dri med 'od dang dran pa po / /
zhal ras sdug dang rgyal mtha' yas / /
blo yi mchog dang dpung rab zhi / /
rin chen 'od dang chos dbang phyug /
sna tshogs lha zhes bya ba'o / /
bya grub ye shes 'khor lo la / /
tshigs bcad bco lnga gzhung tshad yin / /
mtshan ni dgu bcu rtsa lnga ste / /
rigs re re la bcu dgu dgu'o / /
sgyu 'phrul mngon par byang chub pa / /
tshig gi bdag pos tshigs bcad nas / /
ya te na ma'i mthar tshig gsum / /
ma lus pa dang de bzhin du / /
rdo rje dbyings kyi dkyil 'khor gyi / /
'di ltar sangs rgyas bcom ldan nas / /
tshig kun gsal bar byed pa'i mthar / /
gnyis te lnga yis spyi gtsug 'khor / /
byams chen rang bzhin zhes pa nas / /
theg pa chen po'i tshul mchog mthar / /
tshigs bcad bzhi dang bde gshegs kyi / /
nyi shu rtsa lnga 'chang ba dang / /
me long rdo rje 'jigs byed nas / /
glang chen ko rlon zhes pa'i mthar / /
tshigs bcad gsum dang rkang gcig ste / /
sum cu rtsa gnyis dbral 'khor lo / /
rdo rje dbyings kyi dum bu yi / /
mchod pa chen po chags che nas / /
smon lam ye shes rgya mtsho'i mthar / /
tshigs bcad brgyad kyis snying 'khor lo / /
me long lta bu'i ye shes kyi / /
grags chen ha ha zhes sbrogs nas / /
sgra dang ldan mthar tshigs bcad bdun / /
lte ba'i 'khor lo'i tshig tu 'gyur / /
so sor rtog pa'i ye shes kyi / /
bzhi bcu rtsa gnyis 'chang ba dang / /
mnyam nyid ye shes dkyil 'khor gyi / /
'dod pa'i don grub dam pa nas / /
rnam pa kun rig sangs rgyas par / /
tshigs su bcad pa bco lnga ste / /
spyi sdom drug cu rtsa bzhi yis / /
lte ba'i 'khor lor rab tu grags / /
mnyam nyid ye shes dgu lus pa'i / /
sangs rgyas kun gyi sprul sku nas / /
sangs rgyas kun gyi rang bzhin mthar / /
brgyad ni mgrin pa'i 'khor lor bzhed / /
bya ba grub pa'i ye shes kyi / /
tshigs bcad bco lnga tshang ba la / /
mnyam nyid tha ma'i tshig bsnan pas / /
bcu drug gsung ba'i 'khor lo'o / /
sgyu 'phrul mngon par byang chub dang / /
rdo rje dbyings dang de bzhin gshegs / /
rdo rje'i rigs dang pad+ma'i rigs / /
rin po che dang las rigs bdun / /
tshigs bcad brgya dang sum cu gsum / /
nang gi 'khor lo drug pa'o / /
'dab grangs tshigs bcad grangs kyang mnyam / /
tshig gcig lhag pa lte bar brtags / /
kun gyi lte bar de 'gyur brtags / /
gnas lugs gong du bstan pa yin / /
las su bya ba'i 'khrul 'khor yang / /
nang gi 'khor lo ji bzhin du / /
'khor lo zlum po rim pa drug /
dang po 'dab bde gnyis pa brgyad / /
rim pa gsum la bcu drug ste / /
bzhi pa sum cu rtsa gnyis po / /
lnga pa drug cu rtsa bzhi'o / /
drug pa yang ni sum cu gnyis / /
shri kha d+ha sogs kyi ni bris / /
dbus su bsgrub bya'i ming bzhag la / /
shar du aHdang byang du AH / /
nub tu aHdang lho ru AH / /
de yi phyi rol 'dab brgyad la / /
shar du i dang shar lhor I / /
lho ru r-i dang lho nub r-I / /
nub tu l-i dang nub byang l-I / /
byang du u dang byang shar U /
de yi phyi rol 'khor lo ni / /
gsum pa'i 'dab ma bcu drug la / /
shar du e ai shar lhor yang / /
yaM yaM de bzhin lho ru ni / /
ar Ar ra rA bden bral gnyis / /
nub kyi gnyis la a A la lA / /
nub byang la lA byang du o o / /
byang shar rtsibs gnyis waM waM'o / /
rim pa bzhi pa sum cu gnyis / /
shar gyi rtsibs la tsa sde lnga / /
lho'i rtsibs la Ta sde lnga / /
nub kyi 'dab ma ta sde lnga / /
byang gi 'dab mar pa sde lnga / /
byang shar mtshams kyi 'dab gsum la / /
ka kha ga nga legs par dgod / /
shar lho mtshams su g+ha da k+Sha / /
lho nub mtshams na na thASh+Ta / /
nub byang mtshams na sha thA ha / /
de yi phyi rol 'dab ma ni / /
drug cu rtsa bzhi pa de la / /
phyogs bzhir bsgrub bya'i ming bzhi bri / /
shar gyi 'dab ma bcu gnyis la / /
ya yA yi yI y+r-i y+r-i drug /
yu yU y+l-i y+l-I yaM yaM drug /
de ltar bcu gnyis dgod par bya / /
de nas lho yi bcu gnyis la / /
ra rA ri rI r-i r-I drug /
ru rU rl-i rl-I raM ra ste / /
de ltar bcu gnyis dgod par bya / /
nub kyi 'dab ma bcu gnyis la / /
la lA li lI l-I l+l-I dang / /
lu lU l+l-i l+l-I laM la drug /
de ltar bcu gnyis dgod par bya / /
byang gi 'dab ma bcu gnyis la / /
wa wA wi wI w+r-i w+r-I dang / /
wu wU w+l-i w+l-i waM wa drug /
de ltar bcu gnyis legs par bris / /
phyogs kyi bsgrub bya'i ming bzhi dang / /
lhan cig shar du ha bri ste / /
nub tu'ang ha ste byang du hAM / /
lho ru hAHni tsheg drag can / /
hi hI shar stod g.yon skor du / /
hr-i hr-I lho stod me mtshams su / /
h+l-i h+l-I nub stod bden bral drug /
hu hU byang stod rlung mtshams su / /
hUM ni shar du AHni lhor / /
ho ni nub ste oM ni byang / /
de ltar yi ge bzhi po yang / /
bsgrub bya'i ming dang lhan cig tu'o / /
dbus kyi ming dang lhan cig tu / /
hUM gcig legs par bri bar bya / /
de yi phyi rol rim drug pa / /
'dab ma sum cu rtsa gnyis la / /
shar nas brtsams nas g.yon skor du / /
phyogs mtshams brgyad kyi bzhi bzhi la / /
badzra tik+Sh+Na zhes pa nas / /
ya ten maHzhes pa'i mthar / /
rim pa bzhin du g.yas skor du / /
yi ge bzhi bzhi dgod par bya / /
de yi phyi rol las kyi ni / /
dbye bas 'byung ba bzhi rnams kyi / /
yi ge yar waM la yis / /
bskor ba 'khrul 'khor 'khor lo ste / /
zhus nas bya grub 'khor lo'i mthar / /
spyi don bcu bzhi'i tshig grangs dang / /
brgya dang lnga bcu rtsa bdun mnyam / /
tshig gcig lhag pa lte bar brtag /
bstod pa'i rim par phye ba la / /
tshig rkang nyi shu tshigs bcad lnga / /
me long chos dbyings so sor rtog /
mnyam nyid bya grub go rims bzhin / /
byang sems rdo rje'i 'khor lo la / /
tshigs bcad lnga po kun gyis bstod / /
lhag ma 'khor lo lnga la ni / /
sngar smos ye shes lnga dang ni / /
'dud kyi tshigs bcad re re dang / /
sbyar zhing so sor bstod par bya / /
rigs kun bsdus pa'i 'khor lo la / /
dang po'i sgo nas kun gyis bstod / /
lhag ma sgo rnams so so la / /
tshigs bcad ye shes bstun zhing bstod / /
gsang ba lus kyi 'khor lo la / /
bstod pa dag dang ye shes su / /
sbyar te dang po 'dud bzhi'o / /
mchog gi dga' bzhi me long ngo / /
lhag ma bzhi tshig bcu drug go / /
dga' ba bcu drug rim pa bzhin / /
chos dbyings kun rtog mnyam nyid dang / /
bya grub rim gzhin 'dud bzhi bzhi / /
nang gi rgyas bshad 'dir ma byas / /
gsang ba'i phyir dang mdor bsdus phyir / /
phan yon brjod pa'i gzhung tshad ni / /
brgya dang lnga bcur shes par bya / /
lag na rdo rje rdo rje 'chang / /
zhes pa pos nas gsungs bdun la / /
dang po gnyis kyi 'khor lo ni / /
dang po yi ni phan yon bstan / /
lhag ma bzhi ni 'khor lo bzhi'i / /
rim pa bzhin du phan yon yin / /
zhes pa rang la bsdus phan yon / /
yang na klog sems la sogs so / /
gsang sngags rim par dbye ba yis / /
gzhung tshad tshigs bcad byed dang bzhi / /
de la dbye na rnam gnyis te / /
oM zhes pa nas aM aH'i mthar / /
rtsa ba'i sngags su shes par bya / /
pra kr-i ti nas a yi mthar / /
phreng ba'i sngags zhes bya ba yin / /
snying po la sogs sngags kun la / /
thun mong ming ni rnam bzhi ste / /
mgo med mtha' med bsdus pa sprul / /
'di ni mtha' med ces bya yin / /
sku kun bskyed pa'i sngon du ni / /
bzlas dang rgyun du bzlas pa dang / /
'khor lo dgod par bya ba dang / /
bya ba thams cad 'dis byed de / /
sangs rgyas mdzad pa kun byed phyir / /
bsdus pa'i tshigs su bcad pa la / /
tshig rkang nyi shu tshigs bcad lnga / /
bde gshegs rnams kyi dri med shes rab sku / /
'jam dbyangs mtshan gsol zab cing rgya che ba / /
des lung mi 'gal bla mas man ngag rgyud / /
de la brten nas bdag don tsam brtsams te / /
bshad mdzad dgongs 'grel ba dag gis 'gal ba med / /
nyes pa ci mthong bdag blo dpyad pa'i rigs / /
bdag pas dman la phan pa 'ga' srid na / /
dge des 'gro kun mtshan mchog rtogs gyur cig / //
'jam dpal sgyu 'phrul dra ba khri drug stong pa ting nge 'dzin dra ba'i le'u las /
'phags pa mtshan yang dag par brjod pa phan yon dang bcas pa'i bshad pa / /
nor bu'i gling du sku 'khrungs pa dpal ldan byang chub mchog gi skal ba can / /
dpal sna tshogs gzugs kyis mdzad pa'i 'grel pa / /
sngags don rnam par gzigs pa dang / /
de'i rjes su 'brangs pa'i slob dpon chen po gnyis med rdo rjes mdzad pa /
nye bar bsdus pa'i rnam par rtog ge dang sbyar ba'i bsdus don mtshan gyi sgron ma zhes bya ba rdzogs so // //
pradz+nyA gu rus mdzad do // //
