@## / /
rgya gar skad du /
bod+hi satwa ma N+ya ba li /
bod skad du /
byang chub sems dpa'i nor bu'i phreng ba /
thugs rje chen po la phyag 'tshal lo / /
dad pa'i lha la phyag 'tshal lo / /
bla ma rnams la phyag 'tshal lo / /
the tshom thams cad rnam spangs shing / /
sgrub la nan tan gces su bya / /
gnyid rmugs le lo spang bya zhing / /
rtag tu brtson 'grus 'bad par bya / /
dran dang shes bzhin bag yod pas / /
dbang po'i sgo rnams rtag tu bsrung / /
nyin mtshan dus gsum yang dang yang / /
sems kyis rgyud la brtag par bya / /
bdag gi nyes pa bsgrag bya zhing / /
gzhan gyi 'khrul pa btsal mi bya / /
gzhan gyi yon tan bsgrag bya zhing / /
bdag gi yon tan sba bar bya / /
rnyed dang bkur sti spang bya zhing / /
khengs grags rtag tu spang bar bya / /
byams dang snying rje bsgom bya zhing / /
byang chub sems ni brtan par bya / /
mi dge bcu po spang bya zhing / /
rtag tu dad pa brtan par bya / /
'dod pa chung zhing chog shes dang / /
byas pa drin du gzo ba dang / /
khro dang nga rgyal gzhom bya zhing / /
dman pa'i sems dang ldan par bya / /
log pa'i 'tsho ba rnam spang zhing / /
chos kyi 'tsho bas 'tsho bar bya / /
zang zing thams cad rnam spang zhing / /
'phags pa'i nor gyis brgyan par bya / /
dad pa'i nor dang tshul khrims nor / /
khrel yod ngo tsha shes pa'i nor / /
thos pa'i nor dang gtong ba'i nor / /
shes rab nyid kyi nor bdun po / /
nor gyi rnam pa 'di dag ni / /
mi zad pa yi gter bdun de / /
mi ma yin la brjod mi bya / /
rtag tu 'du 'dzi spang bya zhing / /
dgon pa la ni gnas par bya / /
'khyal pa'i tshig rnams spang bya zhing / /
ngag rnams rtag tu bsdam par bya / /
bla ma mkhan po mthong ba'i tshe / /
gus pas rim gro bskyed par bya / /
gang zag chos kyi mig can dang / /
las dang po pa'i sems can la / /
ston pa'i 'du shes bskyed par bya / /
sems can thams cad mthong ba'i tshe / /
pha ma bu tsha'i 'du shes bskyed / /
sdig pa'i grogs po spang bya zhing / /
dge ba'i bshes gnyen bsten par bya / /
sdang dang mi bde'i sa spang zhing / /
gang du bde bar 'gro bar bya / /
gang la chags pa spang bya zhing / /
chags pa med par gnas par bya / /
chags pas bde 'gro mi thob cing / /
thar pa'i srog kyang gcod par byed / /
gang du dge ba'i chos mthong ba / /
der ni rtag tu 'bad par bya / /
thog ma brtsams pa gang yin pa / /
dang po de nyid bsgrub bya ste / /
de lta na ni kun legs byas / /
gzhan du gnyis ka 'grub mi 'gyur / /
rtag tu sdig la dga' bral bya / /
gang du mtho ba'i sems 'byung tshe / /
de tshe nga rgyal bcag bya zhing / /
bla ma'i gdams ngag dran par bya / /
zhum pa'i sems ni byung ba'i tshe / /
sems kyi gzengs ni bstod par bya / /
rtag tu stong nyid bsgom par bya / /
gang du chags sdang yul byung tshe / /
sgyu ma sprul pa bzhin du blta / /
mi snyan tshig rnams thos pa'i tshe / /
brag ca bzhin du blta bar bya / /
lus la gnod pa byung ba'i tshe / /
sngon gyi las su blta bar bya / /
bas mtha' dgon par rab gnas shing / /
ri dgas shi ba'i ro bzhin du / /
bdag gis bdag nyid sba bya zhing / /
chags pa med par gnas par bya / /
rtag tu yi dam brtan bya zhing / /
le lo rnyog pa'i sems byung tshe / /
de tshe bdag la brngan bgrang zhing / /
brtul zhugs snying po dran par bya / /
gal te gzhan dag mthong ba'i tshe / /
zhi des gsong por smra ba dang / /
khro gnyer ngo 'dzum spang bya zhing / /
rtag tu 'dzum zhing gnas par bya / /
rtag tu gzhan dag mthong ba'i tshe / /
ser sna med cing sbyin la dga' / /
rtag tu phrag dog spang bar bya / /
gzhan gyi sems ni bsrung ba'i phyir / /
rtsod pa thams cad spang bya zhing / /
rtag tu bzod dang ldan par bya / /
ngo dga' med cing gsar 'grogs med / /
rtag tu zungs ni thub par bya / /
gzhan la brnyas pa spang bya zhing / /
gus pa'i tshul gyis gnas par bya / /
gzhan la gdams ngag byed pa'i tshe / /
snying rje phan sems ldan par bya / /
chos la skur ba gdab mi bya / /
gang mos 'di la 'dun par bya / /
chos spyod rnam bcu'i sgo nas ni / /
nyin mtshan med par 'bad par bya / /
mang po'i nang du ngag la brtag /
gcig pu 'dug na sems la brtag /
dus gsum dge rtsa ci bsags pa / /
bla med byang chub chen por bsngo / /
bsod nams sems can rnams la bdar / /
rtag tu yan lag bdun pa yi / /
smon lam chen po gdab par bya / /
de ltar byas na bsod nams dang / /
tshogs chen gnyis kyang rdzogs 'gyur te / /
sgrib pa gnyis kyang zad par 'gyur / /
mi lus thob pa'i don yod pas / /
bla med byang chub thob par 'gyur // //
rgya gar gyi mkhan po dang dpal mar me mdzad ye shes kyis mdzad pa /
byang chub sems dpa'i nor bu'i phreng ba rdzogs so //
[
