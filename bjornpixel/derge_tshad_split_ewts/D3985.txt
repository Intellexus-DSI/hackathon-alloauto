@## / /
rgya gar skad du /
Ar+ya shA li stam+ba ka kA ri kA /
bod skad du /
'phags pa sA lu ljang pa'i tshig le'ur byas pa /
'phags pa 'jam dpal la phyag 'tshal lo / /
yon tan mtha' yas bsam mi khyab / /
rdzogs pa'i sangs rgyas thugs rje'i bdag /
rab btud sA lu ljang pa yi / /
tshig le'ur byas pa bshad par bya / /
thub pa rgyal po'i khab kyi ni / /
bya rgod ces pa'i ri bo la / /
dge slong mang dang byang chub sems / /
tshogs dang yang dag thabs cig bzhugs / /
sA lu ljang pa la gzigs nas / /
rgyu dang rkyen las byung ba ste / /
rgyu dang rkyen skyes de bzhin du / /
yan lag bcu gnyis rim 'byung ba / /
gang gis rten 'brel zhes mthong ba / /
chos dang sangs rgyas mthong ngo zhes / /
dge slong rnams la 'di gsungs nas / /
'dren pa cang mi gsung bar bzhugs / /
dge slong shA ri'i bus thos nas / /
byams pa'i drung du song nas ni / /
byams pa deng 'dir de bzhin gshegs / /
'di gsungs don rnams ma phye bar / /
cang mi gsung par bzhugs gyur na / /
de'i don ji ltar rtogs par bya / /
rten cing 'brel dang chos gang yin / /
sangs rgyas kyang ni gang zhig yin / /
ji ltar rten 'brel mthong ba ni / /
chos dang sangs rgyas mthong ba yin / /
bdag gi the tshom 'dir smos zhes / /
shA ri'i bu yis ma pham smras / /
byams pa shin tu bsgom pa'i bdag /
byams pas gtan la dbab pa smras / /
yan lag bcu gnyis ma rig sogs / /
'chi ba la thug go rims bzhin / /
de lta bas na sdug bsngal gyi / /
phung po 'ba' zhig 'byung bar 'gyur / /
chos lam yan lag brgyad pa dang / /
'bras bu mya ngan 'das pa'o / /
de ltar thams cad thugs chud phyir / /
chos skyes sangs rgyas zhes bya ste / /
de skad ces bya 'phags mthong bas / /
gang gis mthong ba des mthong ngo / /
gang zhig srog la sogs bral ba / /
nyer zhi dul thug bcas par ni / /
rten 'brel chos dang sangs rgyas dag /
dri med pa yi blos mthong ba / /
rten 'brel zhes pa'i mtshan nyid ni / /
rgyu bcas la sogs tshig dang ldan / /
sangs rgyas byung rung ma byung rung / /
chos nyid 'di ni gnas pa yin / /
phyi dang de bzhin nang gi ni / /
rgyu dang rkyen ni rnam gnyis te / /
phyi rol rgyu ni sa bon sogs / /
rkyen ni rnam pa drug tu bstan / /
sa bon myu gu sdong bu sogs / /
ji ltar 'bras bu 'jug pa brjod / /
rkyen ni sa la sogs pa ste / /
dus la thug pa go rims bzhin / /
rten dang rlan dang smin pa dang / /
'bru 'phel dang ni go 'byed dang / /
'gyur ba dag ni de rnams kyi / /
bya ba ji bzhin 'jug pa'o / /
rkyen rnams tshogs pa med na ni / /
sa bon yod kyang myug sogs med / /
sa bon med pa nyid yin na / /
rkyen rnams yod kyang de dang 'dra / /
rgyu dang de bzhin rkyen rnams ni / /
ngar 'dzin la sogs bral ba ste / /
rgyu dang rkyen ni tshogs pa las / /
las kyi 'bras bu chud za med / /
bdag las ma yin gzhan las min / /
gnyis dang byed po dus las min / /
de bzhin dbang phyug sogs byas min / /
rang bzhin las min rgyu med min / /
rgyu dang rkyen kyis 'jug pa yang / /
thog ma med pa'i dus can snang / /
rgyu lnga dag gis phyi rol gyi / /
rten cing 'brel par 'byung bar bzhed / /
rtag par ma yin chad par min / /
'pho bar ma yin rgyu chung las / /
'bras bu chen po 'grub pa dang / /
'dra bar rjes su 'gro phyir yang / /
myu gu sa bon ltar mi 'dod / /
rgyu med myu gu skye ba'ang med / /
'gag dang skye ba mgo mnyam ste / /
srang mda'i mgo mjug mtho dman bzhin / /
de bzhin nang gi rgyu dang ni / /
rkyen gyis rnam pa gnyis su bzhed / /
'di'i rgyu dang po ma rig pa / /
tha ma 'chi yin go rims bzhin / /
yan lag bcu gnyis nyon mongs las / /
skye bcas bdag nyid cha gsum ni / /
rgyu dang rkyen las byung ba ste / /
byed pa la sogs rnam par spangs / /
gal te dang po ma rig med / /
tha ma 'chi ba 'byung mi 'gyur / /
de dag las gzhan bdag dang ni / /
bdag gis zhes pa gang na'ang med / /
dang po ma rig byung na ni / /
tha ma 'chi ba'ang snang bar 'gyur / /
de ltar 'di ni nang gi rgyu / /
'di yi rkyen ni rnam pa drug /
tha ma rnam shes thog ma sa / /
nang gi rkyen du 'dod pa yin / /
sra dang rjes su sdud pa dang / /
smin dang dbugs 'phel go 'byed nyid / /
shes dang gzugs kyi rjes 'jug pa / /
rnam shes lnga dang ldan pa dang / /
de na nyon mongs can yid kyang / /
'di rnams nang gi rkyen yin no / /
khams rnams 'dus par gyur pa las / /
lus ni skye bar 'dod pa yin / /
de dag bdag dang bdag gi zhes / /
rnam rtog skye ba med par 'dod / /
de dag yod na skye 'gyur te / /
de dag med na 'byung ba med / /
de rnams bdag sogs mi ldan la / /
gzhan yang su'i yang ma yin no / /
gang gcig ril sogs 'du shes pa / /
de ni ma rig srid gsum sgrib / /
mi shes pas ni 'dod chags dang / /
zhe sdang gti mug mngon du byed / /
de las 'du byed dngos po ni / /
rnam par rig pa'i rnam shes 'byung / /
rnam shes lhan cig 'byung ba ni / /
gzugs can ma yin phung po bzhi / /
ming dang gzugs la brten nas ni / /
dbang po skye mched 'byung bar 'gyur / /
yul dang dbang po rnam par shes / /
'dus pa las ni reg pa 'byung / /
reg byung tshor bar shes bya ste / /
de bzhin tshor byung srid pa'o / /
sred 'phel nye bar len pa ste / /
len pa las ni srid pa 'byung / /
srid las phung 'byung skye ba ste / /
de bzhin skye las rgas pa'o / /
de bzhin rgas pa'i phung med pa / /
de ni 'chi ba zhes brjod do / /
rmongs pa 'chi las mya ngan te / /
srid dang bcas pa'i gdung ba nyid / /
mya ngan las ni brjod pa gang / /
de ni smre sngags 'don zhes bya / /
smre sngags 'don pa las byung ba / /
rnam par shes pa tshogs lnga yi / /
sim pa ma yin sdug bsngal brjod / /
lus kyi bde ba'i gegs byed pa'o / /
yid la byed pa'i sdug bsngal ni / /
yid la nye bar gnod byed pa / /
de yid mi bder shes bya ste / /
gang gzhan nye ba'i nyon mongs rgyu / /
mun mngon shes dang ming gzugs ni / /
skye mched reg myong skom pa'i phyir / /
sred las len dang srid skye dang / /
smin dang 'jig dang mya ngan phyir / /
tshig sogs lus la gnod pa dang / /
sems yid mi bde'i phyir dang ni / /
nyon mongs phyir ni ming don mthun / /
go rims bzhin du bstan pa yin / /
yang de kho na yongs ma shes / /
ma rig la sogs go rims bzhin / /
snga ma snga ma las phyi ma / /
skye ba dag tu yang brjod do / /
yan lag bcu gnyis gsum 'jug pa / /
'di ni rtag chad thog med skyed / /
chu bo'i rgyun bzhin 'jug pa yis / /
thog ma med pa'i dus can 'jug /
'on kyang bzhi po 'di dag ni / /
rgyu ni sdud par byed pa ste / /
ma rig sred las rnam par shes / /
de dag go rims bzhin du bshad / /
rgyu las rnam shes sa bon te / /
las ni zhing du gsungs pa yin / /
dang po sred pa nyon mongs pa'i / /
dngos po rgyur ni yang dag bshad / /
las dang nyon mongs rnam par shes / /
sa bon nyid du rnam par gnas / /
las ni sa bon rnam shes kyi / /
zhing gi bya ba yang byed do / /
sred pas rnam shes zhes bya yi / /
sa bon de ma thag rlan byed / /
ma rig sa bon rnam par shes / /
brlan pas bsten pa 'debs par byed / /
las dang sred pa ma rig pa / /
zhing dang brlan dang 'dabs byed rnams / /
rnam par shes pa 'di bya dang / /
rnam shes bdag 'dis snyam pa med / /
'on kyang sa bon rnam par shes / /
las dang nyon mongs gnas pa ni / /
sa bon rnam par shes zhes brjod / /
ma rig lud kyis bran pa dang / /
sred pa'i chu yis bsten na ni / /
rgyu las ming dang gzugs kyi ni / /
myu gu skye ba'ang snang bar 'gyur / /
rang bzhin gnyis ka la sogs pas / /
ming gzugs 'di dag 'byung yin gyi / /
pha dang ma ni phrad pa dang / /
dus rnams mi 'gal nyid las so / /
myong ba cung zad 'brel pa ni / /
sa bon rnam par shes par brjod / /
ma yi mngal du rim bzhin 'phel / /
ming gzugs myu gu skyed par byed / /
rkyen rnams ma tshangs med pa dang / /
rgyun rnams 'gal ba ma yin las / /
sgyu ma bdag med 'dzin med par / /
skye ba yang ni yod ma yin / /
mig gi rnam par shes pa yang / /
rgyu lnga po yis 'byung ba ste / /
mig dang gzugs dang de bzhi snang / /
nam mkha' de skyed yid la byed / /
lnga po ma tshang med pa las / /
mig gi rnam par shes pa 'byung / /
de dag bdag gis de bskyed cing /
rnam rtog skye med ji ltar snang / /
rna ba'i rnam shes la sogs kun / /
skye ba'i rim pa 'di nyid yin / /
rgyu dang rkyen gyi tshogs pa las / /
byed po la sogs bral ba dang / /
ngar 'dzin pa dang bral ba las / /
skye ba yang ni snga ma bzhin / /
de ltar rten cing 'brel 'byung ba'i / /
rgyu can kun tu shes par bya / /
'jig rten 'das nas pha rol du / /
gro ba'i chos 'ga' gang na'ang med / /
'on kyang rgyu dang rkyen dag las / /
las kyis 'bras bu mngon pa yin / /
ji ltar me long rab phyis la / /
bzhin gyi gzugs brnyan dmigs pa bzhin / /
me long nang du gzugs brnyan yang / /
'phos pa yod pa ma yin nyid / /
de dag phan tshun rtog med cing / /
byed pa po dag las rnams spangs / /
de bzhin skye bar snang ba ni / /
sngon 'phel bya ba'i rim las so / /
ji ltar zla ba ring gnas pa / /
chu snod chung ngu'i nang du ni / /
snang ste 'phos pa ma yin la / /
bya ba dang ni las kyang yod / /
de bzhin 'di nas 'chi 'pho ba / /
'ga' med 'gro bar skye ba'ang snang / /
rgyu rkyen ma tshang me mi 'bar / /
rgyu rkyen tshang na me 'bar bzhin / /
rgyu rkyen ma tshang med pa las / /
phung po nying mtshams sbyor ba yod / /
phyi yi las dang bya ba rgyu / /
de ni brtags pa'i bdag nyid do / /
de bzhin gzhan dbang nang gi ste / /
rnam shes lnga po 'byung ba'o / /
brtag bya min phyir don dam ni / /
yongs su grub par 'dod pa yin / /
rgyu dang rkyen dang ldan skye ba / /
nam yang rnam gnyis shes par bya / /
byed pa po la sogs pas dben / /
gso ba gsog stong sogs snying po med / /
de ltar shes rab kyis mthong gang / /
ci cir ji ltar gang du cis / /
snyam pa'i rtog smra sogs spangs pa / /
chu zla'i gzugs brnyan ji bzhin pa / /
de bzhin 'di nas 'chi 'pho ba / /
'ga' med 'gro bar skye ba'ang snang / /
ji ltar bud shing dang 'brel na / /
me yi rgyun ni 'jug 'gyur gyi / /
rgyu ni ma tshang gyur pa las / /
me ni rjes su 'jug pa min / /
de bzhin kun nas nyon mongs pa'i / /
sa bon ye shes mes bsregs na / /
rgyu med phyir na 'bras med de / /
bya ba dang ni las kyang med / /
yon tan mtha' yas bsam mi khyab / /
zhi ba chos kyi rang bzhin sku / /
thog ma dbus dang mtha' bral ba / /
rtogs nas sangs rgyas go 'phang 'thob / /
gang gis de ltar de nyid bzod / /
de ni lung bstan the tshom med / /
de skad byams bdag bdag nyid kyis / /
shA ri'i bu la smras pa dang / /
sA lu ljang pa dper mdzad pa / /
de ni shA ri'i bus thos nas / /
snying po blangs te lha tshogs kyis / /
rjes su yi rangs mngon bstod nas / /
langs te song nas dga' sems kyis /
dge slong rnams la bshad pa yin / /
'phags pa sA lu ljang pa'i mdo tshig le'ur byas pa 'phags pa klu sgrub kyis mdzad pa rdzogs so // //
[
