@## / /
rgya gar skad du /
ma hA tsI na kra ma tA rA sA d+ha naM /
bod skad du /
rgya nag po'i rim pa'i sgrol ma'i sgrub thabs /
bcom ldan 'das ma sgrol ma la phyag 'tshal lo / /
g.yon pa brkyang ba'i zhabs kyis ro yi snying ga mnan cing mi bzad ha has dgod pa'i mchog /
phyag na ral gri ut+pal gri gug bsnams shing hUM gi sa bon las ni rab tu byung / /
mi'u thung sngo zhing yangs la ral pa ser po cod pan bcings shing mchog gi klu dang ldan / /
'jig rten gsum gyi mi shes thod pa la bkod 'joms shing drag po'i sgrol ma rang nyid do / /
sgrol ma 'jig rten gsum sgrol ma / /
rgya nag rim 'ongs la btud de / /
bla ma'i man ngag ji lta bar / /
de yi sgrub thabs bdag gis brjod / /
rtags gcig gam ni dur khrod dang / /
khyim stong dag ni thams cad du / /
srid gsum mthar byed rig pa ni / /
der gnas rnal 'byor pas bsgrub bya / /
'jam pa'i nang tshangs can gnas shing / /
gzhan yang 'jam pa dag la ni / /
shing stan la sogs mnyam gnas la / /
dngos grub mchog ni sgrub par byed / /
skad cig rnam pa'i sbyor ba yis / /
legs mnyam bzhag pas rdo rje gsum / /
gnas gsum du ni bsam par bya / /
de nas 'od zer rnam par spros / /
srid gsum spyod pa'i sems can rnams / /
yang ni gsal bar byas nas su / /
bsdus te yang ni sna tshogs kun / /
stong pa nyid du bsam par bya / /
de nas rgyal ba'i sngags brjod do / /
oM shU n+ya la sogs rang bzhin no / /
de nas bar snang dag la bsam / /
a skyes pad+ma dmar po'o / /
de yi steng du bsam bya ba / /
tAM las pad+ma'i steng du ni / /
yang ni de dbus bsam bya ba / /
hUM yig sngon po dra ba'i 'od / /
de nas hUM skyes blta bya ba / /
gri gug sa bon gyis brgyan pa'i / /
gri gug yongs gyur bsam pa ni / /
bdag nyid sgrol ma dang mnyam pa / /
mi bzad g.yon brkyang pa yi zhabs / /
mgo bo'i phreng ba 'phyang ba ste / /
thung zhing gsus pa 'phyang la 'jigs / /
pad+ma sngon pos brgyan pa ste / /
bzang mo zhal gcig spyan gsum ma / /
mi bzad ha ha'i rnam pa'i 'od / /
rab tu dgyes pas ro la zhon / /
klu brgyad kyis ni rnam par brgyan / /
spyan ni dmar zhing zlum pa ste / /
stag gi pags pas rked pa dkris / /
lang tsho gsar pa phun sum tshogs / /
phyag rgya lnga yis rnam par brgyan / /
ljags 'dril mche gtsigs 'jigs par byed / /
phyag g.yas ral gri gri gug ste / /
g.yon du ut+pal thod pa 'chang / /
kham pa gyen 'greng ral gcig ma / /
dbu rgyan mi bskyod brgyan pa bsam / /
bsgoms pa'i stobs ni rdzogs pa na / /
rnal 'byor tshigs bcad mkhan cher 'gyur / /
gal te blun zhing rmongs pas kyang / /
bsgoms pa'i ri la ched byed na / /
de yis 'jam pa'i dbyangs thob 'gyur / /
'bum phrag gcig ni bzlas pa bya / /
yi ge gsum gyi sngags chen po / /
phaT ni mtha' ru snying gar gnas / /
'od zer lnga dang mnyam par ldan / /
mi shes bud shing bsregs pa'o / /
rnal 'byor spyod pa'i rjes 'brangs nas / /
de yi bsdu ba'i cho ga brjod / /
dang po sa yi phar phyogs sbyin / /
dbyangs yig bzhi pa rnam par brgyan / /
ro la zhon zhing 'phro ba'i 'od / /
thig le zla tshes yang dag ldan / /
de nas yi ge traM sbyin bya / /
bzhi pa nyid kyis rnam par brgyan / /
ring po dag dang yang dag ldan / /
hUM yig yang ni sbyar bar bya / /
phaT kyi yi ge de nas sbyin / /
yongs rdzogs grub pa'i sngags nyid do / /
mkhas pas ral gri gnas su ni / /
mi yi rus pa'i phreng ba bsam / /
spro dang bsdu ba'i sbyor ba yis / /
sngags mchog yang dag bzlas par bya / /
brtan pa'i sems kyis rtogs gyur na / /
tshigs bcad mkhan ni ston pa ru / /
rtag tu bsgom pa goms pa yis / /
de nyid the tshom med par 'gyur / /
sgrol ma'i sgrub thabs byas pa las / /
bdag gis dge ba gang bsags pa / /
rgyal ba'i bstan pa'i ston pa ru / /
de yis srog chags thams cad shog /
de 'dir blo don sgrub pa'i thabs / /
rtag pa'i rdo rjes byas pa la / /
mkhas pa zab mo 'di la ni / /
sgrub thabs la ni bzod par rigs / /
rgya nag po'i rim pa'i sgrol ma'i sgrub thabs slob dpon rtag pa'i rdo rjes mdzad pa rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur cing zhus so //
[ ]
