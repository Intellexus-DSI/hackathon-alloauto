@## / /
rgya gar skad du /
sa ma ho ma bi d+hi nA ma /
bod skad du /
ro bsreg pa'i cho ga zhes bya ba /
bcom ldan 'das rdo rje mkha' 'gro la phyag 'tshal lo / /
rdo rje gur las gsungs pa ste / /
rdo rje dril bu lag tu sbyin / /
dbu rgyan mgo la bzhag nas su / /
rdo rje sdom pa sngon bya zhing / /
bum pa'i dbang ni bskur bar bya / /
mig sogs gti mug la sogs dang / /
rdo rje gsum ni gnas gsum dgod / /
rdo rje thab khung sbyin pa yis / /
yang dag 'dus byas mnyam par brtsam / /
zhag bdun dag ni lon nas ni / /
rus pa'i tshogs ni nye bar bsdu / /
'o ma dri zhim chus bkrus te / /
mchod rten dag ni rab tu bya / /
de la 'di'i don dang po khrus byas la /
dbu rgyan dang gos la sogs pa byin te /
ji lta ba bzhin du dkyil 'khor bris la /
dkyil 'khor bsgrub pa la sogs pa bya ste /
chu dang /
dbu rgyan dang /
rdo rje dang /
bdag po dang /
ming dang /
bum pa'i dbang bskur te /
yi dam lha'i gzugs su bskyed la /
ye shes sems dpa' gzhug pa sngon du 'gro bas /
mig la sogs pa byin gyis brlab pa la sogs pa byas la /
sngags kyi phreng ba mang po bzlas te /
mchod pa dang /
bstod pa dang /
bdud rtsi myang ba byas nas sngags mang po bzlas la /
ji lta ba bzhin gyi me thab tu me lha bskyed la /
de'i snying gar rdo rje sems dpa'am /
yi dam lha'i 'khor lo dang bcas pa la /
ro'i ye shes sems dpa' gshegs su gsol /
de'i dam tshig sems dpa' 'khor dang bcas pa'i 'khor lo dang ro gcig tu lhag par mos la /
yang dag par 'dus byas so zhes bya ba'i don to / /
gal te de ltar ma byas na mchod rten gzhig pa'i nyes par 'gyur ro / /
dam tshig dang ldan pa rnams kyis ro bsreg pa'i cho ga /
rdo rje gur nas gsungs pa rdzogs so // //
rgya gar gyi mkhan po slob dpon a wa d+hU tI pa dang /
bod kyi lo tsA ba dge slong ba ris bsgyur cing zhus pa'o // //
blo gros chen pos mdzad gsung /
bdun tshigs ni zhag bdun bdun zhing khrus bya'o / /
slob mas slob dpon bsreg tu mi rung /
gal te gzhan med na de bzhin gshegs pa thams cad kyis bsregs par bsam mo / /
rus pa la khrus byed na /
rang nyid yi dam lhar bskyed la /
rang gi snying ga nas 'od 'phros pas /
ye shes pa bkug la rus pa la gzhug yang snying ga nas 'od zer gyis lha mo'i tshogs nam mkha' la bltas la /
de rnams kyis bum pa bzung nas khrus byas par bsam mo / /
ji ltar bltams pa zhes bya ba la sogs pa'i sngags dang bcas pa brjod cing khrus bya'o / /
dbang bskur nas ro khrus bya /
lhar bskyed la ye shes pa gzhug /
de la dbang bskur de dus rang gis tshig bshad brjod /
de yang de'i slob ma snying nye bas bya'o / /
rus pa de bum chus zhag bdun la nyi ma re re la khrus 'khor gsum gsum du bdun phrag bdun du bya'o / /
yi ge brgya pa bzlas shing bya gsungs //
