@## / /
rgya gar skad du /
o D+yan ka ma tA re de bI sA d+ha naM nA ma /
bod skad du /
u rgyan gyi rim pa'i sgrol ma'i sgrub thabs zhes bya ba /
bcom ldan 'das ma lha mo 'phags ma sgrol ma gnas chen gyi dbang phyug ma la phyag 'tshal lo / /
gsang ba'i rgyud du rdo rje'i tshig 'di gsungs / /
de kho na nyid rtogs dka' man ngag 'di / /
spros pa dang bral rnam par rtog med las / /
dang po nyid rjes langs te bshad par bya / /
nyam nga spangs pa'i sems kyis sa gzhir bris / /
maN+Dal byas te bdud rtsi lngas gang ba'i / /
thod pa rlung mes dag bsgom bdud rtsi 'bar ba yis / /
lus la khyab byugs phyi nang dag byas nas / /
'bol ba'i stan la rdo rje skyil krung dang / /
ye shes phyag rgyas brtan pas rab 'dug nas / /
stong kyang snang ba'i 'gro gsum thams cad la / /
rmi lam sgyu ma dri za'i grong 'drar blta / /
snying nang mkha' dbus ye shes dri bral ba'i / /
zla ba'i steng du tAM yig 'od zer lnga / /
'bar ba 'phros te phyogs bcu'i sangs rgyas dang / /
sgrol ma dang bcas thams cad grub pa rnams / /
kun nas ye shes sku can dran par bya / /
ye shes 'od zer dag gi phyogs bcu yi / /
sems can thams cad bla med byang chub ni / /
sangs rgyas sa la rab bkod mkha' dbyings dang / /
'gro ba thams cad sgrol mar rab bltas te / /
ye shes mchod pas sna tshogs gnyis med mchod / /
dkon mchog gsum la skyabs su mchi ba dang / /
sems can kun gyi don byas gsum po yis / /
dbye bas mi shes dang bcas sdig pa bshags / /
sdig las rnam grol myur du sangs rgyas shog /
bdag nyid 'gro ba sangs rgyas sgrol ma dang / /
snang ba'i yul rnams thams cad sgrol mar bya / /
rnam par rtog pa ma lus bcom pa yis / /
chos rnams rang bzhin stong zhing bdag med do / /
oM shU n+ya tA dz+nyA na badzra swa b+hA ba At+ma ko\u0f85haM /
nam mkha'i khams su zla ba'i dbus gnas pa'i / /
de la stong pa'i ye shes kyis mnan pa / /
zla ba'i dbus su tAM gi yi ge las / /
rdo rje rlung me g.yo ba'i rnam dag pa'i / /
ye shes byin brlabs sangs rgyas kun zhing gi /
rnal 'byor rnal 'byor ma dang de bzhin gshegs / /
byang sems mgon po kun nas g.yo ba yi / /
ye shes rlung gi gnyis med yi ge la / /
thim pas ye shes ma lus thams cad mkhyen / /
de khengs 'dres las gyur pas bdag nyid dang / /
'gro ba mtha' dag sgrol ma'i skur bskyed de / /
dmar dang sngon po ljang gu cung zad khro / /
dpa' bo zhi ba ser po steng gi zhal / /
thod pa'i phreng bas dbu brgyan ye shes lnga / /
rgyan rnams ma lus thams cad brgyan pa yi / /
rdo rje ral gri ut+pal rin po che / /
thod pa kha T+wAM dril bu Da ma ru / /
'dzin cing bde ba'i ye shes 'bras bu 'byung / /
stag lpags sham thabs phyed krung gar gyis gnas / /
sna tshogs pad zla'i dkyil brtan snying rje khros / /
spyan gsum dmar bas kun la gzigs g.yon du / /
blta zhing rlung gi dkyil 'khor la gnas pa / /
zhing du spros pa mchog gi rnal 'byor ma tshogs dbus / /
'jug cing bde ba thams cad rab ster bzhugs / /
pu dzA o a go rA de mA kA o tri ko ka la kA hi pre gr-i sau su nA si ma ku /
yi ge nyi shu rtsa bzhi 'di dag kyang / /
rnal 'byor ma gnas 'khor lo lus la dgod / /
rnal 'byor ma yi dbang phyug rab tu bsgrub / /
spyi bo spyi gtsug rna g.yon ltag khung du / /
rna g.yas smin mtshams mig dang lag gnyis la / /
de bzhin mchan khung gnyis gnas nu ma gnyis / /
lte ba sna rtse kha mgrin snying ga rnams / /
pho kha gsang gnas bshang lam de bzhin brla / /
rje ngar bol gong rkang mthil rkang sor dang / /
pus mo rim bzhin 'di dag lus la dgod / /
de nas lha yi rim pa dgod par bya / /
dang po lha mo su ra te shwa ri /
gnyis pa su ra ta san+to ri /
gsum pa su ra ta tsan+d+ra /
bzhi pa su ra ta ma li ni /
lnga pa su ra ta b+hak+Shi dang /
drug pa su ra ta ka mi ni /
bdun pa su ra ta u gra dang /
brgyad pa su ra ta ut+ta ma / /
gnas dang nye ba'i gnas nas lha mo bsgom / /
rnal 'byor ma yi dbang phyug rab tu bde / /
dkar po ljang gu sngo ser kha dog bzhi / /
ser dkar dmar sngo kha dog de brgyad do / /
thod pa kha T+wAM dril bu Da ma ru / /
phyogs 'dzin brgyad po thod pa'i phreng ba dang / /
rgyan rnams thams cad kyis brgyan khro bo yi / /
shi k+She b+hi ma shi khaN+DI dang bcas / /
ke rA li dza tra lI de bzhin du / /
u dra dzo trI de bzhin tsan+d+ri dang / /
mauN+Di bi ka ta ut+ka ste bcas / /
ki ri Ti na rta ki kaM pu dzI / /
puk+ka sI Dom+bi nI ma taM ge ni / /
yongs bskor 'di dag zhing dang nye ba'i zhing / /
tshan+do nye ba'i tshan+do 'du ba nye 'du ba / /
dur khrod nye ba'i dur khrod lha mo ni / /
bcu gnyis phyed dmar phyed ljang thod phreng gis / /
dbu rgyan sna tshogs rgyan ldan skra grol ba / /
cung zad bsgyings shing cod pan rnam snang ldan / /
thod pa kha T+wAM 'khor lo rdo rje bsnams / /
sgo skyong bzhi ni sna tshogs mdog can la / /
mche ba gtsigs shing g.yas brkyang g.yon bskum bzhugs / /
sna tshogs pad+ma nyi ma'i steng dbus na / /
mi bskyod pa yi dam tshig thor tshugs brgyan / /
thod pa kha T+wAM gri gug mi mgo 'dzin / /
sbrul gyi rgyan can bdud bzhi'i steng gnas pa / /
thams cad phyogs kyi gos can snying rje yis / /
dag pa bde ldan rin chen ye shes kyis / /
bdag pos spyi bor spras pa rnam par brgyan / /
bde chen dbang phyug lte ba'i dbus bzhugs pa'i / /
bzang zhing che ba'i sgrol ma rnal 'byor ma / /
dga' bde'i dbang phyug ma kun 'dab ma la / /
g.yon skor g.yas skor dbyings kyi dbang phyug ma'i / /
'gro ba'i bdag mo'i 'khor lo mang po ni / /
shi k+She nas bzung tsan+d+ra mtha' ma ni / /
nirti rkang stabs gar gyis bskor ba'o / /
sgo bzhi kaM bu la sogs g.yon skor gnas / /
spyi bo snying ga lte ba gsang ba brla / /
pus mo'i rim bzhin rang gi mtshan ma'i dbus / /
shin tu bzang ba ye shes lnga yi rigs / /
lus la dgod pa bruM hUM AM trAM khaM / /
rdo rje pad+ma 'khor lo la sogs dbus / /
sems la sogs pa'i mtshan nyid bkod nas ni / /
ye shes 'od zer gyis ni 'khor lo dgug /
mnyam pa'i sems kyis mchod yon la sogs dang / /
ye shes bdud rtsi lnga yi mchod yon gyis / /
mchod cing bstod nas ye shes bdag la zhugs / /
rang gi spros nas ye shes chu rgyun gyis / /
dbang bskur shin tu spros shing ye shes kyis / /
mchod pa spros nas sangs rgyas rnal 'byor pa / /
sems can mtha' dag sgrol ma'i gzugs su mthong / /
bsgom par bya ba'i rnal 'byor ma yi bsgom pa yi / /
ngo bo mchog gi de nyid zhing rnams rim pa ltar / /
rnal 'byor ma yi man ngag dam tshig rim / /
bla ma'i rjes 'brangs bdag gis thob pa'o / /
bla ma'i zhabs kyi bka' drin las rtogs pa / /
ye shes rtogs pa'i bdag nyid ngo bos rtogs / /
ye shes rtogs pa'i dri bral ye shes med / /
rtog med chos kyi bdag med mnyam pa nyid / /
kha dog dbyibs dang yi ge rang bzhin med / /
ring med chos rnams kun gyi de kho na / /
mchog gi dkyil 'khor rnal 'byor ye shes gnas / /
de kho na yi bzlas pa mchog gi mchog /
de ni rnal 'byor dbang phyug rab tu bsgrub / /
bdag gi de nyid bzang po rab grub pa'i / /
rnal 'byor ma yi dkyil 'khor 'di dag gi /
ming gi yi ge dbus gnas thams cad la / /
dang po'i sa bon dang sbyar mtha' ma ru / /
hUM phaT sbyar bas sgo bzhi'i lha mo bsdus / /
de steng dzaHhUM baM hoHsbyar ba yis / /
dus rnams kun tu rnal 'byor bya ba'o / /
phyugs dag bsad nas g.yos byas lha bshos bzhin / /
rnal 'byor ma grogs bzang dang sgom pa po / /
rtag tu bza' dang bza' min de bzhin du / /
btung dang btung min bgrod bya bgrod min spyod / /
rnal 'byor ma tshogs dkyil 'khor 'di dag ni / /
sdig pas ma gos mnyam nyid brtan pa'i chos / /
rnal 'byor gong ma rnal 'byor ster gsang ba / /
shin tu gsang ba 'og ma'i gong ma 'di / /
sba zhing mi brjod skye ba 'di la 'grub / /
dge ba bcu dang tshangs pa'i gnas bzhi ldan / /
sbyin sogs mang po gtong ba'i snying stobs can / /
mchog dang mchog min gong du bsgom / /
ji ltar rigs kyi rim par son pa yi / /
gang la mos pa sna tshogs rnal 'byor ma / /
ri dgas gdan can sna tshogs pad nyi la / /
bdag nyid rje btsun sgrol ma'i gzugs 'dzin ma / /
sna tshogs mdog can zhabs bzhi brkyang bskum du / /
yang dag brtan bzhugs ljang gu ser po dang / /
dmar po steng zhal g.yon dkar mche gtsigs zhal / /
thod pa zhal gyi steng gnas don grub kyi / /
dbu rgyan mi rus rgyan 'dzin skra grol ba / /
spyan gsum dmar bas mdzes pa'i gzugs can la / /
ral gri rdo rje gsor ba 'khor lo dang / /
lcags kyu dril bu snying gar sdigs mdzub 'chang / /
gri gug mi mgo mchog tu ut+pal thod / /
khaT+wAM ga 'dzin tshangs pa'i pags steng g.yogs / /
dbang phyug chen po khyab 'jug gi steng du / /
zhabs kyi pad+mar bzhugs shing thugs 'khrug pa / /
sngon du brjod pa'i dkyil 'khor dbus na bzhugs / /
rnal 'byor ma tshogs thams cad sna tshogs mdog /
phyogs kyi gos 'dzin gsang ba sbas pa yis / /
gang gi dpal ldan rnal 'byor byang phyogs kyi / /
rim pa'i rim pa gong ma'i rnal 'byor mchog /
brgyud pa'i rim pa thams cad bla na med / /
bsam gtan rnal 'byor ma snying bla na med / /
'dis ni bzang po'i las rnams thams cad byed / /
sbyangs pas sdig spyod spros med bsgom par bya / /
gang zhig rnal 'byor gang gis sa 'og dang / /
sa steng sa bla ma lus phyi nang kun / /
lus kyi zhing gi ngo bo'i bdag nyid ni / /
gnas su ji ltar bde bar snying gar hUM / /
dpral steng oM dang spyi bor haM mig tu / /
hUM dgod lus kun haM phaT yan lag kun / /
lus kyi zhing gi ngo bo'i bdag nyid ni / /
mda' spro he ho hi haM phaT / /
snying ga dpral ba spyi bo mig lus kun / /
yan lag thams cad yan lag drug lus la / /
cho ga rim bzhin 'gro ba'i rim par dgod / /
yi dam lha yi ngo bo'i bdag nyid du / /
'gro ba thams cad bltas te srid pa las / /
sgrol ba'i sgrol ma'i bzlas bsgom de mchog yin / /
dur khrod shing gcig ri khrod gnas gzhi phug /
mchod rten mtha' 'khob rnal 'byor ma yi gnas / /
smad 'tshong ma gnas lam dang rgyal po'i grong / /
chu 'gram chen po'i drung dang rtags gcig pa / /
dbang phyug che gnas rdzing bu lteng ka'am / /
'jig rten mkha' 'gro ma yi gnas sam gang rung du / /
brtson pas gcig tu grogs med ngo bo'i bdag nyid du / /
yid dga' rnal 'byor brgyud pa zhing brgyud rigs brgyud pa'i / /
rnal 'byor ma yi bdag mo shin tu za / /
'khor lo brgyud pa ye shes brgyud pa bsgom / /
rim par brgyud pa bla ma'i rim brgyud pa / /
mi phyed byang sems ngo bo brtan pa 'di / /
legs par mi phyed nges pa'i shes pa yi / /
mi bden yul chos rnam par rtog pa spangs / /
lus ngag yid kyi rgyud las bsgom 'grub pa / /
spyi bo'i steng du zla ba'i dkyil 'khor gyi / /
steng na bdud rtsi lnga 'bab yang dag 'phro / /
gang zhig brtan pas oM yig bsgom par bya / /
mi phyed byas pa ji ltar rnal 'byor gyis / /
steng nas 'bab pa 'byung bar byed pa yi / /
'di yi rnal 'byor ma yi rnal 'byor gyis / /
rang gi ngo bo gzi brjid bcas pa dang / /
kun nas sdug bsngal thams cad rnam spangs shing / /
mchod gnas chen po rje btsun sgrol ma'i sku / /
bsam gtan de kho na nyid don phyug pa'i / /
dpal ldan rdo rje sems dpas gang gsungs pa'i / /
mchu la baM yig dag gi laM gyi lce la a bzhag ste / /
yid bzhin nor bu 'di mchog sdug bsngal thams cad 'phrog cing zhi / /
ye shes de nyid rang bzhin mthong ba 'di / /
gang zhig 'di bsgom rnal 'byor byang chub sems dpa' yi / /
grags pa chen pos zhi gsum 'grub par shog /
lha mo sgrol ma'i rang bzhin rnal 'byor ldan / /
rdo rje gsang ba'i rgyud du sgrol ma yi / /
sgrub thabs gong du bris pa rdo rje'i tshig /
sems can ye shes thob byed gang yin 'di / /
ma dad pa'am ma sbyin bya ba ngan pa dang / /
chags can khro ba can min slob min bu la min / /
sdug bsngal blo can la min slob dpon gyis / /
gzhan la sgrub thabs 'di sbyin byang phyogs kyi / /
u rgyan nas 'ong bram ze'i gnas kyi nang / /
zhing gi bu mo'i rnal 'byor ma tshogs rdo rje'i tshig de grub / /
bcom ldan 'das ma lha mo sgrol ma u rgyan gyi rim pa'i sgrub thabs rdzogs so // //
mkha' 'gro ma rdo rje ldan mas gsungs pa'o / /
mahA A tsar+ya rat+na shrI'i slob ma paN+Di ta pa ra he ta dang /
lo tsA ba nag tsho dge slong shes rab rgyal mtshan gyis bsgyur ba'o //
