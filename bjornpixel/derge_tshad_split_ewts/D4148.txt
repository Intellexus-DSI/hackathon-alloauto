@ / /
bslab pa bcu'i cho ga bzhugs / / @## / /
slob dpon dgongs su gsol / /
bdag ming 'di zhes bgyi ba dus 'di nas bzung nas byang chub snying po la mchis kyi bar du /
rkang gnyis kyi mchog sangs rgyas bcom ldan 'das thams cad mkhyen zhing thams cad gzigs pa la skyabs su mchi'o / /
de bzhin du /
'dod chags dang bral ba rnams kyi mchog chos la skyabs su mchi'o / /
tshogs rnams kyi mchog dge 'dun la skyabs su mchi'o / /
de ltar lan gnyis lan gsum du'o zhes pa skyabs su 'gro ba'i cho ga'o / /
slob dpon dgongs su gsol / /
bdag ming 'di zhes bgyi ba dus 'di nas bzung ste sang nyi ma shar gyi bar du srog gcod pa thams cad dang gzhan gyi nor 'phrog pa thams cad dang /
mi tshangs par spyod pa dang /
brdzun du smra ba dang /
'bru'i chang dang /
bcos pa'i chang dang /
myos par 'gyur ba bag med pa'i gnas dang /
dus ma yin pa'i kha zas dang /
khri stan mthon po dang /
khri stan chen po dang /
glu gar dang /
rol mo'i sgra dang /
phreng ba dang /
spos nyug pa dang /
rgyan dang kha dog 'chang pa las slar zlog par bgyi'o / /
'phags pa dgra bcom pa rnams kyi bslab pa la rjes su slob po / /
rjes su sgrub po / /
sems kyi rgyan gyi phyir dang /
sems kyi yo byad kyi phyir dang /
don gyi mchog sangs rgyas nyid rab tu 'grub pa'i slad du /
bdag gso sbyong la gnas par slob dpon gyis gzung du gsol /
de ltar lan gnyis lan gsum du'o / /
bsnyen gnas yan lag brgyad pa dang /
gso sbyong gi sdom pa'i cho ga'o / /
slob dpon dgongs su gsol /
bdag ming 'di zhes bgyi ba dus 'di nas bzung nas ji srid byang chub snying po la mchis kyi bar du /
srog gcod pa spangs te srog gcod pa las bzlog par bgyi'o / /
de bzhin du /
ma byin par len pa dang /
'dod pas log par g.yem pa dang /
brdzun du smra ba dang /
phra ma dang /
tshig rtsub mo dang /
ngag 'khyal ba dang /
brnab sems dang /
gnod sems dang /
log par lta ba las bzlog par bgyi'o / /
de ltar lan gnyis lan gsum du'o zhes pa bslab pa bcu'i cho ga klu sgrub kyi zhal snga nas gsungs pa rtse thang lo tsA ba gzhon nu'i zhabs kyi 'gyur
