@## / /
rgya gar skad du /
kr-iSh+Na ya mA ri kro d+ha rA dza ba tra sa ra sA d+ha naM nA ma /
bod skad du /
khro bo'i rgyal po gshin rje'i gshed nag po dus mthar phyin pa'i sgrub thabs zhes bya ba /
bcom ldan 'das gshin rje gshed la phyag 'tshal lo / /
spros bral thugs su chud bdag 'gro ba kun khyab pa / /
ma lus bdud 'joms thogs med khro bo kun gyi gtso / /
pad+ma rdo rje snyoms 'jug zhi bde mdzes pas bsgyings / /
longs spyod rdzogs skur bzhengs pa'i snying po la btud de / /
sangs rgyas thugs kyi rgyud rgyal 'bum pa thu bo che / /
na da ku be ra la yab kyis rjes gdams shing / /
de yis de nyid bsdus pa'i byang chub sems chen po'i / /
rnam par rgyal ba gshed rgyud las byung bshad par bya / /
'gro kun sangs rgyas snying po ste / /
gtso bo mi yang dad ldan brtan / /
ral gri pad+ma skyon med gnas / /
cod pan brgyan pa mthong bar bya / /
mtha' yang mi gnas gtso bo la / /
dmigs dang pad+mos rjes bzung nas / /
rgyal por dran pa byas nas kyang / /
lhag pa'i lha rnams spyan drang ngo / /
rnam dag bdun gyis sbyangs pa la / /
tshangs pa bzhi yi sems gnas nas / /
'phrog pa med pa'i snying po nyid / /
thog mtha' med pa dmigs par bya / /
oM shU n+ya tA dz+nyA na badzra swa b+hA wa At+ma ko\u0f85haM /
yi ge gsum gyi rang bzhin ni / /
bde gsal stong pa'i rang bzhin nyid / /
thog mtha' med nas sems can la / /
gnas phyir rig pa nyams mi bya / /
hUM las re pha byung nas su / /
nyi dkyil rdo rje 'khor lo bsgom / /
de rjes hUM las hUM byung ste / /
rdo rje sems dpa' chos 'byung gnas / /
sku gsung thugs kyi phyag rgyar ldan / /
pad+ma rdo rjes mtshan byas pa'o / /
gong mtshungs b+h+rUM las gzhal yas khang / /
oM las rtag pa sna tshogs mnyam / /
gdan ni rjes mthun gnas pa'o / /
a las mar ldan nyi ma zla / /
mnyam pa hUM las rdo rje ste / /
sku yi gzi brjid bsdus nga rgyal / /
rgyud gshed rdo rje 'dzin pa bsgom / /
phab pa'i sbyor ldan byang chub sems / /
yongs 'gyur thabs dang shes rab sku / /
yig 'bru lnga yis gang ba las / /
'phros pa'i lha mos bskul nas bzhengs / /
chos kun bdag pos bsgom par bya / /
oM d+harma d+hA tu swa b+hA wa At+ma ko\u0f85haM /
ya las skyes pa'i gshin rje gshed / /
in+d+ra nI la'i mdog 'dra ba / /
g.yas dkar g.yon dmar phag mos 'khril / /
ma he ser skya la bskum brkyang / /
g.yas pa gri gug g.yon thod pa / /
rdo rje ral gri 'khor lo pad / /
thod pa lnga yis dbu brgyan cing / /
dbu skyes gyen 'greng brgyad kyis brgyan / /
rlon pa khrag 'dzag lnga bcu 'phyang / /
me dpung nang na gnas par bsgom / /
rang mtshungs ye shes sems dpa' ni / /
cho ga gsum dang ldan pas so / /
yi ge lnga rdzogs de bzhin gshegs / /
rigs kyi mdog dang mtshun mar ldan / /
sku ni mtho gang tshad yin te / /
phra mo lnga ni tshon gang ngo / /
sku gsum rab tu thob bya'i phyir / /
lus ngag yid gsum byin brlab bya / /
spyi gtsug rtag pa'i rgyal po ste / /
mgrin par rdo rje nyi ma bsgom / /
snying gar mi bskyod rdo rje 'chang / /
oM AHhUM /
mig la sa yi snying po ste / /
rna ba la ni rdo rje 'dzin / /
sna la nam mkha'i snying po mchog /
lce la 'jig rten dbang phyug mgon / /
sgrib pa rnam sel lus la dgod / /
kun du bzang po yid kyi'o / /
k+ShiM dziM khaM gaM kaM saM / /
cho ga gsum dang ldan pa la / /
oM dang hUM gis spel bar bya / /
rdo rje lnga ni mchod byas la / /
gsol btab dbang gis mi bskyod 'gyur / /
mi bzad rdo rje 'khor lo nyid / /
mchod bstod byas la dgug gzhug bya / /
oM badzra sa twa sa ma ya /
tsakra maN+Dal d+hA tu dzaHhUM ba hoHsa ma ya s+t+waM a\u0f85haM /
a la la la la ho / /
a a a a /
rdo rje nam mkha' byin rlabs la / /
bskyod pas lnga 'gyur byang chub sems / /
mkha' yi pad+mar rdzus skyes nas / /
sa dgur bskyed la rab rgyas sku / /
ba spu'i bu ga che nas spro / /
sangs rgyas sprin yang rjes bsams nas / /
rigs kyi don yang bsgrub par bya / /
oM badzra d+h+r-ika ya hUM /
oM dzi na dzika k+She hUM /
oM rat+na d+h+r-ika ma hUM /
oM A ro l-ika me hUM /
oM pradz+nyA d+h+r-ika da hUM /
shar du gti mug gshed po ste / /
lho ru nga rgyal gshed po'o / /
nub tu 'dod chags gshed po ste / /
byang du phrag dog gshed po'o / /
shar la 'od zer gzhan rnon po / /
dkar ser dmar ljang rang 'od rig /
rigs kyi bdag po'i phyag rgya 'dzin / /
gzhan ni go rims sbyor shes pa'o / /
Na yo nI ra 'phros pa las / /
byang chub sems kyis rab rgyas pa'i / /
tsartsi kA sogs lha mo yis / /
mchod pas rab tu mnyes par bya / /
de nas rdo rje dril 'chang bas / /
bstod pa yang ni ched du brjod / /
dam tshig bzang po byin brlabs nas / /
rdo rje hUM gis myang bar bya / /
spro ba chen po 'jig rten khams / /
thog ma med pas bsdus byas nas / /
du mar brtson 'grus ldan yid kyis / /
yang dang yang du goms par bya / /
rdo rje snying ga'i dkyil 'khor la / /
yid skyob bkod nas bzlas par bya / /
oM hrIHSh+T+r-iHwi kr-i tA na na hUM hUM phaT phaT /
rim dang cig car sbyor ba yi / /
sems can don du bzlas par bya / /
zla ba'o cog gi bcu bzhi la / /
dri chus byugs pa'i dkyil 'khor ni / /
gru gsum ldan zhing me tog spras / /
mchod pa bzang ldan gtor mas bkang / /
mi rus lnga bcu tham pa la / /
khrag gi sbags pa'i mgo bor bsgom / /
ri lu re kha gshed nag pos / /
brgyan pa khri yi bar du bzlas / /
mchod pa rnams kyis mnyes byas la / /
gsol btab gtor ma dur khrod sbyin / /
oM in+d+rA ya hrIH /
ya ma ya Sh+T+r-iH /
ba ru NA ya wi /
ku be rA ya kr-i /
I shwA nA ya ta /
ag+na ye a /
nai r+r-i ta ye na /
bA ye be+e ya na /
tsan+d+rA ya hUM /
sUR+YA ya hUM /
brah+ma NA ya phaT /
ba su d+ha rA ya phaT /
be+e ma tsi tra ya swA /
sarba b+hu te b+h+yo hA /
hi hi hi hi hUM /
pheM pheM pheM pheM phaT swA hA /
gad mo chen mo brgyad brgad nas / /
gnang ba byin nas gshegs par bsam / /
'di ni bsnyen pa'i cho ga'o / /
srid pa gsum gyi 'khor lo ni / /
dbang po skye mched stong pa yi / /
lcags kyi khang pa bcu bdun gyi / /
rdo rje snying po dgod par bya / /
chu yi dkyil 'khor shing rta dang / /
ce spyang rgyug pa lta bu'o / /
sbyor ldan man ngag dam pa ni / /
dam pa'i zhal las shes par bya / /
las dang rjes mthun 'khor ni /
gzhan du rgya cher bshad pas na / /
'dir ni mang du ma smos so / /
ya ma rA dza sa do me ya /
ya me do ru Na yo da ya /
ya da yo ni ra ya k+She ya /
yak+She yats+tsha ni rA ma ya /
zhi ba'i mthar ni swA hA /
rgyas dang dbang la oM dang ho / /
drag po phaT kyis brtan par bya / /
phrin las bzhi ni 'grub par 'gyur / /
rgyud dang bstan bcos mkhas pa bdag min te / /
dam pa bla ma'i zhabs la brten nas chos 'di byas / /
rgyud kyi mngon rtogs nges par byin pa'i yon tan dpal / /
dad dang shes rab snying rjer bcas rnams nges sgrol shog /
bsnyen dang sgrub pa'i cho ga'i rim / /
zab mo'i sgrub pa rnyed dka' ba / /
nor bu lta bu'i gzhung 'di yis / /
'gro kun gshin rje gshed nag shog /
khro bo'i rgyal po gshin rje gshed nag po'i dus mthar phyin pa'i sgrub pa'i thabs zhes bya ba rdzogs so // //
rgya gar gyi mkhan po shrI paN+Di tas mdzad pa'o / /
rnal 'byor pa bsod snyoms pa pradz+nyA shrI dz+nyA na kIrti sa rang 'gyur du bsgyur ba'o / /
[ ]
