@## / /
rgya gar skad du /
shrI ma hA kA la sA d+ha naM nA ma /
bod skad du /
dpal nag po chen po'i sgrub thabs zhes bya ba /
dpal ldan khrag 'thung 'gro ba'i mgon / /
lha mo dang bcas 'khor lo la / /
btud de nag po chen po yi / /
sgrub pa'i rim pa bri bar bya / /
dbang gis smin byas dam tshig ldan / /
bla ma la gus snying brtse gtong / /
shes rab bzod ldan brtson 'grus che / /
sgrub la dpa' ba'i sngags pa yis / /
yid 'ong dben pa'i gnas dag gam / /
ri bo dur khrod ma mo dang / /
gshin rje 'jigs su rung ba yi / /
gnas su nag po bsgrub par bya'o / /
maN+Dal mchod dang gtor ma bsham / /
rten bshams bde ba'i stan 'dug ste / /
rang gi lha yi rnal 'byor du / /
zhugs te cho ga rdzogs pa dang / /
bla ma la smod bstan la sdang / /
de dag rab tu zhi bya'i phyir / /
bdag gis nag po bsgrub par bya'o / /
snyam du blo ni bskyed bya ste / /
phyi dang nang gi dngos po rnams / /
skad cig stong par bsgom par bya / /
mdun du pad+ma nyi ma la / /
gnas pa'i yi ge hUM nag po / /
bltas te de yi 'od zer gyis / /
gdug pa ma lus zhi byas te / /
'gro kun bde ba la bzhag nas / /
slar 'dus hUM la thim gyur te / /
yi ge gyur pas skad cig gis / /
bya rog ming can nag po che / /
zhal gcig phyag bzhi g.yas pa na / /
dang po be tsa'i 'bras bu dmar / /
gnyis pa ral gri 'dzin pa'o / /
g.yon gyi dang po khrag chen gyis / /
rab tu gang ba'i thod pa 'dzin / /
gnyis pa kha T+wAM 'dzin pa'o / /
stag gi pags pas smad dkris shing / /
dbu skra ag tshom smin ma ser / /
spyan gsum mche gtsigs 'jigs par byed / /
thod pa rin chen sbrul gyis brgyan / /
sna tshogs pad+ma nyi steng du / /
dpa' bo'i 'dug stangs kyis gnas pa'o / /
de nas rang gi thugs ka yi / /
sa bon las 'phros 'od zer gyis / /
ye shes sems dpa' spyan drangs la / /
mchod la dzaHhUM baM hoHyis / /
dgug gzhug bstim dang mnyes par bya / /
spyi bo mgrin pa snying ga ru / /
pad+ma nyi ma'i gdan stengs su / /
hUM dang AHdang oM gsum gyis / /
sku gsung thugs gsum byin gyis brlabs / /
legs mchod bstod de de nas ni / /
oM ma hA kA la hUM phaT /
ces bya ba'i sngags ci nus par /
man ngag bzhin du bzlas par bya / /
skyo na gtor ma byin brlabs te / /
rang sngags kyis ni bsngo bar bya'o / /
legs par mchod la de nyid kyi / /
rkang pa brgyad pas bstod par bya / /
zhi rgyas dbang dang mngon spyod kyi / /
las rnams gang yin de rtsol bya / /
ye shes gshegs la dam tshig bsdu / /
blo ldan mtshan ma ma byung gi /
bar du 'bad de bsgrub par bya / /
mtshan ma byung nas bla ma yi / /
man ngag bzhin du las la sbyor / /
bla ma'i gsung gi rjes 'brangs te / /
bdag gis nag po sgrub pa'i thabs / /
bris pa'i bsod nams thob pa des / /
bgegs zhi thub dbang thob par shog /
dpal nag po chen po sgrub pa'i thabs 'phags pa klu sgrub kyis mdzad pa rdzogs so // //
paN+Di ta a b+ha yA ka ra dang /
lo tsA ba tsa mi chen pos bsgyur ba'o //
