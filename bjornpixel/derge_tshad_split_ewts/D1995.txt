@## / /
rgya gar skad du /
badzra d+hai ra ba ga Na tsakra nA ma /
bod skad du /
rdo rje 'jigs byed kyi tshogs kyi 'khor lo zhes bya ba /
'jam dpal gzhon nur gyur pa la phyag 'tshal lo / /
dngos dang dngos med bdag nyid gtso / /
dang por rdo rje sems la phyag 'tshal nas / /
'dod pa thams cad rab stsol ba / /
tshogs kyi 'khor lo bdag gis bshad / /
sngags pa mchog tu rtog med pas / /
dus kun du ni mnyam par gzhag /
rgyud kun gyi ni rjes 'brang shes / /
de nyid bcu ni mchog tu rig /
zab cing rgya che chos rnams la / /
yid ni dal bar gyur pa dang / /
nga rgyal med pa'i slob ma rnams / /
legs par thos 'dod dad rnams la / /
tshogs kyi lha ni yongs rdzogs pas / /
'dod yon lnga yi 'bras bu ster / /
dben zhing nyams dga'i khang pa ru / /
der ni rang gis mchod pa brtsam / /
rnal 'byor rgan pa'i rim pa yis / /
phyag dang mchod pa bya bar grags / /
yang na yon tan che ba'am / /
mgron po yin phyir gus pa dang / /
khrus dang dri zhim gos dang ni / /
me tog phreng bas brgyan pa dang / /
mchod yon bdug pa ci nus pas / /
tshogs kyi 'khor lo brtsam par bya / /
las kyi rdo rje mnyam bzhag pas / /
'di dag la ni bsang gtor bya / /
mdzod spu spyi bor thal sbyar nas / /
yan lag brgyad kyis phyag bya'o / /
rin chen snod sogs gtor ma gzhag /
rgyal ba 'jig rten 'das la dbul / /
'jig rten pa dang sngags lha la / /
de nyid rig pas mchod pa brtsam / /
rgyud kyi dgongs pa'i sbyor ba yis / /
pad+ma'i snod du bdud rtsi che / /
lcags kyu bcu ni yang dag bzlas / /
de dag thams cad tshim par bya / /
thun mong kun gyi mchod pa dang / /
kun la gsang ba mchog gi mchod / /
bde ba chen po'i go 'phang gnas / /
tshogs kyi gtso bo 'jug par bya / /
bu mo dal ba tshang zhing zhal gyi pad+ma'i mgo bo smad / /
yon tan chen po shin tu rgyas shing de nyid yang dag rig par rung ba nyid / /
sems kyi rnam rtog bral zhing rgyan rnams kun dang ldan / /
nu ma gnyis ni mchog tu rgyas pas bdud rtsi'i snod ni de yis 'bul / /
rang byung ye shes me 'bar bas / /
'od 'phro gdan gyi lus 'bud cing / /
khar ni de nyid sbyin sreg phyir / /
ro la sogs pa dbab par bya / /
de nas snying ga'i zla dkyil sar / /
thig le'i lha ni mnga' bdag che / /
yang na rang gi 'dod sogs lha / /
'khor lo rgyan gyis brgyan pa'o / /
ming med thig les thig le ste / /
de nyid bsrung bsrubs 'od zer can / /
lce yi rtse la nyung zad dgod / /
bdud rtsi'i rgyun gyis tshim bya'o / /
lte ba'i 'khor lo nA da las / /
byung bas de yi ro bkug nas / /
lan gsum du ni 'thungs nas su / /
rnal 'byor pa de bde bar gnas / /
bi mu ma ra shu da ha na go ku pany+tsa ka / /
rgyud dang rgyud gzhan brjod pa yi / /
gzhan yang bdud rtsi chen po rnams / /
bar snang du ni gnas pa la / /
kun la mdzub gtor byin par bya / /
dpa' bos dpa' bo'i lha dang ni / /
lha mo kun gyi tshogs la gsal / /
lcags kyu bcu yi de nyid ni / /
thogs nas sbyin bdag sems dag phyir / /
ji ltar rigs par rtogs nas ni / /
phyi rol lha la dbul bar bya / /
sems can rnams la sangs rgyas nyid / /
kun gyi snying rje'i stobs kyis bsgrub / /
rdo rje dril bu ldan pas bstod / /
'khor los sgyur la bstod par bya / /
sgeg pa'i tshul kyis ster ba dang / /
mchod rdzas kyi ni snod dag rnams / /
so so'am kun la gcig tu'o / /
dag dang ma dag spyad mi bya / /
ji ltar 'dod pa'i bza' dang btung ba rnams / /
mchod pa sna tshogs mang po yis / /
rdo rje can gyis mchod pa yin / /
ci bde ji ltar 'dod par gsol / /
de ltar seng ge bzhin du dogs med rtogs bral bas / /
srid zhi'i go 'phang de nyid gnas pas bde bar ldan / /
rang gi yid 'ong ke shi ka la sogs pa'i glu / /
rgyal ba ma lus tshogs la gar gyis kyang ni mchod par bya / /
snod ni gang gis lag par gzhag /
gar gyi lag pas gzung bar bya / /
mi shes pa'am rmongs pa yis / /
smod par gyur na chad pa thob / /
lus ngag yid kyi las kyis ni / /
la la dul bar ma gyur na / /
chad pas de ni zhi ba'i phyir / /
de yis ji ltar rigs par brtag /
lag pa gnyis kyi phyag rgya yis / /
de nyid gtso bo'i cho ga bzhin / /
phan tshun du ni tshim par bya / /
sgeg dang rtse ba'i ro yis bde / /
zab dang rgya che'i gtam brjod cing / /
de nyid brtson pas mchod par bya / /
glu dang rnga sogs gar gyis ni / /
thabs dang shes rab bde ba'i mchog /
phan tshun du ni mnyam par gus / /
dam tshig nyan par shin tu 'dod / /
pha rol phyin bcu sbyor ba yis / /
brtul zhugs can gyis mchod sbyin bya / /
'gro bar 'dod pas thal sbyar nas / /
sngon du bzod gsol 'gro bar bya / /
bya ba byas nas blo ldan gyis / /
de nas phyag byas 'jug par bya / /
rtag tu rnal 'byor bdag nyid dang / /
rtag tu de nyid lam la zhugs / /
rtag tu 'dul bar ldan pa yin / /
tshogs kyi 'khor lo rtag tu bya / /
sbyin pa'i zas sbyin pa rnams la / /
phyag rgya thun mong du ni brjod / /
de phyir grol bar 'dod pa yis / /
bdag dang gzhan la mchod par bya / /
ji srid rang gi bde 'dod pas / /
'di nyid rol dang sgeg pa yis / /
de srid phyag rgya lhan cig tu / /
gnyug ma 'di yis mchod par bya / /
mig la sogs pa'i thabs chen gyis / /
gzugs sogs rdo rje ma yi tshogs / /
rnam shes rnams kyi bde chen po / /
phyi rol gyi ni rtag tu 'jug /
rdo rje pad+ma'i 'od zer gyis / /
zla ba'i 'od zer dkar po 'dra / /
rgyal ba'i tshogs kyi 'od zer 'byung bas rang bzhin med par rang bzhin can / /
shin tu bde ba mchog tu 'phags pas yid du 'ong ba'i shes rab bka' nyan las / /
dag pa'i lce yis len byed sems can de ni rdo rje sems / /
de nas gshegs gsol thob pa na / /
bkra shis klu dang lha kun la / /
tshogs kyi 'khor lo mngon byas nas / /
yon bdag mgo la me tog gzhag /
bkra shis brjod la sdom pa sbyar / /
'byung po thams cad sangs rgyas su / /
bla na med par smon lam gdab / /
lhag ma'i gtor mas tshim par bya / /
gtor ma chen po yang dag bsdus / /
chos bdag ye shes gyur nas ni / /
blo dang ldan pas dge la sbyar / /
mtho gang tsam gyi mtho ba ru / /
rgyal ba chos kyi gzhi bsam bya / /
de las bdud rtsi rgyun 'dzag pa / /
rang nyid la ni bsam par bya / /
yungs kar tsam gyi phra ba ni / /
rdo rje can gyi mtshan ma ste / /
rdo rje rtse'am sna rtser bsam / /
brtan par gyur nas spro bar bya / /
snying ga'i dkyil ni nam mkha' la / /
zla ba'i dkyil 'khor rdzogs pa ste / /
der ni chos kyi 'byung gnas gnas / /
phra mo'i rdo rje rtag tu dran / /
rdo rje la sogs ro dang ldan / /
yid kyi rang bzhin rnam thar gsum / /
rnam pa kun gyi don dag la / /
'gyur ba med pa'i bde ba che / /
thabs dang shes rab rnal 'byor dag /
las kun la ni thams cad du / /
yang dag byang chub legs sems gzugs / /
de nyid brtson pas bsam par bya / /
sngags ni srog gi yi ge bzlas / /
thig le'i rang bzhin 'od gsal ba / /
chos dang chos min las grol ba / /
rtag tu yongs su bsgom par bya / /
de yis dus sam thams cad du / /
grol ba'i lam la brtson pa yis / /
rtag pa'i dus su bsgom byas na / /
de yis grol thob phun sum tshogs / /
'gro ba rnams kyi bsam pa sbyin pa la sogs kun gyis myur du yongs rdzogs nas / /
bdag med rdo rje la sogs kyis ni rnam rtog rmongs pa'i grong khyer thams cad brtag byas nas / /
rgyal ba'i 'khor lo gang zhig bskor bas bla ma'i ye shes 'char zhing thar pa ster byed pa / /
'phags pa de yi thugs rje chen pos nad rnams rtag par shin tu grol bar byed / /
zab pa'i tshogs kyis yon tan gter ldan pas / /
rnam par rtog pa'i rtog pa las rgyal nyon mongs spangs pa yi / /
bag chags bcas pa'i gnas las gol zhing rnam grol ba'i / /
dngos dang dngos med rnam grol rnal 'byor pa la phyag 'tshal lo / /
yan lag rgyan rnams kyis ni rnam par brgyan pa yi / /
nam mkha' zla ba'i 'od zer cha ni rnam pa sna tshogs byed pa gang / /
shes rab tshogs kyi bdag nyid la ni phyag 'tshal 'dud / /
'jig rten 'jig rten 'das bcas bla ma'i 'khor lo can / /
bsgom bya rnam par bsgoms pas 'gro ba grol ba'i phyir / /
gang zhig phan pa'i bsam pas 'dir ni dkyil 'khor byed pa yi / /
tshogs kyi 'khor lo byed pa de la phyag 'tshal 'dud / /
sems can thams cad la gnas dri med dngos po yi / /
bsgoms pas gsal bar gyur pa'i bde chen bsdus pa la / /
phyag rgya dang bcas byed pa de la phyag 'tshal lo / /
dpal ldan rdo rje 'jigs byed kyi tshogs kyi 'khor lo /
slob dpon rat+na A ka ra shAn+tis mdzad pa rdzogs so // //
rgya gar gyi mkhan po dI paM ka ra rak+Shi ta dang /
lo tsA ba dge slong rdo rje grags kyis bsgyur ba'o // //
[ ]
