@## / /
rgya gar skad du /
badzra gau rI a nu gra ha sA d+ha naM nA ma /
bod skad du /
rdo rje dkar mo'i rjes su 'dzin pa'i sgrub thabs zhes bya ba /
dpal gshin rje gshed la phyag 'tshal lo / /
rdo rje dkar mo sgrub par 'dod pa'i sngags pas /
yid dang mthun pa'i gnas su stan bde ba la 'dug ste /
sems can thams cad la brtse ba chen pos phyag 'tshal ba la sogs pa nas /
btang snyoms kyi bar du bsgom par bya'o / /
de nas stong pa nyid sngon du byas pa'i rjes la /
sna tshogs pad+ma dang zla ba'i steng du /
ru'i yi ge ser po dang ral gri las sku mdog gser dang mtshungs so / /
zhal gsum phyag drug ma rtsa ba dang g.yas dang g.yon gyi zhal /
ser po dang dmar po dang dkar po'o / /
g.yas pa na ral gri dang /
rdo rje dang /
gri gug go / /
g.yon pa na 'khor lo dang /
pad+ma dang /
thod pa bsnams pa'o / /
spyan gsum ma /
mgo bo'i phreng ba'i cod pan dang /
mi mgo lnga bcu'i do shal 'phyang ba /
phyag rgya lnga dang ldan pa /
sgeg pa la sogs pa'i ro dang ldan pa /
g.yon brkyang dang /
zla ba la ru yig ser po'o / /
rtsa sngags ni /
oM gaM b+hi ra badzra karti ta g+ha g+ha hUM /
rak+ta sho Ni t-i pra ye /
gau ri yi big+ha na dza hrIHzhes 'bum phrag gcig rtse gcig pas bzlas so / /
de nas las nye bar bsgrub pa'i phyir sngon du bsnyen pa mtshan ma thob kyi bar du bya'o / /
des grub la sngags kyis bsgrub par bya'o / /
de nas bla gab med pa'i gnas su dkyil 'khor bzhengs par bya ste /
pad+ma 'dab ma brgyad pa'i lte ba dang bcas pa'i gzhal med khang pa'o / /
'dab ma brgyad pa la klu chen po brgyad kyi mjug mas mnan pa'i rtsang ke tu'i gzugs ra yig las skyes pa bri bar bya'o / /
de'i phyag g.yas na klu'i zhags pa /
g.yon na shak+ti bsnams pa'o / /
de'i steng du dpal rdo rje gau rI ma snga ma lta bus mnan pa'o / /
der mchod pa dang gtor ma la sogs pa bshams te /
slob dpon bdag nyid grogs dang bcas pas bcom ldan 'das gshin rje gshed dmar po'i dkyil 'khor bsgoms pa la brten pas /
ma rungs pa'i sems kyis sngags bzlas par bya'o / /
oM b+hi shi mu ta tse du ma ma sha lA ka la dza la ti a dzi te swA hA /
tad+ya thA /
tsa ta tsa ta /
tsi tsaN+Da /
tsi tsaN+Da /
badzra She la Sha la te swA hA /
oM li du la dzam ka swA hA /
sngags gsum po de stong phrag bzhi bzlas pas so / /
oM pa sha mi gi Tu ma sha dza ti a dzi te swA hA /
brgyad kyis lhag pa'i brgya phrag gcig bzlas par bya'o / /
yang sngags de gnyis kyi rim pa yin pas bzlas par bya'o / /
de ltar gnyis kyis mtshan ma thob kyi bar du byed pa ste sngon du bsnyen pa byas par 'gyur ro / /
'khor lo la mngon du phyogs pas /
rkang pa chu'i nang du bcug ste /
rtsa ba'i sngags dang snying po dang /
las kyi sngags rnams gcig par bzlas par bya'o / /
yungs kar gyis bgegs bskrad par bya'o / /
yul brta bar bya ba'i phyir zhing skyong rnams la gtor ma rgya cher bya'o / /
gal te zhag gsum gyi bar du char mi phebs na de'i tshe kham phor du klu'i gzugs brnyan sngags snying gar bzhag pa gzhug ste /
de la mchod nas kha sbyar la byang nub kyi phyogs su drag po'i thab khung du bcug ste /
'og gi rlung gi dkyil 'khor du btang bas rlung cher g.yos nas me 'bar nas chu bsros te /
klu chen po rnams kyi dug rlangs pa dang /
rgya mtsho'i rlangs pa byung bas bar snang du sprin char du lte bar babs par bsam mo / /
gal te de ltar byas kyang zhag lnga'i bar du char mi phebs na /
de'i tshe ke tu la drag por bsdigs par bya'o / /
rdo rje dang don grub kyis bsnun pa dang bcas pas /
oM ha na ha na badzra sa ma ya hUM zhes dam tshig brjod nas /
oM pa sha mi ke tu ru mi shi ka dza la ti oM badzra la te swA hA /
oM b+hi na d+ha ra ra hUM ma hA kro d+ha pA da ShA la te swA hA /
oM ke tu yak+Sha dza la re kI li kI la ya sarba swA hA /
khri bzlas par bya'o / /
de nas dam bcas pa rjes su dran nas char nges par 'bebs par 'gyur ro / /
dpal rdo rje dkar mo'i sgrub thabs /
grub thob kyi 'khor los sgyur ba'i slob dpon dpal 'dzin gyis mdzad pa rdzogs so // //
rgya gar gyi paN+Di ta rgyal sras dpal bi b+hU ti tsan+d+ra dang /
glo bo lo tsA ba dge slong shes rab rin chen gyis chos kyi rgyal po'i khab sku mkhar nyi gzungs su bsgyur cing zhus te gtan phab pa'o // //
[ ]
