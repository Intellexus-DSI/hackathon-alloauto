@## / /
rgya gar skad du /
prah+ma bu ti swa ra sa t+yai sto tre Na sid+d+haM wAka pra b+ha nA ma /
bod skad du /
tshangs pa'i bu mo dbyangs can ma la bstod pas grub pa dag gi 'od zer zhes bya ba /
'jam pa'i dbyangs la phyag 'tshal lo / /
spyan ras gzigs dbang zhal gyi mche ba'i rtse las mngon sprul zhing / /
thugs rje'i rnam 'phrul mtha' yas pha rol rjes su gzung ba'i phyir / /
tshangs pa'i bu mo mdzes ma khyod sku gsal ba'i rnam 'gyur can / /
biSh+Nu'i gzugs can tam+bu ra la dga' bskyed tshul 'dzin ma / /
rjes su chags bcas rol pa'i lo ni bcu drug lon pa'i nyams / /
chu gter 'gram ngogs lbu ba'i phreng bas rtse bar dga' ba can / /
dri za'i bu mo mngon bstod nyid kyi rnam thar phul byung rnams / /
gang gis yid la dran byed de la ngag gi dbang phyug stsol / /
kho bos khyod dran ba spu shas cher g.yo ba'i lag pa gnyis / /
thal sbyar me tog gzhon nu kha 'bus lta bu spyi bo'i steng / /
rab bzhag snying nas rab tu gus pa lhur byed khyod kyi yon tan ni / /
mtha' dag rtogs min cung zad rnyed 'di sdeb legs phreng bas mchod / /
khyod sku 'o ma'i mtsho 'dra kun+da ku mud zla zer mtshungs / /
rab dkar 'od kyi phreng bas kun nas bskor ba'i gzi brjid kyis / /
lha dbang yid 'phrog dga' ba'i nga ros khyod la rtag tu bstod byed na / /
blo gros don gsal don gnyer lha la gus pa smos ci dgos / /
chu skyes dkar po dri med steng gnas ge sar g.yo ba'i rtser / /
ri bong 'dzin pa'i gdan steng tsog pu'i tshul bzhugs bgying bag can / /
zhal gcig phyag gnyis dri za'i pi wang bsgrengs pa'i sgra dbyangs dang / /
rjes mthun gsung gis sa gsum skye dgu'i bsam pa tshim mdzad ma / /
'jam mnyen 'khril zhing ring ba bung ba lta bur gnag pa'i skra / /
g.yas g.yon rgyab tu 'phyang zhing cung zad li ba'i thor cog la / /
me tog dkar po'i phreng bas thod bcings spyi gtsug zla bas spud / /
gser gyi rna cha 'phyang zhing mkhur tshos mdzes pa 'dzum pa'i zhal / /
ka tsa lin+da'i smad g.yogs tshom bu'i spras pas sgeg pa'i nyams / /
puN+Da rI ka'i phreng ba chun 'phyang mgul rgyan do shal can / /
phyag zhabs rin chen phreng ba sil sil sgra ldan brgyus pa yis / /
khyed sku lha dang rig 'dzin bu mo'i tshogs kun ngo mtshar gyur / /
lha mo gzhon sgeg lang tshor ldan pa skye dgu'i yid 'phrog ma / /
yid 'ong 'dzum pa'i bzhin can mig dkyus ring po'i zur gyis ni / /
smin ma g.yo ba'i gar can khyod sku rtag tu dran byed la / /
rab tu dgyes pa'i nyams kyis gzigs shing kho bo rjes su bzung / /
mdzad spyod bags kyis dal zhing gsong por smra ba'i ngang tshul can / /
mA li sar pa'i dri ldan nu zho nu bar 'dod pa la / /
reg pas dga' ba'i nu zho stob byed khyed la rtag tu bstod pa'i bu / /
snying nas yus che shas cher du ba'i gdung ba tshim mdzad ma / /
de yi yid la bstod pa'i zol tshig ca cor ma nges pa yi sgra / /
smra ba'i ga zhas 'dir spel nyid kyi thugs la bas gyur mod / /
'on kyang kho bo'i blo ni 'dir zad bu yi nyes pa rnams / /
ma yis bzod mdzod brtse bas slar yang bu ni rab tu skyongs / /
snying gi chu skyes 'dab brgyad dkar po ze'u 'bru'i phreng ba can / /
dmar ser mdzes pa'i mtshams nas 'od kyi dra ba rab tu dgye / /
ge sar 'jam pa'i rtse mor bsil zer can ni rab gnas pa'i / /
dbus su chu shel mdog 'dzin hrIM gi phreng bas sgrib gnyis 'joms / /
'dab ma re rer gnyis gnyis bzhugs pa'i a A la sogs dbyangs yig rnams / /
g.yas su bskor ba'i rim pas mar me'i phreng ba 'bar ba ltar / /
kun nas 'od zer 'phro ba'i rgyan ldan rtse mo'i rang bzhin gyis / /
yid kyi dri ma mun nag rnam bsal blo gros mchog stsol mdzod / /
srog gi 'od zer skra yi khyod tsam phra ba'i cha shas kyis / /
rtsol ba'i sgo nas myur bar lha mo'i thugs la reg gyur pas / /
'khor lo gnyis pa bskor bas rnam pa bdun pa'i mchod sprin can / /
'jug pa'i rlung zhon rang sems ye shes rgyas mdzad de la 'dud / /
de rjes hrIM gi phreng ba mu tig do shal mgal me yi / /
'khor ba'i tshul du 'khor ba zhal gyi sgo nas 'thon gyur cing / /
lte ba'i dkyil 'khor nas zhugs slar yang sa bon tsha zer rtser / /
'bar ba'i mod la dbyangs can ngag ster khyod zhabs spyi bos blang / /
lha mo gtsang sbra la dga' brdzun spangs 'byung po'i zas dor zhing / /
tshangs spyod brtul zhugs can gyis nyin re dran byas yum bos na / /
slar yang ngag gi dbang phyug ci bzhed gsungs pa'i gad mo yis / /
dkar gsum zas kyi dga' ston tshul gyis dngos grub stsol la 'dud / /
de ltar khyod bstod lhur len gang yin de ni yon tan gyis / /
dbul gyur sna tshogs rigs pa'i gzhung lugs rnams las nges pa'i don / /
myur rtogs sa gsum skye bo'i gzhung sgron gti mug mun pa rnams / /
rab bsal rgyal ba'i dbang po 'od dpag med 'dra thob par shog /
'dir ni 'phags dang mkhas pa'i skye bo phul byung tshogs rnams ston / /
bdag 'dra khums shing mu cor sgrogs pa dang tshul mi shes mod / /
khyod kyi rjes zhugs lan cig ma yin tshig don goms bya'i phyir / /
sdeb sbyor gtsor byas brag ca'i sgra mtshungs 'di ni bstod par rigs / /
tshig 'di gang gis mthong ngam thos sam rtag tu dran byed dam / /
klog dang kha don byed dang bsam don chub byed pa / /
yi ger bri'am gzhan la rgya cher rab tu ston kyang rung / /
de yi sems dang ngag la dpal ldan lha mo dbyangs can myur 'jug shog /
tshangs pa'i bu mo dbyangs can ma la bstod pas grub pa ngag gi 'od zer zhes bya ba / /
lha mo nyid kyis dngos su byin gyis brlabs pa'i bram ze phur bus mdzad pa rdzogs so // //
sum pa lo tsA ba dar ma yon tan gyis bsgyur ba'o //
[ ]
