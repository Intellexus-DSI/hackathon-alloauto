@## / /
rgya gar skad du /
shrI he badzra sA d+ha na /
bod skad du /
dpal kye rdo rje'i sgrub pa'i thabs / /
dpal he ru ka rdo rje la phyag 'tshal lo / /
kun du rtog pa kun spangs kyang / /
thabs chen bdag nyid can gang las / /
dngos po kun gyi rang bzhin te / /
he ru ka dpal mgon la 'dud / /
rab sbas sa yi cha 'ga' zhig /
gla rtsi la sogs pas byugs par / /
'jam pa'i stan gyi steng 'dug nas / /
rnal 'byor 'di ltar goms par bya / /
snying gar paM skyes pad+ma bsam / /
a yig las skyes zla ba'o / /
der ni dugs 'thung snang ba yis / /
rang lus rnam par dpyad bya ste / /
rkang pa nas ni mgo mthar yang / /
bshang gci sogs kyis rab gang ba / /
rdul phran la sogs dbye ba yis / /
rnam par dpyad na rang bzhin med / /
lus dran nye bar gzhag byas nas / /
bde sdug la sogs rnam pa yi / /
tshor ba yang ni de nyid du / /
med par phyi nas rnam par dpyad / /
tshor dran nye bar gzhag byas nas / /
sems las dpyad bya de nyid du / /
lus sogs rnams las phyir gyur pa'i / /
sems zhes bya ba yod ma yin / /
gzung ba'am ni 'dzin pa'i gzugs / /
yod min dngos po'i rang bzhin no / /
sems ni dran pa nyer gzhag pas / /
chos kun rnam par dpyad bya ste / /
phung khams skye mched sogs mtshan nyid / /
de yang de nyid du med do / /
chos ni dran pa nyer gzhag pa / /
byas nas slar yang sngags dran bya / /
ba spu'i bu ga las spros de'i / /
snang bas ma lus 'gro ba ni / /
dmyal ba yi dags dud 'gro lha / /
lha min mi yi 'gro ba yang / /
skye dang rga dang 'chi ba dang / /
ltung ba rnams kyis gdungs mthong ste / /
snying rje chen po la dmigs nas / /
de rnams kyi ni sgrol ba'i rgyur / /
bsod nams dag ni 'phel slad du / /
bla ma lha dang rgyal ba yang / /
byang chub sems dpa'i tshogs bcas rnams / /
mthong nas mchod pa rab tu brtag /
thog mar sngags ste rang snying gi / /
sa bon me tog bdug sogs spro / /
sngags ni /
oM badzra puSh+pe AHhUM phaT swA hA / /
me tog bdug spos de bzhin sgron / /
dri dang lnga pa zhal zas so / /
gdugs dang rgyal mtshan ba dan sogs / /
phreng ma bla gos yang dag ldan / /
rta glang mi yi bud med sogs / /
thams cad rin chen rigs las byung / /
phyi rol kun du gau rI sogs / /
bdud rtsi lnga 'dzin spro bar bya / /
sdig pa rnams ni bshags par bya / /
bsod nams la ni rjes yi rang / /
dkon mchog gsum la skyabs su mchi / /
byang chub sems ni bsam par bya / /
de nas lam rten mthar thug pa'i / /
tshigs su bcad pa thog mar brjod / /
dkon mchog gsum la zhes pa la sogs pa'o / /
de nas de bzhin gshegs pa'i bka' / /
thob nas sems can don byed rgyu / /
gang zhig 'gro kun dbyer med pas / /
byams pa chen po rab tu gzung / /
snying rje bskyed de dga' ba dang / /
de nas btang snyoms bsgom par bya / /
rang bzhin bral phyir stong pa ste / /
rgyu med pa las mtshan ma ste / /
rang gi rtog pas mi phyed pas / /
'gro ba smon pa dang yang bral / /
de nas thams cad stong bltas nas / /
dang por nyid du sngags brjod bya / /
de nas nyi gnas hUM yig gi / /
sngags las 'thon pa'i rdo rje'i gur / /
chos kyi dbyings son bsam bya zhing / /
khang brtsegs yang ni 'byung las skyes / /
gru bzhi pa la sgo bzhi pa / /
do shal snam bu sogs kyis brgyan / /
der ni dbus su pad+ma dmar / /
'dab ma brgyad pa bsam par bya / /
der ni ze 'bru la gnas pa'i / /
bdud bzhi po ni bsam par bya / /
tshangs pa dbang po nye dbang drag /
de bzhin gshin rje nor sbyin dang / /
bden bral dang ni thags bzangs ris / /
'dab brgyad rnams su legs bsam bya / /
A li kA li zla nyi'i dbus / /
hUM aM bsam bya de dag gis / /
thod gri rang gi sa bon gyis / /
byin gyis brlabs pa'ang spro bar bya / /
de la rnam lnga mngon byang chub / /
rnal 'byor rig pas bsgom par bya / /
me long mnyam nyid ye shes dag /
zla nyi dag tu rab tu grags / /
lha yi sa bon phyag mtshan gyis / /
so sor rtog par brjod par bya / /
de rnams gcig nyid nan tan te / /
rdzogs pa dag pa'i chos nyid do / /
spro dang bsdu ba byas nas ni / /
rdo rje sems dpar rang nyid 'gyur / /
phyag mtshan zhal sogs sras bzhin te / /
zla ba chu shel nor bu'i 'od / /
dga' bas gnyis gnyis snyoms 'jug pas / /
sangs rgyas thams cad bsdu bar bya / /
bsrub bya srub byed sbyor ba yis / /
bde chen go 'phang la bzhugs so / /
pad+mar byang sems rnam pa las / /
gau rI la sogs rnam pa 'dzin / /
de nas gau rI sku mdog gnag /
gri gug dang ni nya 'dzin pa / /
yang na tsau rI btsod kyi mdog /
Da ma ru dang phag pa can / /
'dzin pa lho ru bsam par bya / /
ro langs ma ni nub tu dgod / /
ser mo rus sbal snod 'chang ma / /
skyil krung phyed pas bzhugs pa yin / /
g+hasma rI ni margad 'od / /
sbrul dang g.yon na snod dag go / /
dbang ldan du ni puk+ka sI / /
dbang sngon 'od de seng ge 'dzin / /
phyag g.yon na ni dgra sta'o / /
sha ba rI ni me ru dgod / /
zla ba chu shel nor bu'i 'od / /
phyag na dge slong 'khar sil yang / /
bden bral du ni gtum mo gnag /
'khor lo dang ni gshol 'dzin ma / /
rlung du g.yung mo sna tshogs mdog /
de bzhin gshegs pa rnam dag pas / /
g.yon pas rdo rje dang bcas pa'i / /
sdigs mdzub mdzad pa bsam par bya / /
gaM tsaM baM gaM baM shaM laM /
DaM gi sa bon rnams kyis dbyung / /
kak+ko la las rim ji bzhin / /
gar gyis ro yi steng du'o / /
spyan gsum skra ni gyen du ste / /
mgo bo'i me tog phreng bas brgyan / /
lha mo phyag rgya lnga 'dzin pa / /
spyi bo rnams su thod pa byas / /
stag gi sham thabs sked par gnas / /
spyan dmar smin ma ser skya'o / /
'khor lo 'di ltar rnam bsams nas / /
gtso bo rig mar bcas pa dag /
zhu bas 'dod chags chen po las / /
zhu ba mar gyi bum pa bzhin / /
de mthong nas ni sbom po sngon / /
grwa bzhi'i lha mo rnams kyis ni / /
sgra snyan pa yi glu rnams kyis / /
sems can don du sad par byed / /
khyod bzhengs rjes btsun snying rje'i yid / /
puk+ka sI dag yongs su skyobs / /
stong nyid rang bzhin dor nas ni / /
bde chen sbyor bas bdag 'dod mdzod / /
khyod med na ni bdag 'gum pas / /
kye yi rdo rje khyod bzhengs shig /
stong nyid rang bzhin nyid dor nas / /
ri khrod ma yi bya ba sgrubs / /
dga' gtso 'jig rten mgron gnyer ma / /
stong pa nyid la bzhugs sam ci / /
khyod med phyogs ni mi 'tshal bas / /
gdol ba mo bdag zhu ba bgyid / /
bdag gis khyod thugs mig 'phrul shes / /
kye ma mig 'phrul can khyod bzhengs / /
g.yung mo bdag ni grong khyer ram / /
snying rje chad par ma mdzad cig /
aM hUM dag gis gri gug dang / /
pad+ma'i snod kyang bsam par bya / /
spros las zhu ba las rab bzhengs / /
rang gi lha yi rnam pa'i sku / /
zhal brgyad pa la zhabs bzhi pa / /
bcu drug phyag gis brgyan pa ste / /
nyi shu rtsa bzhi'i spyan gyis phyug /
steng gi zhal ni rnam par gtsigs / /
g.yas su yang ni dkar ba'i zhal / /
g.yon pa dmar por rnam bsgom bya / /
spyi bor sna tshogs rdo rje dang / /
mgo bo'i me tog phreng bas brgyan / /
lha yi phyag rgya lnga 'chang zhing / /
spyi bor thod pa byas pa'o / /
sgeg pa la sogs ro dang ldan / /
sku mdog nag cing shin tu 'jigs / /
'khor lo rna cha mgul rgyan dang / /
lag gdug ska rags rnams kyis brgyan / /
bdud kyi rgyab tu bzhugs nas kyang / /
lha dang lha min bsdigs par mdzad / /
skyil krung phyed pa'i gar gyis bzhugs / /
phrag par 'khyud pa'i bdag med ma / /
g.yon na thod pa kha T+wAM ga / /
g.yas na gri gug 'chang ba mo / /
rab 'jigs lha mo nag mor gyur / /
rje bzhin rgyan dang ldan pa'o / /
glang po rta bong glang rnga mo / /
mi dang sha ra b+ha byi la / /
skrag pa thod pa brgyad rnams su / /
g.yas pa'i phyag rnams kyis 'chang ngo / /
sa dang chu rlung me dang ni / /
zla ba nyi ma yang dag ldan / /
mthar byed dang ni nor sbyin nyid / /
phyag g.yon thod pa rnams kyis so / /
spyan dmar ser skya'i smin ma can / /
mgo skyes gyen du 'bar ba'o / /
de nas rnal 'byor rang nyid 'gyur / /
gdug pa thams cad nges gnon byed / /
ye shes 'khor lo yang dag par / /
dgug gzhug bcing dang dbang du bya /
dzaHhU~M baM hoH sngags brjod pas / /
rang gi 'khor lo gcig nyid bya / /
mig la gti mug rdo rjer gyur / /
rna bar zhe sdang rdo rje ma / /
sna la ser sna rdo rje ma / /
kha la 'dod chags rdo rje ma / /
phrag dog tu bshad lus la bsam / /
yid la bdag med ma dgod do / /
gzugs ni gau rI sgra chom rkun / /
ro langs ma ni drir brjod bya / /
g+hasma rI ni ro langs ma / /
reg la sa spyod ma ru dran / /
chos khams mkha' spyod ma ru 'gyur / /
zhes pa skye mched sbyong ba'o / /
gzugs phung rdo rje ma ru 'gyur / /
tshor ba yang ni dkar po nyid / /
'du shes chu yi rnal 'byor ma / /
'du byed rdo rje mkha' 'gro ma / /
rnam shes phung po'i rang bzhin gyis / /
bdag med rnal 'byor ma gnas so / /
spos mo ri khrod ma nyid dang / /
gtum mo g.yung mo de bzhin te / /
sa chu me dang rlung rnams la / /
sbyang slad rnal 'byor pas dgod bya / /
de nas dkyil 'khor 'khor lo'i bdag /
ye shes sa bon 'od spros pas / /
mkhar bzhugs sangs rgyas rnams la ni / /
dbang gi slad du gsol ba gdab / /
sangs rgyas de rnams he ru ka'i / /
rnam pas cho gas dbang bskur ro / /
gau rI sogs dang spyan ma sogs / /
lha mo'i tshogs rnams kyis rab mchod / /
bdud rtsi lnga pos rgyas pa yi / /
bum pa me tog char ldan pas / /
rnal 'byor pa ni dbang bskur 'gyur / /
dbu rgyan dpal ldan thugs kyis te / /
gau rI puk+ka sI nyid kyang / /
thugs dbang nyid kyis rgyas gdab bya / /
chom rkun ri khrod sku yi dbang / /
ro langs ma ni rin chen 'byung / /
gtum mo'i dbu rgyan la yang de / /
g.yung mo chags pa'i rdo rje can / /
g+hasma rI yang dbang bskur gnas / /
rnal 'byor rig pas rtag bsgom bya / /
de nas mchod de bdag nyid ni / /
bstod pas kun du dgyes par bya / /
rnal 'byor ma tshogs grogs mos yongs bskor khyod / /
khyod ni rang gi thugs kyis mchog brnyes pa / /
'dis ni rgyu dang mi rgyu'i 'gro kun mdzes / /
snying rje'i thugs kyis sems can sad par mdzad / /
sgyu ma'i sgros pa ltung mdzad rdo rje kye / /
dgyes mdzod dpal ldan he ru ka rdo rje / /
bdud rtsi myang ba byas nas ni / /
spro dang bsdu ba sngon ma can / /
brtan zhing rtse gcig sems kyis ni / /
sngags kyi bzlas pa rab tu bya / /
ye shes sems dpa'i snying zlar gnas / /
sa bon thig ler song zhing spro / /
sngags phreng phyi rol 'gro ba na / /
sems can kun gyi don byed do / /
bsdu zhing slar yang sngags pa yis / /
srog dang thur sel shin tu bsdam / /
bzlas pa byas nas bsod nams de / /
sems can rnams la bsngo bar bya / /
ting nge 'dzin las langs pa na / /
smon lam 'di ni bklag par bya / /
rigs su skye dang dam tshig can / /
smyo med kye yi rdo rje ston / /
brtser ldan bla mar gus pa dang / /
skye ba nas ni skye bar gyur /
lag pa rdo rje dril bus mtshan / /
zab mo'i chos ni klog pa dang / /
btsun mo'i khu ba yang dag par / /
skye ba skye bar 'thung gyur cig /
de nas gtor sogs cho ga ni / /
ji bzhin ngal so'i don du'o / /
thun mtshams su yang de bzhin du / /
dang por mchod de bzla zhing bzla / /
thugs ka'i 'khor lor 'jug pa'i mthar / /
shes rab thabs dag bde ba'o / /
glu rnams kyis bskul snga bar ni / /
bshad pa'i cho gas langs nas ni / /
bzla bya nus pa rnyed pa na / /
rdzogs par sems can don brtsam mo / /
zhes pa 'di byas dge zhing bde ba'i sgrub thabs ni / /
ma lus sems can bde ba chen po sgrub byed pa / /
dri ma dang bral dge bar bsags pa gang / /
de yis 'gro bas nam mkha' thob gyur cig /
dpal kye rdo rje'i sgrub pa'i thabs Dom+bi zhabs kyis mdzad pa rdzogs so // //
chos kyi rgyal po chen po grags pa 'byung gnas kyi spyan sngar /
paN+Di ta chen po ba na rat+na dang /
gzhon nu dpal gyis kha che dngul gyi bum pa'i 'grel pa dang mthun par bsgyur //
[]
