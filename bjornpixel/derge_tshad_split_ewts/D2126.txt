@## / /
rgya gar skad du /
shrI e ka dza TI sA d+ha naM /
bod skad du / /
dpal ral gcig ma'i sgrub thabs /
jo mo byin rlabs can la phyag 'tshal lo / /
dran pa tsam gyis sems can rnams / /
yo byad 'phel zhing bar chad zhi / /
dgra rnams 'dul zhing byang chub nye / /
ral gcig ma la phyag 'tshal lo / /
sems can nyon mongs bsod nams chung / /
'khor bar yun ring gnas pa la / /
mchog dang thun mong thob bya'i phyir / /
jo mo'i sgrub thabs brtsam par bya / /
dur khrod la sogs nyam nga bar /
mi ro'i stan la rab 'dug nas / /
byang chub mchog tu sems bskyed nas / /
dngos sam yang na yid kyis kyang / /
yan lag bdun nam rnam bzhi sgom / /
stong pa'i ngang las pad+ma'i gdan / /
ro dang nyi ma zla ba la / /
skad cig dran pa tsam gyis kyang / /
dpal ldan chen mo sku mdog gnag /
zhal gcig ma la phyag bzhi pa / /
g.yas gnyis ral gri gri gug dang / /
g.yon pa ut+pal thod pa bsnams / /
ral pa ser po'i thor tshugs dang / /
'phyang ba'i tshul la rnam par brgyan / /
spyan gsum zhal ni mche ba gtsigs / /
'dzum pa'i mdangs dang ldan pa'o / /
stag gi sham thabs byas pa'i zhabs / /
g.yas pa bskum nas g.yon pa brkyang / /
sems dpa'i skyil krung gar gyis bzhugs / /
sprul dang thod pa'i rgyan la sogs / /
dur khrod chas kyis brgyan par bsgom / /
yul gsum sku gsung thugs kyi dbang / /
phyi nang gsang ba'i tshul du yang / /
skad cig nyid la dbang bskur bya / /
de lta bu yi sbyor ba la / /
bag tsam skyo bar gyur pa na / /
rig pa 'di yang brjod par bya / /
hrIM triM hU~M phaT / /
mtshan dang ldan pa'i thod pa'am / /
yang ni ci yang rung ba'i snod / /
sha lnga bdud rtsi la sogs pa'i /
ba liM rgyan gyis mchod pa bya / /
rtsa ba'i sngags kyi bstod pa 'dis / /
gdangs dang ldan par bstod par bya / /
prA ta ni ni Da la a ro pi ta /
g+h+ri ta b+h+ri ta g+h+ra ra aT+Ta hA sa na da / /
pra ya hU~M khaT+Ta g+hA nI la la ga la dza tra dzu tra u g+hA ni b+hA pa rA ga ti ga bu dz+nyA dza tra ma /
na sa sa ka pA la /
ki tir dzu gu taM haM ut+ta ra ye saM /
thal chen khrag dang sbyar ba yi / /
dkyil 'khor dag kyang rtag tu dbul / /
zab mo'i don yang bsgom bya ste / /
de lta bu yi sbyor ba yis / /
mi yi ro'am dur khrod dam / /
gtsug lag khang ngam khyim dag tu / /
lus ngag yid gsum 'bad pa yis / /
zhag gcig bdun bdun dang rtsa gcig /
gsum lo gcig gis 'grub par 'gyur / /
zhal gyi dkyil 'khor bstan nas ni / /
gang ltar 'dod pa dri ba gyis / /
de lta bu yi lung bstan nas / /
dngos grub rnam pa gnyis kyang thob / /
thun mong tshe ring nad med cing / /
yo byad dang ni rigs rgyud 'phel / /
kun gyis lta ba'i 'os su 'gyur / /
mchog ni byang chub the tshom med / /
dpal ldan chen mo grub nas kyang / /
gdug pa'i gnod sbyin rnam pa gnyis / /
drag po'i shugs kyis phrin las byed / /
g.yas na kA la nag po ni / /
ral pa kham nag gyen du brdzes / /
sprul dang thod pa'i rgyan dang bcas / /
dar nag gos kyi le'u can / /
zhabs la sag ti yu thung gon / /
sprul nag gcus pa'i ske rags byas / /
g.yas pa ral gri klad la bskor / /
g.yon pa ut+pal dkar po bsnams / /
mche gtsigs tog tog rkan sgra can / /
g.yon na b+hi ka la dmar po / /
ral pa gsigs pas sa gzhi khebs / /
khro gnyer dpral bar g.yo bzhin bsdus / /
le brgan dmar po sku la gsol / /
rkang pa rdeb cing gdug pa 'dul / /
gri gug g.yas pa thod pa g.yon / /
zhal nas drag po'i ngan sngags sgrogs / /
a yin hring sring has phring / /
hang sa hu hang sa hung / /
has phring a yin hr-ing sring / /
gdug pa'i drag sngags 'di dag kyang / /
gnod sbyin gnyis kyi srog kyang yin / /
de dag 'grub par gyur pa na / /
bsams pa tsam gyis rengs pa dang / /
khros pa tsam gyis 'chi bar 'gyur / /
thal mo brdabs pa'i sbyor ba yis / /
mi ma yin pa'i 'byung po rnams / /
seng ge mthong ba'i ri dwags bzhin / /
mthong ba tsam gyis 'bros par 'gyur / /
de ltar yin gyis gdams pa 'di / /
'gro ba rnams la phan gyur cig /
'di 'dra'i gdams ngag dam pa 'di / /
kha nas me 'bar khong du sbrul zhugs pa'i / /
bu ngan phal la sbyin pa min / /
dpal ral pa gcig ma'i sgrub thabs 'khor lo gnod sbyin dang bcas pa rdzogs so // //
rje grub thob chen po'i thugs dam gnubs lo tsA bas bsgyur ba'o //
[ ]
