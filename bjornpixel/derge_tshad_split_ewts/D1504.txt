@## / /
rgya gar skad du /
shrI tsakra sam+ba ra sa ha dza tat+ta A lo ka /
bod skad du /
dpal 'khor lo sdom pa'i lhan cig skyes pa'i de kho na nyid snang ba /
dpal 'khor lo sdom pa la phyag 'tshal lo / /
gang la brten nas rang rig bde chen po / /
stong dang snying rje dbyer med mtshon pa'i gzhi / /
chos dang longs sprul bde ba chen po yi / /
rang bzhin rtsa yi 'khor lo'i mgon btud nas / /
'khor lo bde mchog dpal rim las byung las / /
spyod 'chang mgon po'i zhal snga las rnyed pa'i / /
rang rig bde chen ye shes mtshon pa'i thabs / /
dpyid dang thig le bsgom pa'i man ngag bshad / /
bsam gtan khang pa rnam g.yeng skye bo yi / /
'du 'dzi dang bral rnam par dben pa'i sar / /
yongs su 'dzin pa ma lus rnam spangs te / /
mi g.yo rtse gcig ting 'dzin mchog bsgrub bya / /
bde ba'i stan gnas rdo rje skyil krung dang / /
lag gnyis mnyam par gzhag pa'i phyag rgya can / /
lus bsrangs nas ni mgrin pa dgug pa dang / /
mig gnyis sna yi rtse mor mnyam sbyar zhing / /
gang la rgyan dang cha lugs phyag mtshan dang / /
mtshan dang dpe byad ma lus yongs rdzogs pa / /
rang snang shes rab phag mo dang 'dus pa'i / /
gnyis med bde ba'i rang bzhin rang lha'i sku / /
sgyu ma smig rgyu dri za'i grong khyer dang / /
bar ma'i srid dang chu zla lta bu yi / /
lus kyi dbus gnas sa sogs 'byung ba bzhi / /
byams dang snying rje dga' dang btang snyoms dang / /
spyan sogs rig ma bzhi yi bdag nyid dang / /
chos dang longs sprul bde ba che rang bzhin / /
e baM ma yA rtsa yi 'khor lo la / /
dbyangs dang gsal byed byang chub yi ger ldan / /
rdul dang snying stobs mun pa'i rang bzhin gyi / /
rtsa gsum gyis ni yang dag sbrel byas pa / /
yon tan skyon gyi rang bzhin rtsa gnyis la / /
brten nas steng dang 'og gi sgo gnyis nas / /
'byung dang 'jug pa srog dang rtsol ba yi / /
gang du mi g.yo rtse gcig gyur pa las / /
dang po ri dgas sred bzhin snang ba dang / /
mtshan gnyis pa dang du ba'i rnam pa can / /
gsum pa srin bu me khyer dang 'dra zhing / /
bzhi pa sgron ma 'bar ba lta bu dang / /
mtshan ma lnga pa rnam par ma brtags par / /
sprin med nam mkha' lta bu 'byung 'gyur zhing / /
de tshe gang du ye shes me 'bar ba / /
gsal ba glog gi 'od dang mtshungs pa yi / /
steng du 'phro bas bdud rtsi'i rgyun 'bebs shing / /
bde chen rang rig ye shes ster bar byed / /
gang la brten nas skyes pa'i ye shes dang / /
rang rig las gzhan brjod par mi nus shing / /
dngos dang dngos med rtog pa las grol ba / /
bde chen de bzhin nyid la bdag phyag 'tshal / /
gang zhig skyes pas thog med 'khor ba nas / /
bsags pa'i sgrib pa ma lus kun spong ba / /
gnyis med bde ba chen po'i rang bzhin gyi / /
gnyug ma'i ye shes de la bdag phyag 'tshal / /
rtog pa gang gis rtog pa kun gcod cing / /
sna tshogs snang ba'i dngos kun der mtshon pa / /
bde chen rang rig ye shes gcig pu pa / /
gnyis med rtogs pa'i mchog la bdag phyag 'tshal / /
gang la bstod dang gang gis bstod pa dang / /
ji ltar bstod cing phyag 'tshal dang bral ba / /
spros tshogs gdags pa'i mtha' las rab 'das pa'i / /
mnyam nyid de bzhin nyid la bdag phyag 'tshal / /
gang zhig goms pa mthar phyin pas / /
kun du rtog pa kun spong zhing / /
rnam par mi rtog ye shes mchog /
tshe 'di nyid la ster bar byed / /
brtul zhugs spyod 'chang bla med pa / /
'bar ba'i gtso bo'i bka' drin las / /
rtog pa'i don gang 'dir bsdus pas / /
'gro kun rdo rje 'chang thob shog /
dpal 'khor lo sdom pa'i lhan cig skyes pa'i de kho na nyid snang ba slob dpon chen po dpag med rdo rjes mdzad pa /
rgya gar gyi mkhas pa dI paM ka ra rak+Shi ta dang /
A tsAr+ya mar pa chos kyi dbang phyug gis bsgyur ba'o //
