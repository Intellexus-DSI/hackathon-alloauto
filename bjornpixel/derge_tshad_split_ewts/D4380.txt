@ / /
rgyal po gser gyi lag pa'i smon lam bzhugs / @## / /
dkon mchog gsum la phyag 'tshal lo / /
ma 'ongs bskal pa mtha' yas rnams su yang / /
gang dang gang du bdag ni skye ba na / /
rmi lam du ni 'di 'dra'i rnga mthong zhing / /
der ni bshags pa 'di 'dra thos par shog /
rgyal bstod pad+ma 'byung rgyal 'di 'dra ba / /
tshe rabs de dang der ni rnyed gyur cig /
sangs rgyas yon tan mtha' yas mtshungs med dang / /
gang yang bskal pa stong du rnyed dka' ba / /
de dag rmi lam na yang thos par shog /
nyin gyur tshe yang de dag ston gyur cig /
sems can sdug bsngal mtsho las thar byed shog /
pha rol phyin pa drug po rdzogs bgyis nas / /
phyin chad bla med byang chub thob par shog /
bdag gi zhing ni 'gran zla med gyur cig /
rnga phul rnam par smin pa'i 'bras bu dang / /
rgyal ba thams cad la yang bstod pa'i rgyus / /
shAkya thub dbang mngon du mthong bar shog /
der ni bdag gis lung bstan thob gyur cig /
gser gyi lag pa'i dbang dang gser gyi 'od / /
bdag gi khye'u ni gang yin 'di gnyis dang / /
der ni bu pho de dag gnyi ga dang / /
bla med byang chub lung bstan thob par shog /
sems can gang dag gnas med rten med cing / /
skyabs dang bral nas phongs par gyur pa dang / /
de dag la yang ma 'ongs dus rnams na / /
skyob dang dpung gnyen skyabs dang rten gyur shog /
sdug bsngal kun 'byung zad par byed gyur cig /
bde ba kun gyi 'byung gnas gyur par shog /
sngon mtha' 'das pa de dag ji srid pa / /
ma 'ongs bskal par byang chub spyod gyur cig /
gser 'od dam pa yi ni bshags pa yis / /
bdag gi sdig pa'i rgya mtsho skems par shog /
bdag gi las kyi rgya mtsho zad gyur cig /
bdag gi nyon mongs rgya mtsho chad par shog /
bdag gi bsod nams rgya mtsho rdzogs gyur cig /
ye shes dri med snang ba dam pa yis / /
bdag gi tshul khrims rgya mtsho rnam dag shog /
yon tan kun gyi rgya mtshor 'gyur bar shog /
byang chub yon tan yon tan rin chen rdzogs / /
gser 'od dam pa'i bshags pa'i stobs kyis ni / /
bdag gi bsod nams rab tu snang bar shog /
bdag gi byang chub snang ba rnam dag gyur / /
ye shes dri med snang ba dam pa yis / /
bdag gi lus kyi don ni snang bar shog /
bsod nams snang ba lhang nger bya ba'i phyir / /
'jig rten gsum na khyad par 'phags gyur cig /
bsod nams stobs dang rtag tu ldan par shog /
sdug bsngal rgya mtsho las ni sgrol ba dang / /
bde ba kun gyi rgya mtsho 'dra ba yis / /
ma 'ongs bskal par byang chub spyad par bgyi / /
'jig rten gsum na sngon mthar ji snyed gshegs / /
de dag zhing ni rgyal ba thams cad kyi / /
yon tan mtha' yas khyad 'phags ci 'dra ba / /
yon tan mtha' yas rnams kyis bdag gi zhing / /
ma 'ongs dus na de 'drar 'gyur bar shog /
rgyal po gser gyi lag pa'i smon lam 'di yang gser 'od dam pa las gsungs so // //
