@## / /
rgya gar skad du /
shrI gu gra la b+ha ta guh+ya ar+tha d+ha ro byU he nA ma /
bod skad du /
dpal rta mchog rol pa'i gsang ba'i don rnam par dgod pa zhes bya ba /
dpal rdo rje sems dpa' la phyag 'tshal lo / /
thugs rjes cha mnyam la rgyud gzigs / /
so so'i don bzhin rnam drug sogs / /
dbugs 'byin phrin las kun gyi bdag /
rta mchog dkyil 'khor la phyag 'tshal / /
lha chen dregs byed 'dul byed pa'i / /
rta yi rgyal po sgrub pa'i thabs / /
rgyud las ji skad 'byung ba bzhin / /
rnal 'byor 'jug pa'i don phyir bshad / /
rang bzhin ngang tshul bzang las byung / /
gnyis med yon tan skye bas thob / /
skyabs 'gro byang sems sdom pa can / /
dbang thob dam tshig 'jigs med pa / /
theg chen gsang sngags blo gros mchog /
rta mchog dkyil 'khor la dga' bas / /
phyi nang g.yeng ba rab bsal te / /
rang gi 'dod don 'bras bur gnyer / /
mkhar ni rnam pa sna tshogs dang / /
de bzhin chu bo'i 'gram dag gam / /
rgyal khams gzhan las 'grub pa ru / /
rdo rje rta ni bsgrub par bya / /
'gro la snying rje chen po yis / /
bdag gzhan bsgrub par dam bcas nas / /
sbyor ldan nus mthu gsum bskyed pas / /
bdag dang 'gro ba sbyang ba dang / /
dbang po'i dkyil 'khor mdun dmigs te / /
dang po bya ba'i rim rdzogs spyad / /
sgrib tshogs las grol dag byed pa'i / /
sems can tshad med blo yis gzung / /
bar chad bgegs bsal srung byed pa'i / /
'khor lo me 'od ra ba gur / /
phyogs bcur khro bo'i tshogs bskyed pa'i / /
cho ga rang gi las bzhin bsgom / /
thams cad spros bral de bzhin nyid / /
gnyis med byang chub sems dbyings las / /
'gro ba khyab pa'i thugs rje rgyun / /
stong gsal nam mkha'i shugs ltar 'byung / /
rdo rje sems dpa' skal bzang dpal / /
rnam 'phrul ting 'dzin gnas la bzhugs / /
e yaM baM laM maM suM raM / /
oM na maHsarba ta thA ga ta a nu rA ya mi maN+Da la hUM b+hUM /
chos 'byung nam mkha'i rang bzhin las / /
'byung ba'i dkyil 'khor rim bzhin brtsegs / /
ri rab me 'od rgyan gsal zhing / /
kha dog dbyibs rgyan mtshan mar bcas / /
bde gshegs yon tan snang ba'i gnas / /
sna tshogs pad+ma rin po che / /
'khor lo sna tshogs rdo rje dbus / /
pho brang gru bzhi sgo khyud dang / /
rta babs bzhi yis mdzes byas pa / /
sa gzhi nam mkha'i logs kyi phyogs / /
rigs kyi rin chen 'tsher ba la / /
rang byung nyi shu rtsa lnga'i 'od / /
sna lnga'i rtsig pa'i dra ba dang / /
dra phyed rin chen pha gus mtshan / /
sna tshogs rdo rje ka ba brgyad / /
rin chen mu tig me tog phreng / /
rgyal mtshan bla re rnga yab gdugs / /
'dod yon lnga yi lha mo 'khyug /
zla phyed rdo rje rin chen dang / /
ba dan dril bu'i sgra snyan sgrogs / /
dkyil 'khor gang yang rung ba la / /
sna tshogs rdo rjes rnam par mtshan / /
mtshams su bum pa gang ba bzhi / /
rigs kyi mtshan mas mdzes par byas / /
dbus kyi lte ba nas bzung ste / /
sgo nas bar du pad+ma'i gdan / /
dbus su lha chen yab yum brgyad / /
phyogs bzhir bsnol te rnam par bsam / /
phyi rol ra ba rim gsum brgyan / /
phyogs mtshams dur khrod chen po brgyad / /
de mtha' 'dod pa'i longs spyod dang / /
rdo rje ra bas bskor ba'o / /
thams cad dag par mos pa yis / /
sdig med stobs kyis ngo mthon du / /
drag shul sbyor bas mnyam sbyor bas / /
'jig rten thams cad gzhom par bya / /
rnam thar bzhi yis snyoms 'jug gi / /
'gog gnas gdul bya'i don bral la / /
phyogs bcu'i rgyal bas bskul mdzad de / /
mngon byang lnga yi rdzogs skur gyur / /
sems dang sems dpa'i ting 'dzin dang / /
byang chub spyod pa sna tshogs nyid / /
de bzhin bdud dang bdud las rgyal / /
de ni byang chub sangs rgyas yin / /
oM ma hA su kha badzra satwa AHdzaHhUM baM hoH /
rdo rje sems dpa' bde chen sku / /
dkar zhing dmar ba'i mdangs gsal 'od / /
zhal bzhi rnam gzigs phyag bzhi pa / /
dang po rdo rje rtse lnga 'bar / /
rdo rje kha T+wAM dril bcas 'khrol / /
'og ma gnyis kyis mda' dang gzhu / /
mtshan dpe phyag rgya lnga yis mdzes / /
stod g.yogs dar dkar gser ris can / /
sku smad tshi gu'i na bza' gsol / /
rin chen phreng ba'i rked chings can / /
mgur chu do shal dpung rgyan dang / /
phyag zhabs gdu bu se mo do / /
rdo rje rtse lnga'i phyag rgya ni / /
gnas lnga dag tu gtugs byas te / /
sngags kyis bde gshegs thams cad kyi / /
sku gsung thugs sogs rnam par bsam / /
oM na maHsarba ta thA ga ta kA ya wAka tsit+ta gu Na kar+m+ma badzra swa b+hA wa At+ma ko\u0f85haM / /
lus kyi ba spu'i gnas rnams su / /
dkyil 'khor drug gi rdul phran gnas / /
mkha' dbyings dbang phyug phyag rgya yis / /
gnas kun byin gyis brlab par bya / /
oM d+harma d+hA tu badzra swa b+hA wa At+ma ko\u0f85haM / /
sangs rgyas rin chen pad+mo dang / /
de bzhin rdo rje rin chen dang / /
yid bzhin nor bu rin chen mchog /
rta mchog rab tu 'grub par 'gyur / /
haM a b+hi Shiny+tsa maM /
rat+na mA le a b+hi Shiny+tsa traM /
pa Ta laM ba a b+hi Shiny+tsa oM / /
badzra tu Sh+ya ho /
byin brlabs rigs kyi dbu rgyan gyi / /
rgyu yi mgon po rdo rje 'chang / /
dpal ldan rta mchog rol pa'i sku / /
cha lugs mtshan ma rgyan gsal gyur / /
zhal bzhi pa la phyag brgyad pa / /
de bzhin zhabs kyang rnam pa bzhi / /
g.yas pa ba dan gsum pa bsgreng / /
sna tshogs rdo rje ral gri mda' / /
g.yon pa khu tshur sna tshogs pad / /
mdung dang dbyug pa gzhu 'dzin pa'o / /
g.yas pas gsum grub dpal mo mnan / /
gnyis pas grol ma dga' ba'o / /
g.yon pas mig gsum khyab 'jug dang / /
gnyis pas tshangs pa dga' rab gnon / /
zhal rnams dmar dang nag po dang / /
dkar zhing rta mgo ljang gu ston / /
sku yi kha dog ljang gu la / /
phyag rnams dmar zhing zhabs gnag pa'o / /
khro rtags drug cu rtsa gcig dang / /
'bar ba chen po'i rgyan gyis mdzes / /
rang 'od ngo bo las byung ba'i / /
dam tshig sgrol ma mdog ljang skya / /
sna tshogs rdo rje thod pa thogs / /
rin chen rgyan mdzes 'jo sgeg stabs / /
phyung nas byin gyis brlabs mdzad de / /
thabs dang shes rab ldan par 'gyur / /
gnas bzhi yi ge mtshan ma sngags / /
dkyil 'khor gdan la legs gnas rnams / /
spro dang bsdu ba'i sbyor ba yis / /
phyag rgya bzhi yis rnam par gsal / /
lha mo'i bum pas khrus byas te / /
dbang bskur rigs kyi bdag por bsam / /
haM las bskyed pa'i ling ga ni / /
rgya gram gsang lam phaT kyis mtshan / /
a yis dag byas b+ha ga'i dbyibs / /
pad+ma'i 'dab brgyad e gnas pa / /
sna tshogs brda yis bskul byas nas / /
thabs shes gnyis med rol par mdzad / /
oM pra be sha phaT /
a la la la la ho /
byang chub sems kyi 'od zer gyis / /
phyogs bcu'i dkyil 'khor mnyes par mdzad / /
lha rnams rang la gzhug bya ste / /
gnyis ka'i dga' ba rab tu spel / /
khams gsum 'gro gnas dag pa dang / /
rnal 'byor mtshan ma rnam par sbyang / /
gsang ba'i gnas su gzhal yas khang / /
rgyan sogs gdan rnams sngon bzhin 'byung / /
thig les gnas su mtshan byas nas / /
spros pas yi ge'i dkyil 'khor gsal / /
hi las bskyed pa'i rta mchog ni / /
gsang gnas dbus kyi pad+ma la'o / /
dziM las sna tshogs pad+ma'i rgya / /
ha las sna tshogs rdo rje ma'o / /
dkyil 'khor gang yang rung ba yi / /
lha mo nyi shu'i tshogs rnams la / /
khyad par lha mo gnyis kyis lhag /
chos kyi snying po'i phyogs su bskyed / /
oM sum+b+ha ni /
sum+b+ha hUM /
phyogs bcu'i 'gro ba sbyang byas nas / /
yab yum sku la gzhug par bya / /
oM bi shwa badzra d+harmA hoH /
sna tshogs pad+ma dmar skya mo / /
phyag gnyis pad+ma'i gar thabs sgyur / /
oM bi shwa badzra satwa aH /
sna tshogs rdo rje ljang gu'i mdog /
sna tshogs rdo rje thod pa 'dzin / /
lha mo 'di dag thams cad kyang / /
rin chen rgyan dang na bza' bklubs / /
'dzum steg dgod pa'i so zur ston / /
rang gi cha lugs kun gyis gnas / /
mgon po ro mnyam la bzhugs nas / /
chos dbyings ye shes snyoms 'jug las / /
lha mo bdag po bskul mdzad de / /
sems can kun don rnam 'phrul mdzad / /
rten gyi dkyil 'khor lha rnams kyi / /
skye mched drug la sangs rgyas drug /
phyag rgya bzhi yi mtshan ma dang / /
rigs kyi bdag pos nye bar mtshan / /
thugs ka'i 'od zer lcags kyu yis / /
ye shes dkyil 'khor bskul mdzad de / /
dzaHhUM baM hoH'i sbyor tshogs dang / /
rdo rje bsdu ba'i phyag rgya bcing / /
stong pa shin tu yod med rnal 'byor mthu / /
nam mkha' nyid du dam tshig nye bar gnas / /
bde gshegs bde bar gshegs pa bzhengs su gsol / /
rta mchog rol pa skal bzang dpal khyod bdag /
dzaHhUM baM hoH /
e h+ye hi b+ha ga bAn /
ma hA ka ru Ni ka dr-i sh+ya ha / /
sa ma ya ho / /
sa ma ya s+t+waM /
bde gshegs pho brang dkyil 'khor 'dir / /
'gro ba ma lus bsgral ba'i phyir / /
don gyi dbang gis dgongs nas kyang / /
'khor bcas gshegs shing bzhugs su gsol / /
kA ya wAka tsit+ta hUM /
sgyu 'phrul dga' ba'i rdo rje rol pa'i tshogs / /
gzhan la snang ba'i dkyil 'khor rnam par mdzes / /
a la la ho / /
tshangs pa'i tshogs rnams zil gyis gnon mdzad cing / /
rtag pa du ma'i sgro 'dogs gcod par mdzad / /
a la la ho / /
gnyis med ye shes gnyis can rnam mtha' yas / /
snang stong bde chen mnyam nyid dbyings la rol / /
a la la ho / /
kun 'byung yon tan stsol med lhun grub snang / /
rgyan gyi dkyil 'khor rnam dgod rang las byung / /
a la la ho / /
mdzad pa rgya chen 'gog med kun grub pas / /
tshogs bcas rol pas bya ba kun rdzogs pa / /
a la la ho / /
sku gsung thugs mchog yon tan phrin las rgyan / /
dkyil 'khor mdzes pa'i lha la phyag 'tshal lo / /
a la la ho / /
dpal don rdo rje 'gying ba'i thabs / /
'dzum pa'i mig gis phyag bya'o / /
haM a ti pu ho / /
ban+d+ha naM kA ro ya mi /
gu ru pa ti /
a la la ho / /
oM 'byung ba che las thams cad 'byung / /
stong gsum rdul snyed ma lus pa'i / /
gzugs sgra dri ro reg bya chos / /
lha yi tshogs rnams ma lus spro / /
me tog bdug pa mar me dang / /
dri tshogs kun gyis mchod par bya'o / /
oM pa na pe na pe nu su ra ti pu pa ra mu sarba ta thA ga ta /
sa ma yo ga sib+d+hi AHhUM /
oM badzra puSh+pe /
badzra d+hU pe /
badzra A lo ke /
badzra gan+d+he /
pra tIts+tsha ho / /
shrI b+ha ga bAn kha kha khA hi /
gyen du 'thor zhing thur du 'bebs / /
bskor zhing de bzhin nyug pa dag /
me tog bdug pa mar me mchog /
dri yi mchod pa byung ba'o / /
gang ngam 'on te stong ngam rung / /
yang na ci 'byor pa yis kyang / /
dam tshig mnyam par bsgrub pa yis / /
mchod pa thams cad 'grub par 'gyur / /
ka ka la yang tso'u ra'i dbyangs / /
de bzhin rab tu gdangs snyan dang / /
ka ha la yi glu yi rgya / /
'joms pa thams cad 'grub pa'o / /
dzaHhUM baM hoH /
rnal 'byor de nyid bcom ldan 'das / /
rdo rje sems dpa' de bzhin gshegs / /
drag shul sbyor bas rnam sbyong dpal / /
rta yi phyag rgyar rab tu gnas / /
thams cad pad+mo mos pa yis / /
sdig med stobs kyi ngo mthon du / /
rab tu non pa'i rtsal dag gis / /
'jig rten thams cad rab tu 'joms / /
'dod chags can la g.yem par ston / /
gdug pa rnams la gdug par 'gyur / /
zhi ba rnams la zhi bar 'gyur / /
drag shul can la drag shul sbyor / /
zhal bzhi pa la phyag brgyad pa / /
zhabs bzhi pa la rmig pa bzhi / /
rta mgrin rgyal po rdo rje ste / /
dbang phyug dam pa bsgrub par bya / /
g.yon pa'i khu tshur mdzub mo yis / /
dpal ldan pad+ma sna tshogs 'dzin / /
rdo rjer bcas shing slob ma 'grub / /
g.yas pa ba dan gsum par bya / /
g.yas dang g.yon pa'i sbyor ba yis / /
brkyang dang bskum pa'i tshul byas nas / /
khro bo'i skyil mo krung bcas te / /
'jig rten thams cad rab tu 'jig /
oM sum+b+ha ni /
sum+b+ha hUM /
lha mo nyi shu'i tshogs rnams kyis / /
phyag rgya so so'i dkyil 'khor bzhin / /
rang byung lha mo dang bcas pa'i / /
phyag rgya sngags kyis gnyis med 'gyur / /
myos byed stong pas lhag par bde ba'i 'dod pa'i gzugs ston pa / /
'dul ba'i dbang gis gshin rje stong bas lhag par rab tu 'jigs / /
zhi ba'i skur yang tshangs pa stong pas lhag par rab tu ston / /
dkyil 'khor kun gyi mchog tu de bzhin gshegs kun grub par mdzod / /
thams cad dag pas ngo 'thon stobs kyis non par mdzod / /
he he he he he /
dbang phyug thams cad rab shig rab tu shig /
rab kyi rtsal gyis non pa'i stobs kyis ngo 'thon dbang phyug non / /
sbyor chen hu lu hu lu mig gsum po la gsum grub drongs / /
rab kyi rtsal gyis non pa'i stobs kyis ngo 'thon mthu chen non / /
mnyam sbyor ru tra ma tra'i snying las dpal mo drongs shig rab drongs shig /
rab kyi rtsal gyis gnon pa'i stobs kyis ngo 'thon tshangs pa non / /
sbyor chen tshangs las sgrol ma drongs shig sma ra ti / /
rab kyi rtsal gyis non pa'i stobs kyis ngo 'thon dga' dbang non / /
mnyam sbyor kun gyis bdag la dga' dbang drongs / /
a la la la la ho / /
gdug cing khro la rab tu gtum pa yi / /
sems can bsgral ba'i phyir sgrub zhugs / /
a la la la la ho / /
oM sum+b+ha ni sum+b+ha hUM phaT / /
mdza' bo mi la bya'am mi bya yongs su rtog pa de dag med kyang bla'i / /
de 'dra'i mdza' bo sgyu ma yin pas de la mdza' zhes su zhig zer / /
rgol ba gang la bya'am mi bya yongs su rtag pa de dag med kyang bla'i / /
de 'dra'i rgol ba sgyu ma yin pas de la dpa' zhes su zhig zer / /
so so'i ljags kyi pad+ma la / /
mtshan ma chos kyi snying por bcas / /
shrI pad+ma pa Tab mu kha yo gI shwa ri /
hi hi hi hi hi /
rdo rje thal mo mnyam sbyar nas / /
mthe'u chung srin lag mnyam par brgyang / /
mdzub mo rtse mnyam bkug pa ni / /
dpal mchog rta zhes grags pa yin / /
sngags bcas gnas su gzhag bya ste / /
rim bzhin mtha' nas dgrol bar bya'o / /
oM AHhUM /
rab tu dga' ba'i bdag la phyag 'tshal lo / /
de bzhin gshegs pa'i dam pa grub par mdzod / /
dam tshig dam pa grub par mdzad du gsol / /
mchod pa chen po thams cad dag par mdzod / /
mchod pa chen po thams cad grub par mdzod / /
mnyam pa chen po'i gnas la rol du gsol / /
la lar mkhas pa'i gzugs kyang 'dzin / /
la lar dus mtha'i dus ltar drag /
la lar rgyal ba'i dbang po bzhin du zhi / /
la lar rta mchog sbyor bas 'dod pa 'grub / /
sna tshogs ban+d+ha brtags pa la / /
sna tshogs bdud rtsi'i rnam par dgang / /
lnga lnga lnga yi 'phro 'du yis / /
mtshan ma rnam pa lnga dang ldan / /
'od dang du ba dri dang sgra / /
lha mo'i gzugs ston bdud rtsi 'grub / /
rang 'byung gdod nas rnam par dag /
mnyam pa'i don ldan rol par mdzod / /
byin rlabs rgyan dang mtshan ldan pa'i / /
mi mo rnams kyi reg bya'i mchog /
byin gyis rlobs shig rnal 'byor pa / /
gsang ba chen po rnam par rol / /
grub pa'i rdzas 'di thams cad la / /
hUM dang phaT kyis ldan par mdzod / /
mnyam nyid mi g.yo la sogs pa'i / /
bstod pa'i glu rnams blangs byas nas / /
sil snyan kun gyi sgra rnams dang / /
gar gyis lha rnams mnyes par bya / /
Tak+ki hUM dzaHTak+ki hUM dzaHTak+ki hUM dzaHtra tra tra tra tra tra tra tra /
Ta ta ba Ta ta ba hUM /
ta Ta be ta Ta be /
hi don /
ta Ta ba /
ta Ta ba /
ta Ta ba /
ta Ta ba /
ta Ta ba trathA /
bdag cag dam tshig 'di la mngon zhugs pas / /
bcad gtubs lus la 'byung bar mi 'gyur zhing / /
grib mas phog pa'i sdug bsngal mi bzod pa / /
sku yi phyogs tsam mthong bas mod la 'tsho ba dang / /
gzi mdangs lus la 'jug pa bye ba stong phrag gi / /
'od kyis phog pas 'jig rten khams su rab snang ba / /
lus ngag sems dang tshe ni rdo rjer rab gnas te / /
re smon thams cad dus 'dir thob par mdzad du gsol / /
de nas bzlas brjod rnam gnyis sam / /
thig le gnyis sam phra mo gnyis / /
rnam dag mtshan ma gsal ba dang / /
mtshan ma med pa'i don bsam bya / /
mnyam nyid dkyil 'khor kun gyi mchog /
don dam bde ba chen po'i sku / /
de bzhin nyid dbyings ye shes kyi / /
lha nyid brtson pas bsgom par bya / /
thun bzhi'i skabs su gtor ma gtang / /
rdzogs nas dkyil 'khor mchod bstod cing / /
rang las phyung ste mdun bzhag nas / /
gsol btab las la bskul bar bya / /
oM khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas kyang / /
slar yang 'gro ba'i don la dgongs / /
oM badzra gats+tshA muH /
de nas phyag rgya rnam bkod pa / /
rim bzhin bdag la bsdu byas nas / /
rnam gsum sems dpa' hUM la thim / /
rang bzhin thig le mnyam pa'i dbyings / /
rjes 'byung mtshan ma'i skur gnas te / /
mtshan dpe rgyan dang cha lugs gsal / /
go cha go bcings bsrung bya zhing / /
dbang bskur dbu rgyan cod pan ldan / /
kaM haM /
oM TuM hUM /
rat+na mA le a b+hi Shiny+tsa trAM /
oM ba Ta laM ba a b+hi laM ba hUM /
spyod lam kun du ma nyams par / /
lha nyid du ni bsgom bya ste / /
dbang po'i snang ba yul dus rnams / /
dkyil 'khor rol pa'i tshul du brtag /
bza' btung byin brlabs ma nyams bzlas / /
sgyu ma gnyis med ye shes rol / /
byed spyod tshogs gnyis rgyu ru brtag /
thams cad 'gro ba'i don phyir spyad / /
gang zhig dang po'i las can rnams / /
rab tu bzung zhing cung zhig tsam / /
bsdus las byung ba'i dge ba des / /
rta mchog dkyil 'khor 'grub par shog /
dpal rta mchog rol pa'i gsang ba'i don rnam par dgod pa zhes bya ba /
slob dpon chen po ku ku rA dzas mdzad pa rdzogs so // //
rgya gar gyi mkhan po bid+yA ka ra sid+ha dang /
zhu chen gyi lo tsA ba ban+d+he lha rin po ches bsgyur cing zhus te gtan la phab pa'o //
