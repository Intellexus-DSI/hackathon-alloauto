@## / /
rgya gar skad du /
he badzra maN+Dal karma kra ma bi d+hiH /
bod skad du /
kye'i rdo rje'i dkyil 'khor gyi las kyi rim pa'i cho ga /
dpal kye'i rdo rje la phyag 'tshal lo / /
dang por slob dpon gyis bla ma la dbang thob cing /
dam tshig la gnas la mtshan nyid thams cad dang ldan pa des /
slob ma la dbang bskur ba'i don du /
dkyil 'khor bri ba ni /
dang por slob ma'i mtshan nyid brtag par bya ste /
des shing 'jam la snyan par smra ba /
sems can thams cad la byams pa dang /
snying rje'i sems dang ldan pa /
thos bsam dang klog pa la mngon par brtson pa /
thabs dang shes rab zab mo'i tshul gyis /
gsang ba'i chos la shin tu dad pa /
bla ma la gus pa /
bstan bcos la 'jigs pa med pa /
gtong sems che ba dang ldan pa'i slob ma de yongs su gzung bar bya'o / /
de ltar slob ma brtags pa'i rjes la /
dang po lha'i bsnyen pa bya ste /
de la gtso bo'i 'dzab ni 'bum du bzlas par bya'o / /
lha mo rnams kyi 'dzab ni stong du bzlas par bya'o / /
de la slob dpon la la dag gi thugs bzhed kyis /
lha mo brgyad kyi 'dzab ni mi dgos te /
ci'i phyir zhe na /
dpa' bo'i yan lag tu gyur pas na /
dpa' bo gcig po byas pas chog gsung /
de ltar bzlas pa byas pas mtshan ma byung na /
dkyil 'khor bri ba brtsam par bya ste /
dang por sems dag pa mngon du byas la /
kye'i rdo rje dang ldan pas lha rnams mnyes par byas shing /
dkyil 'khor bri ba'i phyir /
sa gzhi yongs su brtag par bya ste /
nags tshal shin tu dben pa'am /
byang chub sems dpa'i khyim mam /
rgya mtsho chen po'i 'gram mam /
dur khrod grub pa'i gnas sam /
sngon dkyil 'khor byas pa'i gnas sam /
yang na gnas yid du 'ong ba'i sa phyogs rang gi sems 'jug pa /
mdzes shing yid du 'ong ba ru /
dri zhim pa'i chus gtor te /
me tog sna tshogs pa yang dgram /
gnas gang yang rung ba der /
shar dang byang du gzhol na /
rnal 'byor pa rnams dngos grub tu 'gyur ro / /
dbus mtho na phyag rgya chen po'i rigs 'dzin thob par 'gyur /
byang mtho na mkha' 'gro ma rnams kyi rjes su 'brang bar 'gyur ro / /
shar mtho na rigs bzhi dang /
lnga la sogs pa rtogs pa zad par 'gyur ro / /
sa gzhi dbus dma' na sngags pa 'jigs pa dang bcas par 'gyur ro / /
de ltar mtshan nyid dang ldan pa'i gnas der bsgrubs nas /
ji ltar 'dod pa'i dngos grub tu 'gyur ro / /
sa brtag pa'i rim pa'o // //
de ltar brtags pa'i dbus su /
kye'i rdo rje dang ldan par 'dug la /
sa'i lha mo bskul la gsol ba gdab par bya ste /
lag pa gnyis kyi sor mo lan gsum du sa la brdab par bya'o / /
brdabs pas sa'i nang nas phyir 'thon nas /
rnal 'byor pa'i mdun du 'dug nas gnas par bsam mo / /
lha mo de yang rgyan thams cad kyis brgyan pa dang ldan pa /
mdog ser por gnas pa /
bzhin sdug pa mdzes pa phyag na bum pa bsnams te /
bdag ni ci bgyi bka' stsol 'tshal /
zhes smra bar bsam mo / /
de ltar bsams pa'i lha mo de la mchod yon dang /
zhabs bsil dang /
mchod pa dang /
gtor ma phul la 'di skad brjod par bya'o / /
skyob pa sangs rgyas thams cad kyi / /
spyod pa'i tshul dang khyad par dang / /
sa dang pha rol phyin pa la / /
lha mo khyod ni dpang du gyur / /
shAkya seng ge skyob pa yis / /
ji ltar bdud kyi sde bcom pa / /
de bzhin bdag gis bdud sde las / /
rgyal bar byas te dkyil 'khor bri / /
zhes lan gsum brjod la /
sa'i lha mo dga' ba'i mdangs kyis /
khyod slob dpon yin gyis /
dkyil 'khor gyis shig zer nas /
sa la thim par bsam mo / /
de ni sa blang ba'i rim pa'o / /
de nas sa phyogs dri zhim po'i chus gtor te /
bdud rtsi lnga'i chag chag gdab /
de nas lto 'phye'i rim pa shes par byas la /
dngos grub rab 'bring gsum gyi don du mgrin pa dang /
lte ba dang pus mo yan chod du brko bar bya'o / /
de nas sa'i ro rdo ba dang /
mgal dum dang /
sol ba dang /
rus pa dang /
gyo mo dang /
gseg ma dang /
bong ba la sogs pa med par byas pa'i sa gzhi bzang po snum pa la /
dri bzang po tsan+dan dang /
gur gum dang /
ga bur dang /
gla rtsi la sogs pa dang yang bsres pas dgang /
yang na dri zhim po dang /
chu bsres la yi ge hUM bzlas pa'i chu dang bsres shing 'thas par bcag cing bkang la /
rin po che la sogs pa'i sa'i gter bcug pa dang /
lag mthil ltar mnyam pa'i steng du /
yan lag drug dang ldan pa'i rnal 'byor pa 'dug la /
oM rak+Sha rak+Sha zhes brjod pas /
sa gzhi thams cad rdo rje'i rang bzhin du bya'o / /
'og dang steng rdo rje'i gur dang /
rdo rje'i bla rer bya / /
de nas oM badzrI b+ha ba badzra ban+d+ha hUM /
zhes pas thams cad 'od dang ldan par bya'o / /
kye yi rdo rje khros mchod pa / /
lha mo khyod ni dpang du 'gyur / /
rin chen sna tshogs phye btags pas / /
bdag gis don yod dkyil 'khor bri / /
don de bi shAkya bud+d+ha si /
he badzra kro d+ha na na rat+na na da ri ta to At+ma ko\u0f85haM /
maN+Dal na khe daM /
sa gzhi byin gyis brlab cing sta gon la gnas pa'i rim pa'o // //
de nas bla ma ni yan lag drug dang ldan pa /
rgyan spyi gtsug gi rgya gram dang /
mgul rgyan dang /
rna rgyan dang /
ska rags dang /
phyag gdub dang /
rgyan lngar ldan pas /
rdo rje dang dril bu thogs la /
gong du smos pa'i mdun du 'dug la /
lha mo gau rIM la sogs pa /
rigs bzhi'i ting nge 'dzin bzhi phyogs bzhir 'dug la /
rdo rje dril bu thogs la mdo bskul bar bya'o / /
de yang bskul ba'i sngon du mchod pa bya ste /
gau rI ting nge 'dzin can gyis /
oM badzra puSh+pe AH hUM /
oM badzra d+hU pe AH hUM /
oM badzra dI pe AH hUM /
oM badzra gan+d+he AH hUM /
oM badzra nai be t+ye AH hUM /
zhes bya ba'i mchod pa rnam pa lngas mchod de /
khyod ni rnal 'byor ma rnams bskor / /
zhes bya ba la sogs pas bstod do / /
de nas 'di skad ces bskul lo / /
de bzhin gshegs pa kun zhi ba /
de bzhin gshegs pa kun gyi gnas / /
kun 'byung rdo rje sems dpa' yi / /
dkyil 'khor 'dren pa bshad du gsol / /
mtshan nyid thams cad yang dag rdzogs / /
mtshan min thams cad yang dag spangs / /
kun du bzang po kun chen gyi / /
dkyil 'khor 'dren pa bshad du gsol / /
yang dag sangs rgyas mchog zhi ba / /
ye shes spyod pa rnam par spyod / /
rdo rje'i gsung ni kun 'byung ba / /
dkyil 'khor 'dren pa bshad du gsol / /
sems can kun gyi sems chen po / /
rang bzhin dag pa dri ma med / /
rnam snang mdzad chen 'byung ba yi / /
dkyil 'khor 'dren pa bshad du gsol / /
de nas gong du smos pa yi / /
phyag rgya lnga dang ldan pa yi / /
kye'i rdo rje bsgom pa des bgegs bsal bar bya ste /
rkang pa gnyis su hUM las sna tshogs rdo rje bsams la /
mig g.yas ma las nyi ma'i dkyil 'khor g.yon du Ta las zla ba'i dkyil 'khor bsams te /
rdo rje'i lta bas thams cad du bltas te /
de yang rab tu myur ba yis / /
mig gi rdzi ma 'dren pa ni / /
'bar ba'i lta ba zhes su gsungs / /
'gro ba thams cad dgug pa'o / /
zhes pa ltar bltas la /
lag pa g.yon gyis dril bu bzung zhing /
g.yas kyis rdo rje gsor la /
steng 'og tu legs par 'khyud nas /
sa phyogs de ni gnas pa 'dis bskrad par bya'o / /
sa phyogs 'dir ngas sems can gyi don brtsam gyis /
lha dang /
klu dang /
gnod sbyin dang /
dri za dang /
'byung po dang /
sha za mo dang /
srin mo la sogs pa gang dag gnas pa'i bdag po myur du song shig /
'di ltar dpal he ru ka'i bka' thos nas /
myur du dengs shig /
gang dag mi 'gro ba de la /
nga'i ye shes kyi rdo rje dang /
kha trAM ga 'dis spyi bo rnam pa brgyar 'gas par 'gyur ro zhes lan gsum du brjod la dbang ldan gyi mtshams nas brtsams nas /
hUM mang po brjod cing lan gsum g.yas skor du bskor bar bya'o / /
bskal pa'i me lta bu'i 'od zer rkang pa'i 'og nas byung bas gdug pa can rnams bsregs par gyur par /
phan tshun 'byer bar 'gyur bar bsam mo / /
de yang rol pa'i goms stabs brgyad pas gar bya'o / /
rkang pa bskyod dang lag pa bskyod / /
smin ma 'degs dang rab dgas phye / /
cung zad ngo tsha zur mig dang / /
zla rgyas lta na dur ba dang / /
mig yangs gar ni byed 'gyur zhing / /
kha yi pad+ma 'dzum dang bcas / /
cung zad dmar ba'i mche ba 'chang / /
kun+da na ltar dkar po'i phreng / /
dpal ldan khrag 'thung rnal 'byor ches / /
sems can sgrol ba rmad du byung / /
de la sogs pa'i gar gyis ni / /
bgegs la sogs pa bskrad par bya / /
de nas sngon du gsungs pa'i rak+Sha'i sngags kyis /
rdo rjes gzhi dang gur dang bla re la sogs pa bya'o / /
de ltar byas na dkyil 'khor gyi sa'i cha nyes pa dang ldan pa yang nyes pa dag med par 'gyur ro / /
bgegs bsal ba'i rim pa'o // //
de nas ba'i rnam lnga dang ldan pa'i dri zhim po'i chu dang /
bdud rtsi lnga'i chus byugs la /
de'i steng dri'i thig le bya /
thig le'i steng me tog bzhag la /
sna tshogs pad+mar bsam /
pad+ma'i steng du oM las nyi ma'i dkyil 'khor bsam /
de'i steng du rang gi sngags hUM gaM tsaM baM g+haM paM saM laM DaM /
rnal 'byor gyi lha'i 'khor lo bskyed la /
rang rang gi gdan de nyid la bzhugs par bsam /
de nas ye shes sems dpa' 'khor dang bcas pa spyan drang bar bya ste /
gau rI dzaH zhes bskul bas /
gau rI las sprul pa'i gau rI lcags kyu can mang po 'phros pas /
rang bzhin gyi dkyil 'khor nas kye'i rdo rje 'khor dang bcas pa spyan drangs la /
rdo rje bla re'i steng na bzhugs pa la /
dro k+ShaN dang /
ar+g+ha dang /
any+tsa dang /
bi d+hi dang /
spos dang /
me tog la sogs pa rnal 'byor pa rnams kyis mchod /
lha mo brgyad kyi mchod pas kyang mchod /
de nas tsau rI hUM zhes pas /
tsau rI zhags pa can gyis gzhal yas khang gi nang du gzhug /
be tA lI baM gyis de bzhin du bcing /
g+hasma rI hoH sa dgyes par byas te /
ye shes kyi 'khor lo gcig tu bya'o / /
de nas phyi'i mchod pas mchod /
nang gi mchod pas kyang mchod /
dril bu'i sgras srid pa rang bzhin gyis dag phyir /
ngo bo nyid kyis dngos med byas / /
rang bzhin dag pa'i sems dpa' rnams /
dam pa'i srid pa byed par shog /
ces pa dang /
thams cad dngos po'i rang bzhin mchog /
gdod nas thams cad rang bzhin gnas / /
thabs dang shes rab gnyis med pa / /
kye yi rdo rje bdag phyag 'tshal / /
zhes pa la sogs pa rdo rje glu'i tshig gis bstod ngo / /
de nas bdud rtsi mchod pa dpal kye'i rdo rje 'khor dang bcas pas yang bya'o / /
de nas 'di skad brjod par bya'o / /
gnyis med ye shes las byung ba / /
khyab bdag dngos grub bdag nyid can / /
ston pa'i gtso bo khrag 'thung dpal / /
bdag med ma dang yang dag ldan / /
phyogs mtshams rnams kyi mkha' 'gro dang / /
rig pa'i lha mo rdzu 'phrul dang / /
byang chub sems dpa' la sogs kun / /
ma lus bdag la dgongs su gsol / /
slob ma la ni phan pa dang / /
khyed rnams la yang mchod pa'i phyir / /
rdo rje can bdag gis shes pa / /
nang par dkyil 'khor 'dri bar bgyid / /
rjes su brtse bar nyer dgongs te / /
byin gyis brlab pa mdzad du gsol / /
de nas dri zhim pa'i me tog gi phreng ba dang /
bdud rtsi lnga dang spos la sogs pa dbul bar bya'o / /
lha la gsol ba gdab pa'i rim pa'o // //
de nas slob ma'i gtso bo 'khor dang bcas pa lhag par gnas par bya zhing /
mchod par bya ba 'di brjod do / /
bu tshur theg pa chen po la / /
khyod ni tshul chen snod yin te / /
gsang sngags spyod tshul cho ga 'di / /
khyod la yang dag bshad par bya / /
rdzogs pa'i sangs rgyas gang 'das dang / /
de bzhin gang dag ma byon dang / /
da ltar byung ba'i rdzogs sangs rgyas / /
'gro la phan phyir bzhugs pa rnams / /
de dag kun gyi gsang sngags kyi / /
cho ga bzang po 'di mkhyen nas / /
dpa' bos byang chub shing drung du / /
thams cad mkhyen pa tshad med brnyes / /
gsang sngags sbyor ba mnyam med de / /
skyob pa dpal ldan he ru kas / /
bdud sde shin tu mi bzad pa / /
dpung chen dag kyang de yis bcom / /
de bas kun mkhyen thob bya'i phyir / /
bu yis blo gros 'di gyis shig /
sangs rgyas chos dang dge 'dun la / /
rtag tu bdag ni skyabs su mchi / /
rnal 'byor gsang sngags mkha' 'gro ma / /
'khor lor bzhugs pa'i bdag nyid can / /
kun la rtag tu skyabs su mchi / /
dpa' bo dpa' mo dbang lha mo / /
byang chub sems dpa' bdag nyid che / /
khyad par du ni slob dpon la / /
rtag par bdag ni skyabs su mchi / /
dpal ldan khrag 'thung la sogs pa / /
rnal 'byor ma dang snang mdzad sogs / /
byang chub sems dpa' bdag med pa / /
thams cad bdag la dgongs su gsol / /
che ge dus 'di nas bzung ste / /
ji srid bdag med par gnas par / /
de yi tshangs spyod gnyis med par / /
bdag gi sdom pa legs par gzung / /
de nas 'og nas 'byung ba 'di rnams kyis kyang / /
sdig pa bshags pa la sogs pa byed du gzhug ste /
bdag gis sdig pa bgyis pa dang / /
bgyid du stsal dang yi rang rnams / /
sangs rgyas spyan sngar mchis nas su / /
de dag thams cad bshags par bgyi / /
sangs rgyas byang chub sems dpa' dang / /
rang rgyal dgra bcom 'gro rnams kyis / /
bsgom dang bzlas brjod bsod nams tshogs / /
de la bdag ni yi rang ngo / /
sems bskyed mngon par sangs rgyas dang / /
chos kyi 'khor lo bskor ba dang / /
byang chub sems dpa' tshogs spyod la / /
de la bdag gis skyabs su mchi / /
sangs rgyas 'byung ba ji lta bar / /
skal ldan byang chub sems dpa' yis / /
byang chub sems mchog bskyed pa ltar / /
'di nyid du ni sems bskyed de / /
mgon po bdag la dgongs su gsol / /
ma lus bzhugs pa'i sangs rgyas rnams / /
dus 'di nyid nas sangs rgyas par / /
bla med bdag la gzigs su gsol / /
sangs rgyas chos dang dge 'dun te / /
bla na med pa'i dkon mchog gsum / /
sangs rgyas rnal 'byor sdom pa ni / /
yang dag nyid du gzung bar bgyi / /
rdo rje rigs mchog chen po la / /
rdo rje dril bu'i phyag rgya yang / /
yang dag nyid du gzung bar bgyi / /
slob dpon dag kyang gzung bar bgyi / /
rin chen rigs mchog chen po yi / /
dam tshig yid du 'ong ba la / /
nyin re bzhin nam dus drug tu / /
sbyin pa rnam bzhi rtag tu sbyin / /
byang chub chen po las byung ba'i / /
pad+ma'i rigs mchog dag pa la / /
phyi nang gsang ba'i theg pa gsum / /
dam pa'i chos kyang ma lus gzung / /
las kyi rigs mchog chen po yi / /
sdom pa thams cad ldan par ni / /
yang dag nyid du gzung bar bgyi / /
mchod pa'i las kyang ci nus bgyi / /
tshul khrims kyi ni slob pa dang / /
dge ba'i chos ni sdud pa dang / /
sems can don byed tshul khrims gsum / /
de bzhin rtag par gzung bar bgyi / /
bdag gi dge ba'i las rnams 'di dag gis / /
'jig rten mi ring sangs rgyas myur 'grub pas / /
sems can 'khor ba'i rgya mtshor bying ba rnams / /
bla med byang chub nyid du 'grub par bgyi / /
zhes zhus pa dang /
bla mas slob ma bsrung bar bya ste /
slob ma kun gyi lus ngag yid gsum du /
spyi bor 'khor lo /
mgrin par pad+ma /
snying gar rdo rje /
de gsum gyi lte ba la /
oM AH hUM /
oM AH hUM /
de nas slob dpon gyi lag tu rdo rje bzung la /
slob ma'i gnas gsum du rdo rje gtug cing /
oM AH hUM brjod cing /
dri'i chus byugs /
de nas rim pas slob ma kun gyi mgo bo la me tog sbyin /
mdun du spos sbyin /
mar me dang dri snying gar sbyin no / /
de nas so shing gi cho ga bya ste /
yid 'ong u duM a shwat+tha / /
me tog bcings shing dri yis byug /
sor ni bcu gnyis tshad du bya / /
mi g.yo ma gas 'bus ma zos / /
lci ba ba yi ko ba tsam / /
sa gzhi maN+Dal byas nas ni / /
slob ma de yi steng bzhag nas / /
me tog la sogs mchod pa bya / /
slob ma'i tshogs la sbyin par bya / /
de nas shar phyogs kha bltas te / /
mi smra bar ni so shing bca' / /
za ba byin na mi gdags shing / /
phan tshun du yang mi 'dor ro / /
so shing mdun du drang por bor / /
de yi tshe na mtshan ma ni / /
de tshe bdag la blta ba dang / /
rtse mo gyen du 'greng gyur na / /
de yis dngos grub mchog tu bshad / /
de bzhin gzhan du kha bltas na / /
de bzhin dngos grub 'bring du bshad / /
mtshams dang byang du kha bltas na / /
'jig rten pa yi dngos grub thob / /
so shing dor ba brgya zhig la / /
gal te thur du kha bltas na / /
de nas nges par sa 'og gi /
dngos grub de la the tshom med / /
de nas dri chus legs par bkrus te /
'thor 'thung bya'o / /
oM bi shud+d+ha d+ha rma pA paM ni tsA s+ya sho d+ha ya /
sarba bi kalpan a pa nA ya hUM /
zhes pas bzlas pa'i chu hub gsum 'thung du gzhug pa'i sngags so / /
de'i 'og tu slob ma rnams la sems dga' bar bya ba'i phyir chos bshad par bya ba ni /
'jig rten khams ni thams cad du / /
thams cad mkhyen pa 'byung mi 'gyur / /
me tog u du m+WA ra bzhin / /
brgya lam na ni re 'ga' 'byung / /
de phyir phrad dkar byung ba yi / /
gnyis med zab mo spyod tshul 'dis / /
sems can sangs rgyas par byed pa'i / /
bskal pa grangs med mang por ni / /
sngon du byas pa'i rnam smin gang / /
de kun zad par gyur pa ni / /
zab mo'i dkyil 'khor mthong bas so / /
de nas oM AH hUM zhes pas ku sha byin gyis brlabs la /
sngas su gzhag par bya /
stan du yang gding bar bya /
de nas srung skud gdags pa ni /
srung skud dmar po la mdud pa drug tu bor la /
dpung pa g.yon par btags te /
bsrung ba'i phyir bcing ba'o / /
de nas mchod pa byas gtor ma btang la /
slob dpon nang du zhugs la dkyil 'khor gyi lha la phyi nang gi mchod pas yang dag par mchod de /
slob ma rnams ni sta gon gyi gnas de nyid du /
ku sha'i stan la seng ge'i nyal stabs su 'dug la /
rmi lam gyi mtshan ma blta bar bya ba'i phyir /
mi smra bar kye'i rdo rje yid la byas la /
bsam gtan gyi sems kyis nyal bar bya'o / /
de'i mtshan mo'i mthar rmi lam gang dang gang rmi ba 'dri bar bya'o / /
dris pa thos nas rmi lam bzang ngan thogs pa med par brjod par bya'o / /
de nas rmi lam bzang po mthong na slob ma la rjes su yi rang bar bya'o / /
dngos grub rab 'bring tha ma brjod par bya'o / /
ngan ba mthong na ba'i rnam lnga 'thung du gzhug /
drag po'i sbyin sreg bya'o / /
des rtog pa zhi bar 'gyur ro / /
slob ma lhag par sta gon la gnas pa'i rim pa'o // //
de nas gser ram dngul lam /
zangs las rnam par rgyal ba'i bum pa byas la /
de rnams ma 'byor na kham sa las bya'o / /
bum pa gzhan rnams kyang rin po che'i grangs ma rnyed na khams las bya'o / /
kun sa dkar gyis byugs la /
pad+ma'i lte ba la phyag mtshan bkod la gzhag /
de nas bum pa rnams rang bzhin med par bsams la /
de las yi ge khaM dkar por gyur /
khaM dkar po 'od du zhu ba las byung ba'i bum pa nag po ra ri med pa dkar por 'dug pa /
mgrin pa ring ba lto che ba mchu 'phyang ba bsgoms la /
de'i nang du paM dmar po las pad+mar gyur pa'i steng du /
a las nyi ma'i dkyil 'khor de'i steng du hUM gaM tsaM baM g+haM paM shaM laM DaM /
de rnams yongs su gyur pa las lha'i 'khor lo yongs su rdzogs par bskyed do / /
de nas ye shes kyi 'khor lo spyan drangs te /
gau rI dzaH la sogs pa'i phyag rgya bzhis dgug pa dang /
gzhug pa dang bcing ba dang dgyes par byas la /
dbyer med par bsam mo / /
de la prok+Sha Na dang /
ar+g+ha dang /
any+tsa mA naM dang /
bi d+hi dang /
mchod pa rnam pa lnga dang /
lha mo brgyad la bstod pa rnams byas la /
de nas 'dzab brgya rtsa brgyad bzlas la gzhag go / /
de nas spos kyis kyang mchod pa bya ste /
me tog dkar po chal bar gtor ba la sogs pa bya'o / /
de nas lha rnams 'od du zhu ba las /
byang chub kyi sems kyis dkar mer gyis khengs par bsam /
de nas dri chab bzang po dgang ba blugs la /
sman la sogs pa dang yang ldan par byas te /
shwe ta br-i ha ti /
a pa ra dzi ta /
dan+da /
ut+pal /
kaN+Da ka ri /
ha sa de ba la sogs pa'i rtsa ba las byas te /
'dir dkyil 'khor gyi byang chub sems rtags su byas pa'o / /
'bras so ba dang /
sran ma sha dang /
nas dang /
til dang /
gro dang /
'di rnams ni dkyil 'khor gyi lha rnams kyi thugs kyi rang bzhin no / /
shel dang /
dngul dang /
mu tig dang /
dung dang /
byi ru ni dkyil 'khor gyi sku mdog gi rtags su byas pa'o / /
gzhan yang zla ba dang /
nyi ma dang /
chu dang /
sman dang /
dri dang /
bu ram dang /
ka ra dang /
bza' ba rnams gzhug go / /
bum pa la bdag po'i mtshan ma la sogs pa lnga dang ldan par bya zhing /
sngon po dang /
dkar po dang /
ser po dang /
dmar po dang /
ljang gu'i ras rnams kyis ni mgul ba bcing bar bya'o / /
ma 'byor na ras yug gcig gis spyi bor bcing ngo / /
shing lo ma can gyi rigs bzang po 'bras bu dang lo ma dang yal gar bcas pas kha rgyan bya'o / /
bum pa gzhan rnams ni sman la sogs pa yang mi gzhug /
lha re re 'od du zhu ba las bya'o / /
mchod bstod 'dzab kun 'dra'o / /
de nas bum pa rnams ras bting ba'i steng du me tog dkar po chal bar bkram la /
de'i steng du bzhugs su gsol lo / /
de'i dus su gar gyi mchod pa rnams kyang 'bul lo / /
las thams cad pa'i bum pa sna tshogs rdo rjes mtshan pa /
de la mchod pa byas la phyi rol gyi byang shar gyi mtshams la bzhugs su gsol lo / /
bgegs ma lus rnams las ma grub kyi bar du bsrung du gsol zhes pas bcol / /
gtor ma dgu /
mar me dgu /
lha bshos dgu /
smos dgu /
de rnams ni bum pa lhag par gnas pa'i sta gon gyi cho ga'o // //
sta gon gyi phyi de nyin par rgyas pa'i sbyin sreg bya'o //
slob dpon mtshan nyid bzang po dang ldan pa yang dag pa'i ye shes de kho na nyid shes pa /
khro ba med pa /
khon pa med pa /
phyag rgya dang ldan pa'i shes rab can gyis /
dkyil 'khor gyi lha rnams mdun gyi nam mkha' la gshegs su gsol lo / /
thig gdab pa'i las brtsam par bya'o / /
de yang ras bal la shes rab ma mtshan dang ldan pas bkal ba /
'jur mdud la sogs pa med pa /
ring thung dkyil 'khor nyis 'gyur la /
sbom phra sgo'i nyi shu'i char 'gyur ba bkal te /
srad bu so sor bsdoms la /
pad+ma b+han+d+d+ha'i snod dri zhim pos byugs pa'i nang du bzhag la /
dang la srad bu rang bzhin med par bsgom / /
de las so so'i yig 'brur 'gyur / /
yig 'bru yongs su gyur pa las /
srad bu 'byung bar bsam /
de nas ye shes kyi thugs ka nas /
ye shes kyi srad bu yod pa rnal 'byor pa'i nyi ma zla ba'i bar mig gi lcags kyus /
gtso bo kye yi rdo rje dang /
sangs rgyas kun gyi mkha' 'gro ma / /
gtso bo sngags dang gnyis med rnams / /
spyan drangs nas ni de la bstim / /
de ltar ye shes kyi thig skud bskyed nas /
srad bu lnga gtso bo'i sngags brjod pas /
gcig tu sgril lo / /
oM badzra sa ma ya sU traM /
mA ti kra ma hUM zhes pas brgya rtsa brgyad bzlas par bya'o / /
oM AH hUM gsum mtha' gnyis dang dbus su bkod la /
byin gyis brlabs te /
de la mchod pa 'bul /
de nas gtso bo'i thugs ka nas /
srad bu 'dzin pa'i grogs po sprul la /
dza dza zhes brjod du bcug la gtad par bya'o / /
dang por ni nam mkha' la thig gdab par bya'o / /
thig skud dag ni 'debs pa'i tshe / /
'jig rten khams ni ma lus pa / /
sangs rgyas la sogs 'gro don du / /
khyed kyi don ni bya nus yin / /
zhes bskul zhing brjod do / /
de bzhin dus thig kyang gdab par bya ste /
slob dpon chu bdag tu 'dug la /
slob ma brgya byin du 'dug la tshangs thig gdab /
slob dpon gshin rje'i phyogs su 'dug la /
slob ma gnod sbyin du 'dug la tshangs thig gnyis pa gdab /
slob dpon byin zar 'dug la /
slob ma dbang ldan du 'dug la shar la gdab /
slob dpon rlung gi phyogs su 'dug la /
slob ma bden bral du 'dug la nub tu gdab /
slob dpon de nyid du 'dug /
slob ma dbang ldan du 'dug la byang du gdab /
slob dpon byin zar 'dug /
slob ma bden bral du 'dug la lho ru gdab par bya'o / /
srad bus yongs su thig gdab bya / /
srad bus gzhal bar mi bya ste / /
'phel 'grib gnyis kyi nyes yod pas / /
sra bas rab tu gzhal bar bya / /
zhes 'byung bas /
spa la sogs pa'i drang zhing sra ba la ka ti ka byas la /
thig rkang bzhi bcu rtsa gnyis phyogs re rer gdab par bya'o / /
de ltar thig bzhi bcu rtsa gnyis btab la /
sgo khyud kyi thig tshun chad kyis ni /
pad+ma'i lte ba la bskor bar bya'o / /
pad+ma'i ze ba bskor ba ni /
lha'i snam bu las ji tsam ran par bskor bar bya'o / /
dkyil 'khor gyi mthar rdo rje ra ba dang /
me 'od gnyis las cha re re bskor /
rta babs kyi snam bu bzhi'i phyogs nas cha phyed /
logs kyi cha chen bzhi la /
gcig chos kyi 'khor lo /
gcig la rdo rje rgya gram gyi ra dbu ma de'i sna pad+ma'i sdong po la gtad par bya'o / /
de nas bla mas dkyil 'khor gyi dbus su 'dug la /
mig gnyis la nyi ma dang zla ba'i dkyil 'khor bsams la /
bzlog la blta zhing /
hi hi zhes pas sgo dbye bar bsam /
de nas badzra be la zhes brjod la /
phyir byung de nas thig gdab pa'i las zin nas /
ye shes skud pa la mchod pas mchod la /
sarba ma ra ta rtsi pa ra ar+tha rtsa /
sa ti ta ta gats+tsha zhes brjod la lha gshegs su gsol lo / /
ye shes kyi thig gdab pa'i rim pa'o // //
de nas 'bras la kha dog bsgyur ba legs pa tshon gyi rim par bzhag la /
de la rang bzhin med par byas la /
b+h+rUM aM dzrAM khaM hUM lngar bsgyur bar bsam /
de yongs su gyur pa las chon sna lngar 'byung bar bsam /
de nas rnal 'byor pa'i nyi zla'i 'bar mig lcags kyus /
kye'i rdo rje mkha' 'gro ma 'khor dang bcas pa rnams spyan drangs nas tshon la thim par bsam /
oM badzra tsi trA sa ma ya hUM /
zhes lan mang du bzlas la /
sa tshon la mchod pa 'bul /
byang shar mtshams nas /
bla ma'i rim pa bzhin du nag po /
dkar po /
ser po /
dmar po /
ljang gu'i re khA lnga po mnyam por mtho gang du drangs la mchod pa dbul /
re khA la me tog sil ma gtor /
de nas re khA 'dren khar bla mas 'di skad brjod do / /
'di ni chos dbyings dag pa ste /
sems can khams ni sgrol byed pa / /
dpal ldan khrag 'thung rgyal po nyid / /
de bzhin gshegs pa kun gyi gnas /
zhes so / /
nyes pa kun las rnam grol bas / /
tshon gyi las ni yang dag brtsam / /
slob dpon gyis ni dang po dbye / /
phyi nas kun du slob mas so / /
zhes 'byung ngo / /
mthe chung dang ni mthe bo sangs / /
drang la 'tho bar yang dag bri / /
gal te ri mo mi mnyam na / /
yo zhing dma' dang bcas pa dang / /
ri mo dma' bas mi 'grub cing / /
yon pos gdung ba skyed par byed / /
chad pas slob dpon slob ma dang / /
gnyis ka 'chi bar shes par bya / /
zhes 'byung bas / /
shin tu gzab par bya'o / /
de nas gzhung dang mthun par tshul bzhin du dkyil 'khor bri bar bya'o / /
de ni tshon dgye ba'i rim pa'o // //
de ltar dkyil 'khor bris nas /
da ni phyag rgya dgod par bya'o / /
dbus kyi lte bar bdud bzhi bsnol ba dang /
nyi ma'i dkyil 'khor gyi steng du na ra ka pA la rdo rje rgya gram dang bcas pa dkar po bri /
shar du gri gug nag po bri /
lho ru Da ma ru dmar skya /
nub tu rus sbal dmar ser /
byang du sbrul ljang gu /
byang shar du seng ge dmar sngon /
shar lhor dge slong dkar po /
lho nub tu 'khor lo ljang sngon /
nub byang du rdo rje khra bo rnam par dgod do / /
de ltar phyag rgya dgod tsam na /
yang lha so so'i rang gi snying po brjod cing dgod /
bum pa rnam pa brgyad kyang shar la sogs pa'i gnas su bris pa'am /
dgod par bya'o / /
phyag rgya dgod pa'i rim pa'o / /
de nas bla re dam pa bre ba dang /
gzhan yang rgyan thams cad bri zhing dgram par bya /
phyi rol du phyogs skyong gi gtor ma rnams btsugs la /
phyogs skyong sa bon las bskyed la /
de la spyan drangs la bstims la bzhag /
de nas bum pa rnams thogs la /
spos kyis sna drangs la rol mo'i cha byang sna tshogs la /
dkyil 'khor lan gsum du bskor la tshul bzhin du dgod /
las thams cad pa byang shar mtshams su dgod /
de nas dgongs ka'i dus su /
bla ma rgyan chas dgod khrus bya /
lus dri zhim pos bsgo /
dkyil 'khor gyi 'gram du chag chag gdab /
de nas stan bde ba la 'dug la /
tsaN+DalI dang lhan cig bsgrub par bya /
med na ting nge 'dzin gyis bya /
de nas bla ma la yan lag drug dang ldan pa lha'i 'khor lo tshul bzhin du bskyed la /
de nas gau rI la bka' bsgo ba la lha rnams spyan drangs pa de la mchod pa rnams 'bul /
de nas gzhug pa dang /
bcing ba dang /
dgyes pa bskyed pa rnams byas la /
gnyis su med par bstim /
de la mchod pa rnams dbul bar bya ste /
prok+Sha Na dang /
ar+g+ha dang /
any+tsa mA naM dang /
bi d+hi dang /
spos dang /
me tog la sogs pa dang /
lha mo brgyad kyi mchod pas mchod /
ras dang /
tsan+dan dang /
gur gum char du 'bab pa dang /
sna tshogs pa'i mchod pas mchod /
de nas bdud rtsi mchod pas kyang rim bzhin du mchod /
de nas bstod pa nyi shu pas lha rnams la bstod par bya'o / /
sna tshogs pa'i glu dang bkra shis kyi glu'i rnam pas kyang mchod /
ga Na tsakra tshogs kyi 'khor lo chen po bskor /
smon lam gyi tshogs brjod /
bskor ba lan gsum byas /
gtor ma dgu yang 'bul lo // //
'di na mar dbang bskur ba la 'jug par bya ste /
slob ma 'jug pa'i rim pa bzhin du /
slob dpon rang nyid dang la 'jug par bya'o / /
de nas sngon du brtags pa'i slob ma mtshan dang ldan pas 'di skad brjod par bya'o / /
sangs rgyas kun gyi rang bzhin sku / /
slob dpon la ni skyabs su mchi / /
gtso bo lha mor bcas pa yi / /
lha rnams la yang phyag 'tshal lo / /
thar pa chen po'i grong mchog tu / /
mgon pos bdag ni gzhug par gsol / /
zhes slob dpon la gsol ba gdab par bya'o / /
de nas slob dpon gyis 'di skad brjod do / /
de bzhin gshegs pa kun gyi gnas / /
he ru ka dpal grong khyer mchog /
snying po'i dkyil 'khor 'di ru ni / /
bdag gis slob ma gzhug par bgyi / /
de nas dkyil 'khor gyi lha la lus ngag yid kyi sgo nas phyag 'tshal bar bya ste /
oM na maH te hUM /
na maH mi hUM /
na mo na ma hUM swA hA /
zhes so / /
de nas sdom pa'i cho ga brjod de sbyin par bya ba ni /
sangs rgyas chos dang dge 'dun te / /
dkon mchog gsum la skyabs su song / /
'di ni sangs rgyas rigs yid 'ong / /
sdom pa brtan par gyur pa yin / /
rdo rje dril bu'i phyag rgya ni / /
slob dpon khyod kyis gzung bar bya / /
byang chub sems gang de rdo rje / /
shes rab dril bu zhes grags so / /
slob dpon khyod kyis gzung bya ste / /
bla ma sangs rgyas kun dang mnyam / /
'di ni rdo rje dag pa yi / /
dam tshig sdom pa yin par bshad / /
rin chen rigs la rtag tu ni / /
nyin re bzhin du dus drug tu / /
chos dang zang zing mi 'jigs byams / /
sbyin pa rnam bzhi rtag tu sbyin / /
phyi nang gsang ba'i theg pa gsum / /
dam pa'i chos kyang ma lus gzung / /
'di ni pad+ma'i rigs dag pa'i / /
dam tshig yid du 'ong ba po / /
las kyi rigs mchog chen po la / /
sdom pa thams cad ldan par ni / /
yang dag nyid du gzung bar bgyi / /
mchod pa'i las kyang ci nus bgyi / /
sdom pa gzung ba'o / /
deng khyod dpa' bo dang rnal 'byor ma rnams kyi nang du zhugs kyis /
ngas khyod la dpal he ru ka'i ye shes bskyed par bya ste /
gang khyod de bzhin gshegs pa thams cad dang /
dpa' bo dang rnal 'byor ma thams cad kyi dngos grub thob par 'gyur na dngos grub gzhan lta smos kyang ci 'tshal /
khyod kyis dkyil 'khor ma mthong ba rnams kyi mdun du smra bar mi bya ste /
dam tshig nyams par gyur ta re /
he ru ka dpal deng khyod kyi / /
snying la yang dag zhugs pa ni / /
gal te tshul 'di smra na ni / /
de ma thag tu dral nas gshegs / /
de nas ka pA la'i nang du bdud rtsi lnga dang ldan pas dam tshig gi chu blud pa ni /
kye'i rdo rje dang ldan pas gzi mdangs dang ldan par 'di skad du brjod de /
'di ni khyod kyi dmyal ba'i chu / /
dam tshig 'das na sreg par byed / /
dam tshig bsrungs na dngos grub ni / /
rdo rje bdud rtsi'i chu 'dis 'grub / /
oM sarba pany+tsa a mr-i to ka Tha hUM /
'di nas brtsams te dpal he ru ka nga nyid yin gyis gang ngas 'di byos shig ces bsgo ba de khyod kyis bya dgos so / /
khyod nga la brnyas pa'i las ma byed cig /
byas na khyod mi bde ba ma spangs par tshe'i dus byas nas dmyal bar lhung bar 'gyur ro / /
de nas dpa' bo dang rnal 'byor ma thams cad kyis byin gyis rlobs shig /
dpal he ru ka bdag la dbab par mdzod cig ces brjod du gzhug go / /
slob ma la bdud rtsi rnam pa lnga blud la /
gu ru 'gying bag dang ldan pas go cha bgos la /
rang gi snying ga'i ye shes sems dpa'i thugs ka nas 'od zer 'phros pas /
gtso bo dang rnal 'byor ma rnams bkug la shi Sh+ya'i snying gar gzhug go / /
bcug pas smra nus par 'gyur ro / /
las rnam bzhi'i kha dog gang dang gang mthong ba de dang de mthun par bstan to / /
de nas me tog gi phreng ba thogs la pra tI ts+tsha badzra zhes brjod la dkyil 'khor du gzhug /
de nas slob ma'i mgo la bcing bar bya'o / /
de nas slob ma'i lag pa nas bzung la /
mig dbye bar bya ste /
he ru ka dpal deng khyod kyi / /
mig 'byed par ni brtson par mdzad / /
phye bas thams cad mthong bar byed / /
rdo rje'i mig ni bla na med / /
oM badzra nai tra a pa ha ra ba tra laM hri zhes brjod la gdong g.yogs phud la 'di skad ces brjod do / /
dkyil 'khor bzang po 'di la ltos / /
da ni dad pa rab tu bskyed / /
khyod ni rnal 'byor ma rigs skyes / /
sngags dang phyag rgyas byin gyis brlabs / /
'gro ba'i phun sum tshogs kun dang / /
dngos grub kun ni mngon sum 'gyur / /
dam tshig thams cad bskyang ba dang /
gsang sngags la yang brtson par gyis / /
zhes brjod pa dang /
me tog gang du lhung ba'i lha ngo bstan /
lha gzhan yang bstan te /
sku mdog dang phyag mtshan dgod pa'i skabs su phyag mtshan kha dog las shes par byas la bstan /
phyag mtshan yang tshul bzhin du bstan to / /
slob ma dkyil 'khor du gzhug pa'i rim pa'o // //
des na gzhal yas khang gru bzhir byung ba na /
tshad med pa bzhi rnam par dag pa'i rang bzhin no / /
sgo bzhi ni dran pa nye bar gzhag pa bzhi rnam par dag pa'i rang bzhin no / /
rta babs bzhi ni yang dag par spong ba bzhi rnam par dag pa'i rang bzhin no / /
dra ba phyed pa ni nyon mongs pa chen po rnam par dag pa'o / /
dra ba ni nyon mongs pa chu ngu rnam par dag pa'o / /
ka ba brgyad ni 'phags pa'i lam yan lag brgyad pa rnam par dag pa'o / /
dar na pa ti la sogs pa'i rgyan rnams ni tshul khrims rnam par dag pa'i mtshan nyid do / /
'dod pa'i yon tan lnga rnams ni gzugs sgra la sogs pa rnam par dag pa'o / /
rdo rje ra ba ni zab mo'i chos kyi 'khor lo bskor ba'i rtags so / /
me ri 'di ni phyin ci log gi bgegs la sogs pas mi tshugs pa'i rtags so / /
bum pa brgyad ni che ba'i yon tan gyis rgyas shing thugs rje chen po'i ros yongs su gang ba'i rtags so / /
de ni dkyil 'khor gyi de kho na nyid do / /
bcom ldan 'das kye'i rdo rje ni rnam par shes pa'i phung po dang zhe sdang rnam par dag pa'i rang bzhin no / /
gau rI ni zhe sdang dang gzugs rnam par dag pa'i rang bzhin no / /
chom rkun ma ni gti mug dang sgra rnam par dag pa'i rang bzhin no / /
ro langs ma ni nga rgyal dang dri rnam par dag pa'i rang bzhin no / /
g+hasma rI ni 'dod chags dang ro rnam par dag pa'i rang bzhin no / /
puk+ka sI ni zhe sdang dang sa rnam par dag pa'i rang bzhin no / /
ri khrod ma ni gti mug dang chu rnam par dag pa'i rang bzhin no / /
gtum mo ni nga rgyal dang me rnam par dag pa'i rang bzhin no / /
g.yung mo ni 'dod chags dang rlung rnam par dag pa'i rang bzhin no / /
bdag med rnal 'byor ma ni yab dang mthun /
de ni lha'i rnal 'byor de kho na nyid do / /
de nas slob mas bla ma'i zhabs la dad pas phyag 'tshal lo / /
yon gyi mchog rnams thogs la bla ma la phul la dbang nod pa'i don du gsol ba gdab par bya'o / /
he ru ka dpal dbang bskur ba / /
'gro ba skyob phyir gzi brjid can / /
de ltar yon tan 'byung gnas sogs //
de bzhin bdag la deng stsol cig /
dpa' bo chen pos mi ldog pa'i / /
dbang bskur ba ni bdag la stsol / /
sems can kun gyi don gyi phyir / /
bdag ni rtag tu slob dpon bgyid / /
ces slob dpon la gsol ba gdab par bya'o / /
de nas dkyil 'khor gyi 'jug pa'i sgo lho phyogs su pad+ma brgyad pa bris pa'i steng du seng ge'i khri bshams la /
de'i steng du sna tshogs pad+ma'i stan bting la /
gnyis su med pa'i blo dang ldan pa'i slob ma /
bla ma la gus shing gtong sems che ba de gzhag par bya'o / /
dkyil 'khor gyi lha la 'bad de ci nus pas mchod la /
slob ma'i steng du gdugs dkar po bzung la /
me tog chu la sogs pa dbang bskur ba brtsam par bya'o / /
de yang dang la yungs kar dang bdud rtsi lnga'i chus bdag nyid gzi brjid bcas pas gtor zhing sngags brjod de /
dbang bskur ba'i bar du gcod pa'i bgegs bskrad par bya'o / /
ra ba dra ba gur la sogs pa yang bya'o / /
de nas slob ma khrus byas la gos bzang po gon la khri la bzhugs pas /
snyim pa me tog gis bkang la dkyil 'khor la gtor bar bya'o / /
sngags oM pra tI ts+tsha badzra ho zhes brjod la gtor ro / /
de nas me tog lhung ba blangs la slob ma'i mgo la bcings la /
oM d+harmA kun+d+ha a b+hi Shiny+tsa zhes brjod do / /
de nas pad+ma'i lag pa gnyis kyis /
sngags pas bum pa rnams bteg la /
slob ma'i mgo la gtugs te /
oM badzra a g+hi Shiny+tsa mi twaM /
zhes pa'i sngags brjod la dbang bskur ro / /
de nas rnam par rgyal ba'i bum pa bteg la dril bu'i sgra bsgrags la glu'i rnam pa blangs la chu'i dbang bskur /
sngags gong ma brjod /
de ltar chu'i dbang bskur bas /
rnam par rtog pa'i sdig sgrib thams cad med par bsam mo / /
gser la sogs pa las brdungs pa dang /
ba so las 'bur du brkos pa dang /
thang ka la sogs pa'i ri mor bris pa dang /
gos kyi rnam pa sna tshogs pa gang yang rung ba la /
de nyid mi dmigs par byas la /
aM las rat+na saM b+ha ba bsams la /
de la ye shes sems dpa' dgug pa dang /
gzhug pa dang /
bcing ba dang /
dgyes par byas te /
bstim la mchod pa dbul /
'dzab ci nus kyang byas /
de nas bstod pa bya /
srid pa rang bzhin gyi tshig brjod /
de ltar byas pas gzhan la bstims pa dang /
mchod pa 'dzab dang bstod pa dang /
srid pa rang bzhin gyi tshig brjod pa kun 'dre kun la bya /
de la cod pan gyi gzugs su gyur pa /
dar dpyangs gnyis thogs la /
'di skad ces brjod de sbyin par bya'o / /
thor tshugs cod pan gyis brgyan pa / /
sangs rgyas kun gyis bsngags pa yis / /
rin chen dag gi dbu rgyan dang / /
dar dpyangs dbang bskur sbyin par bya /
oM badzra paT+Ta ka badzra a ral+li ho / /
zhes brjod de sbyin no / /
de nas rdo rje mdun du bzhag la /
de nyid mi dmigs pa las /
dzaM las pad+mar gyur pa las snang ba mtha' yas su bskyed la /
de yongs su gyur pa las byung ba'i rdo rje slob ma'i snying gar bzhag la 'di skad brjod do / /
'di ni sangs rgyas thams cad nyid / /
he ru ka dpal rgyal po dang / /
mkha' 'gro rnams kyi dbang mchog nyid / /
di ring khyod la dbang bskur ro / /
oM shrI he ru ka a d+hi pa ti s+t+waM /
a b+hi Shiny+tsa tiSh+Tha bI ra sa ma ya s+t+waM /
thog mtha' med pa'i sems dpa' ni / /
rdo rje sems dpa' dga' ba che / /
kun du bzang po kun bdag nyid / /
rdo rje snyems tshul bdag po'i bdag /
ces brjod la /
lag pa g.yas par sbyin no / /
rdo rje'i dbang bskur ba'o / /
de nas dril bu mdun du bzhag la /
de nyid mi dmigs pa las /
khaM dang ral gri dang don yod grub pa rnams las byung ba dril bu lag pa g.yon par byin la 'di skad brjod do / /
'di ni rnal 'byor ma kun gyis / /
shes rab dbyangs kyi rjes 'gro bshad / /
khyod kyis kyang ni rtag tu bcang / /
byang chub mchog tu rgyal bas bshad / /
srid pa ngo bo nyid dag pa / /
ngo bo nyid kyis dngos med byas / /
rang bzhin dag pa'i sems dpa' ni / /
srid pa dam pa byed par 'gyur / /
oM badzra s+t+wa twaM sa ma ya a b+hi Shi ny+tsA mi zhes brjod la lag pa g.yon par sbyin no / /
dril bu'i dbang bskur ba'o / /
de ltar dril bu byin la phyag rgya chen po dang ldan par bsams la /
de la sngags kyis dbang bskur ba'i ming gdags par bya ste /
oM shrI he ru ka a d+hi pa ti s+t+waM /
a b+hi Shi ny+tsA mi /
shrI he ru ka nA ma a b+hi She ka ta zhes brjod la shrI sgra dang bcas par pad+ma'i mthar thug pa'i ming gi dbang bskur ro / /
'di ni sangs rgyas thams cad nyid / /
he ru ka dpal phyag na bsnams / /
khyed kyis rtag tu bcang bar bgyi / /
he ru ka dpal brtul zhugs brtan / /
rdo rje rtse mo 'dzin du bcug la sngags 'di brjod do / /
oM sarba ta thA ga ta sid+d+hi badzra sa ma ya tiSh+Tha e Sha twaM d+hA ra ya mi hUM /
ha ha ha ha ho zhes brjod la lag pa g.yas pas rdo rje brtul zhugs kyi dbang sbyin par bya'o / /
a las b+han+d+har gyur par bsgom /
oM las gri gug tu gyur par bsgoms la 'di skad brjod do / /
he ru ka dpal kha T+wAM ga /
rnal 'byor pa yi Da ma ru / /
rdo rje kha T+wAM rdo rje bcas / /
dril bu sil sil sgra sgrogs pa / /
tshangs pa'i skud thogs rnal 'byor bdag /
gri gug dang ni ka pA la / /
dpa' bo chen pos blang bar gyis / /
gri gug dang thod pas dbang bskur ro / /
de rnams dang ldan pa'i slob ma ni /
zhi ba dang /
rgyas pa dang /
dbang dang /
drag po dang /
rengs pa dang /
bskrad pa dang /
rmongs par byas pa dang /
gsod pa la sogs pa dang /
de rnams la thogs pa med par grub par byos shig /
mchil lham bgo ba dang /
char dbab pa dang /
nyi zla gzung ba la sogs pa mkha' 'gro ma'i dngos grub thams cad ci dga' bar 'grub par gyis shig /
de ni rjes su gnang ba sbyin pa'o / /
me tog la sogs pa nas gri gug dang thod pa'i dbang bskur ba yan chad kyis ni lus dag par byed pa yin pas na sku'i dbang zhes bya'o / /
'bras bu ni gang dang gang skal ba mnyam pa yin zhe na /
sa brgyad pa'i byang chub sems dpa' dang skal ba mnyam pa yin no // //
de nas me tog la sogs pa'i dbang thob pas /
bla mas gsang ba'i dbang bskur ba bsgrubs pa'i gnas de nyid du mi med cing dben par byas te /
yol bas bar du bcang la /
maN+Dal gru bzhi pa byas la /
dri zhim po dang bdud rtsis chag chag btab pa der /
me tog sil ma bkram /
stan sna tshogs pa bzang po bting la /
slob mas shes rab ma mtshan dang ldan pa bla ma la phul la /
'di skad gsol ba gdab par bya ste /
khyod ni he ru ka dpal te / /
bde gshegs rnams kyis bde sogs mdzad / /
byang chub sems dpa' che rnams kyi / /
yang dag don mchog rnam par dag /
ji ltar de nyid bdud rtsi yis / /
mchog gi dbang ni bskur ba bzhin / /
de bzhin bdag la 'khor ba yi / /
sdug bsngal rnams ni bsal bar mdzod / /
rnal 'byor bdud rtsi dri med mchog /
rab rib nyes pa'i dri ma 'joms / /
gang ni byang chub bla med pa / /
de ring bdag gis thob par mdzod / /
ces brjod la gsol ba gdab par bya'o / /
de nas bla mas shes rab ma bdag med mar bskyed la /
de la go cha dang bya ba dang /
gnas gsum du yang lha gsum bskyed la /
ye shes sems dpa' bkug pa dang /
gzhug pa dang /
bcing ba dang /
rjes su dgyes pa byas te bstims la /
mi bskyod pas dbu brgyan te /
'di skad brjod do / /
mkha' gsang byin gyis brlabs te /
oM pad+ma su kha d+hA ra ma hA rA ga su khaM da da tsa tur A na n+d+ya b+ha ga bi shwa hU~M hU~M hU~M ka R+YaM ku ru Sh+wa me /
oM badzra ma hA da sha tsa tu ra A nan+da da ma ka kha ga mu khe ka rA sho nA tha hU~M hU~M hU~M kaR+yaM ku ru Sh+wa me /
zhes brjod pas /
nyes pa med de rnam par dag par bsam mo / /
de nas snyoms par 'jug par bya ste /
mi bskyod pa mdzad cing rang gi ye shes sems dpa'i thugs ka'i mtshan ma'i lte ba'i hU~M las 'od 'phros pas phyogs bcur bzhugs pa rnams spyan drangs nas /
thugs kar thim pa la sogs pa rnams byas nas /
byang chub kyi sems 'bar ba bo la'i sker phyin pa dang /
oM sarba ta thA ga tA nu rA ga Na badzra swa b+hA ba At+ma ko\u0f85haM /
zhes brjod la /
chags pa'i rdo rje'i rang bzhin yin no bar nga rgyal bya'o / /
de nas byang chub kyi sems bo la'i skyer mtheb srin gyis mnan la /
slob ma'i bu gar 'dren par bya'o / /
de nas slob dpon gyis u pa su man+d+ra blta bar byos /
a ho su kha zhes brjod /
slob mas bde ba can chen po'i dpal he ru ka bdag nyid do zhes brjod /
bskur te 'thung ba'i rting la brjod /
de'i rdo rje'i dpal gyis reg pa des ni ngag gi nyes pa dang /
rnam par rtog pa thams cad sel bar byed pas na /
gsung gi dbang zhes bya'o / /
de nas 'bras bu gang dang gang skal ba mnyam par 'gyur zhe na /
sa bcu pa'i byang chub sems dpa' dang skal ba mnyam par 'gyur ro / /
sa bcu pa'i byang chub sems dpa' dang skal ba mnyam par de la lung bstan par bya ste /
bla mas chos gos gyon la lag pa g.yon pas chos gos kyi tha ma chang par bcug la 'di skad brjod do / /
'di ltar ngas yongs su bstan te /
he ru ka dpal de bzhin gshegs / /
dngos po mchog tu grub pa'i phyir / /
srid pa'i ngan 'gro rnams las bton / /
shrI he ru ka na maH sarba ta thA ga ta hi /
sid+d+ha sa ma ya s+t+waM b+hur b+hu ba swaH zhes brjod do / /
don yod grub pa'i phyag rgyar gnas pa dang / /
dus gsum gyi rgyal ba rnams kyis mgrin gcig tu lung ston par mdzad do / /
lung bstan pa'o / /
khams gsum gyi bdag por gyur pa dang /
rgyal ba rnams kyi bdag por gyur pa dang /
phyin ci log gi bdud dang mu stegs la sogs pa las rgyal ba dang /
mya ngan las 'das pa'i grong khyer dam par 'jug pa ste /
'di nyid kyis sangs rgyas thob par 'gyur gyis /
the tshom dang yid gnyis la sogs pa ma byed cig /
gzhan yang bla ma dam pas dbang bskur ba tsam gyis ji ltar bsams pa ltar slob ma rnams kyis 'grub par 'gyur ro / /
de'i dbugs dbyung ba'o // //
de nas shes rab dang ye shes kyi dbang bskur ba brtsam par bya ste /
de la yang gnyis te /
shes rab kyi dbang dang /
shes rab ye shes kyi dbang ngo / /
de la shes rab kyi dbang ni gzhon nu ma lo grangs gong ma dang mthun pa bla ma la phul la /
maN+Dal chag chag la sogs pa gong ma dang mthun par bya'o / /
de nas bla mas shes rab ma byin gyis brlab pa sngon dang mthun par byas la /
bla mas shes rab ma dang slob ma la bsgo ba bya ste /
khyod kyis 'dod chags kyang spang du mi rung ste /
dus gsum gyi bde bar gshegs pa rnams kyis kyang /
thabs dang shes rab gnyis su med pa'i rol pa mdzad pa las ye shes cher skyes te /
mngon par rdzogs par sangs rgyas pa ste /
khyod kyis kyang 'dod chags spang du mi rung ste /
gnyis su med pa'i rol pa gyis shig /
ye shes skye bar 'gyur gyis zhes brjod de bsgo'o / /
bla mas yang 'di skad brjod de /
khyod kyis nus sam rdo rje can / /
dri chen dri chu bza' btung yin / /
rak+ta ga pur ma sha dang / /
bud med mos pas dang nus sam / /
b+ha gar 'o byed mi rtog gam / /
spros shing rdo rje bde ba can / /
de nas yang slob ma dang shes rab gnyis kyis /
nus pa'i tshig 'di brjod do / /
lha mo ci phyir bdag mi theg dri chen sa bon sogs za zhing / /
shes rab yang dag dad par bgyis / /
b+ha ga la yang 'o bgyid do / /
zhes brjod do / /
de nas shes rab gcer bur phyung la /
khrus byas la dri zhim pos byugs la /
me tog gi phreng ba mgo la bcings nas /
lag pa gnyis kyis grwa gnyis nas gzung ste /
kha phye la shes rab mas 'di skad brjod do / /
rmad chen nga yi pad+ma yin / /
bde ba thams cad yang dag ldan / /
rtag tu rim bzhin 'di la spyod / /
'di dang nam yang mi 'bral lo / /
chos dbyings 'di ni rnam par dag /
sems can khams ni rnam par grol / /
khrag 'thung rgyal po 'di nyid ni / /
rang bzhin thams cad 'di la gnas / /
nang gi rtsa yi 'khor lo la / /
pad+ma la zhugs rab tu gsungs / /
b+ha ga'i nang du nam mkha' bzhin / /
'byung ba lnga po rgyan bzhin chongs / /
lte ba la ni ge sar bcas / /
'dab ma brgyad kyis rnam par brgyan / /
de yi dbus nas 'byung ba yin / /
de nyid bdud rtsi shu kra gzugs / /
b+ha ny+dza mo k+Sha ho zhes shes rab mas brjod do / /
de nas bla mas shi Sh+ya'i lag pa dang /
shes rab ma'i lag pa gnyis steng 'og tu bzhag la /
shes rab ma 'dis khyod kyi ye shes skyed par byed pa yin pas /
'di dang khyod rtag tu mi 'bral bar 'grogs shig ces brjod pa de kho na /
shes rab kyi dbang yin no // //
de nas shi Sh+ya shes rab ma dang gnyis yol ba'i nang du 'dug la /
shes rab ye shes kyi dbang slob mas nod par bya'o / /
de nas shes rab de la shi Sh+yas glo g.yon pas la phab nas nyal la /
dga' ba'i gtam bya /
gnas dgur sen mos gdab par bya ste /
g.yon pa'i lag pa g.yon pa'i 'og tu 'dug pas pad+ma'i nang gi bye'u mgo 'dra ba la glang po che'i lag pas brud pa la sogs pa bya'o / /
de nas lces kyang rol mo yang yang du byas la /
pad+ma rgyas su bcug la /
de nas shes rab ma dang gnyis sbyor ba byas te /
dal bu dal bus bskyod pa la /
byang chub kyi sems bo la'i sker phyin pa las /
rnam par mi rtog pa'i ye shes skyes te /
ji tsam gnas kyi bar du bsgom mo / /
de nas ma thub na kak+kolar phyung la /
de nyid kye'i rdo rje'i rang bzhin yin pas lces blang ngo / /
de yang rgyud las /
lag pas blang bar mi bya zhing / /
nya phyis kyis kyang mi bya ste / /
dung la'ang gzhag par mi bya'o / /
bdud rtsi lce yis blang bar bya / /
zhes 'byung bas /
ka sko la nas lce kho nas blang bar bya'o / /
de ni shes rab ma'i kak+kol nas ye shes kyi rang bzhin byang chub kyi sems blangs te /
zos pas na shes rab dbang zhes bya'o / /
de la dga' ba rnam pa bzhi ni dga' ba dang /
yang dag pa'i dga' ba dang /
rang bzhin gyis dga' ba dang /
chad pa'i dga' ba dang bzhi'o / /
de la dga' ba ni 'ba' rtsa bya ba nas /
bo la'i rtsar phyin gyi bar du'o / /
yang dag pa'i dga' ba ni /
dkyil du phyin pa tsam mo / /
rang bzhin gyi dga' ba ni bo la'i sker phyin pa la bya ste /
de ni mi rtog pa bskyed pa'o / /
'on te gang du dgos pa yin zhe na /
smras pa /
'khor lo bzhi'i rang bzhin dang mnyam par byed do / /
'o na 'khor lo bzhi dang dga' bzhir ji ltar sbyar ba ni gsum las med de /
chad pa'i dga' ba ni grangs su mi 'gro zhes so / /
smras pa chad pa'i dga' ba grangs su 'gro / /
ci'i phyir dga' ba chen po med kyang /
skad cig ma'i dga' ba grangs yod pas mi 'gal /
rgyud las kyang dga' ba bstan pas 'khor lo bzhi dang sbyar ba mi 'gal lo zhes bya ba la sogs pa nas ye shes kyi dbang bskur ba yin no / /
des ni yid nyes pa thams cad dag par byed pa thugs kyi dbang zhes bya'o / /
de la 'bras bu gang dang gang skal ba mnyam par 'gyur zhe na /
rigs lnga'i sangs rgyas dang 'di lta bu'i dbang thob pa'i rnal 'byor pa skal ba mnyam par 'gyur ro / /
de nas de'i tshe dam tshig rnams yang dag par dpog par bya'o / /
de nas dkyil 'khor gyi sa la zhi ba'i sbyin sreg bya ste /
gzhan las shes par bya'o / /
'dir ma bkod do / /
de nas gser dang dngul dang /
nor bu rin po che dang /
byi ru dang /
mu tig dang /
kA rA pa Na dang /
glang po che dang /
ma he dang /
shing rta nor dang bcas pa dang /
yid la gces pa yon gyi mchog rnams bla ma la /
bla ma'i zhabs la phyag 'tshal dbul lo / /
'di nas brtsams te bla ma'i zhabs kyi bran du bdag mchi'o / /
bdag gi lus kyang bzhes su gsol zhes brjod do / /
slob dpon gyis kyang rang gi slob ma byang chub tu bsgrubs la dga' ba'i phyir /
mos pa dang 'byor pa che'o zhes gtam bya'o / /
dad mos che ba'i slob ma yis / /
dang po yon ni dbul bar bya / /
dad mos med pa'i slob ma yis / /
dngos grub thob par mi 'gyur ro / /
slob dpon gyi yon dbul ba'i rim pa'o / /
de nas dkyil 'khor la glu dang gar la sogs pa dang /
rol mo'i cha byad mang po thogs la bskor ba lan gsum bya /
phyag bya /
phyogs skyong la gtor ma gtang /
smon lam gyi tshig brjod /
de nas tshon la sogs pa'i dngos po rnams la /
nang par tho rangs bsdu bar bya /
bsdus nas gser gyi bum par blugs la /
chu chen por bor bar bya /
bum pa thams cad kyang chu chen por bskyal /
bum pa bkru /
sngon bzhin du ga Na tsa kra'i tshogs kyi 'khor lo chen po bskor /
glu gar gyi rnam pa brjod /
de nas bdud rtsi lnga dang /
tsan+dan dang /
gur kum dang /
ba'i lci ba rnams sbyar la /
sa la byugs pa byas nas tshon dang thig mi mngon par bya'o / /
bcom ldan 'das kye'i rdo rje'i dkyil 'khor gyi las kyi rim pa /
cho ga rgyas par mdzad pa ma nor ba rdzogs so // //
slob dpon mtsho skyes rdo rjes mdzad pa rdzogs so // /
rgya gar gyi mkhan po ga ya d+ha ra dang /
dge slong shAkya ye shes kyis bsgyur cing zhus te gtan la phab pa'o // //
