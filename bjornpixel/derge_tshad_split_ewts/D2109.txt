@## / /
rgya gar skad du /
many+dzu shrI kro d+ha sA d+ha na nA ma /
bod skad du /
'jam dpal khro bo'i sgrub thabs zhes bya ba /
bcom ldan 'das 'jam dpal gshin rje gshed la phyag 'tshal lo / /
gdug pa'i tshogs rnams thams cad 'joms mdzad de / /
bdud kyi snying gar zhabs kyis gnon mdzad de / /
bcom ldan gshin rje gshed kyi sgrub thabs bshad / /
dad pa'i stobs dang ldan pa yis / /
rten gyi gang zag tho rangs langs / /
snying gar nyid kyi la hUM bsams te / /
de las 'od zer lcags kyu 'phros / /
'jam dpal gshin rje gshed nyid dang /
bla ma sangs rgyas spyan drangs la / /
maN+Dal mchod pas mnyes par byas / /
yan lag bdun pas mchod pa bya / /
thugs kar hUM gi 'phro 'du las / /
rdo rje shugs can spros te mtshams kyang bcad / /
de nas oM shU n+ya tA dz+nyA na badzra swA b+hA ba At+ma ko\u0f85ho / /
zhes brjod stong pa'i ngang las ni /
hUM nyid nam mkha'i dbyings su bsgom / /
de las byung ba'i yig 'bru chad / /
de steng b+h+rUM gyi 'phro 'du las / /
pho brang rgya gram 'khor lor bcas / /
gzhal yas sgo bzhi rdzogs pas bskyed / /
e yaM baM laM raM b+h+rUM zhes pa'o / /
de steng nyi zla pad+ma dang / /
dregs pa ma he'i gdan la bzhugs / /
hUM las 'jam pa'i rdo rje bsam / /
de zhu gshin rje gshed du gyur / /
zhal drug pa la phyag bcu gnyis / /
sku mdog nag po nam mkha'i mdangs / /
g.yas sngo g.yon dmar dud kha'o / /
steng du zhal nyid ser po'o / /
g.yas pa gri gug ral gri mda' / /
'khor lo tri shUl rtse gsum mdung / /
g.yon na thod pa phub dang gzhu / /
be con mgo bo sdigs mdzub zhags / /
glang stag zhing chen sprul gyis brgyan / /
rgyal thod bram snyan rje mgur dmangs rigs lhug /
thod skam dbu rgyan thod rlon do shal byas / /
skra kham rno gdug mche ba rab gtsigs shing / /
zhal nas ha la'i sgra sgrogs 'jigs par byed / /
bskal pa'i me dpung dus mtha'i me ltar 'bar / /
zhabs bzhi brkyang bskum gyad kyi dor stabs bzhugs / /
nyi zla pad+ma dregs pa pho mo dang / /
ma he sngo nag brjid pa'i gdan la 'jigs tshul bzhugs / /
baM las bskyed pa'i yum nyid ni / /
g.yas pa gri gug yab la 'khyud / /
g.yon pa thod khrag gtso la stobs / /
gnyis med 'khyil pa'i tshul du gnas / /
pho brang rdo rje rgya gram la / /
yab yum gnyis med sbyor mtshams nas / /
shar du k+She las gyur pas dkar / /
lho ru ma las gyur pas ser / /
nub tu me las gyur pas dmar / /
byang du da las gyur pas dmar / /
byang du dal sa gyur pas ljang / /
thams cad zhal gsum phyag kyang drug /
gti mug nga rgyal gshin rje gshed / /
'dod chags phrag dog gshin rje gshed / /
rgyan dang cha lugs gtso dang mthun / /
phyi rol gyi ni rtsibs bcu la / /
sbyor ba'i mtshams nas hUM bcu 'phros / /
'phros shing 'dus pas hUM bcur gyur / /
shar du shes rab mthar byed la / /
lho ru gshin rje mthar byed do / /
nub tu pad+ma mthar byed do / /
byang du bgegs ni mthar byed do / /
shar lhor dbyug pa sngon po la / /
lho nub mi g.yo mgon po'o / /
nub byang 'dod pa'i rgyal bo ste / /
byang shar khro bo gnod mdzes so / /
steng du hUM mdzad 'og tu stobs po che / /
zhal gcig phyag gnyis thams cad mthing / /
g.yas pa sna tshogs g.yon pa sdigs mdzub bsgreng / /
brkyang bskum dur khrod chas kyis brgyan / /
bskal pa'i me 'bar dregs pa'i gdan la bzhugs / /
sbyor mtshams dzaHhUM baM hoHlas / /
sgo ba bzhi rnams rim bzhin bskyed / /
thugs kar shes rab 'khor lo hUM / /
ye shes gsum gyis gnas gsum brlab / /
dzaHhUM baM hoHsa / /
ye shes khro bo dgug gzhug bya / /
de nas bzlas pa'i rim pa ni / /
oM ya ma rA dza sa do me ya /
ya me do ru Na yo da ya /
ya da yo ni ra ya k+She ya /
yak+She yats+tsha ni rA ma ya /
ya ta ya ya ta /
rtsa sngags so / /
oM hrIHSh+T+r-iHwi kr-i tA na na hUM hUM phaT /
snying po'o / /
oM ya mAn+ta ka hUM phaT /
yang snying ngo / /
oM dwe Sha ra ti mu ta hUM dzaHswA hA /
rje btsun ma'i'o / /
de yang rgyud las /
khro bo'i rgyal po gdong drug 'jigs / /
mig drug lag drug stobs dang ldan / /
keng rus mche ba gtsigs pa po / /
skra yang rdo rje 'bar ba ste / /
mig brgya pa ste rdo rje'i mig /
lus ni rdo rje'i ba spu can / /
khro bo'i lus kyi gzugs ldan pa / /
rnam pa bcu po don bcu'i don / /
khro gnyer rim par ldan la sogs / /
rdo rje lcags kyu zhags pa che / /
'jigs pa chen po rdo rje zhags / /
'jam dbyangs chen po sgra che ba / /
gad chen ha ha zhes sgrogs pa / /
glang chen ko rlon gos su gyon / /
gshin rje gshed po bgegs kyi rgyal / /
rigs gsum 'chang ba gsang sngags 'chang / /
zhes gsungs so / /
de nas gtor ma dbul ba ni / /
saM dang raM gyis me rlung bskyod / /
kaM gsum spyod pa a las thod pa'i snod / /
go ku da ha na bi mu ra su khaM / /
dam rdzas bcu sbyar a las zla ba'i khabs / /
hUM dzaH'i 'phro 'dus bdud rtsi bsrubs / /
oM sarba d+harmA a b+hA ba swa b+hA ba bi shud+d+ho\u0f85haM /
zhes brjod pas skyon rnams dag par bsam / /
'bru gsum pa yis byin gyis brlab / /
a A sarba ta thA ga ta hri da ya / /
ha ra ha ra /
oM hUM hrIHb+ha ga bAn /
dz+nyA na kA ya wA gI shwa ra /
ma hA pa tsa many+dzu shrI pa ri shud+d+he i daM ba liM gr-ih+Na /
kha kha khA hi khA hi /
de nas bstod de /
hUM chos nyid zhi ba'i ngang las ma g.yos kyang / /
gdug pa 'dul phyir khro bo'i gzugs su bstan / /
be+e DUr+ya yi mdog 'dra sku mnga' zhing / /
gdug pa 'dul phyir 'jigs byed skul bstod / /
shin tu khro zhing gnag pa ma he'i zhal / /
g.yas dang g.yon gyi zhal bzhi 'jigs pa'i zhal / /
steng zhal gtsigs pa'i zhal ni shin tu 'khrug /
zhal drug spyan gsum 'jigs byed zhal la 'dud / /
g.yas kyi phyag drug mtshon cha gri gug dang / /
ral gri mda' dang 'khor lo tri shUl mdung / /
g.yon na thod pa phub gzhu be con mgo bo bsnams / /
bsdigs pa'i mtshon cha 'jigs byed phyag 'tshal bstod / /
brkyang bskum tshul gyis zhabs bzhi thur du bgrang / /
ma he sngo nag brdzis pa'i gdan la bzhugs / /
'jigs byed stobs ldan khyod la phyag 'tshal bstod / /
glang stag zhing chen sprul gyi rgyan gyis brgyan / /
rus pa'i rgyan cha drug ni dbang du 'khrol / /
thod skam dbu rgyan thod rlon do shal byas / /
rdo rje 'jigs byed rgyan la rab tu bstod / /
dbu skra dmar ser gyen du brdzes / /
rno gdug mche ba rab tu gtsigs / /
ha ha zhes bzhad srid gsum zil gyis gnon / /
pheM gyi sgra sgrogs rgyal po khyod la bstod / /
bskal pa me ltar 'bar ba'i klong dkyil nas / /
zhe sdang rdo rje'i 'od zer tsha tsha 'phro / /
bdud dang dgra bgegs ma lus skrag par byed / /
ma lus dbang du sdud la phyag 'tshal bstod /
mun nag lta bu'i sku brjid cing / /
nyi ma 'bum gyi gzi brjid can / /
gdug pa'i mtshon cha sna tshogs bsnams / /
bdud 'dul khro bo'i rgyal po khyed la bstod / /
hUM dmar nyi ma'i 'od 'phro ma / /
zhal gcig phyag gnyis mdzes pa'i sku / /
g.yas pa gri gug yab la 'khyud / /
g.yon pa thod khrag gtso la stobs / /
phyag gsum me stag rab tu 'phro / /
zhal nas ha ha nges par sgrogs / /
dbu skra dmar ser rab tu 'bar / /
phag mo yum la phyag 'tshal bstod / /
hUM gti mug nga rgyal gshin rje gshed / /
'dod chags phrag dog gshin rje gshed / /
dbu gsum phyag drug zhabs bzhi bgrang / /
gdug pa'i mtshon cha sna tshogs 'dzin / /
glang stag zhing chen rgyan gyis brgyan / /
thod pa'i do shal rgyan drug ldan / /
sku las me 'bar gdug pa 'dul / /
gshed po bzhi la phyag 'tshal bstod / /
mi dge bcu spangs sa bcu bgrod / /
phyogs bcu'i bdud 'dul khro bo bcu / /
zhal gcig phyag gnyis sku mdog mthing / /
gdug pa'i mtshon cha sna tshogs 'dzin /
g.yon pa sdigs mdzub zhags pa bsnams / /
lha dang lha min thams cad 'dul / /
rgyan drug thod pa'i rgyan gyis brgyan / /
'jigs byed bcu la phyag 'tshal bstod / /
hUM ye shes rnam bzhi yang dag rtogs / /
g.yon pa thod pa kha T+wAM ga /
rgyan dang lnga bcus sku la brgyan / /
brkyang bskum ha ha zil gyis gnon / /
lcags kyu ma dang zhags pa mo / /
lu gu rgyud dang 'bebs pa mo / /
mkha' 'gro bzhi la phyag 'tshal bstod / /
lhag chad yi ge brgya pas bshags / /
de nas dang la mjug bsdu ba ni / /
hUM zhes pa yi sgra brjod de / /
gcig gis dang la yab la bsdu / /
yab nyid 'od du zhu las hUM / /
hUM de rim gyis zhu ba las / /
zag med bde ba'i ngang la gnas / /
rtag pa'i mtha' las grol bar 'gyur / /
rdo rje skad cig lhar bsgoms la / /
sngags kyi 'khor lo rab brjod pas / /
chad pa'i mtha' las grol bar 'gyur / /
de nas spyod lam ci bder gnas / /
'jam dpal khro bo'i sgrub thabs rdo rje 'od kyi rim pa zhes bya ba /
bla ma sdom pa bzang po'i thugs dam /
bla ma lo tsA ba d+harma b+his bsgyur ba'o //
[ ]
