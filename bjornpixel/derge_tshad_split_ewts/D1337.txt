@## / /
rgya gar skad du shrI ta t+t+wa i mr-i ta u pa de sha /
bod skad du /
dpal de kho na nyid kyi bdud rtsi'i man ngag /
dpal bde ba chen po la phyag 'tshal lo / /
sprul pa'i chu skyes lte bar zla ba nyid / /
de yi steng du 'od dmar 'dab ma gsum / /
chu las byung ba'i pad+ma'i mig snying 'dra / /
rtsa rnams kyi ni ngo bo bdag nyid yin / /
de yi dbus su bde chen bdud rtsi grub / /
tshul gyi tshig gis brjod mi rnyed / /
nyams myong rang bzhin phyag 'tshal te / /
de nyid bdud rtsi bdag gis bshad / /
gang gi drin gyis de nyid bdud rtsi ni / /
ngag tu brjod phyir 'di ltar bdag blo rgyas / /
de zhabs pad la thal sbyar mgo bo yis / /
sa la dad pas yan lag brgyad btud de / /
ji ltar dpal ldan bla mas bdag la byin / /
de bzhin rang gi rig pas mngon byung ba / /
gzhan min nang gi reg bya 'jam pa sbyin / /
sngon med 'byung ba'i 'bel gtam bdag gis bya / /
yang dag blo chen skal ldan rtog ge min / /
ser sna med cing mngon pa'i nga rgyal spangs / /
bla ma'i rim gro lhur len dbang bskur ldan / /
sems can don la 'khor ba'i gti mug spangs / /
snying po mthun pa dgyes pa yis / /
gsang chen gnas su gang la lar / /
srid dang mya ngan 'das don rig /
longs spyod rdzogs lus mchog gi sku / /
bde ba'i snying po dpe med pas / /
phra mo ru ni lta bas gzigs / /
dam pa'i dga' bas mos pa la / /
bzhag ste rnam pa 'di ltar spyod / /
re zhig 'di ci bdag gang yin / /
ci bsgom gang gis sgom par byed / /
'di ni thams cad de nyid min / /
rnam par 'khrul par dngos 'dul ba / /
nyams su myong bas 'bras bu'i dus / /
bzhi po'i don ni de kho na / /
bla ma'i zhal nas bstan pas rnyed / /
de ni bdag gis yang dag gces / /
de yi lugs ni nges bzung nas / /
yang dag ye shes tshor bya ste / /
dam pa'i bde ba la zhen chags / /
rang gi mchog dga' ba la 'bad / /
bde ba yi ni bdud rtsi ster / /
tshor ba yis ni nges par bzung / /
rlung gi yon tan cho ga yis / /
lte ba yi ni dbus nas bskyod / /
gdu bu ut+pal gyi nang du / /
bde ba'i rgyal po khyab par byed / /
yang dag gzu lums can gleng gzhis / /
reg bya yi ni gnas su 'jug /
brjod med nyams su myong bar byed / /
'du shes thams cad las ni grol / /
rang dang gzhan gyi bye brag ni / /
gang yang de ltar mi shes so / /
de nas de ni mya ngan 'das yid kyang / /
de lta mod kyi snying rje'i sems bzung nas / /
ji ltar chu las nya ni 'phyong ba bzhin / /
sems can don phyir bdag dga' de lta bu / /
bdud rtsi ri bong can zhu bas / /
chu skyes rlon par byug pa yin / /
dga' ba'i lta bas gzigs nas su / /
bde ba yi ni reg bya gsol / /
spro ba yi ni tshad dus su / /
'di ltar thug pa med pa skye / /
'dar ba la sogs pas spro ba / /
drug gis lhag pa'i bcu yi grangs / /
dngos po byed la sogs par ldan / /
gnyid dang 'khrul dang brgyal dang skom dang 'dar / /
sgeg dang skrag dang bya rmyang dang / /
rngam pa ba spu langs dang mchi ma 'bab / /
drod dang bde ba'i gzhan min dngos po dang / /
rten dang de bzhin rnam par 'byed / /
thog ma tha ma rgyu sogs rnam par 'byed / /
rnam 'byed bzung nas rnam par 'byed min lam / /
rnam par 'byed pa'i 'byed pa rtog med pa / /
rnam par 'byed pa'i srid la 'byed bsgom ci / /
rnam 'byed gzhan min ji ltar gzhan ma phod / /
srid pa 'byed las mya ngan 'das gzhan med / /
srid bdag de nyid mya ngan 'das rab grags / /
de bas srid dang mya ngan 'das / /
bye brag bsgom par mi bya'o / /
gnyis su med par mthong nas su / /
gnyis med de yang spang bar bya / /
rnam rtog kun dang bral ba yi / /
gang zhig dgyes pa'i gnas su ni / /
lhun gyis grub pas mngon dga' ba / /
'ongs nas che bar rab tu gsol / /
sprin la sogs pa'i rkyen shes nas / /
mngon par dga' bas ltung mi 'gyur / /
khong du chud pa'i rab sems kyis / /
yang dag mchog gis gros shig bya / /
rin chen pad+ma'i gsang chen po'i / /
me yi dkyil gyi dbus su ni / /
gsum du dgyes pa'i de nyid shar / /
me yi grangs la gcig cig btsir / /
de nas snying po de ni 'dzag /
zla ba bde ba'i mchog dgyes pa'o / /
mchog gi gzu lums can phyag rgya / /
steng gi lam du mthong ba yin / /
nam mkha' de yi dbus su rgyas / /
tshad med pa yi 'od zer gzugs / /
ri bong 'dzin pa dkar ba'i 'od / /
sku ni sprul pa'i phyag rgya yis / /
srid pa gsum rigs dbus su ni / /
srog rtsa yang na sgur mo yi / /
pad+ma'i yon tan 'di ni char / /
thig le de ni shu kra'i gzugs / /
mchog gi bde ba grub pa'i tshul / /
bdag nyid de ni ngo bo yin / /
'di ni sna tshogs don chen po / /
thams cad bskyed pa'i sbyor ba yin / /
gnas med pa yi gnas su ni / /
tshul can gyi ni grags pa mchog /
bde ba grub pa zla ba'i lus / /
de bzhin dgyes pa grags pa'o / /
bsam du med pa'i phyag rgya rab / /
de ni mchog nyid nam mkha'i gzugs / /
mchog gi nam mkha'i 'od la ni / /
sku mtha' phyag rgya gzhan mchog yin / /
spyod pa sna tshogs pa yi ni / /
'das pa de ni rdzogs pa'o / /
nyams su myong ba mchog gnas su / /
de nyid rin chen bdag nyid gsum / /
rgyal mtshan kha ni 'dzin par grags / /
sgo yi dbus su char yang mchog /
rdo rje sems dpa'i snying ga'i dbus / /
thig le grags pa med pa'i sku / /
mthe'u chung gdu bu gsang ba yi / /
ske yi 'khor lo tshul yin no / /
drug gis lhag pa'i drug pa bcu / /
'dab ma gnyis chad lte ba ru / /
zla ba bde ba mchog gi mtshan / /
yon tan gter ni grags pa'o / /
sna tshogs pad+ma 'dab brgyad pa'i / /
rgyal ba mchog gi pad gnas su / /
snying ga'i nam mkha'i dbus su ni / /
'od zer gzugs can phyag rgyar grags / /
ro drug nyams su myong ba yi / /
gnas su dgyes pa'i mtha' can yin / /
bcu gnyis phyed kyi phyed 'od zer / /
rang bzhin gyis ni dpe med grags / /
gang du sku gsum rnam par gshegs / /
thod pa'i mtshams ni gsang ba yi / /
pad+ma yi ni snying po'i tshigs / /
rgyas pa'i bu ga gsang ba yi / /
dri ma med pa nam mkha'i dbus / /
mtshan ma'i bdag po kun du gang / /
mun gnag yar ngo yis ni dang / /
rtog pa'i sprin gyis grol ba shar / /
snying ga'i dbus su rgyas mod kyi / /
smra ba ru ni mi nus so / /
gal te gsung gis rab brjod na / /
de lta min pa'i don brjod do / /
rang gis nyams su myong ba'i phyir / /
rang bzhin 'ba' zhig gis ni bla / /
gang gis de 'dra'i lam bstan pa / /
rgyal ba rnams kyis rnyed pa dka' / /
de ni rdo rje sems dag sku / /
mchog gi dbang phyug rgyal gyur cig /
yon tan ldan pa'i bla zhal nas / /
gang gis de yi sgra nyan pa / /
mchog gi dam pa dge ba can / /
de ni skyes bus blta bkur 'os / /
sna tshogs du mar rnam par rtog /
gang gis bor te rtse gcig sems / /
rgyud mi 'chad pa nye bar bsnyen / /
bsam gtan gyis ni rnal 'byor 'jug /
'khor ba'i mun gnag sprin dang bral / /
de ni skyes bus reg bkur 'os / /
sangs rgyas sras kyis rnyed dka' ba / /
drug gis bye brag rin po che / /
blo gros brtan pas blo 'byed pa'i / /
gang zhig rab tu bsam gtan bstims / /
thar pa'i rnam rtog dang bral ba / /
de ni skyes bus mchod bkur 'os / /
pad+ma rdo rje sbyor ba las / /
phyi yis gzugs can mchog gis dga' / /
skad cig zil ba'i bde ba can / /
gang gis bsam rab spangs pa ni / /
nyams myong gi ni gnas su bstan / /
de ni skyes bus phyag bkur 'os / /
nang reg bdud rtsi longs spyod ni / /
tshim par myong ba gang gi tshe / /
de tshe rang nyams myong dga' las / /
dga' ba'i rnam pa yi ni sems / /
bdag las skye ba nang gi reg /
nang nas skye ba dngos ci 'dra / /
khong du chud dbang gyur las ni / /
nang gi reg bya rnyed pa yin / /
tshad med pa yi yon tan gter / /
brjod du med pa de nyid do / /
rang gi bde ba kun du gsol / /
nyams su myong ba zhum pa yi / /
de ni brlag par rab tu brjod / /
ye shes sku yi rang ngo bo / /
dngos po min pa de ltar min / /
bsgom dang bral ba'i dngos po yin / /
dbang po bde ba'i bye brag ni / /
gsol ba longs spyod du ni grags / /
srid dang mya ngan 'das yongs gsol / /
longs spyod bde ba yis ni dbang / /
dga' gsum tha dad rab tu gzhi / /
gang gi sa la de ni brlag /
dpe med rang bzhin du ni grags / /
rnal 'byor ye shes rnyed pas so / /
de ni rin chen rdo rje rtser / /
gyen gyi lam du 'gro ba ru / /
snying ga yi ni phyogs su nye / /
byang chub kyi ni sems la dbang / /
rang gi 'dug pa nang du yang / /
longs spyod bde ba gya nom pa / /
'dzin pa'i gdu bu yis ni sa / /
slebs pa tsam gyis nang du ni / /
bde ba'i ngo bo nyams su myong / /
de ni nang gi reg bya yin / /
bde chen grags pa rang bzhin brjod du med / /
skye dang gnas dang 'gag pa rnam par spangs / /
rnam par rtog pa tsam gyis blo rnyed min / /
rnam rtog phyi don bde ba min ngo bo / /
de bas ci ming gang la rag las bsgom / /
bsgom pa'i don gzhan grub pa des las gzhan / /
skad cig rtog pa thams cad dang bral bas / /
rnam par rtog med ngo bo nyid rang rig /
gal te tshor ba yin pa de ni reg /
reg na sgra yi rnam rtog gzugs su 'gyur / /
sgra med gnyis su med pas klags skabs med / /
dngos bral de ni de nyid don dam par / /
'di lta de nyid yin gyur kyang / /
de bzhin de la bya ba yin pa gzhung / /
dngos po'i bya bas lta ba log mi 'gyur / /
lta ba'i rim pa de nyid rin chen rnyed / /
ji ltar bur shing sa la lud btab na / /
de las khu mang shing rab che ba skyes / /
don gyi phyir ru thabs ni thams cad bshad / /
ji ltar sbyin sogs rgyal bas rgyal ba'i yum / /
mchog gi bdud rtsi yi ni rgyun / /
tshigs kyi bu ga las ni myong / /
'dzin pa'i gdu bu yi ni sker / /
'bad pas de la gzhag par bya / /
bsrub dang bsrubs pa'i sbyor ba yis / /
rnam par smin pa'i 'bras bu rnyed / /
dri med kyi ni bdud rtsi'i thigs / /
tshangs pa'i bu ga las rgyal mtshan / /
rab tu 'jug pa kha nye tsam / /
de las rnam pa 'joms pas rnyed / /
de yang snying gar 'gro ba na / /
ye shes rlung gis dgug pa yis / /
dpe med pa yi rang bzhin grags / /
mtshan nyid bral ba de ni rnyed / /
yang ni bde ba'i sbyor ba yis / /
mgo bo ru ni chab kyi rgyun / /
mtshog ma'i spyi rtser mchog tu 'bab / /
de las rnam pa sna tshogs rnyed / /
rdo rje yi ni rigs su 'gyur / /
'khor los sgyur ba gzhan ma yin / /
pad+ma rdo rje sbyor ba yi / /
ye shes kyis ni rab tu rnyed / /
sar pa gzu lums can gyis 'dir / /
de kun rmi lam lta bur mthong / /
tshon rtsi lta bu sbyor ba de'i lam / /
phyi yi gzugs can rnam par dgod / /
bde ba'i rnam par rtog dang bral / /
nam mkha' bzhin du rtog med pa / /
rang gi ngo bo rlabs dang bral / /
thams cad kun la bzhugs pa'o / /
de la chos dang dam bcas sogs / /
bsnyung ba byed dang gtsang sbra med / /
rin chen gser dang dngul dag gi /
lha la nam yang phyag mi bgyid / /
me tog rab dang rdul tshon gyi / /
dkyil 'khor nam yang mchod mi bya / /
brtul zhugs 'dzin pa'i rgan po la'ang / /
de la nam yang phyag mi bgyid / /
nyams su myong ba ro yis tshim / /
de las ci zhig gzhan dgos min / /
lhag pa yi ni 'bras bu 'dod / /
de las nam yang dgos sam ci / /
chos kun la ni 'bad pa yis / /
gal te tha snyad de 'dzin na / /
shel gyi rin chen rdo ba la / /
ji ltar tshon rtsi yi ni rdzas / /
'dod pa yis ni longs spyod bgyid / /
sdig pa yang ni de bgyid na / /
des ni gos par yong mi 'gyur / /
ji ltar pad+ma 'dab chus so / /
tshig gi don ni ma rtogs na / /
de la thams cad dgos pa yin / /
brtul zhugs sdom pa bzlas pa sogs / /
bsam gtan tshul khrims bya don no / /
rnal 'byor kun la don dam par / /
gang du yang ni gsung ba min / /
yul gyi bde ba bsgrags pa las / /
byang chub kyi ni lam rnyed pa / /
dbang po gnyis la sogs par sbyor / /
de ni gal te tshig rigs na / /
rtag tu byol song tha mal pa / /
'dod pa yis ni longs spyod zhen / /
de yis mya ngan 'das pa yi / /
da dung yang ni rnyed pa min / /
de bas kun nas 'bad pa yis / /
rtag tu rang bzhin don du spyod / /
skyon med ngo bo grags bde las / /
rtog pa med par rim gyis 'byung / /
'dzin pa la sogs bsgom lam gyi / /
dri med snying gi nam mkha' la / /
rig pa yis ni rang bzhin dga' / /
rnal 'byor skyes bu mchog gis rnyed / /
de la bsgom par mi bya ste / /
de nyid rnyed pas gzhan ci rnyed / /
gang tshe mthe'u chung sogs par ni / /
gnas ni bslab par mi bya ste / /
de tshe snying ga'i nam mkha' la / /
rang bzhin nam yang rnyed pa yin / /
de bas thams cad 'bad pa yis / /
rtsa ba'i gnas ni rab grub bya / /
grub nas 'bad min rang bzhin dga' / /
the tshom med par rnyed pa yin / /
de lta'i gsang ba'i bsgom pa yis / /
tshe 'di yis ni mang rab tu / /
phyag rgya chen po dngos grub mchog /
bdag gis mngon sum bskyed pa'o / /
dang po dpal bde zhal snga nas / /
de bzhin yang ni tshangs pa'i zhabs / /
bram ze mo ni rdo rje ldan / /
de nas dpal rgyal badzra bud / /
slob dpon u sam de nas de / /
dpe yi slob dpon de phyi ma / /
gos bral zhal snga de bzhin no / /
dpal rgyal dz+nyA na bo d+hi dang / /
de bzhin shrI o ga bud+d+hi / /
slob dpon pad+ma badzra'i zhabs / /
Do mi'i zhal snga de bzhin no / /
yan lag rab ma dpal lha mo / /
bung ba'i pad+ma de bzhin no / /
dur khrod ki la ri zhal snga / /
lha lcam legs smin de bzhin no / /
bdag kyang dang por grub pa yin / /
'on kyang sems can don du dgyes / /
de bas grub mchog don dam pa / /
des na 'di yi gzhung gzung bya / /
mchog tu yul gyi dga' ba ni / /
shes rab can gyis nam mi bya / /
gang zhig 'di ltar yin na yang / /
longs spyod la sogs yongs su gzung / /
de ni phung sogs bsrung ba'i don / /
don dam de kho na nyid min / /
bsam gtan la sogs mi nus phyir / /
longs spyod la sogs byas dag gsol / /
dag na de nyid skyon mi byed / /
tha mal rab mchog 'bras bu sbyin / /
ji ltar dug shes pa yis dug gsol ba / /
de la nam yang skyon ni byed mi 'byung / /
tha mar yang ni rab mchog 'bras bu sbyin / /
mdze nad tshabs po che yang med par byed / /
de lta'i 'gros su bcas pa'o / /
gang zhig bdag gis 'di ru bstan / /
yon tan du ma dge ba'i lam / /
'gro ba yi ni thabs yin no / /
nyams su myong ba'i mthar phyin pa / /
de nyid shes pa brten pa yin / /
de dang drang don bye brag tu / /
gsang ba chen po ye shes mchog /
rnal 'byor rnal 'byor ma rgyud dag /
rdo rje sems dpas rgyas btab pa / /
de bas gang zhig rgyud rgyas btab / /
de la rang gis sgrub mi byed / /
gal te de ni log par 'gro /
shes pa ma yin grub ma yin / /
'on kyang de la log pa ste / /
myur du dmyal bar 'gro bar 'gyur / /
de bas kun du 'bad pa yis / /
sgrub thabs la sogs bla ma'i bka' / /
spyad pa sgrub pa'i dbang sngags pa / /
the tshom med par dngos grub thob / /
'di ni bdag gis yang dag lam nyid bstan / /
gsang ba'i gsang mchog snying po kun dga' ba / /
bla ma'i rim pa gshegs pa sngon med pa / /
rab kyi man ngag rnyed pa rmad byung ngo / /
'di ni dpal u rgyan rdo rje chen po'i gnas nas byung ba /
dpal de kho na nyid kyi bdud rtsi man ngag dpal in+d+ra b+hU ti rang las byung ba'o / /
slob dpon chen po rgyal po in+d+ra b+hU ti'i zhal snga nas /
dpal de kho na nyid kyi bdud rtsi'i man ngag /
mchog gi dngos grub brnyes nas mdzad pa rdzogs so // //
rgya gar gyi mkhan po pra dz+nyA shrI gup+ta dang /
bod kyi lo tsA ba dge slong rin chen rgyal mtshan gyis bsgyur cing zhus te gtan la phab pa'o //
