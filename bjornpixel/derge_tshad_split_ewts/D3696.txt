@## / /
rgya gar skad du /
Ar+ya tA rA sA d+ha naM /
bod skad du /
'phags ma sgrol ma sgrub pa'i thabs /
dang po re zhig sngags pas kha la sogs pa dag par byas nas /
sa phyogs dben par 'dug ste /
byang chub mchog tu sems bskyed la /
rang gi snying gar a las byung ba'i zla ba'i steng du yi ge tAM ljang gu 'od zer dang ldan par bsams nas /
de'i 'od zer gyis ma rig pa'i mun pa bsal nas khams gsum du spros te /
'gro ba'i don byas nas phyogs bcu na bzhugs pa'i sgrol ma spyan drangs te /
mdun du bltas la /
phyag dang /
mchod pa dang /
sdig pa bshags pa dang /
gsum la skyabs su 'gro ba dang /
bsod nams la rjes su yi rang ba dang /
bskul ma gdab pa dang /
mya ngan las mi 'da' bar gsol ba gdab pa zhes bya ba bla na med pa'i yan lag bdun pa'i mchod pa byas nas byams pa la sogs pa tshangs pa'i gnas bzhi bsgom par bya'o / /
de nas oM shU n+ya tA dz+nyA na badzra swa b+hA ba At+ma ko\u0f85haM /
zhes bya ba'i byin gyis brlab pa'i sngags brjod cing thams cad stong pa nyid bsgom par bya'o / /
de nas pad+ma dang zla ba'i steng du tA~M yongs su gyur pa las /
ut+pal sngon po tAM gis mtshan pa bsam de rnams yongs su gyur pa las /
bcom ldan 'das ma sgrol ma zhal gcig phyag gnyis ma /
sku mdog ljang gu lang tsho dang ldan pa /
stod g.yogs dang smad g.yogs dang ldan pa /
rgyan thams cad kyis brgyan pa /
g.yas mchog sbyin dang /
g.yon gyis ut+pal bsnams pa pad+ma dang zla ba'i steng du g.yon bskum pa'i phyed skyil gyis bzhugs par bdag nyid bsgoms la /
de'i thugs ka'i zla ba la dam tshig sems ma ji lta ba'i ye shes sems ma dang /
de'i thugs ka'i zla ba la yi ge tAM ting nge 'dzin sems ma'i tshul du bsam /
de'i 'od zer gyis ye shes sems ma spyan drangs pa la sogs pa dang /
dbang bskur ba dang /
bdud rtsi lhag mas don yod grub pas spyi gtsug tu rgyas btab ste /
'od zer 'phros 'dus 'gro ba'i don mdzad par mi skyo'i bar du bsgom par bya'o /
skyo na sngags bzlas par bya ste /
oM tA re tut+tA re tu re swAhA /
zhes bya ba 'bum phrag bcu bzlas nas stong phrag bcus sbyin sreg bya'o / /
'gyur ba med par pha rol la / /
mi zad dga' bas bdud rtsi'i ros / /
srid pa'i sdug bsngal 'joms mdzad ma / /
sgrol ma khyod la phyag 'tshal lo / /
zhes bya bas bzlas pa'i rjes la bstod nas /
yi ge brgya pa brjod de bsod nams bsngos la /
oM badzra muHzhes pas gshegs su gsol /
oM a kA ro mu khaM sarba d+harma NAM Ad+ya nut+pan+natwota /
oM AHhUM phaT swAhA zhes bya bas gtor ma'i sngags so / /
zla ba drug gi bar du zhag re re zhing thun gsum du 'di dag bya'o / /
bla ma chen po shAkya shrI b+ha dras mdzad pa rje btsun sgrol ma'i sgrub thabs rdzogs so // //
rgya gar shar phyogs dzA ga ta la'i paN+Di ta chen po bi b+hU ti tsan+d+ras rang 'gyur du mdzad pa'o //
[ ]
