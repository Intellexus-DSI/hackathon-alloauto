@## / /
rgya gar skad du /
Ar+ya uSh+NI Sha bi dza yA sA d+ha naM /
bod skad du /
'phags ma gtsug tor rnam par rgyal ma'i sgrub thabs /
'phags ma gtsug tor rnam par rgyal ma la phyag 'tshal lo / /
dang por re zhig sngags pas kha bsang ba la sogs pa byas nas stan bde ba la nye bar 'dug ste /
tshad med pa'i gnas bzhi bsgom par bya'o / /
de'i rjes la rang gi snying gar a yig yongs su gyur pa las zla ba'i dkyil 'khor bsams nas /
de'i steng du b+h+rUM yig dkar po bltas la de las byung ba'i 'od zer gyi tshogs kyis 'gro ba rnams gsal bar mdzad nas /
mdun du sangs rgyas dang byang chub sems dpa' rnams bsams nas mchod pa dang sdig pa bshags pa la sogs pa rnams bya'o / /
de nas oM shU n+ya tA dz+nyA na badzra swa b+hA ba At+ma ko\u0f85haM zhes so / /
de nas slar yang rang gi snying gar zla ba la paM yig las skyes pa'i sna tshogs chu skyes bsams nas /
de'i steng du zla ba'i dkyil 'khor gyi dbus su gnas pa'i b+h+rUM yig dkar po bltas la /
de yongs su gyur pa las gtsug tor rnam par rgyal ma mchod rten gyi drung du bzhugs pa sku mdog dkar mo zhal gsum pa spyan gsum pa /
phyag brgyad pa /
rgyan thams cad kyis brgyan pa /
sna tshogs chu skyes dang zla ba la rdo rje skyil krung bcings nas bzhugs pa /
zhal dang po dkar po /
zhal g.yas pa ser po /
zhal g.yon pa sngon po /
mche bas ma mchu mnan pa /
g.yas kyi phyag bzhi rnams su sna tshogs rdo rje dang /
chu skyes dmar po'i steng na bzhugs pa'i rgyal ba 'od dpag med pa dang /
mda' dang mchog sbyin gyi phyag rgya rnams so / /
g.yon gyi phyag bzhi rnams su gzhu dang /
sdigs mdzub dang bcas pa'i zhags pa dang /
mi 'jigs pa sbyin pa'i phyag rgya dang /
bum pa bzang po rnams so / /
rnam par snang mdzad kyis dbu brgyan cing lha'i na bza'i stod g.yogs mnabs pa /
sna tshogs pa'i rgyan gyis brgyan pa /
'od zer dkar po'i phreng ba can du blta bar bya'o / /
de'i g.yas phyogs su 'jig rten dbang phyug sku mdog dkar po g.yon na pad+ma bsnams pa /
phyag g.yas na rnga yab bsnams pa'o / /
g.yon phyogs su phyag na rdo rje sku mdog ut+pa la sngon po'i 'dab ma lta bu phyag g.yon na ut+pa la la gnas pa'i rdo rje bsnams pa /
phyag g.yas na rnga yab bsnams pa de dag bzhugs par bsam par bya'o / /
de nas shar dang /
lho dang /
nub dang /
byang phyogs rnams su mi g.yo ba dang 'dod pa'i rgyal po dang /
dbyug sngon can dang /
stobs po che rnams thams cad sku mdog sngon po phyag gnyis pa /
zhal gcig pa /
spyan gsum pa /
zhabs g.yon brkyang ba'i stag gi pags pa'i na bza' mnabs pa /
dbu skra gyen du brdzes pa /
klu brgyad kyis brgyan pa /
sna tshogs chu skyes dang nyi ma la bzhugs pa /
phyag g.yon pa sdigs mdzub dang bcas pa'i zhags pa bsnams pa /
phyag g.yas pa rnams su ral gri dang /
lcags kyu dang /
dbyug pa dang /
rdo rje bsnams pa bsgom par bya'o / /
steng gi phyogs su gnas gtsang ma'i ris kyi lha'i bu bdud rtsis bkang ba'i bum pa bsnams shing bdud rtsi'i rgyun 'bab bzhin pa bsam par bya'o / /
de lta bu'i bcom ldan 'das ma 'khor dang bcas pa bsam zhing dgod par bya'o / /
oM yig ni spyi bor ro / /
AHyig ni mgrin pa la'o / /
hUM yig ni snying gar ro / /
trAM yig ni dpral ba la'o / /
hrIHyig ni lte ba la'o / /
aM AHrkang pa dag la'o / /
de nas phyag rgya bcing bar bya'o / /
thal mo yang dag par sbyar nas mdzub mo bkug nas mtheb chen dag dang sbyar ba legs par sbyin par mdzad nas /
oM yig gsum dang bcas pa'i gzungs lan cig bzlas nas phyi nas 'dul ba'i phyag rgyas sngags bzlas par bya'o / /
oM b+h+rUM swA hA snying po'i sngags so / /
oM a mi ta A yurda de swA hA /
nye ba'i snying po'i sngags so / /
oM a mi te a mi tod b+ha be a me ta bi krAn te a mi ta ga te a mi te gA mi ni a mi tA yurda de ga ga na kIrti ka re sarba kle sha k+Sha yaM ka ri yai swA hA /
zhes pa ni phreng ba'i sngags so / /
'phags ma gtsug tor rnam par rgyal ma'i sgrub thabs rdzogs so // //
