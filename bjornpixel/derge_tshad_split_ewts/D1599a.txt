phag mo'i srung ba'i 'khor lo la /
zangs gzhong gi nang du rang byung gi khrag dang /
dngul chu zangs rdog ma gcig gis zhag par mnye /
de thang ba'i zur gyi grwar btsir la /
zhu ba de zangs srab mo'am gro ga la sogs pa la 'khor lo ji lta ba bzhin du bris /
de la rab gnas byas te snyim par bcug la /
phag mo'i rkang pa brgyad pa brgya rtsa brgyad bzlas la dril nas /
sngar btsir ba'i tshigs mas rab byung yin na thang ba'i zur du gtums la phrag pa g.yon par bkal /
skra can yin na gong ba g.yon par gtum mo / /
drag po mngon spyod kyi las la /
gzhung nas byung ba ltar gzugs brnyan byas te /
ske tshe'i mar khu bsku /
rang gi sngas su drag po'i thab khung gru gsum pa gcig bru /
de tsher ma can gyi shing la dur khrod kyi sol dum gyi me sbar ba dang /
gzugs brnyan de lcags kyi skam pas bzung ste /
dmar lhang gis ma song bar du bsro'o / /
de ltar song ba dang dug gi chu'am bong bu'i chus bsad la /
de dong du bcug nas g.yem pa la phag mo'i 'khor lo bris pa gcig gis kha bcad /
sngags bzlas /
ling ga yang dang yang du bsro zhing bsgrub /
bsad pa'i sngags go cha'i lha mo'i sngags la mA ra ya btags shing bzlas so / /
sngon du bsnyen pa'i cho ga dang /
de nas sgrub pa'i cho ga'o / /
de la bsnyen pa ni gnas dben pas stan bde ba la 'dug ste /
gtor ma la sogs pa bshams la /
dang por tshogs bsags pa'i phyir phyag 'tshal ba nas dge ba'i rtsa ba yan chod bya /
de nas skad cig gis rang bcom ldan 'das mar bskyed /
snying ga nas 'od zer spros la ye shes sems dpa' dgug gzhug bya /
gnyis su med pa'i bcom ldan 'das ma gsal bar bsgom /
yi ge gsum gyis lus ngag yid gsum byin gyis brlab /
dngos su 'byor na rab /
ma 'byor na ting nge 'dzin gyis mchod pa bya /
de nas ting nge 'dzin dang ma bral bar bzlas pa thun re la nyis stong re bya /
zhag gcig la bzhi'am lngar bsgom /
bzlas pa 'bum bzlas pa'i tshe bsnyen pa rdzogs so / /
sgrub pa ni dang po bum pa dang mchod pa rnam lnga dang gtor ma gtsang ma gang bar bsham /
khye'u'am bu mo gtsang ma sngar nas nyer bsngogs bya /
khrus bya /
kha zas bzang pos tshim par bya /
bum pa spos chu gtsang mas dgang /
de'i nang du skad cig gis lha mor bskyed /
ye shes pa dgug gzhug bya /
sku gsung thugs byin gyis brlab /
mchod pa dbul /
de 'od du zhu ba las bdud rtsir gyur par bsam /
de nas skad cig gis bdag nyid lha mor bskyed /
ye shes sems dpa' bstim /
sku gsung thugs byin gyis brlab /
mchod pa lnga dbul /
de nas khye'u'am bu mo skad cig gis lha mor bskyed /
ye shes sems dpa' bstim /
sku gsung thugs byin gyis brlab /
mchod pa rnam lnga dbul /
de nas rtsa ba'i lha mor bsams la /
gnas gsum la mchod pa dbul /
de nas snod la chags pa'i dud pas snag tsha byas te mthe bong bsku /
de nas mthe bong gi rtsa mtheb mdzub gnyis kyis bzung la /
bsgom zhing bzlas pa byas /
khye'u'am bu mo mthe bong blta ru gzhug cing /
ji ltar mthong ba bzhin smra ru gzhug /
oM hriM hriM khriM khriM khyuM khyuM d+ha na hUM phaT swA hA /
zhes pa rdo rje phag mo'i pra brtag pa rdzogs so // //
[]
