@## / /
rgya gar skad du /
b+ha ga bAn he badzra tat+t+wa tsa tur+k+ra ma sA d+ha naM nA ma /
bod skad du /
bcom ldan 'das dgyes pa'i rdo rje'i sgrub pa'i thabs de kho na nyid bzhi'i rim pa zhes bya ba /
dpal rdo rje sems dpa' la phyag 'tshal lo / /
thabs dang shes rab gnyis med he ru ka /
bdag med lha mo bcas la phyag 'tshal nas / /
de nyid thob cing dad dang skal yod par / /
de nyid bzhi yi rim pa bri bar bya / /
snying rje chen pos 'gro la dang por blta / /
gso sbyong dag nas rgyud rnams rim pas sbyangs / /
rgyud 'di'i dkyil 'khor zhugs shing dbang dag blangs / /
de nyid shes shing bkas gnang gnas bzhi bsgom / /
dur khrod la sogs dben dang nyams dga' bar / /
sna tshogs rdo rje'i gdan la legs gnas pa / /
bdag dang rnal 'byor gnas gsum bsrung ba ni / /
dang po'i bdud rtsi lnga sogs khrus byas la / /
tshad med bzhi bsgom lha dang bdag nyid blta / /
srung ba rak+Sha brjod nas dra gur bya / /
legs gnas rten la bdud rtsi sgron ma lnga / /
me tog la sogs mchod dang gtor ma btang / /
zhing skyes sogs dang legs sbyang rig ma dang / /
grogs bzang rten dang gcig pu dogs med sgrub / /
bdag nyid snying ga'i sa bon hU~M nag las / /
'od zer lnga spros bskul sbyangs nam mkha' rten / /
bla ma dgyes rdor 'khor lo spyan drangs la / /
'og bzhin legs bsgoms phyag 'tshal la sogs bya / /
rang nyid hU~M gi spro bsdu phyi dang nang / /
gsang ba'i lha mo rnams kyis rim par mchod / /
gau rI dkar mo ri dgas mtshan ma 'dzin / /
tsau rI dmar mo rang byung me tog thogs / /
be+e tA lI ni ser mo chu phyag ma / /
g+hasma rI ljang gsang ba'i sman yang 'dzin / /
puk+ka sI sngo phyag na sha sna tshogs / /
sha ba rI dkar sna tshogs ro yi phyag /
tsaN+Da lI dmar sgra rin chen tshogs / /
nang gi sku gsum bde ba chen pos mchod / /
DoM bi phyag rgya rang gi sku la 'khyud / /
de kho na nyid mchod pa gnyis su med / /
sdig bshags yi rang bsngo dang lus dbul dang / /
lam bstan pa dang gsol ba gdab pa dang / /
tshad med bzhi bsgom lha gshegs de rjes la / /
chos rnams sgyu ma rang sems rdul dang bral / /
oM shU n+ya tA dz+nyA na badzra swa b+hA ba At+ma ko\u0f85haM zhes brjod la sngags kyi don de dran pa las bdag gi de kho na nyid gnas par bya'o / /
chos nyid de las ra~M dang hU~M / /
nyi ma'i dkyil 'khor dra gur dang / /
de las e las chos 'byung bsgom / /
de nas ya~M ra~M ba~M la~M dag /
sngo dmar dkar ser sa bon dag /
gyur nas 'byung bzhi'i dkyil 'khor bzhi / /
rang sems kyis bsgyur gzhal yas khang / /
thar pa'i grong mchog rnam par snang / /
gru bzhi sgo bzhi lha mos mchod / /
dra ba dra phyed twa ra na / /
ka ba brgyad dang rta babs bzhi / /
rgyan dang chos kyi 'khor lo gdugs / /
sangs rgyas zhing rgyas mchod pa'i tshogs / /
dur khrod brgyad na shing brgyad sogs / /
ha ra tsu ta a sho ka /
a shwat+tha dang ka ra na dza / /
dza li ta dang par ti par / /
be+e te b+ha tra phyogs dang mtshams / /
zhing skyong phyogs skyong lha dang klu / /
zhing skyong brgyad kyi zhal dang mdog /
phyogs skyong brgyad dang mdog de bzhin / /
gri gug thod pa g.yas dang g.yon / /
gtor len zhing dag legs par skyong / /
brgya byin dkar po glang po'i bdag /
rdo rje dril bu g.yas dang g.yon / /
gshin rje mthing nag ma he zhon / /
dbyung pa thod pa de bzhin no / /
chu lha dkar po chu srin mnan / /
sbrul zhags g.yas dang pad+ma g.yon / /
gnod sbyin ser po rta la zhon / /
dpal 'bras ne'u le g.yas dang g.yon / /
'byung po'i bdag po dkar po ni / /
khyu mchog dkar po mdung thod 'dzin / /
me lha dmar po ra la zhon / /
spyi blugs dbyu gu rtse gsum bsnams / /
srin po kham nag mi ro'i khri / /
gri dang thod pa g.yas dang g.yon / /
rlung lha dud kha sha ba zhon /
g.yas na ba dan zhags pa g.yon /
thams cad rin chen rgyan ldan te / /
srin po rus pas brgyan pa po / /
chung ma bu 'khor phyogs mdog bcas / /
mdog rnams zhi byed chos legs skyong / /
steng gi mkha' la lha chen brgyad / /
shar du brgya byin sngon dang 'dra / /
lho ru tshangs pa gser gyi mdog /
spyi blugs dbyu gu rtse gsum 'dzin / /
nub tu khyab 'jug dmar po ste / /
'khor lo g.yas dang g.yon dud dang / /
byang du lha chen thal ba'i mdog /
rtse gsum thod pa g.yas dang g.yon / /
dbang ldan gzhon nu drug gi bu / /
dkar po mda' dang gzhu 'dzin pa / /
shar lho tshogs bdag dkar po ni / /
g.yas g.yon la phug la du 'dzin / /
bden bral b+h+riM gi ri ti smug /
g.yas na mdung dang ba dan g.yon / /
rlung du legs ldan nag po ni / /
ral gri g.yas na phub ni g.yon / /
thams cad lha rgyan dag dang ldan / /
'dod pa'i lha rnams kyis bskor nyi zla gza' / /
'og nas klu brgyad phyogs dang mtshams / /
'jog po dung skyong rigs ldan dang / /
mtha' yas pad chen dga' bo dang / /
nor rgyas bu dang pad+ma rnams / /
phyogs skyong mdog dang sbrul zhags g.yas / /
gdengs ka dang ldan pad+ma g.yon / /
sprin brgyad chu brgyad mchod rten brgyad / /
bya dang gcan gzan ro yi tshogs / /
grub pa'i mchog thob rnal 'byor bzhugs / /
gzhal yas nang du pad+ma brgyad / /
rdo rje phreng ba nag pos bskor / /
dkar ser rA ga dmar dang gnag / /
phyogs dang rtsig pa'i rim par gnas / /
dbus su bdud bzhi nyi mas mnan / /
'dab ma lha brgyad zla bas mnan / /
nyi steng hU~M dang oM nag bsgom / /
de 'og A li nyis 'gyur las / /
me long zla ba shes rab gzugs / /
sum cu rtsa gnyis 'byung po la / /
steng du kA li nyis 'gyur las / /
Da D+ha da d+ha la ya gnyis / /
mnyam nyid nyi ma thabs kyi gzugs / /
dpe byad brgyad cu 'grub par byed / /
thod dkar gri sngon nyi zla dang / /
sa bon mtshon pa so sor rtog /
bskul sbyang gcig gyur nan tan yin / /
gcig gyur sku ni chos kyi dbyings / /
sku ni mthing nag chen po nyid / /
zhal brgyad zhabs bzhi phyag bcu drug /
dbu skra dmar ser gyen du 'khyil / /
steng zhal dud mdog mche ba gtsigs / /
rus pa'i 'khor lo spyan gsum dmar / /
'og ma g.yas dkar g.yon pa dmar / /
dbus zhal gzhan rnams sku yi mdog /
spyan dmar gsum gsum mche ba gtsigs / /
sna tshogs rdo rje thod pa'i thod / /
rna cha mgul rgyan dpung pa'i rgyan / /
phyag gdub zhabs gdub rus pas brgyan / /
khrag 'dzag lnga bcu'i phreng ba 'phyang / /
stag gi sham thabs thal bas byugs / /
rdo rje dril bu dang po'i phyag /
yum la legs par 'khyud pa'o / /
g.yas kyi gnyis pas ral gri 'dzin / /
de nas mda' dang 'khor lo gshor / /
dbyug pa rtse gsum lcags kyu rim / /
g.yon ni rim bzhin pad+ma gzhu / /
kha T+wAM thod pa rin po che / /
sdigs mdzub zhags pa bsnams pa'o / /
yum ni sku mdog yab dang mnyam / /
zhal gcig phyag bzhi dang po gnyis / /
rdo rje dril bu yab la 'khyud / /
gnyis ni mda' dang gzhu bsnams pa'o / /
thod skam lnga bcu'i phreng bas brgyan / /
rgyan rnams rus pa yab dang mnyam / /
gtso bo zhabs bzhi g.yas brkyang nas / /
brgya byin tshangs pa nye dbang drag /
nyi ma'i dkyil 'khor gyis mnan pa'i / /
steng nas 'jigs dang sgeg pa gshe / /
bzhad drag snying rje rngam dang zhi / /
gar dgus rnam par gyur par bsgom / /
pad+ma rdo rje byin gyis brlab / /
oM pad+ma su khA d+ha ra ma hA rA ga su khaM dad+ta tsa tur A nan da wa gi wa sha hU~M hU~M kar+yaM ku ru Sh+wa me /
oM badzra ma hA dwe Sha tsa tur A nan da dA ya ka kha ga mu khe ka ra so nA tha /
hU~M hU~M hU~M kar+yaM ku ru shwa me /
de ni sbyor ba dang po yin / /
dkyil 'khor sprul pa de ma thag /
lha rnams zhal gzhug snying gar gnas / /
a nu rA ga brjod nas 'byung / /
ga~M tsa~M ba~M g+ha~M pa~M sha~M la~M Da~M / /
brgyad po phyogs dang mtshams rnams su / /
lha yi gdan steng su 'phros pas / /
mngon byang lnga las lha mo bskyed / /
ga~M dang gri gug las byung ba'i / /
gau rI dkar mo phyag bzhi ma / /
mda' gzhu gri gug thod khrag bsnams / /
shar gyi 'dab mar tshangs pa mnan / /
tsa~M dang Da ma rus bskyed pa'i / /
tsau rI dmar mo phyag bzhi ma / /
'khor lo lcags kyu Da ma ru / /
lho yi 'dab mar brgya byin mnan / /
ba~M dang rus sbal las grub pa'i / /
bet+tA lI kar phyag bzhi ni / /
chang chu ral gri thod pa bsnams / /
nub kyi pad+ma nye dbang mnan / /
g+ha~M dang sprul las yang dag bskyed / /
g+hasma rI ljang phyag bzhi ste / /
me thab dgra sta thod khrag bkang / /
mi 'jigs phyag dang drag po'i steng / /
byang gi 'dab mar bsgom par bya / /
pa~M dang seng ge dag las byung / /
puk+ka sI ser phyag bzhi ma / /
dpag bsam lcug ma thod shas bkang / /
rin po che dang mchog sbyin phyag / /
gshin rje mnan pa byang shar bsgom / /
sha~M dang dge slong las skyes pa'i / /
sha ba rI dkar phyag bzhi ma / /
kha T+wA~M thod pa rdo rje zhags / /
gnod sbyin mnan pa shar lhor bsgom / /
la~M dang 'khor lo bskyed pa yi / /
tsan+Da lI sngon phyag bzhi ni / /
rlung ras ba dan thod pa dkar / /
srin po mnan pa lho nub bsgom / /
DaM dang rdo rje las byung ba'i / /
DoM bi nI sngo phyag bzhi na / /
thod pa gshol dang ba dan dang / /
mdung rtse gsum pa lha ma yin / /
mnan pa nub byang pad+mar bsgom / /
sgo bzhir dzaHhU~M ba~M hoHdang / /
rdo rje rin chen pad+ma dang / /
ral gri sngo zhing mngon byang las / /
rta gdong phag gdong khri seng gdong / /
zhal bzhi phyag bzhi ro yi gdan / /
g.yas ser g.yon dmar dang po sngo / /
steng zhal rta gdong ljang khur gnas / /
phyag gnyis gling bu gzhan gnyis ni / /
rdo rje lcags kyu bsnams pa'o / /
g.yas sngon g.yon dmar dang po ser / /
steng zhal phag gdong dmar por gnas / /
phyag gnyis pi wang gzhan gnyis ni / /
rin po che dang zhags pa 'dzin / /
g.yas sngo g.yon dkar dbus ma dmar / /
steng zhal khyi gdong ser por gnas / /
phyag gnyis rnga chen gzhan gnyis ni / /
pad+ma dang ni lcags sgrog 'dzin / /
g.yas sngo g.yon dkar dbus ma ljang / /
steng zhal seng gdong dkar por gnas / /
phyag gnyis rdza rnga de bzhin gnyis / /
ral gri gsang ba 'dzin par mdzad / /
shar sgo la sogs rim par ni / /
pad+ma nyi ro'i steng du bsgom / /
thams cad spyan gsum dmar zhing zlum / /
dbu skra dmar ser gyen du 'bar / /
gcer bu rked la stag lpags dkris / /
rus pa'i phyag rgya lnga dang ldan / /
mgo bo skom po'i phreng ba 'phyang / /
g.yon brkyang sgeg dang 'jigs pa'i gzugs / /
phyogs mtshams rang rang gdan la bzhugs / /
yi ge la zhugs gtso bo zhu / /
nyi ma'i steng na hU~M dang a~M / /
bde ba'i thig le dbyibs su gnas / /
de nas 'khor gyi lha mo rnams / /
rang rang gtso bo ma mthong nas / /
yid che cher gdungs rdo rje glus / /
bzhengs par bzhed nas gtso bo bskul / /
rje btsun thugs rje'i thugs kyis bzhengs / /
bdag la bde ba chen por sbyor / /
stong pa'i rang bzhin spangs nas su / /
puk+ka sI ni bdag la skyobs / /
khyod mi bzhugs na bdag 'gum pas / /
thugs rje rgyun chad ma mdzad bzhengs / /
stong pa'i rang bzhin ci ste bzhugs / /
sha ba rI 'bras grub par mdzod / /
dga' gtso 'jig rten mgron gnyer nas / /
stong pa nyid bzhugs sam ci / /
gtum mo bdag ni gsol 'debs ni / /
bcom ldan rdo rje rdo rje bzhengs / /
bdag gis khyod kyi thugs 'tshal gyis / /
mig 'phrul mnga' ba khyod bzhengs shig /
DoM bi bdag ni dran nyams par / /
snying rje chen po chad mdzad bzhengs / /
rmi lam lta bu sgra gsan nas /
bcom ldan sngar bzhin dgyes rdor bzhengs / /
sku mdog la sogs sngar bzhin bsgom / /
dkyil 'khor rnams la legs par blta / /
lha rnams thugs kar pad nyi zla / /
rang rang phyag mtshan sa bon bsgom / /
de ni dkyil 'khor rgyal po mchog /
gtso bo'i thugs ka'i 'od zer gyis / /
ye shes dkyil 'khor spyan drangs la / /
shar gyi dur khrod nam mkhar bzhugs / /
phyi nang gsang ba legs mchod la / /
gau rI la sogs lha mo bzhis / /
dzaH hU~M baM hoH sa dgug gzhug bcing / /
dgyes pa bskyed nas gnyis med bsgom / /
mig la sogs pa'i dbang po drug /
mngon shes bskyed phyir sbyang bar bya / /
ma~M d+ha~M na~M ra~M a~M na~M dag /
dkar nag ser dmar ljang gu nag /
pad nag /
pad zla sa bon gri gug las / /
gti mug zhe sdang ser sna rnams / /
'dod chags phrag dog bdag med ma / /
rdo rje'i ming can lha mo drug /
bskul sbyangs byas nas lha mor bsgom / /
phyag rgya lnga dang gri gug thod / /
thams cad g.yon brkyang bsgom par bya / /
mtshog ma snying ga mgrin pa ru / /
oM dkar AH dmar hU~M nag las / /
kha dog gsum gyi gru gug las / /
bskul sbyangs sku gsum byin brlabs las / /
sa spyod mkha' spyod bdag med ma / /
dkar dmar nag po gri gug 'dzin / /
phyag rgya lnga ldan ro yi gdan / /
g.yon brkyang sgeg dang bcas pa bsgom / /
yang ni rang snying sa bon las / /
'od zer lnga spros bskul sbyangs byas / /
bla ma dkyil 'khor rgyal ba rnams / /
khro bo rig pa'i lha mor bcas / /
mchod pa gsum gyis legs mchod la / /
dbang bskur don du gsol ba gdab / /
oM sarba ta thA ga ta a b+hi Shi ny+tsa tu mAM / /
mi bskyod la sogs sangs rgyas rnams / /
spyan ma la sogs sku las byung / /
bdud rtsi bum pa lha dbang bskur / /
oM sarba ta thA ga ta a b+hi She ka ta sa ma ya shrI ye hU~M /
sgrib gnyis sbyangs nas rgyas gdab pa / /
bdag dang gau rI pu k+ka sI / /
bcom ldan mi bskyod legs par bzhugs / /
sha pa rI dang tsau rI la / /
rnam par snang mdzad de bzhin bzhugs / /
tsa N+Da lI dang be T+TA lI / /
rin chen 'byung ldan bsgom par bya / /
DoM bi dang ni g+ha sma rI / /
dbu la snang ba mtha' yas bzhugs / /
de nas bdud rtsi myang bar bya / /
shar lho dur khrod nam mkha' la / /
sgom bzhi yi dbu stengs su / /
rnam par snang mdzad rim bzhin bsgom / /
ya~M ra~M a~M gsum hA~M nag oM / /
mas yar rim pas bsgom par bya / /
hU~M brjod rang snying hU~M 'od kyis / /
hUM bskul ma drung dkyil 'khor dang / /
mgo bo gsum dang pad+ma brgyad / /
sa bon bcas pa'i thod pa bsgom / /
de bzhin hU~M 'od yab bskul bas / /
a yi 'od kyis sa bon rnams / /
gyur nas bdud rtsir gyur pas ni / /
hU~M las rnam sprul b+h+rU~M las dri / /
dzr-IM las dkar po aM las dmar / /
khaM las chur 'gyur phyogs kyi ri / /
naM las mi sha haM las rta / /
naM las glang po ShaM las ni / /
ce spyang gaM las ba glang sha / /
hU~M gi me sbar bdud rtsi bskol / /
a yi zla ba'i dkyil 'khor lhung / /
hU~M nyid rdo rje gyur nas ni / /
lan lngar 'phar zhing dkrugs byas nas / /
rdo rje hU~M dang oM 'od des / /
ye shes bdud rtsi spyan drangs 'dres / /
lha rnams ljags la hUM nyid las / /
rdo rje sbu gus bdud rtsi myang / /
oM sarba ta thA ga ta a mr-i ta badzra swa b+ha ba A t+ma ko\u0f85haM / /
de nas mchod pa'i lha mo rnams / /
dkyil 'khor lha la rim bzhin mchod / /
mchod pa'i go rims la sogs pas / /
phyi nang gsang ba'i mchod pa 'bul / /
oM sarba ta thA ga ta pU dzA badzra [(]swA [,]swa [)]b+hA ba At+ma ko\u0f85haM /
rig pa'i lha mo thams cad kyis / /
dkyil 'khor lha la bstod pa mdzad / /
lha mo'i dkyil 'khor bcom ldan bskor / /
g.yo dang mi g.yo khyod kyis thugs / /
sems can kun gyi don mdzad rnams / /
bcom ldan mchog tu dgyes rdo rje / /
zhal gyi thugs kyi dgongs pa grub / /
thugs dgyes mdzod cig dgyes rdo rje / /
oM sarba ta thA ga ta stu ti badzra swa b+hA ba A t+ma ko\u0f85haM /
brtan par gyur nas 'khor lo bskor / /
lha rnams phyogs phyogs spro bya ste / /
nam mkha'i mthar thug 'gro ba rnams / /
dkyil 'khor lha ru gsal bar bsgom / /
brtan par gyur nas tshur bsdus la / /
rang nyid dkyil 'khor gsal bar bsgom / /
las kyi rgyal po'i 'khor lo mchog /
de ni lha yi de nyid yin / /
bla ma la brnyas dad med sngags la rlom / /
glegs bam mthong bas khengs shing dbang bskur dman / /
de la sgra yi tshig kyang brjod mi bya / /
dad ldan de nyid bzhi thob gus par sgrub la brtson / /
bla ma'i lung thob drin dran bla ma la gus de dag ni / /
de ni ri dbang rtse las lhung gyur pa / /
ltung bar mi bya snyam yang ltung bar 'gyur / /
sdig bral ye shes rim pa 'phel bar 'gyur ba yin / /
lha'i de kho na nyid kyi rim pa ste dang po'o // //
da ni ye shes kyi de kho na nyid bshad de / /
thams cad rang gi sems yin pas / /
lha rnams rang la bsdus pa ni / /
ji ltar me long dkyil 'khor la / /
has btab rim pas 'du ba bzhin / /
rta gdong la sogs sgom bzhi / /
yan lag bzhi la bsdu bar bya / /
lha mo brgyad ni zhal la bsdu / /
zhal dang phyag rnams rim bzhin te / /
bdag yul zhal re phyag gnyis pa / /
gzhan nas brten pa'i 'khor lo bzhi / /
bsgoms nas 'og nas 'byung ba yi / /
rtags brgyad 'byung ba bsgom pa 'am / /
mi dgag rgyud don man ngag yin / /
'dir ni bla ma'i man ngag gis / /
lha yi lung thob dang 'dra ba / /
bar dor phyag rgya chen po 'thob / /
gsang ba'i pad+ma mtshan nyid dang / /
sems dang ye shes 'dres gyur pa'i / /
mngon par byang chub rim pa dag /
ye shes dbang la nyan par 'tshal / /
byang chub rim pa'i rdo rje can / /
gnas bzhi la ni yang dag brten / /
yid du 'ong ba'i gnas dag tu / /
bde ba'i stan la gnas nas ni / /
'dod chags la sogs rim spangs te / /
brtan dang g.yo ba'i dngos kun la / /
snying rje phan par bsams nas su / /
mnyam pa'i sems ni bskyed par bya / /
'og dang 'og min sgra yi mtha' / /
de bzhin gsang ba'i pad+ma ste / /
cha dang mdog ni sna tshogs dang / /
de bzhin du ni gzhan dag ste / /
sku gsung thugs kyi rdo rje yis / /
chos kyi dbyings kyi rol ba'o / /
bsdus te gong bu'i sbyor ba yis / /
rdo rje sems dpa' rang nyid 'gyur / /
chu dang me yi khams dag ni / /
ro gcig 'gyur bas go 'phang mchog /
shes rab thabs dang sbyor ba las / /
dbang po drug po sangs rgyas nyid / /
yang dag bstan bcos de nyid shes / /
slob dpon lung gis rjes 'gro zhing / /
gsang chen de nyid don bsgom pa / /
gcig nas brgyud de de nyid can / /
stong pa de nyid la sogs mtshan / /
thams cad sngon bzhin mtshan byas nas / /
dri ma bkrus pa'i lus kyis ni / /
mngon par byang chub rim pas grol / /
zla ba'i dkyil 'khor dbus gnas par / /
ye shes sems dpa' bsgom par bya / /
zla ba'i dkyil 'khor zer 'phros pas / /
kun da zla ltar dkar ba'i mdog /
zhabs gnyis sems dpa'i skyil krung bcas / /
rgyan rnams kun gyis rnam par brgyan / /
sangs rgyas lnga yi dbu rgyan can / /
phyag gnyis phyag rgya che bcings nas / /
nyid kyi thugs kar bsdams par mdzad / /
gzugs mdzes shin tu rdzogs pa yi / /
ye shes pad+ma'i gdan du bsam / /
snying ni chu shing me tog 'dra / /
lte ba nas ni 'phyangs te gnas / /
sngon bzhin pad+ma rgyas par brgyan / /
'dab ma brgyad kyis brgyan pa yi / /
ge sar dang ni zla ba bcas / /
sa bon yi ge dgod par bya / /
lte ba'i dkyil 'khor la bzhugs pa / /
zhal gcig phyag gnyis dkar po'i mdog /
dri chen dbus su bsgom par bya / /
de yi dbus su rnam shes dang / /
ye shes gnyis su med par bsgom / /
sngon du byams pa ldan pa yi / /
shar gyi 'dab mar mi bskyod pa / /
snying rje chen po lho sgo ru / /
rin chen de nyid sa bon no / /
dga' ba nub sgo'i 'dab ma la / /
'od dpag med kyi sa bon dgod / /
btang snyoms byang gi 'bab ma la / /
don yod gtso bo bsam par bya / /
stong pa mtshan nyid med pa las / /
dbyangs yig shar sogs sa bon ni / /
zla phyed thig ler ldan pa dag /
gos dkar ldan pa'i rim bzhin dgod / /
mtshams kyi 'dab ma bzhi po ru / /
sngon du bstan pa'i ma ning dgod / /
de yi dbus su rang gi sems / /
yi ge nyid du bsgom par bya / /
stong pa mtshan nyid med pa las / /
ji ltar yi ge bsgom par bya / /
sems ni ya mtshan skye bar 'gyur / /
bcom ldan bshad pa ji ltar lags / /
de nas bcom ldan bka' stsal pa / /
ji bzhin de nyid rdo rje nyon / /
stong pa'i mtshan nyid mtshon pa las / /
chu shing me tog bdud rtsi bzhin / /
snying po med pa'i snying por 'gyur / /
dbus kyi rnam shes ye shes te / /
ye shes rang bzhin gzugs med cing / /
mtshan nyid med pa'i mtshan nyid can / /
dri ma med pa'i ye shes sku / /
dngos dang dngos med rnam par grol / /
kha dog gzugs dang yi ge med / /
gzugs dang stong pa'i dbus dag tu / /
rnal 'byor can gyis de nyid gzung / /
mnyam pa nyid kyi sems kyis ni / /
mtshan nyid ji bzhin bsgom par bya / /
de yi rdzogs pa'i byang chub lam /
bla ma nyid kyi lung bzhin du / /
da ni myur du mthong bar 'gyur / /
rnam shes ye shes gzugs dag ni / /
bstan bcos las ni mtshan nyid bstan / /
de nyid kho na dpa' bos bshad / /
'od zer dkar pos brgyan pa dag / /
'di ni rtag tu bsgom par bya / /
sgeg pa lnga yi mchod rten la / /
bdud rtsi sa bon bsams nas ni / /
'od zer dkar po gsal ba'i mdangs / /
bdud rtsi'i rgyun ni 'dzag pa las / /
snying ga'i pad+ma'i ge sar la / /
mthe bong tsam gyi zlum po la / /
de yi dbus su sa bon ni / /
A li kA li dag las btung / /
mdog dkar de ni shin tu mdzes / /
zla ba'i 'od zer kun du 'phro / /
de yi dbus kyi sgo rnams la / /
thig le bsgom pa rab tu grags / /
skra yi rtse mo brgya yi cha / /
rdul phran gzugs su rtag tu gnas / /
rnam par shes pa'i dngos po yi / /
mtshan nyid mtshon pa'i ye shes can / /
sems kyi mtshan nyid mi shes pas / /
thig le gnas kyi go 'phang blta / /
snying dang tshangs pa'i sgo dang ni / /
thigs pa lam gyi sgo dag tu / /
bla ma'i lung la gus pa yis / /
rnam shes ye shes gzung bar bya / /
phyi rol pa yi lam dag dang / /
bstan bcos las ni mi rnyed cing / /
bstan pa yang ni rnyed slar te / /
de sbyor bas ni rnyed par dka' / /
bla ma'i bsnyen bkur gus pa yis / /
thabs dang ldan pa'i sgrub pa pos / /
bla ma'i zhal gyi lam gyis ni / /
mkhas pas 'di ni bsgom par bya / /
mi g.yo 'tshe ba med pa ru / /
mnyam par gzhag ste dngos po bsgom / /
chos kyi sngon 'gro yid yin te / /
yid kyis 'jug cing yid kyis 'dag /
yid kyi rgyal po'i bka' drin gyis / /
smra ba dag ni byed pa 'byung / /
de bas thams cad yid rang bzhin / /
blo ldan yid las byung zhes bya / /
gal te bzla 'dod rnal 'byor pa / /
snying gi bsam dang bsgom pa ste / /
sdom dang rgyud 'gyur sa bon ni / /
de nyid kho na gzugs med do / /
rgyu dang 'bras bu'i sa bon ni / /
ye shes de nyid mthong ba med / /
gzugs sogs srid pa'i 'dod spyod la / /
sa bon lnga ni bsgom par bya / /
kun nas kun du 'jug pa dang / /
'gro dang 'gro min yang dag gnas / /
rtag tu rtsa ba gzer bar bya / /
ye shes rnam shes sa bon ni / /
thig le'i sgra dang yang dag ldan / /
srid pa'i longs spyod 'dod pa yis / /
ngag gi yi ge spangs nas ni / /
yid kyis bzlas dang yang dag ldan / /
rtag pa chos kyi dbyings nyid kyi / /
mi g.yo go 'phang rgyun du gnas / /
rtag tu 'phang zhing gos med pas / /
ye shes la ni rnam shes thim / /
rnam shes ye shes nyid 'gyur na / /
byang chub rim pa mthong 'gyur zhes / /
mar me lta bu thams cad la / /
snang 'gyur mtshan ma dang po ste / /
srin bu me khyer lta bu dang / /
rdul mthong mtshan ma gnyis pa yin / /
nyon mongs 'joms pa'i mtshan nyid gdags / /
rdul phran dkar po'i rnam par ni / /
phyogs su de bzhin mthong 'gyur ba / /
rtags ni gsum pa yin par shes / /
'dod pa lha yi longs spyod rnams / /
sems kyis mthong ba bzhi pa ste / /
gzugs kyi lha mthong lnga pa yin / /
gzugs med spyod yul drug pa ste / /
chos kyi dbyings la gnas pa bdun / /
sangs rgyas 'bras bu brgyad pa ste / /
rnal 'byor pas ni ma yengs bsgom / /
snying rje ldan pa'i rnal 'byor pas / /
rtse gcig bsgoms na mchog thob 'gyur / /
ye shes bsgom pa'i rnal 'byor pas / /
gang du 'pho ba'i man ngag ni / /
bla ma'i brgyud pa yod la blang / /
'chi ba rnam rtog mkha' spyod 'gro / /
gang zhig dad med brtson med blun po shes rab med / /
bla ma'i skyon blta nyes brjod g.yo sgyus bla ma bslus / /
tshogs su mi blta lkog tu brnyas byed 'dzum tshig smra / /
bu dang rgyal po dge slong rigs bzang yin yang spang / /
skyon rnams spangs pa'i gzugs spyod ma yin la / /
bla ma la gus snying rje gzhan phan shes rab thabs dang ldan / /
spyod lam rnam bzhir mi yengs bsgom la brtson zhing rim par ston / /
de lta bu la sngags kyi de nyid legs par bstan par bya / /
ye shes kyi de nyid kyi rim pa ste gnyis pa'o // //
de nas sngags kyi mtshan nyid bshad / /
rnal 'byor ba rnams rtag tu bzla / /
sngags dang yi ge tha mi dad / /
gnyis med rtag tu bzla ba ni / /
gal te bzla 'dod rnal 'byor pas / /
snying gis bsam dang bsgom pa ste / /
rdo rje rgyu gyur sa bon ni / /
de kho na ni gzugs med do / /
rang gi snying gar sa bon la / /
bsam gtan sngags kyis bskor la bzla / /
oM de wa pi tsu badzra hU~M hU~M hU~M phaT swA hA /
snying po'o / /
oM a Sh+TA na nA ya /
piM ga u r+d+ha ke sha ba r+t+ma na /
tsa tu rbiM sha ti ne trA ya / /
Sho Da sha b+hu dzA ya / /
kr-i Sh+Na dzI mU ta wa pu She /
ka pA la mA lA ne kA d+hA ri Ni /
A d+h+mA ta krU ra tsi t+tA ya /
a r+d+he n+du daM Sh+TI Ne /
oM mA ra ya mA ra ya /
kA ra ya kA ra ya /
ga r+dz+dza ya ga r+dz+dza ya /
ta r+dz+dza ya ta r+dz+dza ya /
sho Sha ya sho Sha ya /
sa p+ta sA ga rA na /
ban+d+ha ban+d+ha /
nA ga a Sh+Ta kA na /
gr-i h+na gr-i h+na /
sarba du Sh+TAM Sha trUM /
ha hA hi hI hu hU he hai ho hau haM haH phaT swA hA /
rtsa ba'i sngags so / /
oM badzra g+hu dzu si ta pa ra ma lo ke shwa re ka pA la /
mA la d+ha ri Ni ru d+hi pr-i ye na pa si hU~M phaT swA hA / /
gau rI'i snying po'o / /
oM badzra tsa N+De shwA ri kha T+wAM gi ma hA badzra ka pA la mA la ku ho / /
A ka D+D+h+ya /
sarba du Sh+TAM hr-i da ya /
A ka D+D+h+ya b+hu hUM phaT swA hA / /
tsau rI'o / /
oM badzra be t+tA lI kha kha khA hI sarba du Sh+TaM bi ka Ta /
be she ta ri ni bi kr-i ta A laM kA ra b+hU Shi ta /
ha na ha na /
da ha da ha /
pa tsa pa tsa /
pi laM pa sa ma nu smA ra /
pra sha ya maN+Tal ma te /
u ta pa ya sarba hU~M hU~M hU~M swA hA / /
be t+tA lI'o / /
oM badzra ma he shwa ri haM haM haM haM ru lu b+h+yo hU~M phaT /
pa khra yaM sarba du Sh+TA nIM ni rma tha ya hU~M hU~M phaT swA hA /
g+ha sma rI'i 'o / /
oM badzra ha b+ha ba ti badzra gu dza sha ra ba hUM /
pi tsi ta bi shi ta ri na /
sarba ta thA ga tA dzu s+the sa ma ya ma nu smA ra ha na ha na /
raM ga raM ga ya /
s+phu ra s+phu ra ya /
A be sha sarba b+hU taM ta /
na d+ha na d+ha sa ta ya /
ha ha ha ha /
hU~M hU~M phaT swA hA /
puk+ka sI'i 'o / /
oM pi shA tsi pa r+Na sha ba rI sarba ma ri raM pra sha ma ni /
hU~M hU~M hU~M mo ha pu ta ri hUM phaT swA hA /
ri khrod mI'i'o / /
oM badzra su laM ni b+hi n+da sarba du Sh+TAM hr-i da ya /
A ka R+Sha ya /
A ka R+Sha ya /
ha na ha na /
da ha da ha /
ni rma tha ra ya bi laM ba /
sa ma ya ma nu smA ra hU~M hU~M phaT swA hA /
tsa N+Da lI'o / /
oM badzra ba ra ma g+hu dzai ka sa la bi b+hU Shi ta sarba du Sh+TAM mo ha ni pri ye /
dz+ye hi ga pa ti badzra b+hU dze sa ri b+ha hU~M /
baM baM ba sa pa ri ni sarba du Sh+TAM /
tsau ni ri hU~M phaT /
DoM bi nI / /
oM badzra ba Da ba mu khaM yo ge shwa ri hi hi hi hi dzaH hU~X phaT swA hA /
rta gdong ma'i'o / /
dzi ta pa ra /
oM badzra daM yu bA rA ha mu khI traM hU~X phaT swA hA /
phag gdong ma'i'o / /
oM badzra sA d+hu saM dze li ni ma hA ya k+Sha ni k+Sha ni rU pa ni ma hA pha la ya ni ra na te /
kA ma ru ba ti taM tra da ho hU~M phaT swA hA /
khyi gdong mA'i 'o / /
oM tsa n+d+ra sU R+Ya hU~X trA sa ni siM ha ni rte siM ha ba ga te /
saM he ni taM taM taM baM baM hU~M phaT swA hA /
seng ge gdong la sogs pa'i sngags so / /
oM aM swA hA /
bdag med ma'i'o / /
oM iM swA hA /
gau rI / /
oM AM swA hA /
tsau rI'i'o / /
oM IM swA hA / /
be t+tA lI'i'o / /
oM oM swA hA /
g+ha sma rI'i 'o / /
oM UM swA hA / /
puk+ka sI'i'o / /
oM r-i swA hA /
sha wa rI'i'o / /
oM r-I laM swA hA /
tsa N+Da lI'i'o / /
oM l-iM swA hA /
DoM bi ni li'o / /
rtsa ba'i 'o / /
oM h+ya gri ba hU~M phaT swA hA /
rta gdong ma'i'o / /
oM badzra sU ra gri ba hU~M phaT swA hA /
phag gdong ma'i'o / /
oM ku ku ra gr-i ba hU~M phaT swA hA /
khyi gdong ma'i 'o / /
oM badzra sid+ha gri ba hU~M phaT swA hA / /
seng gdong ma la sogs pa'i snying po ring po'o / /
rnal 'byor zlos la brtson pa yis / /
gnas la phyag 'tshal yi ge lnga / /
zhi ba'i thig le dbyibs mdog brlan / /
bde ba mi rtog stong pa nyid / /
mi rtog stong pa gnyis su med / /
bla ma'i man ngag sa la bzla / /
bla ma tha mal par mthong dug sel bdud rtsi spong / /
rigs dang bsnyen bkur gyis khengs 'jig rten chos brgyad tshol / /
de 'dra'i slob ma 'ong ba snying rjes dge ba de yang bzung / /
dal 'jam brtson zhing bka' sgrub thos bsam sgom pa pos / /
rigs gnas 'byor pa dgos kyang de ni gzung sbyang bya / /
dbang bskur rgyud bshad sngags dang gdams ngag bstan par 'os / /
sngags kyi de kho na nyid kyi rim pa ste gsum pa'o // //
da ni bdag gi de kho na nyid bshad / /
de nyid shes pas mnyam gzhag med / /
dngos po rnams ni thams cad kyi / /
rnam dag de bzhin nyid du brjod / /
phyi nas re re dbye ba yis / /
lha rnams rnam par dag par bya / /
mi shes sgrib g.yogs rnam sbyangs nas / /
lus can phung po khams skye mched / /
rigs lnga yum lnga rdo rje ma / /
gcig gnyis gsum bzhi lnga dang bcu / /
brgya stong khri 'bum bye ba dag /
grangs med sku yi gsang ba bsam mi khyab / /
gsung dang thugs kyi gnyis med bsam mi khyab / /
rnal 'byor rnams la phan pa'i phyir / /
lus med rdo rje can de nyid / /
shes rab pha rol phyin pa mchog /
khams gsum 'di dag thams cad ni / /
rmi lam sgyu ma ji bzhin du / /
chos brgyad rtog pa ring du dor / /
gnyis med mi rtog nges par bya / /
pha rol phyin drug spyod pa yis / /
sangs rgyas dngos grub myur du 'grub / /
sems can mi rtog sgyu mas byas / /
chos kyi dbyings la bdag spyod pas / /
grogs po med par gcig pur rgyu / /
dogs pa med pa'i sems kyis ni / /
ji ltar bde bar gnas par bya / /
ji ltar bdud rtsi don gnyer ba / /
snying po blangs nas tshigs ma 'dor / /
de bzhin bdud rtsi lnga rnyed nas / /
rtog pa thams cad spangs nas su / /
sangs rgyas thams cad bstan pa bzhin / /
rtog med ting 'dzin longs spyod bya / /
rgyud rnams kun nas rgyal bas bstan / /
rtog pas dmyal bar 'gro 'gyur zhing / /
'gro drug rgya mtsho 'khor bar 'gro / /
rtog pa med na grol bar 'gyur / /
phyag rgya chen po'i gnas su 'gro / /
de bas rnal 'byor bdag nyid ni / /
de ni yang dag don rig pas / /
snying rje 'gro don bsam pa can / /
dmigs pa med par brtan par dpyad / /
dogs med seng ge bzhin du rgyu / /
'on kyang slob dpon smad mi bya / /
rdo rje spun la mi mgu min / /
rtsa ba yan lag dam tshig rnams / /
gtan med sgyu mas spang bya zhing / /
de nyid bcu shes bskyed rdzogs kyis / /
thams cad mkhyen pa bsgrub par bya / /
rnal 'byor chen po sna tshogs ye shes rdo rje sems dpa' rjes su brgyan / /
la las nyon mongs zhi byed lam bzang lam can lus ngag yid sgrub 'bras bu ni / /
sgyu ma smig rgyu dri za'i grong 'dra ting 'dzin dag la blo gnas pas / /
'dod chags la sogs nad can ye shes sgyu ma'i sman gyis bdag gzhan gso bar bya / /
bdag byin brlab pa man ngag dag /
gang gis bla ma las ma bsgrubs / /
rtag dang chad pa la dmigs pas / /
mi de phyir log gyur pa yin / /
mchod pa thams cad rnam spangs nas / /
bla ma mchod pa yang dag brtsam / /
de mnyes pas ni kun mkhyen pa'i / /
ye shes mchog ni thob par 'gyur / /
bla med thob pa'i slob dpon ni / /
rdo rje sems dpa' mchod byas pas / /
de yis bsod nams ma byas shing / /
bka' thub ma bsnyen gang zhig yod / /
de nyid mi zad 'dod pa yis / /
shin tu dga' ba gang dang gang / /
shin tu khyad par can de nyid / /
de dang de nyid bla mas byin / /
bla ma yis ni sdig pa 'phrog /
slob dpon gyis ni 'jigs pa sel / /
slob dpon gyis ni sdug bsngal gyi / /
rgya mtsho 'jigs las pha rol sgrol / /
gang zhig nga rgyal gyis khengs shing / /
yang dag man pa sun 'byin dang / /
de nyid chos brnyes bcas pa la / /
de la de nyid bstan pa min / /
bla ma la gus bden par smra / /
rnam par mkhas shing rgyud gcig la / /
dam tshig spyod pa bsrung ba dag /
rim pa de la bstan par bya / /
bdag gi de kho na nyid kyi rim pa ste bzhi pa'o // //
de nyid bzhi bsgom rnal 'byor pa'i / /
sgrib sbyang bar chad zhi ba dang / /
tshogs bsags mkha' spyod 'pho ba'i phyir /
chos skyong mkha' 'gro gtor ma byin / /
shar gyi dur khrod nam mkha' la / /
chos 'byung sum brtsegs bar ma ni / /
lte bar maM las sa yi lha / /
gser mdog bum pa 'dzin byed ma / /
rgyan rnams kun gyis rnam par brgyan / /
pad zla'i gdan la legs bzhugs ma / /
mkha' yi yi dgas tshogs kyis bskor / /
shar la sogs pa'i phyogs dang mtshams / /
dur khrod bstan pa phyogs skyong 'khor / /
steng gi pad+ma'i lte ba la / /
baM las tshangs pa gdong bzhi gser gyi mdog /
g.yas na mi 'jigs 'phreng ba 'dzin / /
g.yon na spyi blugs rtse gsum 'dzin / /
gzugs khams lha yis bskor nas bzhugs / /
paM las pad+ma'i lte ba la / /
phu las pad+ma dkar po dkar / /
gdengs ka sbrul zhags pad+ma 'dzin / /
phyogs mtshams klu chen brgyad po ni / /
dur khrod bstan pa lta bur bsgom / /
phyogs mtshams lha rnams @# / /
sngon ltar bsgom / /
'dod pa'i lha yi 'khor gyis bskor / /
dzaH hU~M baM hoH rim brjod nas / /
gau rI la sogs lha mo yis / /
dgug gzhug gnyis med gyur nas kyang / /
phyogs skyong 'khor bcas thugs kyi rigs / /
mi bskyod rang nyid dur khrod brgyan / /
mthing nag rdor dril yum dang bcas / /
zhal gcig g.yas brkyang bsgom par bya / /
lha rnams sku yi rigs yin te / /
dkar po dur khrod rgyan dang ldan / /
rdo rje dril bu yum dang bcas / /
zhal gcig g.yas brkyang bsgom par bya / /
klu brgyad gsung rigs dmar po ste / /
'od dpag rang bzhin dur khrod rgyan / /
mdog dmar rdor dril yum dang bcas / /
zhal gcig g.yas brkyang bsgom par bya / /
rang rang rgyan dang sku gsung thugs / /
lce rnams rdo rje sbu gus myang / /
bdag nyid bdud rtsi myangs par blta / /
gtor ma gsum ni byin brlabs la / /
phyogs skyong rnams la dbul ba ni / /
oM i n+da dza ma dza la /
dza k+kha b+hU ta ba h+Ni bA u rA k+kha /
tsa n+da su dz+dza mA da pap+pa ta la pA tA la a Sh+Tha sa p+pa swA hA /
i daM ba liM /
b+hu ny+dza /
dziM g+ha phu l+la d+hU p+pa mAM sa piM ga a m+ba sa b+ba ka dz+dza sa da khA n+ti khu Ni phaT gA da /
oM a kA ro mu khaM sarba d+ha rmA NAM /
A d+ya nu t+pa n+na twA ta /
oM AHhU~M phaT swA hA /
ko l+la i ri D+Thi /
a bo lA mum+mu Ni re kak+ko lA /
g+ha Ne kr-i pi ta ho bA dz+dza i /
ka ru Ne ki a i Na ro lA /
ta hiM ba la khA dz+dza i /
g+ha D+heM ma a nA pidz+dza a i /
ha le kA liM dza ra pa Ni a i /
dun+du ra badz+dzi a i /
tsa u sa ma kA t+thu ri si h+la /
ka p+pu ra lA /
i a i /
mA la i n+d+ha NaM sA li ny+dza /
ti haM /
b+ha ru khA i a i /
phreM kha Na khe Ta ka ran+te /
shu d+hA shu d+d+ha na mu Ni a i /
ni rAM shu aM ge tsa TA wi a i /
ta hiM dza sa rA ba pa ni a i /
ma la ya dza kun+du ru ba T+Ta i /
Di N+Di ma ta hin+na bA dz+dza a i / /
zhes bya ba'i rdo rje'i glus so / /
yan lag thams cad yongs su rdzogs par bya ste /
phyi nang 'thor 'thung byin la /
oM badzra satwa sa ma ya /
ma nu pA la ya /
badzra satwa twe no pa tiSh+Tha /
Di D+ho me b+ha ba /
su to Sh+yo me b+ha ba /
a nu rak+to me b+ha ba /
su po Sh+yo me b+ha ba /
sarba sid+d+hi m+me bra ya ts+tsha /
sarba karma su tsa me /
tsi t+taM shre yaH ku ru hU~M /
ha ha ha ha hoH /
b+ha ga bAn /
sarba ta thA ga ta badzra mA me muny+tsa /
badzrI b+ha ba /
ma hA sa ma ya satwa aH /
rang nyid lhar bsgoms lag gnyis kyis / /
pad+ma'i phyag rgya bskor bar bya / /
hU~M hU~M hU~M gsum brjod dril bu dkrol / /
rdor dril thal mo thugs kar sbyar / /
snying rje chen po bskyed nas ni / /
rdo rje glu blang smon lam gdab / /
mchog gsum sdig dang sgrib med cing / /
'dod chags la sogs skyon dang bral / /
gzung dang 'dzin pa rnam par spangs / /
de bzhin nyid la bdag phyag 'tshal / /
chos rnams sgyu ma lta bur mdzes / /
gnyis spros gnyis sbyang gnyis su med / /
lus can don du sgyu mas spyad / /
dngos po bral ba bdag phyag 'tshal / /
sems can thams cad sdig med cing / /
sems can thams cad bde gyur cig / /
sangs rgyas nyid dang phrad gyur cig /
lam de nyid nas zhugs nas kyang / /
ma brgal ba rnams bsgral ba dang / /
ma grol ba rnams grol bar shog /
rnal 'byor chos dang dam tshig la / /
da lta nyid du gnas par shog /
g.yon pa khu tshur snying gar gzhag /
phyag g.yas brkyang ste gshegs gsol ba / /
sarba g+ha Ta n-i gr-ih+na gr-ih+na hU~M phaT /
oM AHhU~M muHbsam gtan mi sbyor nyal mi nus / /
thabs dang shes rab pha rol phyin / /
ldang tshe lha mo'i glus bskul zhing / /
langs nas khrus byed dbang bskur bsam / /
gtor ma maN+Dal mchod sogs rnams / /
bskur ba bcas pas bya ba yin / /
bza' ba phud dbul bdud rtsi myang / /
spyod lam rnam bzhir ci spyod pa / /
de nyid bzhi yi rim pas spyad / /
rgyud dang bla ma'i man ngag la brten nas / /
dgyes rdor rim pa bzhi yi sgrub thabs byas / /
'di las dri med dge ba gang bsags pas / /
'gro kun dgyes pa'i rdo rje 'grub par shog /
slob dpon ka m+pa las mdzad pa'i dgyes pa rdo rje'i sgrub thabs de kho na nyid bzhi'i rim pa zhes bya ba rdzogs so // //
paN+Di ta bai ro tsa na rak+Shi ta dang lo tsA ba glan dar ma blo gros kyis bsgyur zhing zhus te gtan la phab pa'o //
