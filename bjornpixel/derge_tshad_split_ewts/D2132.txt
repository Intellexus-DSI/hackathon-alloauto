@## / /
rgya gar skad du /
shrI dwa ya b+ha ta ra ya k+Sha sA d+ha naM /
bod skad du /
gnod sbyin spun gnyis kyi sgrub thabs /
dpal rdo rje 'dzin pa la phyag 'tshal lo / /
gang gi bka' sdod 'jigs pa'i gzugs / /
gzhon nu khros pa rngams pa'i tshul / /
gnod sbyin rgyal po nor sbyin dang / /
grags chen 'jigs pa mkhas pas bsgrubs / /
dur khrod la sogs ya nga bar / /
'jig rten mgon po'i ltas mthong bas / /
de nyid rig pa dran byas la / /
tshar gcod rjes su 'dzin pa yis / /
byang chub sems gnyis yang dag bsgom / /
stong dang snying rje dbyer med las / /
rang nyid spyan ras gzigs khror bsgom / /
zhabs mthil 'khor lo'i hUM gnyis las / /
ri rab byang nas gnod sbyin dgug /
'dam skyes thod pa dbugs bral gyi / /
gdan ni g.yas dang g.yon bsams la / /
de steng zar ma li khri'i mdog /
hUM las gnod sbyin gnyis gzugs blta / /
bsad gri tsat+ti g.yas dang g.yon / /
de bzhin rnga chen mgo phyed 'dzin / /
rus pa rin chen stag lpags brgyan / /
khro zhing zhi la rab tu mdzes / /
mchod cing byin rlabs dbang bskur dang / /
rgyas gdab bka' la gdags pa dang / /
dam tshig brjod cing bskul ba dang / /
thams cad bdag po'i bka' yis bya / /
dkar dmar ba dan gyis mtshan pa'i / /
dkar dmar gtor ma gnyis bshams la / /
rang sngags 'bru gsum ldan pa yis / /
bdud rtsir bsgyur la thog mar sbyin / /
de rjes 'gro la phan yid kyis / /
nor 'phel gnod sbyin srog snying ni / /
snying gar bkod la 'dod pas bzlas / /
'od 'phros rin chen char phab bsam / /
oM AHhUM kaM badzra kA la ma hA d+ha naM hUM phaT swA hA /
gnod sbyin kA la'i snying po'o / /
de bzhin phyogs bcur grags 'dod pas / /
gnyis pa'i snying gar 'bab pa'i sngags / /
phyogs bcur snang byed gsal byas la / /
gang 'dod 'dun pas rig pa bzlas / /
oM AHhUM baM badzra bi ka la ma hA kI rti hUM phaT swA hA /
gnod sbyin bi ka la'i snying po'o / /
yig 'bru'i grangs kyis khrir bsnyen la / /
sbyin sreg brgya rtsa brgyad sngon 'gros / /
mgon pos srog snying dbang mdzad de / /
las sgrub sngags ni de rjes so / /
oM AHhrIHshrI kA la ma ma d+ha na puSh+TiM ku ru ye hUM swA hA / /
gnod sbyin kA la'i las sngags so / /
oM AHhrIHshrI bi kA la ma ma pra sid+d+haM s+pha ra ye hUM swA hA /
gnod sbyin bi ka li'i las sngags so / /
gal te 'di dag khro byed nas / /
bsgo ba'i las myur mi byed na / /
dpa' mo ral pa gcig khros pas / /
bdun phrag bdun du gzir bar bya / /
sgrub po rnams la phan gdags phyir / /
phyi nang rnyed grags sgrub byed 'di / /
rkun pos rnyed pa'i nor bzhin du / /
'bad de gsang bas bsgrub par bya / /
dpal gnod sbyin spun gnyis kyi sgrub thabs / /
slob dpon a ji mi tras mdzad pa rdzogs so // //
rnal 'byor gyi dbang phyug mi tra A nan+dI phrin las kyi lha'i rigs gnubs lo tsA ba byams pa dpal gyis bsgyur ba'o //
[ ]
