@## / /
rgya gar skad du /
ma hA paN+Di ta kIrti dza sto traM /
bod skad du /
mkhas pa chen po grags pa rgyal mtshan la bstod pa /
'jam pa'i dbyangs la phyag 'tshal lo / /
blo gros rgya mtshor tshig gi me tog snyan tshig ze'u 'brus rnam par spud pa bstod dbyangs kyi / /
phreng ba spel legs dag gis rab brgyus dri med chun pos gang gi mgul la brgyan gyur pa'i / /
blo gsal stong gis khyed kyi rang bzhin bsngags par gyur mod de lta na yang bdag rmongs pa / /
dad pa'i stobs kyis ji ltar nus bzhin cung zad bstod la mkhas pa rnams kyis bzod par gsol / /
sgyu ma'i phreng ba'i las kyi tshul gyis rmongs gang srid pa'i chu gter du / /
bsod nams gru chag blo gros lus bying ba shes gnyen dam pas dor ba yi / /
lus can rnams la byang chub yan lag drug phrag gsum gyi gzhung lugs kyi / /
rlung drag gtsubs pa'i dba' rlabs 'thor bas dam pa'i go 'phang pha rol son / /
grub pa dri med dge slong dge 'dun rig pa 'dzin pa'i sdom brtson dang / /
brtul zhugs grub la blo gros gsal ldan rtog ge'i dbang po'i tshogs rnams kyis / /
khyed kyi zhabs rdul rnyog pa med la rnam pa kun tu gtugs slad du / /
gangs can 'di na 'gran zlas dben par mngon du gyur bzhin kho bos 'tshal / /
dam pa khyod kyi legs bshad bsod nams sprin / /
dge ba'i lo tog 'phel ba'i char rgyun can / /
snyan pa'i 'brug sgra zab mo snyong sgrogs pas / /
skal ldan blo gros gnyid log rnam par bskul / /
khyod kyis chos sgrub gzhung mang 'chad pa dang / /
legs bshad rtsom dang kha don rgya chen dang / /
ting 'dzin dri med 'khor lo mchod pa'i tshul / /
rnam dag lta ba spyod lam dag pa dang / /
gsang sngags rgya mtsho'i tshul la nyer bsten pa / /
khyod kyi kun spyod de dag thams cad la / /
rgol ba gzhan gyis kun nas mi rdzi bas / /
gsang sngags 'dzin pa gzhan la sngon ma mthong / /
rnam pa sna tshogs rin chen rang bzhin dkon mchog gzhal med dpal ldan gtsug lag khang chen dang / /
dga' ston dam pa sa gsum la grags chags bral khyod ni dpal dang 'byor bas rab dge zhing / /
thub pa'i sku gzugs gsung rab dag pa rin chen las bsgrubs kun nas mdzad pa rgya che ba / /
khyod mtshungs ma mchis de slad bdag blo spro ba'i chu klung dbyar gyi mtsho bzhin rnam par 'phel / /
bsod nams dri med zla zer zil gnon byams pa'i 'od zer rab 'phros pas / /
nam mkha'i zla ba rnyog can des ni khyod kyi dpal rab ma bzod de / /
gzugs brnyan tshul gyis rgya mtsho'i klong du 'jug pa 'dod pa nyid snyam du / /
bdag gi blo gros de ltar sems pas mchog tu ngo mtshar skyes par gyur / /
gdung rgyud dri med yon tan rgya che ni / /
blo gros mtshungs med mkhas pas nyer bsten zhing / /
gzhan la phan dgongs phongs pa'i bsti gnas sa / /
mdzad pa rgya chen nye bar zhi ba can / /
khyod mtshungs ma mchis de slad dpe bral ba / /
khyed la rnam kun bstod par nus ma lags / /
'on kyang cung zad bstod pa'i spro ba dang / /
dge slong mkhas pa byang chub 'od zer gyis / /
rjes su gnang ba thob nas gang snang ba /
de bzhin 'di ni bdag gis gsal bar sbyar / /
mchog tu rmad byung grags pa rgyal mtshan la / /
mkhas pa bde bar gshegs pa'i dpal bdag gis / /
legs par bstod la bsod nams gang yod pa / /
des ni 'gro kun bla ma la gus shog /
bdag nyid chen po grags pa rgyal mtshan la bstod pa rgya gar gyi mkhan po su ga ta shrI sa sbyar ba rdzogs so // //
rgya gar gyi mkhan po de nyid dang /
shAkya'i dge slong kun dga' rgyal mtshan dpal bzang pos bsgyur ba'o //
