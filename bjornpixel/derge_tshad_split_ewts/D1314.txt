@# / /
rgya gar skad du /
shrI te badzra tan+d+ra me na swA tiSh+Tha na ku ru kul+le sA d+ha naM /
bod skad du /
dpal kye'i rdo rje'i rgyud kyi rim pa las /
bdag byin gyis brlab pa ku ru kul+le'i sgrub thabs /
dgyes rdor rgyud dang rjes 'brel pa'i / /
'jig rten gsum dbang sdud mdzad ma / /
ku ru kul+le la btud de / /
de yi sgrub thabs gsal bar bshad / /
rgyud 'dir sgom pa'i skal ba dang ldan pa'i sngags pas /
snga dro mal nas langs te /
snying gar yi ge raM yongs su gyur pa las /
nyi ma'i dkyil 'khor la yi ge trIHdmar po bltas la de'i 'od zer gyis 'og tu 'chad pa'i bcom ldan 'das ma ku ru kul+le mdun du dmigs la /
mchod pa lnga'i sprin phung gis yang dag par mchod de /
de'i mdun du /
dkon mchog gsum la bdag skyabs mchi / /
zhes bya ba la sogs pa'i tshigs bcad lan gsum du brjod par bya'o / /
de nas sdug bsngal gsum gyis sdug bsngal ba'i sems can rnams yid kyis dmigs la /
sdug bsngal las ldog pa'i mtshan nyid can gyi snying rje chen po bsgom par bya'o / /
de nas chos dang gang zag gi ngo bo gzung ba dang 'dzin pa gnyis rang bzhin med par shes pa'i mtshan nyid can gyi stong pa nyid bsgoms la /
de sngags kyis byin gyis brlab par bya ste /
oM shU n+ya tA dz+nyA na badzra swa b+hA wa At+ma ko\u0f85haM /
zhes pas so / /
de nas gnyis su med pa'i ye shes de nyid kyis nam mkhar nyi ma'i dkyil 'khor bltas la /
de'i dbus su yi ge hrIH dmar por gyur pa las ut+pal dmar po'i lte bar nyi ma la sa bon de nyid do / /
hrIH de las spro ba dang bsdu ba byas nas de nyid du rab tu bstims te /
de thams cad yongs su gyur pa las bdag nyid ku ru ku l+ler blta ste /
pad+ma dmar po 'dab ma brgyad pa'i dbus su ro'i snying gar nyi ma'i dbus su skyil krung phyed pa'i gar gyis gnas ma /
nyi ma'i 'od kor can /
phyogs dang mtshams rnams su dur khrod brgyad kyis bskor ba /
sku mdog dmar mo lo brgyad gnyis lon ma /
skra kham pa gyen du brdzes ma /
dbu la rgyal ba lnga'i rang bzhin gyi thod pa lnga 'dzin pa /
mi mgo rlon pa'i do shal can /
zhal mche ba gtsigs shing ljags 'dril ba /
dmar la zlum pa'i spyan gsum g.yon du yo ba /
khro ba dang sgeg pa'i nyams can mi'i rus pa'i 'khor lo dang /
rna rgyan dang /
mgul rgyan dang /
gdu bu dang /
skar rags dang /
dpung rgyan dang zhabs gdub kyis brgyan ma /
rtsa ba'i phyag gnyis kyis rna ba'i drung du ut+pala'i myu gu'i mda' dang bcas pa'i me tog dmar po'i gzhu 'gengs pa /
phyag lhag ma dag gis ut+pa la dmar po'i zhags pa dang lcags kyu bsnams pa bsam par bya'o / /
de'i spyi bo dang /
mgrin pa dang /
snying gar oM AH hUM bltas te /
de nas rang gi snying ga'i nyi ma la gnas pa'i ut+pal dmar po'i lte ba'i nyi ma la hrIH dmar po bltas la /
de'i 'od zer gyis de bzhin gshegs pa thams cad bskul nas spyan drangs te /
gsol ba btab pas /
de dag gis rin po che'i bum pa bdud rtsi lnga yis gang ba rnams kyis dbang bskur bas /
bcom ldan 'das 'od dpag tu med pas dbu brgyan te rgyas gdab pa'o / /
de nas rang gi snying ga'i sa bon las lha mo brgyad spros la /
rang rang gi byang chub kyi sems la sogs pas yang dag par mchod de /
sa bon de nyid la bsdu bar bya'o / /
ak+Sha ra man+ta badzri a o /
na u so bin+du na tsi ta /
e so ba ra ma hA su kha he o /
na u phe Ti a na u ki ra ta /
zhes bya ba 'dis bstod par bya'o / /
de nas bdud rtsi myang ba'i cho gas bdud rtsi lnga dang sgron ma ldar byas la /
yi ge hUM dkar po las byung ba'i ljags rdo rje'i rang bzhin du bsgoms te /
yi ge gsum gyis byin gyis brlabs la /
de lta bus bdag nyid ku ru kul+le'i ngo bo mnyes par bya'o / /
bsam gtan dang ma bral bas sngags bzla bar bya ste /
yi ge hrIH las bskor nas gnas pa'i oM ku ru kul+le hrIH swA hA /
zhes bya ba yi ge brgyad kyi sngags kyi phreng ba mar me'i phreng ba 'bar ba ltar yid kyis mngon par bsam zhing /
myur ba dang bul ba la sogs pa'i skyon med par tsan+dan dmar po'i phreng ba bgrang bar bya'o / /
sa ya gcig bzlas pas rigs drug gi 'khor lor gtogs pa'i sems can rnams dbang du 'gyur ro / /
thun gzhan la ni bdag nyid ku ru ku l+ler bsams la /
mchod pa dang bstod pa la sogs pa bya ste /
nyan bshad la sogs pa'i bya ba thams cad bcom ldan 'das ma'i nga rgyal gyis bya'o / /
de nas bsam pa ji lta ba bzhin du smon lam gdab par bya'o / /
'dir yang bla ma brgyud pa las byung ba'i man ngag bri bar bya ste /
rang gi snying ga'i sa bon bdud rtsi'i khu ba 'ba' zhig snying las langs te /
mgo'i g.yon nas bskor nas rna ba g.yas pa'i bu gnas 'thon nas /
lag pa g.yas pa'i gzhu'i rgyud la gnas pa'i mda'i ltong gi bu gnas /
ut+pala'i me tog gi lte bar zhugs te /
de'i 'od zer gyis de rgyas par byas shing spros pas srid pa gsum gyi sems can gyi snying gar zhugs nas de'i pad+ma rnams bskul te /
bkug nas yang de nyid du gzhug par bya ste /
kha zum nas mda' nas rna ba'i bu ga nas /
mgo bo'i g.yas su bskor nas dpral ba'i dbus su gnas pa a wa d+hU tI'i lam nas mgrin pa snying ga /
lte ba'i mthar bde ba chen po'i gnas su man ngag bzhin du rab tu bcug ste /
de nas shes rab dang thabs kyi ting nge 'dzin dri ma med pa las byung ba'i bde ba dam pas /
rang gi lus dang 'jig rten gsum gang bar bltas la /
de'i skad cig la tshigs su bcad pa dran par bya'o / /
gang la thog mtha' bar ma med / /
srid dang mya ngan 'das pa med / /
'di ni bde chen mchog gyur pa / /
bdag med gzhan yang yod ma yin / /
yang de ltar sems can dbang du gyur par bya ste /
de dag phyag rgya chen po la mngon sum nyid du dgod par nus kyi bar du'o / /
de bzhin du bsgrub bya 'am bsgrub bya mo ku ru kul+le'i rang bzhin du bsgoms nas / /
sa bon de sngar bzhin bsgrub po'i mda' /
bsgrub bya'i lag par gnas pa'i me tog de'i 'od zer byis rgyas par byas la rna ba'i bu ga g.yas par zhugs te /
de ltar song nas der gnas te /
de kho na bzhin du rab tu zhugs nas gnas der phyin la de bzhin du gnas par bya'o / /
ku ru kul+le'i gzugs la yang / /
yi ge hrIH ni myos par byed pa'i gdugs la gzhag pas bud med 'ju bar 'gyur /
lce la de nyid rdzas kyis bris na blo gros bskyed de snying gi dbus su ni / /
sbrul gyis zin pa la ni yongs su bsgoms pas chos kyi yi ges dug spyod 'gyur / /
sgrol ma'i snying pos 'jig rten gsum las rgyal ba gser ldan rnams kyis shes par bya / /
de nas gdon mi za bar bsgrub bya sgrub pa po'i dbang du gyur nas don rnams thams cad byed par 'gyur /
ku ru kul+le'i sgrub pa'i thabs / /
byas pa'i bsod nams gang yod des / /
skye bo thams cad byang chub la / /
dgod pa'i dbang du 'gyur bar shog /
bdag byin gyis brlabs pa ku ru kul+le'i sgrub thabs slob dpon lhan cig skyes pa'i rol pas mdzad pa rdzogs so
