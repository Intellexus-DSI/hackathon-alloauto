@## / /
rgya gar skad du /
saM k+Shi p+ta a b+hi She ka kra ma /
bod skad du /
dbang gi rim pa mdor bsdus pa /
dpal gsang ba 'jam dpal la phyag 'tshal lo / /
dbang bskur ba la rnam lnga ste / /
dbang bskur mi rung skyon bstan dang / /
slob dpon slob ma'i mtshan nyid dang / /
gnas dang dkyil 'khor dbang bskur ba'o / /
dbang bskur mi rung rnam gnyis te / /
rgyud kyi lung dang slob dgongs so / /
lung la'ang gsum ste sgra mkhan dang / /
dge slong dang ni rgan po'o / /
dgongs pa la yang rnam bcu ste / /
mu stegs glan pa sgra shes dang / /
nyan thos ma ning rgan po dang / /
rang gi bu dang byis pa dang / /
dad pa med dang rgyal po la / /
dbang ni bskur bar ma gsungs so / /
slob dpon mtshan nyid bcu bzhi ste / /
rigs bzang rab tu dpa' bo dang / /
ye shes mkhyen la thugs rje che / /
phrag dog 'dod chags gnyis mi mnga' / /
som nyi dang ni snyun mi mnga' / /
thams cad mtshan gyis gang ba dang / /
'dzam gling dga' ba'i spyan mnga' ba'i / /
rgyud rnams thams cad rab tu mkhyen / /
khro med rab tu bzang ba dang / /
gtong phod pa ni slob dpon no / /
dpal chen rigs chen thig le yi / /
rgyud las rdo rje sems dpas gsungs / /
slob ma'i mtshan nyid bcu gnyis te / /
kha sbub dug dang rdol ba med / /
dbang gi snod rab yod pa dang / /
thos che ba dang dad che ba / /
'dod chags che dang zhi drang dang / /
thams cad yod dang gsang thub dang / /
gtong phod phrag dog rkyang ba'o / /
gnas brtan ba la rnam gnyis te / /
rung mi rung ba brtag ba'o / /
mi rung ba la rnam pa gsum / /
rgyal po chom rkun mu stegs kyis / /
'jigs pa'i sa ni ngan pa yin / /
rung ba yi ni skyon med pa'o / /
dkyil 'khor la yang rnam gsum ste / /
rdul tshon me tog ting nge 'dzin / /
dbang po rab 'bring dbang du byas / /
gsum ni rigs chen rgya mtsho yis / /
rgyud las de skad 'byung ba'o / /
dbang bskur ba la rnam bzhi ste / /
bum gsang shes rab ye shes dang / /
de ltar de bzhin bzhi pa'i dbang / /
bum pa'i dbang la bcu gcig ste / /
chu dang dbu rgyan rdo rje dril / /
ming dang dam tshig brtul zhugs dang / /
bka' stsal lung bstan slob dpon dbang / /
dbang gsum gzhan du shes par bya / /
rgyud kun la ni rnam gnyis te / /
thabs dang shes rab dag rig bya / /
thabs ni de la rnam bzhi ste / /
kr-i ya tsaR+Ya yo ga dang / /
yo got+ta ra dang rnams so / /
shes rab yo ga ne rot+ta'o / /
dbang de rnams la rnam gnyis te / /
dgongs pas bshad dang dngos su bshad / /
yo ga man chad cig la med / /
de ni dngos su bum pa'i dbang / /
yo got+ta ra rnam gnyis te / /
dgongs bshad bum pa dngos kyi dbang / /
dgongs ma yin la rnam drug ste / /
lha sbyin mda' phrad bum pa'i dbang / /
de yis 'bras bu dga' ba bskyed / /
bag btsum skra bzung dbu rgyan dbang / /
de yis 'bras bu rab dga' bskyed / /
pad+mar rdor bcug rdo rje'i dbang / /
de yis 'bras bu dga' med bskyed / /
dga' ba med pa dga' med min / /
rdo rje pad bskyed dril bu'i dbang / /
de yis 'bras bu rang bzhin dga' / /
bde ba chen po pad+mar babs / /
de ni ha skad ming gi dbang / /
bde ba chen po'i rang bzhin no / /
ngo bo 'bras bu gnyis ma yin / /
pad nas byang chub lce yis blang / /
de ni dam tshig gsum yin no / /
de skad rdo rje sems dpa' yis / /
gsang ba'i rgya mtsho'i rgyud las bshad / /
dgongs pa ma yin bde ba'i don / /
gsang ba'i rgya mtsho de las 'byung / /
gsang ba shes rab ye shes dbang / /
ne rot+ta ra'i bar du 'byung / /
de ltar bzhi pa ci las gsungs / /
shes rab ye shes dbang gi don / /
shes rab gang lags ye shes gang / /
de gnyis med pa'i rang bzhin dbang / /
de ni dbang ni bzhi yi don / /
'khor lo bzhi la dga' bzhi gnas / /
de yi yan lag skad cig bzhi / /
dbang po sprul pa chos 'khor lo / /
longs spyod bde chen 'khor lo bzhi / /
lte ba snying ga mgrin pa dang / /
spyi bo dag la rim bzhin gnas / /
drug cu rtsa bzhi brgyad dang ni / /
bcu drug sum cu rtsa gnyis so / /
de kun pad+ma'i 'dab ma yin / /
'dab ma re re rtsa re yin / /
ka nas bzung nas sa yi bar / /
g.yas skor g.yon skor drug cu bzhi / /
trAM hrIH khaM aM sa bon bzhi / /
laM maM paM taM bsnan pas brgyad / /
thog mar a dang tha mar a / /
de ltar bcu drug bskor ba yin / /
a la sogs pa bcu drug gis / /
g.yas skor g.yon skor sum cu gnyis / /
de ltar 'khor lo sa bon yin / /
yaM las rlung dkyil gzhu 'dra dang / /
raM las me dkyil gru gsum bskyed / /
shes rab thabs las me byung bas / /
las kyi rlung gis me dag 'bar / /
lte ba'i rtsa yi dbus nas langs / /
dam tshig 'khor lo'i mkha' 'gro tshig /
chos dang longs spyod rdzogs lam gnas / /
longs spyod 'khor lo lan gsum bskor / /
ra sa g.yas byung smin phrag gnas / /
o rgyan lam byung dzA lan+d+ha / /
spyi nas bde chen 'khor lor zhugs / /
chos dbyings ye shes bdud rtsi gsol / /
bdud rtsi khyer nas sngar lam zhugs / /
longs spyod 'khor lo la song ste / /
sngar tshig mkha' 'gro gsos gang gyur / /
lte ba'i dkyil 'khor la gnas nas / /
yar 'gro mar 'ong mthong bar 'gyur / /
skra yi rtse mo khri yi cha / /
de ltar rtogs pa'i slob dpon drin / /
gtum mo de la bdag phyag 'tshal / /
dbang gi rim pa mdor bsdus pa / /
slob dpon chen po dpal shes rab gsang bas mdzad pa rdzogs so //
