@## / /
rgya gar skad du /
dz+nyAn tsak+Shu sA d+ha na nA ma /
bod skad du /
ye shes spyan sgrub pa zhes bya ba /
dpal rdo rje sems dpa' la phyag 'tshal lo / /
sku gsum yon tan phrin las rab rdzogs pa'i / /
spyan lnga sgrib med 'gro ba'i don mdzad pa / /
dpal ldan lha yi sku la phyag 'tshal lo / /
dpal ldan dus 'khor dam pa dang po las / /
mkha' 'gro rab gsang spyan lnga rab sgrub pa / /
sgrib pa dang bral gsal bar bdag gis bri / /
dur khrod shin tu bla gab can yid 'ong / /
phyi nang gsang ba'i mchod pas rab mchod nas / /
khrus byas gdan gnas tshangs pa'i gnas bzhi ldan / /
skyil krung bcas nas dbang po rnam par phye / /
thub pa'i lta bas rnam par bltas pa ni / /
smig rgyu du ba me khyer mar me mkha' / /
zla nyi rA hu la dang glog ltar snang / /
thogs med snang ba la sogs gang yang 'byung / /
brjod kyis mi lang sha yi spyan gyi sa mthong / /
srog rtsol sbyor bas gzung dang 'dzin pa sbyang / /
rdo rje gtsug tor lta stangs lus gnad ldan / /
nam mkha' sems can mig gi 'dzum pa yi / /
rdo rje'i lam du zhugs pa nam mkha' las / /
du ba smig rgyu srin bu me khyer dang / /
mar me 'bar dang zla ba nyi ma dang / /
rA hu la dang glog dang thig ler snang / /
snyigs ma snang ba rab tu 'byung ba yin / /
gnas shing mkha' yi sbyor ba yis / /
dkar dang ser dang dmar dang ljang / /
mthing ga sangs rgyas 'od rnams 'char / /
'od chen rnam par snang bar byed / /
'od kor 'og min zhing yang mthong / /
gzugs brnyan gnyis kyi sbyor ba yis / /
de nang gzugs brnyan yul med pa / /
longs spyod rdzogs sku du ma mthong / /
rdzogs pa'i sangs rgyas lam me ba / /
lha yi spyan gyis rnam par mthong / /
ye shes mig gcig dri ma med / /
bcom ldan 'das kyis 'dus pa las / /
srog stsol sbyor bas 'dzin pa sbyang / /
brtan 'gyur rdo rje'i lam nas ni / /
nam mkha'i khams su spro bar bya / /
mngon shes lnga ni thob par 'gyur / /
'od kyi dkyil 'khor 'char bar 'gyur / /
d+hU tI'i nang du 'od gsal gzung / /
rtog med sems kyi de nyid shes / /
rdo rje lus kyi de nyid mthong / /
gsang sngags chos la mkhas par 'gyur / /
srog rtsol sgo ru 'od gsal gzung / /
rgyu ba rlung gi de nyid shes / /
rlung lnga'i kha dog mthong bar 'gyur / /
zhi rgyas las rnams dbang du 'du / /
snang ba'i steng du 'od gsal gzung / /
phra ba 'od la brten nas ni / /
rags pa'i 'od chen ngo sprad pas / /
rtog med 'di la srid 'das snang / /
kun rdzob rgyu dang 'bras bu'i chos / /
chos kyi spyan gyis mthong bar 'gyur / /
'gro ba'i mar me ye shes sgron / /
sgrib pa med pa chos kyi spyan / /
spyi dang rang gi mtshan nyid shes / /
shes rab spyan gyis rnam par thob / /
des ni sangs rgyas spyan bsgrub ste / /
srog dang rtsol ba la brten nas / /
rtog med chos sku mthong bar 'gyur / /
rdo rje'i sbyor bas longs sku mthong / /
gnyis med snang dag sprul sku mthong / /
rtog med gsal bas me long ye shes dang / /
rtog med ngang las 'od rnams so sor rtog /
sna tshogs stong snang mnyam nyid ye shes so / /
rnam par dag pas bya grub ye shes te / /
ma skyes chos shes chos dbyings ye shes so / /
ye shes lnga mthong sangs rgyas kun dang mnyam / /
rang bzhin lhun grub sangs rgyas ni / /
mdor na phung po drug rnams ni / /
sangs rgyas drug tu rab tu grags / /
rdo rje'i skye mched nyid dag kyang / /
dkar dngas sgrol ma zhes sogs pa / /
me dang rlung sogs rab tu grags / /
phyi nang gsang ba'i dkyil 'khor gyi / /
sangs rgyas bde chen zhing khams gnas / /
de la bcom ldan dam bcas pa / /
bsam pa thams cad yongs spangs nas / /
zhag gcig yongs su brtag par bya / /
gal te yid ches ma byung na / /
de tshe de tshig bdag gis brdzun / /
snyan brgyud lag len ldan pa gces / /
skye ba bskyed pa'i rim pa las / /
'chi ba rdzogs pa'i rim pa 'jug /
'byung ba rim par thim pa las / /
phyi ru stobs thim nang du nus thim na / /
'od lnga spyan la sogs pa'i bsu ba 'byung / /
rigs lnga snyoms 'jug ye shes ngo bo gzung / /
'od gsal chos sku'i ngo bo sangs rgyas 'byung / /
'chi ba zhes bya rnam rtog ste / /
mkha' spyod gnas su khrid pa'o / /
'chi ba 'od gsal chos sku las / /
bar dor longs spyod rdzogs sku 'char / /
snang ba mched dang thob pa las / /
sngar gzugs srid pa'i sha gzugs can / /
dbang po kun tshang thogs med 'gro / /
las kyi rdzu 'phrul bsam mi khyab / /
'jigs pa'i sgra bzhi ya nga'i g.yang sa gsum / /
thig le mi brtan bzhin du snang bar 'gyur / /
snyigs ma nyams pas 'khrul snang sgra ru ldang / /
'od lnga nyams pas rigs drug gnas su skye / /
snang ba la sogs chos kyi sku ru shes / /
'khrul pa'i snang ba rang gi mdangs su shes / /
'jigs skrag med shes skyes bu las zin 'dra / /
spros bral mkha' mtshungs chos sku pha las skyes / /
dngas ma'i 'od las longs sku zhal yang mthong / /
nyon mongs lnga dag ye shes lnga ru shar / /
zag med bde ba nam mkhar mi shong ngo / /
skye ba sprul pa'i sku ru mngon sangs rgyas / /
thabs dang shes rab gnyis dang sku gsung thugs / /
sa bcu bgrod nas gsang ba'i sgo nas ni / /
byon nas 'gro ba'i don ni byed par 'gyur / /
dus 'khor shes kyang gdams pa 'di mi ldan / /
ngal ba don med sangs rgyas 'bras mi 'byung / /
phyi rtsis gsal yang snying po'i don mi gsal / /
de bas skal ldan 'gro kun phan phyir bris / /
dus kyi 'khor lo'i gdams pa dam pa dang po las spyan lnga sgrub pa'i thabs slob dpon dus zhabs kyis mdzad pa rdzogs so // //
dus zhabs kyis thugs rje chen po la sogs pa rig gsum mgon po la gsan no / /
des ye shes kyi mkha' 'gro sU R+Ya d+har+m+ma la /
des rat+na shra'i b+ha dra la /
des shAkya shrI b+ha dra la / /
des rgya gar shar phyogs dzA ga d+ha la'i paN+Di ta ma hA bi b+hU ti tsan+d+ras sgra rang 'gyur du mdzad nas bsgyur ba'o / /
[]
