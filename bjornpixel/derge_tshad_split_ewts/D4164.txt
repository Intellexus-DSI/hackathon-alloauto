@## / /
rgya gar skad du /
shI la pa ri ka thA /
bod skad du /
tshul khrims kyi gtam /
dkon mchog gsum la phyag 'tshal lo / /
rgya mtsho dang ni glang rjes kyi / /
khyad par dag ni gang yin pa / /
sbyin pa dang ni tshul khrims kyi / /
khyad par dag ni de yin no / /
gang zhig dad pa'i sems kyis ni / /
lo brgyar sbyin pa byin pa bas / /
gang zhig nyin gcig tshul khrims ni / /
bsrung ba de las khyad par 'phags / /
sbyin pa shan pa rnams dang ni / /
rigs ngan dag kyang sbyin par byed / /
gang yang rung bas tshul khrims ni / /
yongs su bsrung bar mi nus so / /
sbyin pa rab tu 'byor gyur kyang / /
de ni sbyin bdag chen po min / /
tshul khrims rnam par dag pa yis / /
sbyin bdag chen po yin par bshad / /
mgo bregs ba'am gtsug phud ldan par rgyu / /
tshul khrims chu yis ral pa khyab par 'chang / /
cha lugs sna tshogs dag gis spyod gyur kyang / /
gal te tshul khrims med na rgyu spyod yin / /
gang+gA bgrod ba chu bon dar song ba'am / /
dbyangs can chu'am rdzing bur song ba'am / /
ne le shar ni sten par byed pa yang / /
gal te tshul khrims kyis rgud la don med / /
ji ltar tshul khrims bla med ldan pa'i dri / /
dam pa mtho ris 'di na mi zad ldan / /
de ltar phreng ba'i dri ni khyab min cing / /
de bzhin byug pa'i dri yang 'byung mi 'gyur / /
'di na bdag dga' gzhan du 'gro ba bde / /
grags dang dga' zhing kun gyis bkur ba ste / /
chos ldan 'bras bu de de mang po mthong / /
tshul khrims 'bras bu drang srong chen pos gsungs / /
tshul khrims nad la sman pa'i mchog yin zhing / /
mun pa'i sgron ma nyam thag la skyabs dang / /
'jigs la srungs dang phongs la nye du dang / /
'chi ba'i rgya mtsho mtha' med gzings gyur yin / /
gang zhig 'dul ba'i tshul khrims rnam 'jig tshe / /
skrag zhugs tshul khrims ldan pa yod ma yin / /
de bas 'jig rten gzhan mtha' rgal sems kyis / /
gang zhig 'gro 'dod des ni tshul khrims srungs / /
tshul khrims dri med ma lus ji bzhin gzhag / /
shes rab zhi bas yid ni yongs smin 'gyur / /
de bas rga shi nad 'jigs rnam thar pa / /
gang zhig thob 'dod des ni tshul khrims srungs / /
tshul khrims kyi gtam slob dpon dbyig gnyen gyis mdzad pa rdzogs so // //
rgya gar gyi mkhan po dza ran+d+ha na dang /
zhu chen gyi lo tsA ba rin chen bzang pos bsgyur cing zhus te gtan la phab pa'o / /
[ ]
