@## / /
rgya gar skad du /
dzam+b+ha la sto tra /
bod skad du /
dzam+b+ha la'i bstod pa /
dzam+b+ha la la phyag 'tshal lo / /
lha dang lha min dri za mi'am ci rnams kyi / /
cod pan 'od kyis zhabs kyi khri ni gsal mdzad pa / /
byang chub mchog tu nges mdzad gnod sbyin dbang phyug la / /
sems can rnams la sman pa'i bsam pas bdag gis gsol / /
gang zhig brtse ba'i bdag nyid byang chub sbyin mdzad khyod / /
snying rje'i rtsa ba sems can don du rab tu grags / /
mgon khyod sems can rnams la brtse bar mi mdzad na / /
khyod kyis sangs rgyas dran par gang gi 'gyur te 'tshal / /
shin tu mi bzad dbul ba'i sdug bsngal nang du ni / /
'gro rnams lhung ba khyod kyis mthong bar ma gyur tam / /
rin chen gter chen rnams kyi mtshan nas bzung byas nas / /
khyod kyis chu bo yang ni rdzing gis bcing bar mdzod / /
shin tu dbul ba'i byin za mi bzad drag po yis / /
'gro ba gang zhig nyin dang mtshan du sreg par byed / /
brtse ba nyid kyis ser sna rnam par spong mdzod la / /
rin chen bdud rtsi'i char gyi char rgyun drag tu phob / /
khyod ni rgod pas brgya byin gyis ni rgyal srid dang / /
spyan zur tsam gyis khyab 'jug gis ni dpal mo dang / /
mnyes pas dbang phyug gis ni gangs ri'i gnas kyang thob / /
mgon po sdug phongs 'gron bu tsam yang mi ster ram / /
'gro ba'i dbang phyug rnams la dpag med bde ba rnams / /
rtag tu khyod ster sdug bsngal can la de lta min / /
khyod kyis sngon ma mthong ba snying rje'i yul gyur pa'i / /
dbul ba'i sdug bsngal can la ji ltar khyod 'jigs sam / /
nor gyis nor slong gus ldan rnams la khyod 'gengs kyi / /
yang dag skal med sdig byas rnams la khyod min zhing / /
nor gtong nor gyis nor ldan par ni 'dzin gyur te / /
mgon po slong ba'i tshogs rnams nges par spong byed dam / /
gal te khyod kyis nor gtong rnams la khyod kyis ster / /
skye bo tsheg ngan rnams la ji ltar khyod 'jigs sam / /
rab tu 'bad pas nges par smra ba de yis mchog /
gnod sbyin rgyal po bdag gis gsol ba gsan du gsol / /
rab tu 'bad byas de 'dra'i nor dang ldan gyur nas / /
ji ltar dbul po'i sgra ni thos par ma gyur cig / /
dbul po'i me ni rab tu 'bar bas 'gro ba rnams / /
sreg par nges mthong yid kyis ngo mtshar nyid du gyur / /
gang zhig bdag gis smras pa'i tshig rtsub tshig rnams ni / /
chu yi dbang pos brtse phyir 'di rnams bzod par mdzod / /
gang zhig bstod pa 'di yis ni / /
rtag tu 'bad pas dzaM la bstod / /
des ni dbul por mi 'gyur zhing / /
shin tu mi g.yo'i dpal thob shog / /
mi'i dbang po nyi ma rnam par gnon pas dzam+b+ha la la bstod pa mdzad pa rdzogs so // //
kal+yA Na mi tra gzhon nu shes rab kyis bskul nas /
rgya gar gyi mkhan po d+har+m+ma d+hA ra dang yar lungs pa grags pa rgyal mtshan gyis dpal sa skya'i gtsug lag khang du bsgyur ba'o //
[ ]
