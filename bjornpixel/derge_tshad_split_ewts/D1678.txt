@## / /
rgya gar skad du /
saM sid+d+hi mahA shrI he ru ka no pi ka nA ma /
bod skad du /
dpal khrag 'thung chen po'i sgrub thabs yang dag par grub pa zhes bya ba /
bcom ldan 'das khrag 'thung chen po la phyag 'tshal lo / /
yang dag grub pa gcig pu nyid / /
sangs rgyas bde chen kun 'dus pa / /
rnal 'byor zab mo sku gsum rdzogs / /
mkha' 'gro sgyu ma bde mchog de'i / /
shes rab kyi ni blo phye nas / /
nges par rtogs pa'i sa gzhi las / /
bla mas nges pa'i lung 'di bstan / /
snum pa yi ni dam tshig dang / /
gtsang dang 'jigs pa'i brtul zhugs can / /
de dag goms nas nyams su blang / /
blo zhan shes rab chung bas ni / /
bsgrubs kyang 'grub par mi 'gyur te / /
phung byed gnyis ka bsregs pas na / /
de bas gzhan du bstan pa min / /
phun sum tshogs pa bzhi ldan nas / /
rdzas dang sa gzhi brtag pa ni / /
cir yang 'gyur ba'i yig 'bru bsam / /
'od zer tshul du 'phros nas kyang / /
ma lus khyab pas mnyes byas te / /
re dang dam pa'i tshul zhes dgongs / /
'od zer de dag bsdus nas kyang / /
dur khrod sa ru brtag par bya / /
'byung po'i gtor ma btang nas kyang / /
gsang ba'i don gyi las rnams bya / /
dkyil 'khor nub phyogs de bzhin gzhi / /
kham phor ri mo bris pa dgu / /
snang ba'i 'od dang bcas par dgram / /
rdzas kyis mdzes par 'khor bar bzhag /
mig gi rten yang mngon par bya / /
de nas dur khrod bdag po dag /
phyag rgya che dang ldan pa yis / /
ci rigs su ni las rnams bya / /
mi dmigs chos la blo brtags shing / /
ye shes can gyi byin stobs kyis / /
thams cad tshul bzhin byin brlabs nas / /
rtogs pa'i blo can de dag gis / /
srog lus man chad rdzas kyi rnams / /
bla ma mnyes par bya phyir dbul / /
dngos grub 'dod pas gsol ba gdab / /
slob dpon ji bzhin stan bder gnas / /
rdo rje'i tshul du dbang can sbyin / /
g.yog phyogs gnas la tshul bzhin du / /
ji ltar 'dod pa bzhin du sbyar / /
gar mkhan tshul 'dra sgyu ma'i rgya / /
de la 'ja' tshon bzhin du gsal / /
'dod chags ye shes gsal ba'i phyir / /
'bar ba sna tshogs 'khrigs pa'i 'od / /
thim pas rgyal mor byin gyis brlabs / /
ye shes dam tshig chen po yis / /
bde mchog sgyu ma'i brdas mtshon te / /
pad+mo rin chen ldan byas nas / /
dbyings kyi bde chen 'byung bya ste / /
rang rig ye shes de la 'od / /
ji bzhin mkha' la gsal ba dag /
dri med nyi ma'i 'od pas 'tsher / /
byang chub sems de kun du dag /
khams gsum rab tu 'das nas kyang / /
ma lus snying rjes khyab byas te / /
'dod par bya ba rab tu mnyes / /
'od 'dus thog ma'i gzugs la bzung / /
de dag dngos grub chen po bas / /
ji ltar 'dod par nan tan bya / /
dbang thob mdzes pa de dag gis / /
dul ba'i sems su bzhag nas kyang / /
dam tshig chen pos bde bar gnas / /
bsnyen par gnang ba'i dbang thob nas / /
sgom dbyangs yi ge 'bru brgyad bstan / /
ston pas bstan pa'i lung bzhin du / /
sgom rgyud gsal bar ci nus bya / /
lhag pa'i rtags kyis kun mtshon nas / /
grub rdzas de dag byin gyis brlab / /
dmigs med rtogs pa'i gdeng can gyis / /
sku mchog 'bar ba'i tshul du bsam / /
khams gsum khrag tu dmigs nas ni / /
dur khrod kun du khyab par bsam / /
dngos ni a ru byin brlabs nas / /
rin chen gsal bar shar ba dang / /
byang chub sems ni 'od zer spro / /
mos pa'i thugs la mnyes bsams nas / /
'od 'dus thog ma'i gzugs la gzung / /
phyag mtshan snying po pho mo dag /
bstan par red nas mkha' la gzhag /
bskul ba'i rang bzhin kun 'dus pas / /
des kyang spro ba'i las rnams byed / /
dngos kyang mchod pa'i rdzas su bsngo / /
sangs rgyas tshe 'dis bsgrub pa'i phyir / /
sku gsum sa la goms par bya / /
dang por chos kyi dbyings nyid la / /
dmigs pa med pa'i don gyis bsgom / /
chos kyi dbyings kyi ye shes kyis / /
thams cad du yang khyab par bya / /
rdo rje sems dpa' la sogs pa / /
dkyil 'khor lnga la sogs pa'i 'khor / /
zhi ba'i mchod pas mnyes pa dag /
bsnyen pa'i don du de dag byung / /
sgrub pas bstan pa'i lung bzhin du / /
sku mdog so so'i phyag mtshan dang / /
rgyan dang cha lugs gsal ba dang / /
bskyed rdzogs grub pa'i lha dag bsgom / /
dngos grub dam pa blang ba'i phyir / /
snga ma las ni gnas bsgyur te / /
bskal ba'i me dpung 'khrigs pa bzhin / /
'bar ba'i tshogs ni rnam par bsam / /
ye shes dkyil 'khor spyan drangs te / /
bzhugs dang rten dang mi g.yo ba / /
dam tshig zil gnon phyag byed dang / /
mchod dang bstod dang bza' ba dang / /
tshul rigs goms pa'i blo dag gis / /
ci rigs su ni brtan par bya / /
dam tshig mchog gi mchod pa dang / /
bskul tshig dbyangs kyis de dag mnyes / /
'khor bcas mchod pa rdzogs nas ni / /
bsnyen pa'i lung bzhin brtson par 'bad / /
zhag grangs dus ni brtags pa'o / /
mtshan ma brtan po byung ba na / /
sgrub pa chen po brtsam par bya / /
bar chad byed pa'i bgegs chen yang / /
'jigs pa med pa'i sems kyis bzlog /
dngos grub sbyin pa'i gzugs can yang / /
re dang dogs pa la sogs pa / /
ngan pa'i don gyi sems mi 'byung / /
phan gnod byed pa rnam gnyis po / /
gzugs dang sgra dang dri dag ni /
rnam pa gsum po byung ba ni / /
dogs dang chags pa'i sems spangs te / /
bye brag tu ni shes par bya / /
nyams kyi phyag rgyas rang don spyad / /
gal te 'byung po mnan par bya / /
kun kyang sems can don du bsngo / /
sgrub pa chen po yang dag grub pa zhes bya ba /
grub pa'i slob dpon chen po badzra hUM ka ra'i zhal snga nas mdzad pa rdzogs so // //
bod kyi lha btsan po khri srong lde btsan gyi bka' lung gis dpal na len+d+ra'i gtsug lag khang du /
rgya gar gyi mkhan po hUM ka ra de nyid dang /
zhu chen gyi lo tsA ba ban+d+he gnubs nam mkha'i snying pos bsgyur cing zhus te gtan la phab pa'o / /
[]
