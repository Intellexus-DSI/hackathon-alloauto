@## / /
rgya gar skad du /
sad+yo nub+ta bA ra pa tsa na sA d+ha naM /
bod skad du /
a ra pa tsa na 'phral du nyams su myong ba'i sgrub thabs /
'phags pa 'jam dpal la phyag 'tshal lo / /
blo ngan mun pa'i dug 'joms shing / /
skye bo'i shes rab don ster ba / /
'phral du nyams myong 'jam dpal gyi / /
sgrub thabs legs par bshad par bya / /
dang po re zhig rnal 'byor pas yid dang mthun pa'i sa phyogs 'ga' zhig tu dbyangs yig a las byung ba'i zla ba'i steng du d+hIHyig sa bon las byung ba'i 'od zer lcags kyu'i rnam pas a ra pa tsa na la sogs pa gdan drangs nas mchod pa la sogs pa byas nas stong pa nyid bsgom par bya'o / /
de nas sems kyi rnam pa yongs su gyur pa las ku mu da'i gnyen gyi steng du d+hIHyig mngon par gyur pa las ral gri rnon po blta bar bya'o / /
de'i rtse mo la dbyangs yig dang po yongs su gyur pa las chu skyes de'i steng du ral gri la sa bon no / /
de rnams thams cad yongs su gyur pa las ral gri dang po ti bsnams pa /
ral pa'i thor tshugs lnga dang ldan pa /
sgeg pa'i tshul 'dzin pa zhal rgyas shing 'dzum pa /
ri bong 'dzin pa'i 'od dang mtshungs shing mdzes pa sna tshogs chu skyes la rdo rje skyil krung gis bzhugs pa /
'phral du nyams su myong ba'i a ra pa tsa na'i gzugs su bdag nyid bsgom par bya'o / /
rang gi snying gar dbyangs yig dang po yongs su gyur pa las ma reg par 'khor lo rtsibs brgyad par /
de'i steng du dbyangs yig dang po las byung ba'i sor gcig tsam gyis ma reg par zla ba'i dkyil 'khor /
de la zla ba la gnas pa'i sa bon las skyes pa'i ral gri /
de'i rtse mo la sngon du gsungs pa'i ral gri'i sa bon gyis rnam par brgyan pa'o / /
ral gri la sogs pa yongs su gyur pa las yang de bzhin du 'jam pa'i dbyangs bsgom par bya'o / /
de'i mdun du yang ra yig bsgoms la /
ral gri dang dbyangs dang po las skyes pa'i zla ba la gnas pa'i ra yig bsgoms la ral gri la sogs pa yongs su gyur pa las dra ba can gzhon nu bcom ldan 'das kyi gzugs lta bu blta bar bya'o / /
de bzhin du rgyab tu lnga pa'i dang po'i yi ge las zla 'od do / /
de bzhin du g.yas su tsa yig las skra can ma nu ma rgyas pas rnam par brgyan pa mgo bo'i gzugs so / /
de bzhin du g.yon du nye ba'i skra can ma na yig las so / /
de rnams thams cad rang gi snying gar zla ba la rang rang gi sa bon dkar po bsam par bya'o / /
de nas 'dren pa'i thugs ka'i sa bon las 'thon te ye shes sems dpa' dang lhan cig bkug nas 'khor lo myur du 'khor zhing zla ba la gnas pa'i lha bzhi po rnams dang bcas pa'i bdag nyid brtan zhing ma lus pa'i ngag gi rang bzhin spro ba dang bsdu ba bsgom par bya'o / /
bsgoms pas ngal na sngags bzlas par bya'o / /
de la sngags kyi rgyal po 'di'o / /
a ra pa tsa na d+hIHzhes so / /
'phral du nyams myong 'jam dpal gyi / /
sgrub thabs las byung bsod nams tshogs / /
gang byas de yis 'jig rten rnams / /
rtag tu 'jam dpal mtshungs par shog /
'phral du nyams su myong ba'i a ra pa tsa na'i sgrub thabs rdzogs so // //
'jam pa'i dbyangs la phyag 'tshal lo / /
sa bon las spros 'od zer las / /
spro bas mgon po'i 'od zer gyis / /
ye shes sems dpa' gdan drangs nas / /
sa bon dgug gzhug la sogs bya / /
ngal na ye shes sems dpa' sogs / /
sa bon spro dang bsdu byas nas / /
rtag tu d+hIHyig brtan byas la / /
'gro dang 'ong ba'i rim pa las / /
ral gri zla ba mchog gi sa bon zla ba'i dkyil 'khor steng gnas pa / /
rim par gyur pa yongs su gyur pa las ni nyes byas lhung ba rnam par dag /
de yi rjes su blo gros dang bcas 'jam pa'i dbyangs la sogs pa yi / /
skur gyur g.yo ba'i 'khor los blo gros ngan las grol ba rab tu ster / /
zla la sa bon ral gri dang / /
de tshad zla ba'i sa bon 'od / /
'od zer spro dang bsdu byas nas / /
lha rnam lnga ni bsgom par bya //
[ ]
