@## / /
rgya gar skad du /
ka lI yu ka pa ri ka thA /
bod skad du /
rtsod pa'i dus kyi gtam /
'phags pa 'jam dpal gzhon nur gyur pa la phyag 'tshal lo / /
tshul khrims las nyams thos pa'i nor bral 'dod pas 'di nyid cung zad mchod par byed / /
nyes med tshul khrims ldan la yon tan ro la rgyab phyogs zhe sdang cung zad nyes pa rgod / /
rab byung rnams la khyim pas las bsgo de nas rab byung des kyang khyim pa mgu bar byed / /
ci spyad 'gro ba 'dir ni 'gro ba'i khyim du ma lus dus kyi snyigs ma zhugs pa yin / /
da ltar legs par spyod pa'i skye bo ngo tsha sdig pa can bsngags dga' bar 'gyur / /
slob dpon nor rnams mchog tu sems pas 'joms phyir slob ma rnams ni zhum par gnas / /
'di na byis pa'i nye du'i 'khrul 'khor gyis bcings pa ni sun 'byin byed pa bzhin / /
da ltar rtsod pa'i dus na 'jig rten rnams la g.yo sgyu'i mtshon drag stobs dang ldan / /
bcud rnams sas 'thung dngos rnams stobs chung lha rnams char ni 'bebs mi byed / /
rlung rnams rab tu drag ldang lo tog rnams ni mi smin skye mi 'gyur / /
skyes la ser 'babs rnams rtsod pa'i dus kyis dbang sgyur 'bras bu med / /
dngos rnams mthu med dgos pa sgrub rnams nyams pa thob la brtag /
'gro la nad 'phel sa ni de dag skye bo rnams kyis stongs / /
ljon pa'i nags tshal skom pas yal ga'i lag pa gyen du 'gred byed de / /
rtsod pa'i dus kyis bcom byas bzang po'i dus nub ri bo cho nges 'debs / /
yul bzang chags pa rnam spangs sa rnams su ni dus bzang yongs su zad / /
yon tan mkhas la mi bkur nor ldan rnams la mchod bya min par mchod / /
skye rmongs mchod byed gshin rjes 'jig rten sdu bsngal des khrid gang gis bzlog /
tshul khrims 'chal pa stobs ldan tshul khrims ldan pa bsdigs shing tshar gcod byed / /
sdig pa dga' ba'i stobs ldan g.yon can rnams kyis dam chos bsnub par 'gyur / /
gang zhig sdom pa la gnas brtan pa'i mchog la 'jug par byed pa nyung / /
the tshom yod min drang srong bstan pa ring po mi thogs nub par 'gyur / /
g.yul 'gyed rtsod pa du mas gos ltar sa g.yogs lo tog skyes la 'dod mi 'byung / /
rlung rnams mi bzad ldang zhing de bzhin skye bo dam pa yang dag mchod mi byed / /
rgyal po dgra dang rkun ma'i 'jigs pas mi dag bag phebs nor rnams longs mi spyod / /
da ltar skye bo sdug bsngal bcas 'tsho 'gro ba rnams la 'jigs pa 'byung / /
gang zhig dus su char med gang du lam zhugs ser ba mi mthun du ma 'bab / /
gang zhig ba rnams 'o ma mi 'byung dus rnams 'khrugs shing sa las 'bru mi skye / /
sman rnams gang yin nus med de bzhin khyad par rnams ni rab tu nyams / /
yid ni nges bcom chos min rtsod pas dngos po 'di rnams nyes dang bcas / /
rtsod pa'i dus 'dir chos spangs mi bzad pa la yang dag zhugs pas na / /
gang du dbang pos char phab ljon shing yal ga dag las me tog 'bras bu cung zad snang / /
sa gzhi rlan pa dang bcas sa rnams gang yin pa las lo tog smin gyur pa / /
de kun tshul khrims brtul zhugs yang dag sdom ldan chos dang ldan pa'i mthu / /
dus rnams 'khrul zhing sa la bcud rnams nub 'gyur nyi zla log par rgyu / /
chung ma khyo la gcugs pas 'brel pa'i sems med dman pa rnams ni mthon por 'gyur / /
rgyal po chos spangs nor rnams mchog tu don gnyer bu rnams pha la sdang / /
kyi hud sdug bsngal rtsod pa'i dus ni nyer gnas bsod nams gnyer ba nags su song / /
chos dang rab byung dka' thub rnams 'bros bde ba rnams ni ring du song bar gyur / /
sa rnams 'bras bu nyung zhing rgyal po 'khrug byed mtshon gyis rgyal byed rnam par gnon / /
'jig rten bud med la dad bud med kyang g.yem bram ze rnams ni 'dod chen bcas / /
legs pa rnams nub skye ngan stobs ldan du ma rtsod pa'i dus su bzang po yi / /
dus song bde ba rnams 'das dus der sbyor ba'i skyes bu rnams kyang 'das / /
'dir yang dus mtha' de rnams mun bcas phug bzhin shes ma yin / /
legs spyad brgya phrag dri yis bsgos pa yi / /
skal ldan nub cing dus ni 'das par 'gyur / /
bad gzhon rtsa ba'i skud pa bzhin / /
dkar po'i chos rnams phra bar 'gyur / /
blo ldan skyes bu gtam mkhas dri mas rgod / /
'gro 'di dga' med dga' ston zin pa bzhin / /
bdag nyid chen po 'di ni yang dag 'gags / /
gang na yon tan rnams kyi stobs phra la / /
yon tan la bdud 'bab pas gcod byed cing / /
skye bo smra ba la brten 'tsho bar byed / /
rtsod pa'i dus kyi gtam slob dpon ma ti tsi tras mdzad pa rdzogs so // //
rgya gar gyi mkhan po a dzi ta shrI b+ha dra dang /
zhu chen gyi lo tsA ba dge slong shAkya 'od kyis bsgyur ba'o //
[ ]
