@## / /
rgya gar skad du /
ku ru kul+la sA d+ha naM /
bod skad du /
ku ru kul+le'i sgrub thabs /
ku ru kul+le la phyag 'tshal lo / /
dang por sngags pas gdong ba'i phyi byad la sogs pa byas te /
bde ba'i stan la gnas pas yi ge a las byung ba'i rang gi snying ga'i zla ba la yi ge hrIHshin tu dmar ba'i 'od zer gyi lha mo ku ru kul+le yang dag par spyan drangs shing /
snying ga'i sa bon las kun nas byung ba'i mchod pa'i khyad par gyis legs par mchod la phyag 'tshal ba dang /
sdig pa bshags pa dang /
bsod nams rjes su yi rang ba dang /
bsngo ba dang /
gsum la skyabs su 'gro ba dang /
byang chub tu sems bskyed pa dang /
gnas bzhi bsgom par bya ba rnams kyang byas te /
stong pa nyid kyang rnam par bsgom zhing sngags kyis kyang byin gyis brlabs la /
snying ga'i sa bon las nges par grub pa'i ut+pal dmar po las skyes pa'i zla ba'i dkyil 'khor la sa bon de nyid bsgom par bya ba'o / /
de dag thams cad yongs su gyur pa las bcom ldan 'das ma ste /
sku mdog dmar mo pad+ma dang zla ba dmar po'i gdan la na bza' dmar po dang dbu rgyan dang ldan pa /
phyag bzhi g.yas pas mi 'jigs pa rab tu sbyin pa /
gzhan gyis ni legs par bkang ba'i mda'o / /
g.yon pa'i gcig gis ni rin po che'i gzhu bsnams pa /
gzhan gyis ni ut+pal dmar po bsnams pa dbu rgyan la snang ba mtha' yas ku ru kul+le'i khong na bzhugs par gyur pa'i sgeg pa'i nyams dang ldan zhing mchog tu 'bar bar gyur pa'i gzhon nu lang tshol bab pa'i ku ru kul+le ji srid du skyo bar ma gyur pa de srid du bsgom par bya ba'o / /
skyo bar ni sngags bzlas par bya ba'o / /
de la sngags ni 'di yin te /
oM ku ru kul+le hrIHswA hA /
bsgrub bya dbang du bya bar 'dod pas ni shing mya ngan med dmar po'i rtsa bar le brgyan rtsis dkyil 'khor gru gsum pa byas la /
de la me tog dmar pos lha mo yang dag par mchod cing /
bdag nyid kyang gos dmar pos bsgrub bya skra grol ba gcer bur gyur cing /
myos pa rdog pas mnan te /
snying ut+pal dmar po'i mdas 'bigs bzhin pas sngags bzlas par bya ba'o / /
de la sngags ni 'di yin te /
oM ku ru kul+le hrIHche ge mo bdag gi dbang du gyis swA hA zhes bya ba'o / /
ku ru kul+le'i sgrub thabs so / /
a b+ha ya las tshul khrims rgyal mtshan gyis bsgyur ba'o //
[ ]
