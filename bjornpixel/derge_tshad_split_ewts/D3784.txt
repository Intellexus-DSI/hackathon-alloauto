@## / /
rgya gar skad du /
maM ga la aSh+Ta ka /
bod skad du /
bkra shis brgyad pa /
sangs rgyas dang byang chub sems dpa' thams cad la phyag 'tshal lo / /
'jam pa'i dpal dang 'jig rten mgon po rgyal ba mchog gi cod pan dang ni dzam+b+ha la / /
rdor sems byams pa phyag na rdo rje lag na ut+pal bzang skyong dang ni sgra gcan 'dzin / /
sangs rgyas rnam par snang mdzad la sogs sa gsum phyag rgyas nyes pa ma lus zad gyur pa / /
dgyes pa rnams kyis dri med yid bde don kun grub pa'i bkra shis khyod la stsal du gsol / /
rdo rje hUM mdzad phyugs bdag 'dul byed rdo rje dril bu pad+ma'i lag pa can dang ni / /
ha lA ha lA ser po dag dang dgra yi tshogs 'joms Dak+ki'i rgyal po bdag nyid che / /
mi bskyod pa dang spos kyi glang po rin chen tog dang rab 'jigs mi g.yo gshin rje'i dgra / /
dgyes pa rnams kyis dri med yid bde don kun grub pa'i bkra shis khyod la stsal du gsol / /
yon tan tshogs mnga' byang chub sems kyis sems brgyan dge 'dun 'jig rten gsum gyis phyag byas dang / /
dga' ba rab grub sangs rgyas rtsod pa'i dri ma las rgyal he ru ka dang dbyig sngon can / /
sangs rgyas sA la'i dbang po rgyal po rgyal ba'i yon rigs sems can kun la rjes brtse ba / /
dgyes pa rnams kyis dri med yid bde don kun grub pa'i bkra shis khyod la stsal du gsol / /
shes rab skul byed sgrol ma dag dang ye shes tshogs ni bsags par gyur pa'i khro gnyer can / /
bdud kyi bdud gyur 'od zer can ma zhal gsum mdog ser 'jigs pa mtha' dag rab 'joms ma / /
rma bya chen mo mA ma kI dang dgra yi tshogs 'joms gos dkar mo dang sangs rgyas spyan / /
dgyes ma rnams kyis dri med yid bde don kun grub pa'i bkra shis khyod la stsal du gsol / /
gan+d+ha ri dang lag na ltos 'gro zhags pa lcags kyu ral gri 'dzin byed dug sel ma / /
rdo rje lag pa ma dang phag mo dgra sta ral gri 'dzin byed chos kyi dbang phyug ma / /
bde mchog las byung ye shes dpa' bo dpung rgyan phyag drug rgyal mtshan rab tu 'chang byed pa / /
dgyes pa rnams kyis dri med yid bde don kun grub pa'i bkra shis khyod la stsal du gsol / /
rgyal ba mchod byed pi wang phreng ma glu ma dang ni ri khrod bdug spos rdo rje ma / /
ro langs mar me dri yi rdo rje rab tu bzhad gdong bde 'gro dag dang mi pham ma / /
sangs rgyas byang chub dpal mo dang ni rgyal ba mtha' dag mnyes par byed pa'i dbyangs can ma / /
dgyes ma rnams kyis dri med yid bde don kun grub pa'i bkra shis khyod la stsal du gsol / /
rgyal ba mchog gis chos 'khor bskor gyur yangs pa can dang bya rgod phung po'i ri bo dang / /
lum bi ni dang mnyan yod dang ni sa yi steng gnas ko ka med dang byang chub shing / /
dpal gyi be'u dang a shad 'dab ma zhol 'bras me tog dpal 'bras dung dang 'khor lo can / /
dgyes pa rnams kyis dri med yid bde don kun grub pa'i bkra shis khyod la stsal du gsol / /
gdugs dang dUr ba pad+ma dang ni rgyal mtshan dag dang nya dang pi wang sil snyan 'dzin / /
pheg pa dag dang rab gang bum pa thub pa gsung mchog rdo rje dril bu'i sgra dang ni / /
sangs rgyas cho 'phrul 'jo sgeg bzhad 'gros rnam par rol pa lha dang mi yis phyag byas pa / /
dgyes pa rnams kyis dri med yid bde don kun grub pa'i bkra shis khyod la stsal du gsol / /
rje btsun 'phags ma sgrol mas gsungs pa'i bkra shis brgyad pa rdzogs so // //
rgya gar gyi mkhan po bi na ya shrI mi tra dang /
lo tsA ba ldan ma tshul khrims seng ges bsgyur ba'o / /
[ ]
