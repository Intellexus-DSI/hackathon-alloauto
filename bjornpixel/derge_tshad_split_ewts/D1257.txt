@## / /
rgya gar skad du /
pra tiSh+Tha bi d+hi nA ma /
bod skad du /
rab gnas kyi cho ga'i tshul zhes bya ba /
sangs rgyas dang byang chub sems dpa' thams cad la phyag 'tshal lo / /
nges pa'i tshig dang rnam par dbye ba dang /
cho ga rim par phye ste rab gnas bshad / /
de la dang por nges pa'i tshig ni pra ka sha Na nA di pra tiSh+Tha zhes bya ba ste /
mchog tu gnas pas rab gnas zhes bya'o / /
de yang yun ring bas mchog dang / /
khyad par du gyur pas mchog go / /
de la yun ring ba ni mchog thams cad do / /
khyad par du gyur pa ni mchog gnas thams cad de /
ye shes sems dpa'i rang bzhin du byas pa'i phyir ro / /
rnam par dbye ba la gnyis te /
gzhis rnam par dbye ba dang /
cho ga rnam par dbye ba'o / /
de la gzhis rnam par dbye ba la gsum ste /
sku'i bdag nyid du rab gnas bya ba dang /
gsung gi bdag nyid du rab gnas bya ba dang /
thugs kyi bdag nyid du rab gnas bya ba'o / /
de la sku'i bdag nyid du rab gnas bya ba ni mchod rten dang /
gtsug lag khang dang /
rdo rings dang /
shing ljon pa dang /
khron pa dang /
chu mig dang /
lteng ka dang /
rta babs dang /
shing rings rnams so / /
gsung gi bdag nyid du rab gnas bya ba ni phreng ba dang /
'jig rten pa'i glegs bam dang /
'jig rten las 'das pa'i glegs bam rnams so / /
rigs so so'i bdag nyid du rab gnas bya ba ni sku gzugs rnams rang rang gi sku gang yin pa de nyid du rab gnas bya'o / /
cho ga rnam par dbye ba ni cho ga rgyas pa dang /
mdor bsdus pa nyid do / /
da ni cho ga rim par phye ste bshad par bya'o / /
de la rab gnas byed pa'i slob dpon gyis / /
zla ba dang /
tshes grangs dang /
gza' dang /
rgyu skar shis pa la bya ste /
de yang /
zla ba drug dang gza' bzhi dang / /
rgyu skar bcu bzhi gang yin dang / /
tshes grangs bdun gyi grangs nyid la / /
rgyal ba'i rab gnas la sogs nyid / /
ces pas so / /
dus de dag la gnas yid du 'ong bar / /
bla re dang yol ba dang 'phan la sogs pas brgyan cing me tog bkram ste /
dri zhim por byas la /
gnas der stegs bu khru do ba /
rgyar khru bzhi pa /
gru bzhi lham pa mdzes pa /
'jam pa zur bzhi ya yo med pa gcig byas te /
de yang rdo'am /
so phag dang /
phag gu las byas pa /
rdo thal gyis dkar por byug go / /
stegs bu de'i steng du rab gnas bya ba'i lha la khrus gsol ba dang /
mchod pa la sogs pa bya'o / /
de la cho ga'i rim pa ni dang por stegs bu'i steng du sku gzugs zhal shar du bltas pa bzhugs pa la /
ras ser po sku la gsol te /
oM badzra wasta hUM zhes pa'i sngags kyis so / /
de nas hUM zhes bzlas pa'i yungs kar chu'i shis pa de /
lan gsum du g.yas g.yon nas bskor te /
me ru dor te nges par sbyang ngo / /
de nas ba'i rnam lnga dang /
bdud rtsi lnga dang bcas pa'i kham phor bzhag la /
dUr ba'i pir gyis blang zhing sngags 'dis bkru'o / /
oM sarba ta thA ga ta kA ya bi sho d+ha ni swA hA /
de nas dag par gyur pa na /
til mar dri zhim pos bsgos pa khar ba'i snod du bzhag la /
dUr ba'i pir gyis blang zhing /
sngags bzlas pas sku khyab par legs par byugs te /
oM hUM traM hrIHkhaM zhes pas so / /
de nas til mar bsal ba'i phyir /
shun lpags lnga po'i phye ma dang sbyar ba'i chus bkru'o / /
de nas yang a ma ka la sogs pa'i 'dag chal gyi lde gus byugs la /
bum pa chu gtsang ma bdud rtsi lnga dang sbyar bas dbang bskur ba'i khrus gsol te /
bkra shis kyi tshigs su bcad pa brjod cing dril bu gsil te /
glu gar dang rol mo sil snyan du ma sgrogs shing chu bum pas blugs so / /
de'i tshe slob dpon gyis nam mkha' la sangs rgyas dang byang chub sems dpa' dang /
grub pa'i rig 'dzin dang /
lha dang lha mo mang pos kyang bdud rtsi'i chu blugs par bsams la /
tshigs su bcad pa dang bcas pas sngags 'di brjod cing dbang bskur te khrus bya'o / /
ji ltar bltams pa tsam gyis kyang / /
de bzhin gshegs kun khrus gsol ba / /
lha yi chu ni dag pa yis / /
de ltar bdag gis khrus gsol lo / /
oM sarba ta thA ga ta a b+hi She ka sa ma ya shrI hUM /
AHswA hA /
de nas ras dmar pos sku la chags pa'i chu legs par phyis te /
'di ni khrus kyi cho ga'o / /
de nas tsan+dan gnyis dang gur kum dang la gu dang skran de ka te /
dri'i lde gus lha'i thugs kar byugs te /
sngags 'di brjod do / /
oM badzra gan+d+he AHswA hA /
de nas me tog dang spos dang /
mar me dang dri chab dang /
lha bshos rnams rang rang gi sngags kyis phul la /
thugs ka dang mgur dang spyi bo dang /
phrag pa rnams su rdo rje dang bcas pa'i lag pas lan gsum du reg la lag par bdug spos thogs la /
pus mo g.yas pa'i lha nga sa la btsugs te /
lce hUM las rdo rjer byas te /
sta gon la gnas par bya ba'i phyir /
'di skad ces lan gsum brjod par bya'o / /
bcom ldan rdo rje che ge mo / /
rig pa'i rgyal po phyag 'tshal bstod / /
slob ma rnams la brtse ba dang / /
khyed rnams la ni mchod pa'i phyir / /
mgon po thugs rje'i bdag nyid can / /
sang ni rab gnas bgyid pa lags / /
gus pas bdag dang dam la ni / /
bcom ldan bka' drin mdzad par rigs / /
'gro la 'khor lo'i mdzad don sbyin / /
sangs rgyas rnams ni bdag la dgongs / /
dgra bcom byang chub sems dpa' rnams / /
gang yang sngags kyi lha gzhan dang / /
lha dang 'jig rten skyong ba dang / /
bstan pa la ni mngon dga' zhing / /
byang chub sems la rten 'byung la / /
rdo rje'i spyan ldan sems can gzhan / /
rdo rje 'chang chen cho ga bdag /
rig pa'i rgyal po 'di yi ni / /
ji ltar nus pa'i mchod pa dang / /
'gro ba zhi phyir rab gnas bgyid / /
slob ma mchog dang bdag la ni / /
khyod kyis thugs brtses nyer bzung nas / /
rab gnas 'di la thams cad kyis / /
thugs brtser ldan pas gnang par mdzod / /
de skad ces brjod pas phyogs bcu'i sangs rgyas la sogs pa thams cad rab gnas kyi gnas de'i nam mkha' la byon par bsam mo / /
de nas rab gnas bya ba'i gzhi ste /
stong pa nyid du bsgoms la pad+ma dang zla ba la sogs pa'i rim pas rigs kyis sam /
yang na yig 'bru las yud tsam gyis lhar bskyed do / /
de nas rang gi snying gar 'od zer byung bas / /
ye shes sems dpa' bkug ste / /
mdun du byon par bsams la /
oM pra tIts+tsha a r+g+haM hUM zhes pas yon chab dbul te /
oM ni ri ti hUM khaM zhes pas zhal bsil dbul lo / /
oM sar+b+ba saM sho d+ha ni hUM phaT ces pas zhabs bsil dbul lo / /
yang me tog dang /
spos dang mar me dang /
dri dang bshos dang /
dril bu'i sgra dag phul la /
dzaHhUM baM hoH / /
zhes pas dam tshig sems dpa' la bstims te dbang bskur la rgyas gdab ste /
yang me tog dang /
spos dang /
mar me dang /
dri dang bshos dang sil snyan rnams phul la /
lha de'i sngags mang du bzlas te /
de nas yi ge brgya pa muHdang bcas pas gshegs su gsol lo / /
'di ni sta gon la gnas pa'i cho ga'o / /
de nas nang par stegs bu'i gnas der mchod pa ci 'byor pa dang /
gser gyi thur ma any+dza na dang bcas pa bshams la rab tu gnas par bya ste /
de yang dang por slob dpon gyi lag tu spos thogs la /
pus mo g.yas pa'i lha ngas la btsugs te /
lce hUM las rdo rjer byas te /
bcom ldan zhes pa nas /
thugs brtser ldan zhes pa nas /
gnang bar mdzod ces pa'i bar du brjod pas lha rnams bskul te /
de yang sang ni zhes pa'i skabs su de ring zhes pa sbyar la /
de nas ye shes sems dpa' spyan drangs la /
yon chab dang zhabs bsil la sogs pa'i mchod pa'i tshogs phul la lha thams cad kyi sku gzugs la bstims te /
yang mchod pa byas la /
oM badzra A b+ha ra Na wa pu Sha ne swA hA /
zhes pas rgyan ci 'byor pa yang 'bul lo / /
de nas bstod pa yang bya ste /
gser gyi thur ma a ny+dza na byugs pas spyan phye ste /
sngags 'dis so / /
oM tsa k+Shu sa man+ta tsa k+Shu bi sho d+ha ni badzra swA hA /
zhes zlos shing /
de nas di bya a gne sa mA d+hi d+h+ya na pra Na ni swA hA /
zhes brjod cing /
bza' ba bzang po cung zad cig zangs bur sku la gsol / /
de nas bdud rtsi 'khyil pa'i sngags bzlas shing /
sku'i zhabs dang /
rked pa dang dbu la /
lag pa g.yas pa gcus pas rdo rje lan gsum du bskor te brtan par byas la /
stegs bu'i steng du sku'i cha gsum pa'i khri la /
ha cang yang ma 'dud pa dang /
ma gyed pa dang /
ma yo bar ci mdzes su pra tiSh+Tha badzra swA hA /
zhes brjod la bzhag go / /
de nas slob ma brjod pa ni / /
khyod kyis nga la gsol btab pa'i / /
sku gzugs dag ni khyad par du / /
ji skad gsungs bzhin rab gnas pa'i / /
de ni ngas kyang byas gyur te / /
khyod kyis de ni rab rdzogs pas / /
ci bde bar ni mchod par gyis / /
slob mas kyang sku la ci 'byor ba phul la bstod par yang bya ste /
lan du mar bskor ba bya ba'o / /
de nas slob dpon gyis gtor ma byin la /
sku gzugs byin che zhing bkra shis pa dang /
yun ring du bzhugs pa'i phyir chos skyong ba'i srung ma la gsol ba gdab po / /
'byor pa de yod na zangs bur zas phul ba'i rjes la rgyas pa'i sbyin sreg bya'o / /
'di ni rab gnas rgyas pa'o // //
rab gnas mdor bsdus pa ni sta gon la gnas pa mi bya bar nyin gcig la khrus la sogs pa sngar smos pa bzhin du rdzogs par bya'o / /
de la glegs bam dang /
bris sku dang /
lder so la sogs pa la ni me long la khrus bya'o / /
lugs ma la sogs pa ni dngos su khrus bya'o / /
lha khang ni lha'i sku ji snyed pa de snyed la khrus bya'o / /
spyir dril te bya ba ma yin no / /
mchod rten dang /
rdo rings dang /
rta babs dang /
shing ljon pa dang /
gtsug lag khang ni rnam par snang mdzad du bsgrub bo / /
chu mig dang khron pa la sogs pa ni rnam par snang mdzad du rab gnas byas la /
mjug de gyur pa las chu mig la sogs par rab tu gnas par bya'o / /
bzlas pa'i phreng ba dang /
glegs bam dag ni 'od dpag med du bya'o / /
rab gnas kyi ched du dkyil 'khor 'dri na rab gnas gang byed pa'i lha de gtso bor bya'o / /
lha khang ngam sku mang du bzhugs pa ni rnam par snang mdzad gtso bor gyur pa'i dkyil 'khor bri bar bya'o / /
gal te rab tu gnas pa ma byas par gyur na nyes pa cir 'gyur zhe na /
sku gzugs rab gnas ma byas pas / /
phyag 'tshal ba dang mchod byed pa / /
sngags med pas ni thal ba la / /
sbyin sreg byas bzhin 'bras bu med / /
ces pa ste ma byas pa'i nyes pa'o / /
rab tu gnas pa'i cho ga'i tshul zab mo / /
paN+Di ta chen po nag po'i zhal snga nas mdzad pa rdzogs so //
