@## / /
rgya gar skad du /
shrI badzra b+hai ra wa sA d+ha na /
bod skad du /
dpal rdo rje 'jigs byed kyi sgrub thabs / /
dpal gshin rje gshed la phyag 'tshal lo / /
rnam rtog dra ba rab bsal zhing / /
ye shes rgya mtsho blo mnga' ba'i / /
'jam pa'i dbyangs la rab btud de / /
rdo rje 'jigs byed sgrub thabs bshad / /
dang por re zhig sngags pa yis / /
dur khrod dang ni chu yi 'gram / /
shing gcig dang ni mtshan ma gcig /
lam gyi bzhi mdo ri bo'i rtse / /
khang stong dang ni ma mo'i gnas / /
lha rnams yang dag rtsod pa'i sa / /
grong khyer grong gi mtha' rnams dang / /
rang nyid rjes dga'i gnas 'dug nas / /
'jam dbyangs khro bo bsgrub par bya / /
rang gi snying gar pad+ma la / /
nyi ma la gnas yi ge mchog /
thugs kyi bdag nyid rnam bsgoms te / /
bla ma dang bcas lha dmigs bya / /
ye shes las gzhan tshogs kyi phyir / /
phyag 'tshal mchod cing bsngo mthar thug /
rnam bdun bsags nas de rjes su / /
tshangs pa'i gnas ni bsgom par bya / /
oM swa b+hA wa shud+d+haHsarba d+harmAHswa b+hA wa shud+d+ho\u0f85haM /
oM shU n+ya tA dz+nyA na badzra swa b+hA wa At+ma ko\u0f85haM /
stong pa nyid du rnam pa bsgoms nas / /
yaM raM waM laM yi ge las / /
rlung dang me dang chu dang ni / /
dbang chen dkyil 'khor bsam par bya / /
der ni hUM gi rnam pa las / /
rdo rje'i sa gzhi ra ba dang / /
de bzhin rdo rje'i gur dang ni / /
bla re yang ni bsam par bya / /
de dbus gnod mdzes rgyal po ni / /
bka' yi 'khor lo bsgom par bya / /
rtsibs bcu rab 'bar cung zad ser / /
khro bo bcu dang bcas pa bsam / /
gnod mdzes la sogs khro bo'i tshogs / /
sna tshogs pad+ma nyi zla la / /
g.yon brkyang zhabs kyis yang dag gnas / /
zhal gsum phyag drug dang po yi / /
phyag gnyis rang gi shes rab 'khyud / /
'di lta bu yi 'khor lo 'di / /
rdo rje 'bar ba'i sprin lta bus / /
bgegs kyi tshogs rnams rab tu 'joms / /
gnod mdzes dang ni gshin rje gshed / /
gzhan gyis mi thub rta mgrin dang / /
bdud rtsi 'khyil rnams dbus dang ni / /
shar la sogs pa'i phyogs su bsam / /
'dod pa dbyug pa stobs mi g.yo / /
byin za la sogs mtshams su'o / /
gtsug tor rdo rje sa 'og ni / /
de bzhin steng dang 'og tu bsam / /
dbus dang shar dang lho dang nub / /
de bzhin steng gi khro bo rnams / /
mthing dang dkar po dmar po dang / /
de ltar sngon po dkar dang dmar / /
dkar po mthing ga dmar po dang / /
de bzhin dmar dang mthing ga dkar / /
ser ljang mthing ga dkar po ni / /
gnod sbyin bden bral rlung gi phyogs / /
mdog rnams dbang po'i phyogs ltar te / /
de bzhin byin za dbang ldan dang / /
'og rnams dbus ma ji lta bu'i / /
rdo rje tho ba be con dang / /
de bzhin pad+ma rdo rje dang / /
lcags kyu dbyug pa dpal rtse dang / /
ral gri 'khor lo rdo rje rnams / /
g.yas kyi dang po'i rim bzhin du'o / /
de bzhin g.yon pa ral gri ste / /
mi g.yo ba la rdo rje'o / /
g.yas g.yon bar ma thams cad la / /
rin po che dang pad+mas sbrel / /
bdag po'i g.yas g.yon tha mar ni / /
lcags kyu dang ni zhags pa'o / /
de bzhin du ni rta mgrin la / /
pad+ma'i gnas su 'khor lo'o / /
gnod mdzes la sogs thams cad la / /
thugs kyi bdag pos rgyas btab ste / /
gshin rje gshed dang rta mgrin la / /
de bzhin sku dang gsung gis so / /
de nas bdag po yongs gyur nas / /
rdo rje sems dpa' bsam byas te / /
dkar dang mthing ga dmar po'i zhal / /
phyag drug dang pos rig ma 'khyud / /
lhag ma rdo rje ral gri dang / /
rin chen pad+ma 'dzin pa'o / /
de nas chos kyi 'byung gnas ni / /
mdog dkar gyen bsgreng gzugs can la / /
chu skyes sna tshogs rdo rje yis / /
rnam par rgyal ba mkhas pas bsgom / /
der ni b+h+rUM dang 'khor lo'o / /
rdo rje 'chang dang 'dra ba yi / /
rtag pa'i rgyal po bsam pa ni / /
rdo rje la gnas 'khor lo'o / /
de las byung ba'i gzhal yas khang / /
gru bzhi pa la sgo bzhi pa / /
rta babs bzhi yis rnam par mdzes / /
dril bu 'phan bcing la sogs dang / /
me tog phreng bas rab tu brgyan / /
grwa rnams dang ni thams cad dang / /
sgo khyud dag gi gnas su yang / /
rdo rje rin po che yis brgyan / /
de bzhin zla ba phyed pas so / /
de yi dbus su 'khor lo ni / /
re'u mig dgu pa zlum po ste / /
sgo gcig dag ni bzhag nas ni / /
lhag ma'i sgo ni gcad par bya / /
sgo bzhi dang ni mtshams rnams su / /
yi dwags chen po dgod par bya / /
de dbus dbyangs yig dang po las / /
byung ba'i zla ba'i dkyil 'khor bsam / /
der ni d+hIHlas gyur pa yi / /
'jam dpal gzhon nu bsam pa ni / /
gzhon nu'i rgyan gyis rnam par brgyan / /
zhal gcig pa la phyag gnyis te / /
cung zad ser po phyag g.yas na / /
ral gri g.yon na glegs bam bsnams / /
de yi thugs kar dbyangs yig ni / /
bcu drug pa las byung ba yi / /
nyi ma'i dkyil 'khor rnam bsams nas / /
de yi 'od kyis phyogs bcu na / /
bzhugs pa'i bde gshegs sras bcas dang / /
rig pa'i lha mo khro bo'i tshogs / /
spyan drangs 'jam dpal dang bcas pa / /
sangs rgyas tshogs kun rab bzhugs pas / /
'od zer drug pos khyab pa yi / /
nyi ma'i dkyil 'khor bsam par bya / /
de steng kha dog dkar po hUM / /
'od zer lnga dang ldan pa bsam / /
de yi 'od kyis sangs rgyas tshogs / /
sngon bzhin spyan drangs rab bcug nas / /
rdo rje chen po rnam par bsgom / /
de yi 'od zer las byung ba'i / /
sangs rgyas sras bcas khro bo dang / /
rig pa'i lha mo la sogs pas / /
nam mkha'i khams kun khyab par bsam / /
'gro kun byang chub la bkod de / /
de rnams dang bcas rdo rje la / /
bcug pas bdag nyid bcom ldan 'das / /
'jigs byed sku mdog nag por bsam / /
zhal dgu phyag ni sum cu bzhi / /
bcu drug zhabs la g.yon brkyang ba / /
gcer bu mtshan ma gyen du 'greng / /
ljags brkyang gad mo rnam par sgrog /
spyan gsum dpral ba'i khro gnyer can / /
bskal pa'i me ltar 'od 'bar zhing / /
thod pas brgyan zhing pheM gyi sgra / /
sgrogs shing 'jigs pa bsdigs par mdzad / /
gsus pa che zhing skra brdzes pa / /
dang po'i zhal ni ma he'i ste / /
kha dog nag po cung zad khro / /
g.yas kyi rwa yi zhal gsum ni / /
dang po mthing ga g.yas dmar po / /
g.yon ser shin tu khro ba'o / /
de bzhin g.yon gyi rtsa ba'i zhal / /
dkar po dud ka de bzhin du / /
nag po shin tu khros pa yis / /
rwa gnyis dbus su zhal dmar po / /
'jigs byed zhal nas khrag 'dzag bsam / /
de steng 'jam dpal gzhon nu'i zhal / /
ser ba cung zad khro ba ste / /
zur phud lnga pa gzhon nu yi / /
rgyan gyis legs par rnam par brgyan / /
zhal rnams kun kyang spyan gsum po / /
g.yas g.yon dang po'i phyag gnyis kyis / /
glang chen pags pa rlon pa bsnams / /
gri gug b+hin+di pA la dang / /
gtun shing chu gri de bzhin du / /
kar+Na ya dang sta re dang / /
mdung dang mda' dang lcags kyu dang / /
dbyug pa kha T+wAM 'khor lo dang / /
rdo rje rdo rje tho ba dang / /
ral gri rnge'u chung g.yas pa yi / /
phyag mtshan rnams ni rim bzhin bsam / /
de bzhin g.yon gyi phyag rnams ni / /
thod pa dang ni mgo bo dang / /
de bzhin du ni rkang pa dang / /
phub dang de bzhin zhags pa gzhu / /
rgyu ma dril bu mi'i lag pa / /
de bzhin dur khrod ras dang ni / /
rtse gsum mtshon btsugs skyes bu dang / /
me snod thod pa'i dum bu dang / /
sdigs mdzub rtse gsum ba dan dang / /
rlung gi ras rnams rim bzhin bsnams / /
mi dang ma he glang dang ni / /
bong bu rnga mo de bzhin khyi / /
thug re ce spyang g.yas pa yi / /
zhabs rnams kyis ni rim pas mnan / /
de bzhin g.yon pa'i zhabs rnams kyis / /
bya rgod 'ug pa bya rog dang / /
ne tso khra dang nam mkha' lding / /
khyim bya bzhad rnams rim bzhin mnan / /
de nas dbang bskur skye mched dag /
byin gyis brlab cing lus la sogs / /
sku gsung thugs kyi rdo rje bsgom / /
de bzhin ye shes sems dpar bsam / /
de nas blo dang ldan pa yis / /
rdo rje 'jigs byed chen po ni / /
spyan drangs yon chab la sogs pas / /
rim bzhin mchod pas mnyes par bya / /
oM hrIHha b+ho ma hA kro d+ha A gats+tsha /
asma ta pU dza pra ti gr-ih+Na tu pra sAd+ha /
me d+hi maM ku ru swA hA /
spyan drang ba'i sngags so / /
oM hrIHSh+T+r-iHa /
mchod yon gyi sngags so / /
oM hUM hUM phaT phaT /
zhabs bsil ba'i sngags so / /
oM wi kr-i tA na na duSh+TAM satwa da ma ka gaHgaHdri'i sngags so / /
oM ku mA ra rU pi Ni dza dza hUM ha /
me tog gi sngags so / /
oM hrIHha ho phaT /
bdug pa'i sngags so / /
oM dIp+ta lo tsa ne bi kr-i tA na na ma hA aT+Ta ha sa na di ni dIp+tA ya swA hA /
mar me'i sngags so / /
oM badzra nai wi d+ye AHhUM swA hA /
lha bshos kyi sngags so / /
oM kA la rU pa sarba satwa da ma ka ma hA b+hU ta pa ti i daM pa liM gr-ih+Na gr-ih+Na pa ya swA hA /
gtor ma'i sngags so / /
de nas yang dag sngags bzlas bya / /
bzlas dus rang gi snying gar ni / /
nyi ma'i dkyil 'khor rnam bsams te / /
rang gi gsang sngags rnam bkod bya / /
de rjes ma yengs sems kyis ni / /
'bar ba'i gsang sngags bzlas par bya / /
oM ya ma rA dza /
sa do me ye /
ya me do ru /
Na yo da ya /
ya da yo ni /
ra ya k+She ya /
yak+She yats+tsha /
ni rA ma ya /
hUM hUM phaT phaT /
'di ni 'jam dpal zhes bya ba'i / /
rdo rje 'jigs byed chen po'i mchog /
'khor lo ma he'i zhal na ni / /
rtsa ba'i sngags kyis las kun byed / /
gsang sngags 'bum du bzlas pa yis / /
las rnams thams cad byed par 'gyur / /
oM hrIHSh+T+r-iHwi kr-i tA na na hUM phaT /
'di ni gsang sngags rgyal po ste / /
ma he'i zhal gyi sbyor ba yis / /
las rnams kun ni byed pa'o / /
'bum phrag gsum ni bzlas nas su / /
las rnams thams cad rab tu bya / /
oM ya mAn+ta ka hUM phaT /
'di ni ma he'i gdong can gyi / /
snying po'i sngags su rab tu grags / /
yi ge re la 'bum bzlas na / /
las rnams thams cad rab tu 'grub / /
khams gsum la ni gang dang gang / /
shin tu mnyam gzhag rab tu grub / /
de nas bzlas pa btang 'dod na / /
spyan drangs khro bo gshegs su gsol / /
oM dza ya dza ya su dza ya bi shwa rU pa d+ha ri /
gats+tsha gats+tsha swa s+thA naM /
kr-i twaM te na ta thA gats+tsha sarba bud+d+ha sh+tsa bi sardza ya ma ma kar+yaM ku ru swA hA /
gshegs su gsol ba'i sngags so / /
gang gzhan lhag pa'i sems med kyang / /
brtse ba'i stobs kyis 'di bris pa'o / /
bsod nams de yis 'gro ba rnams / /
'jam dpal dbyangs dang mtshungs par shog /
dpal rdo rje 'jigs byed kyi sgrub thabs rdzogs so // //
grub pa'i slob dpon la li tas mdzad pa'o // //
