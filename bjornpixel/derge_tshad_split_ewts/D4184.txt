@## / /
rgya gar skad du /
ma hA rA dza ka ni ska le kha / /
bod skad du /
rgyal po chen po ka nis ka la springs pa'i spring yig /
de bzhin gshegs pa thams cad la phyag 'tshal lo / /
bgrod par bgyi 'os khyod lags na / /
bkug kyang ma mchis gang lags de / /
ma gus ma lags brnyas ma lags / /
rga dang nad kyi bar chad bgyis / /
bdag ni sems can thams cad dang / /
'dra bar khyod la brtse mod kyis / /
khyod kyi yon tan gyis khyod la / /
lhag par nye mgon khyad par bgyid / /
gdams bgyi phal cher mchis mod kyi / /
thams cad gdams par sus rngo thogs / /
khyod kyi yon tan gang lags des / /
bdag ni spyi brtol skyes par gyur / /
bzlog pa med pa'i yon tan gyis / /
phyogs rnams kun du bsgos pas ni / /
mi mchog rnams kyang thugs thub par / /
mdza' bshes bzhin du 'dzem pa med / /
de ltas snyan bstod nyid kyi ched / /
bdag gis gsol ba 'di gson te / /
bsgrub dang btang ba'i phyogs gnyis las / /
gang rigs de ni nyams su bzhes / /
dga' bar bgyid pa'i yul rnams dang / /
rgya gas par bgyid pa'i lang tsho dang / /
bdag nyid rang dgar spyod pa de / /
kun du don med bgyid pa'i sgo / /
phung bar byed pa de gsum spang / /
mkhas pas dam pa bsten pa dang / /
dbang po dul dang shes rab kyi / /
stobs mthus nyams ni smad nas spyad / /
khyod gyi nyos pa'i gzhir gyur pa'i / /
cha ni gsum po de dag rnams / /
chos lugs dag dang 'dul ba yis / /
bcos nas yon tan nyid du mdzod / /
ci ste rgyal po blon po dag /
dkyel che snying rje'i bdag nyid ni / /
rtag tu nyon mongs med pa yi / /
las kyis rgyal srid bya bar rung / /
'jig rten 'di na blo gros kyis / /
nyam chung gyur dang mgon med pa / /
bya ba ma yin byed pa la / /
gdon mi za bar 'jug par 'gyur / /
de bas ji srid sa de las / /
myur du ma brgal bar du ni / /
blo mthu bskyed phyir mkhas pa dag /
bsdu bar dgyes pa'i nan tan mdzod / /
chos kyi bstan bcos gdon bgyi zhing / /
de yi don gyi tshul gson la / /
gsan pa'i chos rnams rnam dpyad de / /
dpyad pa la ni mkhas par mdzod / /
mya ngan gyis ni ma gdungs shing / /
na gzhon nad med longs pa yi / /
dngos po da ltar byung ba yi / /
blo gros la ni mi nus med / /
'dir ni skyes bu dam pa las / /
dus dus su yang nyung zad gson / /
nyung ngu bsags na'ang nges par ni / /
ring por mi thogs mang por 'gyur / /
rtag tu chu thigs re re'i rgyun / /
bar chad med par 'bab pa yis / /
gang zhig gang bar mi 'gyur ba'i / /
snod de ji lta bu zhig mchis / /
de ltar dpe gsal de lta bu / /
rgyal po tshad mar mdzad nas ni / /
dam pa'i chos ni gsan pa la / /
rtag tu dges pa nyid du mdzod / /
yon tan nor ni gnyer la gnyen / /
mkhas shing snying rje'i bdag nyid can / /
byas gzo phongs chos mi bgyid pa / /
bzang po khyod kyi slad du zhog /
khyod kyi blun dang phongs chos can / /
skams shing byas pa mi gzo dang / /
kha gsag gtum po mi bzad pa / /
yul na rang gnas su ma stsal cig /
rtag tu so so'i skye bo yi / /
khyad par mkhyen par mdzod cig dang / /
de yi khyad par mkhyen tsam la / /
phun sum tshogs pa rag las so / /
mi gang dka' ba spyod byed dang / /
dor bar bya dka' 'dor ba dang / /
bzod par dka' ba bzod byed dang / /
bkur dka' nyams su len pa dang / /
gnas min las ni zlog byed dang / /
gnas su 'jog par brtson pa dang / /
de yi bsam pa mthun gus dang / /
bde bar 'dod cing 'o byams pa / /
de dag rnams ni mdza' bshes te / /
gnyen 'dun grogs po'ang de dag lags / /
rang don tsam phyir 'brang ba'i mi / /
gzhan dag skye bo phal par bas / /
grogs po phan par 'dod pa'i tshig /
mi snyan yang ni phan pa dang / /
'jam dang bde ba lags pa dag /
thugs la bzhag par mdzad du gsol / /
tshig snyan phan pa ma lags dang / /
'jam yang bden pa ma lags pa / /
dam pa ma yin rnams kyi tshig /
khyod kyi thugs la ma bzung shig /
phan par smra ba khro yang ni / /
khyod kyis gnang chen dag tu mdzod / /
mi phan smra ba bstod bgyis kyang / /
dgyes pa dag tu ma mdzad cig /
rab dngas mtsho la dang pa yi / /
rgyal po dang ni chus 'jigs bzhin / /
dam pa rnams kyis bsnyen sla dang / /
dam pa min pas bsnyen dka' mdzod / /
khyod kyis mkhas rnams tshim bgyis pas / /
'byor ba don du gnyer mi bgyi / /
yon tan dgyes phyir khyod kyis ni / /
yon tan rnams kyis mi ngoms mdzod / /
longs spyod byed dam bde ba dang / /
sdug bsngal phrad pa'am spyod pa'am / /
spyod lam kun du spyod pa na / /
khyod kyis dam pa bsten pa dang / /
dran pa'i grogs kyis bskor ba na / /
bag yod par ni gnas 'gyur te / /
sA la'i shing la 'khri shing bzhin / /
bzang po dpal gyis 'khyud par 'gyur / /
khyod kyis gzhom pa bden pa dang / /
khyad par zhing la sbyin pa dang / /
dran dang bral bas 'dod pa dbye / /
chad pas gang du'ang gcad mi bgyid / /
log pas 'thab gcugs byed pa dang / /
bkren la dman par lta ba dang / /
tshul khrims ldan rnams mi dga' dang / /
dka' thub sdom pa 'khrul byed pa / /
bzhi po 'di dag 'dod min te / /
rtsa ba 'joms par bgyid pa lags / /
rab brtson khyod kyi yul na ni / /
de dag gtan ma mchis par mdzod / /
stobs dang ldan pas stobs chung ba / /
gnang chen gyis ni mi gnang dang / /
mchod 'os rnams kyis mi mchod dang / /
smos 'drin kyis ni mi shes pa / /
gang yang rung la gang gis kyang / /
brnyas pa med par khyod kyis mdzod / /
tha snyad rnams ni dag pa yis / /
kun la 'dra bar gzigs su gsol / /
kun gyis rang gi chos thob cing / /
chos kyis thams cad 'tsho bar mdzod / /
mi sdug kyang ni nyes med na / /
thams cad bde bar mdzad du gsol / /
pha yis bu la ji lta bar / /
khyod kyis 'khor la byams bgyis na / /
bu yis pha la ji lta bar / /
khyod kyis zhabs 'bring dga' bar bgyid / /
phal rnams rang bzhin bzang na ni / /
khyod kyi dgongs pa bzhin du 'gyur / /
phal rnams rang bzhin ngan na ni / /
khyod kyi dgongs pa bzhin mi 'gyur / /
gal te gzhung lugs bzang bzhes na / /
gong nas gong du 'phang bar 'gyur / /
ci ste ngan pa'i spyod mdzad na / /
'og nas 'og tu ltung bar 'gyur / /
dam pa'i las la gnas na ni / /
khyu mchog dang ni khyu lta bur / /
rjes su 'tsho ba'i skye bo'i tshogs / /
'di kun rjes su 'brang bar 'gyur / /
khyod ni gya gyu la zhugs na / /
gya gyu kho na'i rjes 'brangs pas / /
skyes dgu khyod mdzad rjes 'brang pa'i / /
skye dgu de ni nyams par 'gyur / /
de bas bdag gzhan bsrung slad du / /
thugs kyis rab tu bsgrims nas ni / /
gna' rgyal drang srong rnams kyi lugs / /
nyams pa sar par bcos su gsol / /
gna' yi rgyal po'i spyod pa las / /
gang dag bzang ba de mdzod la / /
mi rigs pa ni gang lags de / /
smad par mdzod la spang du gsol / /
sngon gyi bka' khrims skyon chags pa / /
gna' nas mchis kyang rgyun chod la / /
rgyal po ka ni skas mtshan pa'i / /
khrims su bca' ba gsar pa mdzod / /
lha khyod yon tan don gnyer bas / /
yon tan lha bzhin kho nar mdzod / /
lha khyod skyon rnams mkhyen pa yis / /
lha bzhin nyes med kho nar mdzod / /
zla ba mar gyi ngo bzhin du / /
nyes pa'i tshogs rnams 'grib pa dang / /
zla ba yar gyi ngo bzhin du / /
rtag tu yon tan gyis brgyan mdzod / /
yab mes bzhin du bdag nyid kyis / /
chos kyis sa steng bskyang ba dang / /
yab mes bzhin du lha gang gi /
dus ston 'phel bar mdzad du gsol / /
khyod kyis mtho ris byang grol gyi / /
them skas ma mnyam mnyam pa'i phyir / /
bsod nams las byung bzo rig che / /
rtag tu lha khang dag tu sogs / /
rga dang 'chi bas bsnyengs mdzod de / /
chos bzhin rgyal srid dpal spyad nas / /
bgres kar dgon par gshegs su gsol / /
dam chos bstan pas 'bras mchis mdzod / /
rang byung rnams kyi rjes bslabs pas / /
ku sha'i rigs su 'khrungs khyod kyis / /
yab mes 'phags rigs nyi ma yi / /
gdung rgyud chos lugs ma nyams mdzod / /
skye ba can la nges par ni / /
rga dang 'chi dang na mchis na / /
ma bgres ma bsnyungs ma 'grongs zhes / /
legs smon gsol yang ci la sman / /
srid pa dag ni gang yang rung / /
de nyid rgas dang 'chi ba lags / /
yongs su bsgyur bas rga ba ste / /
skad cig 'jig pa 'chi ba yi / /
ma rgas ma na ma 'chi zhes / /
smra ba dag ni smra ba na / /
de ltar 'jig rten kun 'bar na / /
yang srid med las gzhan ci yod / /
gang na mi mthun yod ma yin / /
gang du 'du byed 'jig mi 'gyur / /
gang na gcig tu bde bar gnas / /
gang du song na 'chi mi 'gyur / /
srid pa kun nas nyon mongs dang / /
sdug bsngal 'byung ba phyir mi mkho / /
de slad des pa srid pa rnams / /
med par bsgom pa rgyas par mdzod / /
'dir ni bgyi ba 'di nyid de / /
de las gzhan pa'i bgyi mi 'tshal / /
bgyi ba de ni bgyis pa yis / /
mi bgyi ba yi tshar phyin to / /
bgrang phreng bzhin du 'khor ba ru / /
lan mang yongs su 'khor ba ni / /
lan brgya 'am yang na stong dag tu / /
'jig rten dag tu ci ma bgyis / /
'di ma bgyis slad byis pa yi / /
yang dang yang du bgyi 'tshal bas / /
thog ma med pa'i dus can 'di / /
da dung bar du ma log go / /
'chi bdag su dang mi bshes pa / /
glo bur dag tu 'bab 'gyur bas / /
sang dag bya zhes ma bzhes par / /
dam pa'i chos la bsnyur te mdzod / /
'di sang deng 'di mi bya zhes / /
bya ba mi la bzang po min / /
nam zhig khyod ni med 'gyur ba'i / /
sang de gdon mi za bar 'ong / /
'chi bdag brtse ba med pa can / /
skyes rtsal don med gsod 'gyur ba / /
gsod pa sngon du 'ong bzhin du / /
mkhas pa su zhig bag rkyong spyod / /
de las dpag chen bzod med des / /
mda' ni mi bzad 'chor med par / /
de ni ji srid ma 'phangs pa / /
de srid rang gi don la 'bod / /
rnam smin 'byin pa sngon las kyis / /
khyod ni yongs su btang gyur pa / /
gsar pa'i las dang rjes 'brel zhing / /
'chi bdag gis ni drangs pa na / /
dge dang sdig pa ma gtogs par / /
'gro ba thams cad phyir log nas / /
'ga' yang khyod rjes mi 'brang bar / /
mkhyen par mdzod la legs par spyod / /
bdag ni snying rjes zil gnon cing / /
yid mi dga' ba'i rlan gyis ni / /
shin tu brlan pa'i smre sngags 'di / /
re zhig gsan par mdzad du gsol / /
'gro ba dman pa log ltung ba / /
mgon med nyes med phal cher ni / /
rtswa dang chu dang 'bras bu ni / /
phal pas 'tsho ba sgrub bgyid pa / /
bya dang ri dgas phyugs dag la / /
rgyal pos gsod dam gsod 'jug pa / /
ci ga rigs sam mi rigs pa / /
bde la gnas pa khyod nyid gsungs / /
khyod ni chen por mi khro zhing / /
gnod pa bgyid la'ang bzod ces gda' / /
khyod kyi thugs rje dud 'gro la / /
kye ma su yis dgag par bgyis / /
gnod pa bgyid la bzod mdzad cing / /
gnod mi bgyid pa 'gums mdzad pas / /
khyod la brtse dang mi brtse ba'i / /
rgyu mthun pa ni gnyis ka gda' / /
sngon chad bgyis pa'i sug las kyis / /
'di ltar 'ben du gyur pa la / /
khyod nyid gnod pa mdzad na go / /
su la skyabs su mchi ba gsungs / /
gzhan gyis gnod pa bgyis na yang / /
nyid kyi phyag gis bshug 'tshal na / /
khyod bzhengs mngon du gnod mdzad na / /
phyogs kun mun par ma gyur tam / /
kun la srog ni phangs pa ste / /
kun la gson pa sdug pa lags / /
thams cad 'chi ba'i chos can te / /
thams cad sdug bsngal rnams kyis gdungs / /
'di ltar gang zhig mi 'tshal ba / /
de nyid kyis ni sdug bsngal te / /
mkhas pa su zhig mgar ba ltar / /
tshig pa la ni yang sreg bzhin / /
khyod ni srog gcod mi dgyis shing / /
srog gcod dgyes las phyir log na / /
rgyal srid nyams par 'gyur ram ci / /
lugs 'di ci zhig lags pa gsungs / /
mtshon cha'i thabs la mkhas khyod kyis / /
g.yul ngor srol btod mthong lags na / /
gzhan du khyod la ri dgas la / /
ci slad gnod pa'i las rnams mdzad / /
ri dgas gzhon nu'i spyan mnga' khyod / /
spyan dang 'dra ba'i ri dgas rnams / /
rtabs nas rig rig lta ba las / /
ci yi slad du thugs mi rje / /
khyod kyi spyan dang mig 'dra'i phyir / /
khyod la dga' ba gang lags de / /
ri dgas la yang dga' bgyid na / /
khyod ni ji ltar dgyes mi mdzad / /
log par ltung dang spyan 'dra dang / /
mgon med yul na gnas pa nyid / /
re re yang ni ri dgas dag /
mi 'gums pa yi rgyur rung ngo / /
mi rnams la ni mdzad pa bas / /
sdug bsngal lhag par brtags pa yi / /
dud 'gro rnams la ches lhag par / /
khyod kyi thugs rjes mdzad du gsol / /
khyod nyid bsrung ba'i don 'di la / /
bdag gis thal mo sbyar mi 'tshal / /
rgyud gzhan gsal bas gus bgyis par / /
legs par thugs tshod mnga' lags grang / /
co nas bzung ste bslab sbyang ba / /
dam pa rnams kyi lugs su grags / /
de ltar lags pas rgyal po la / /
bu sdug bzhin du gsol ba lags / /
gal te bdag gis mi phan pa / /
gsol na bdag la chad pas khum / /
ci ste gcig tu phan gsol na / /
bdag gis gsol ba bzhin du mdzod / /
gal te mi dgyes mdzad par ma gyur na / /
bdag gis yang dang yang du gsol bar 'tshal / /
ci ste bdag tshig khyad du 'gums mdzad na / /
bka' mchid 'di ni nges par btang bar bgyi / /
dgyes par gyur na slar rjes mi 'gums te / /
mi dgyes gyur na dog sa gzung bar 'tshal / /
gnod bgyid nyi ma ltar rngo mi thogs pas / /
sa bdag zla ba nya ba bzhin du mdzod / /
sa bdag tsher ma'i shing las sbrang rtsi ltar / /
dgra bo las kyang legs par smras pa gzung / /
gser gyi ri la dug rgyu na ji bzhin du / /
yid 'ong skye bo'i tshig ngan spang 'tshal lo / /
mi mchog gal te legs par mdzad pa'i sbyor bas bsgrubs gyur te / /
pha rol gnod pa sel ba'i dpal 'di yon tan rgyan rnams kyis / /
phyug par bgyid na legs spyad brgya la chags phyir g.yo ba'i snying / /
mi brten pa yang rang dbang med par yun ring khyod la chags / /
slob dpon ma ti tsi tras rgyal po chen po ka nis ka la springs pa'i spring yig rdzogs so // //
rgya gar gyi mkhan po bid+yA ka ra pra b+hA dang / /
zhu chen gyi lo tsA ba ban de rin chen mchog gis bsgyur /
A tsAr+ya dpal brtsegs kyis zhus te gtan la phab pa'o //
[ ]
