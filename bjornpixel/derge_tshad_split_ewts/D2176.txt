@## / /
rgya gar skad du /
ga Na tsakra bi d+hiH bod skad du /
tshogs kyi 'khor lo'i cho ga /
dpal rdo rje can la phyag 'tshal lo / /
tshogs chen khyad par bsags pa dang / /
dam tshig nyams pa bskang ba dang / /
sgrib sbyang mchog ni thob bya'i phyir / /
rnal 'byor lugs mthun bdag gis bshad / /
tshogs ni gnyis su shes par bya'o / /
phan gdags pa dang tshar gcad pa'i / /
de yang 'khor lo bskor dang mchod pa brtsam / /
phan pa mchog dang thun mong ngo / /
dgug dang bskrad dang mnan pa dang / /
gsad pa la sogs tshar gcad pa'o / /
de sgrub rnal 'byor bstan pa ni / /
sngags pa gcig tu rtog byed dang / /
dus rnams kun du rtse gcig ldan / /
rgyud rnams kyi ni snying po shes / /
de nyid bcu ni mchog tu rig /
zab cing rgya chen chos la mos / /
yid ni shin tu 'jam pa dang / /
bsnyen bkur ldan zhing 'jigs pa med / /
nga rgyal med cing gshegs la brtson / /
brda dang phyag rgya'i mchod pa yi / /
lan dang sbyor ba sogs la mkhas / /
gsang thub tshod rig lus ngag gzo / /
de la sogs pa'i cho ga mkhas / /
gu ru la sogs lha dang bstun / /
de steng las kyi rnal 'byor gnyis / /
byan po byan mo gsol ka gsum / /
phyi mtshams nang mtshams rol mo pa / /
de ni rnal 'byor rgyas pa'i tshad / /
lha steng las kyi skar ma dang / /
mtshan ma nyid ni bsdus pa'o / /
lnga pa yan chad shin tu bsdus / /
'khor lo bsdus rgyas mkhas pas bya / /
mchod pa bzhi gsum gnyis su bya / /
de yi rim pa'ang gong bzhin du / /
bsod nams rim pa'ang de bzhin thob / /
'khor lo gral ni dkyil 'khor tshul / /
yang na mchog 'dod pa dang thun mong ni / /
grags ma grangs kyi rim pa yis / /
mchod pa'i tshul gyis rim pas bya / /
byin gyis brlabs sam rigs mthun par / /
nyams dga' yid 'jug gnas dag tu / /
'khor khang sum rim dang po yi / /
sgo bzhi gnyis pa lho la gsum pa shar / /
de yi thun mong khyad par ni / /
dang po sa 'og phyi ma ste / /
rim gsum gyen du brtsigs pa ni / /
lus 'dod pa dang phyi ma'i lugs / /
phan 'dogs don du bstan pa'o / /
dur khrod mtsho gling 'jigs pa'i gnas / /
'di 'dra'i rigs mthun la sogs pas / /
tshar gcad don du gong bzhin bya / /
dus ni rgyun nam lo'am zlar / /
khyad par bzhi gsum gnyis dang gcig /
bcu gnyis bzhi ru dam tshig go / /
de ltar ma byas mkha' 'gros gsod / /
byas na dngos grub chen po 'thob / /
yon tan sbyor ba'i rim pa dang / /
sgrub po 'dod pa'i rim pa yis / /
gong gi khyad par shes par bya / /
phyi ltar ba yi rnam lngas byug /
nang ni bdud rtsi rnam lngas byug /
phyi ni mdzes pa'i rgyan rnams bris / /
nang ni dur khrod chas kyis brgyan / /
dkyil 'khor gsang mchog nub mo bri / /
ngag gi brda skad thabs gsum gyis / /
rnal 'byor rnams ni bsdu bar bya / /
dbyug sngon gyis ni lus ngag brda / /
bum pa nas bzung phyi nang gsang / /
dril nas dbye gsal rim pas bya / /
slob dpon mdun du 'khon gcugs sbyang / /
las kyi sems dpa' gral la dgod / /
rgyan cha gan la go bgor gnas / /
slob dpon gyis ni byin brlabs shing / /
las kyi sems mas rtags gsum gdab / /
rang gis lhag pa'i nga rgyal bya / /
gar mas maN+Dal mchod pa rnams / /
rim par byas nas gsol ba gdab / /
bskyed pa'i rim pa tshul bzhin bsgom / /
so so'i lha yi nga rgyal bya / /
de ltar mi shes lhag pa'i lha / /
de ltar byas nas gtso bo'i brdas / /
karma la ni bskul bar bya / /
karma 'khor ma dang bcas la / /
tshogs kyi bye brag brgya rtsa brgyad / /
'gying bag tshul gyis drang bar bya / /
tshogs kyi dbye ba bstan pa ni / /
rtsa ba lnga las rtsa lngar gyur / /
thun mong du ni brgya bya la / /
rnal 'byor zab mo'i spyod pa yin / /
sha yi bye brag nyi shu lnga / /
btung ba'i bye brag de bzhin no / /
sman gyi bye brag nyi shu dang / /
bshos dang dkar gyi bye brag kyang / /
phyed mar byas pa'i sum cu yin / /
spos kyi bye brag brgyad du bstan / /
de nas bsdus pa phyed du bstan / /
shin tu bsdus pa de yi phyed / /
de ni tshogs kyi 'khor lo'o / /
tshogs kyi 'khor lo'i mchod pa'i rim pa ni / /
bcu dang lnga dang gsum du bya / /
de yi rab 'bring sgrub pa'o / /
bsod nams che chung rim pa de'o / /
tshogs de slob dpon byin gyis brlabs / /
rlung gis me sbar mtshan ldan dros / /
de nyid gsum gyi las byas la / /
bdud rtsi bab cing rdo rjes dkrugs / /
bdud rtsi'i rang bzhin 'od du zhu / /
btung ba'i byin rlabs la sogs kyang / /
man ngag bzhin du byin brlabs la / /
bdud rtsi mchod pa phyogs bkram la / /
dang po las kyi rnal 'byor gyis / /
mdun du lha bskyed spyan drangs bstim / /
dang po phyag 'tshal mchod lnga 'bul / /
de nas bdud rtsi'i mchod pa 'bul / /
de 'og lcags kyu lnga po dang / /
glu dang gar gyi mchod pa 'bul / /
hUM gi glu blangs mchod pa ni / /
nyi shu yang ni bya bar gsungs / /
bstod cing rol mo'i mchod pa 'bul / /
de nas rnal 'byor rnams la mchod / /
lhag ma mkha' 'gro rnams la mchod / /
maN+Dal sngon po byas nas ni / /
bdud rtsi lnga yis chag chag gdab / /
me tog sngon po'i tshom bu bya / /
sa la gnas pa'i mkha' 'gro ma / /
bskyed cing spyan drangs bstim byas la / /
byin gyis brlabs la mchod pa bya / /
lhag ma kha chus btab nas ni / /
sbyang dang spro ba bsdus byas la / /
'khor khang phyi logs maN+Dal bya / /
khrag gis byug cing me tog dgram / /
bshud glu brda yis spyan drangs nas / /
rnal 'byor skra bshig thal bas byug /
rgyan chas gon la rtags rnams gdab / /
lha yi ting 'dzin gsal byas nas / /
rdo rje'i glu blangs rol mo brdung / /
mchod cing bstod nas mthol bshags bya / /
phrin las bcol la gshegs su gsol / /
tshogs kyi sbyor ka'i phrin las kyis / /
rnal 'byor pa yi las rnams 'grub / /
slob dpon b+ha bas mdzad pa rdzogs so // @# / /
zab ba don gyi cho ga rnams / /
rin chen lta bu'i gang zag la / /
zab phyir man ngag bkol nas bstan / /
mchog gi tshogs kyi 'khor lo ni / /
thun mong cho ga thams cad ni / /
thun mong tshogs 'khor dang mthun no / /
khyad par cho ga bstan pa ni / /
rin chen phub pa dgu rim mam / /
bdun rim lnga rim sum rim ni / /
mu stegs nyan thos skye bo yis / /
skrag 'gyur log spyod spyad byed gsum / /
de dag spang phyir gong bzhin bstan / /
rgyal rigs rje'u rigs bram ze'i rigs / /
bu mo mtshan dang ldan pa ni / /
mtshan rnams bcu po rdzogs pa dang / /
shes rab che dang snying rje che / /
dad pa la sogs che ba dang / /
rnal 'byor ldan pa phyag rgya mkhas / /
sbyor thabs kun la rab tu mkhas / /
de lta'i rnal 'byor nyung yang lnga / /
mang bar gyur na rnal 'byor kyang / /
bskyed de de ltar rigs par spyad / /
lnga gnyis zung du gnas pa las / /
bskyed pa'i rim pa mthar phyin pas / /
nang gi mchod pa brtsam par bya / /
de nas gsang ba'i mchod pa brtsam / /
gsang ba'i mchod pa'i cho ga yis / /
dga' ba'i ye shes bcu drug ni / /
'khor lo'i tshul las lhan cig bskyed / /
ye shes 'khor lo zhes su grags / /
yang na sprul pa'i 'khor lo la / /
thig le phra mo bsam pa ni / /
rnal 'byor pha yin rtsa rnams ma / /
rlung ni las kyi sems dpa' yin / /
de la sogs pa'i man ngag rnams / /
slob dpon zhal las shes par bya / /
'khor lo gsum la'ang de bzhin no / /
tshogs zhes bya ba mang po yin / /
'khor lo zhes bya ba skor du btub / /
mchog ces bya ba lhan cig dga' / /
de ltar mchog gi 'khor lo ni / /
yang yang sbyang zhing bsgom par bya / /
mchog gi tshogs kyi 'khor lo'i sbyor ka ste gnyis pa'o // //
dgug pa'i tshogs kyi 'khor lo ni / /
thun mong cho ga thams cad ni / /
thun mong tshogs 'khor dang mthun no / /
khyad par cho ga bstan pa ni / /
dur khrod 'jigs pa'i gnas dag tu / /
shin tu dmar ba'i gos gyon nas / /
nub phyogs su ni kha bltas te / /
cho ga gsum gyis lhar bskyed nas / /
'khor bskyed pa'am mi bskyed pa'o / /
bskyed pa hUM gis bskyed pa dang / /
mi bskyed skad cig sprul pa'o / /
ye shes dkyil 'khor spyan drangs sogs / /
byas nas bskyed rim mthar phyin nas / /
mdun gyi dkyil 'khor sprul pa la / /
cho ga la sogs rdzogs byas nas / /
dur khrod ras ma dag la ni / /
mdun du gzugs sam 'khor lo bri / /
dgug pa'i yi ge'i 'od zer gyis / /
bsgrub bya bkug nas bstim par bya / /
'jig rten 'das dang 'jig rten pa'i / /
dkyil 'khor bzhi po de dag la / /
mchod bstod la sogs byas nas ni / /
phrin las bcol zhing rbad pa dang / /
sngags bzlas brgya rtsa brgyad du ni / /
rab kyis bya ba 'bring gis ni / /
lnga brgya tha ma stong gis ni / /
bzhi po rab tu re re yang / /
de bzhin gcig gis 'grub pa dang / /
yang na thun par bzhi dag tu / /
rtsa gcig lnga bcu brgya rtsa brgyad / /
de lta'i 'khor lo rtsa gcig dang / /
lnga bcu brgya rtsa brgyad du ni / /
sgrub po khyad par rab 'bring gis / /
bsgrub bya gang yin khug par 'gyur / /
nyi shu rtsa drug mtha' la ni / /
bsgrub bya'i ming ni bcug nas su / /
'gugs byed bsre bas gzhug par bya / /
dgug pa tshogs kyi sbyor ka la / /
nyin dang mtshan du brtsam par bya / /
dgug pa tshogs kyi sbyor ka ste gsum pa'o // //
bskrad pa tshogs kyi 'khor lo ni / /
thun mong cho ga thams cad ni / /
phan gdags pa ni nyid dang mthun / /
khyad par 'jigs pa'i gnas dag tu / /
lho phyogs su ni kha bltas te / /
sngon po la sogs gos gon la / /
bskyed rim tshul du bya ba dang / /
cho ga gsum gyis bya ba yin / /
de nas ye shes spyan drangs nas / /
cho ga la sogs rdzogs par bya / /
mdun du dur khrod ras ma la / /
rlung gi dkyil 'khor bris nas ni / /
de steng zla ba'i dkyil 'khor la / /
bsgrub bya'i gzugs brnyan bris nas ni / /
rnal 'byor ci 'dod mdun du bsam / /
yang na gtso bo lnga'am drag po gnyis / /
las la med du mi rung ngo / /
gtso bo drag po'i las ni bsdus / /
slob dpon gnyis po shin tu bsdus / /
dkyil 'khor gsum po sprul pa las / /
cho ga la sogs rdzogs par bya / /
tshogs kyi rdzas rnams ma lus bsags / /
khyad par tsit+ta sna tshogs dang / /
sha sna khrag sna la sogs pas / /
tshul khrims bsrung ldan nas bzung nas / /
sgo mangs can ni yan chod kyi / /
rang gi sbyor ba ma byas par / /
gzhan la nyos dang bslangs pa yis / /
rdzas rnams rdo rje can gyis ni / /
rgyud las bsngags par bcom ldan gsungs / /
byan pos btso bsreg byas nas ni / /
yon bdag 'khor dang bcas nas ni / /
bskor ba bdun nam gsum byas la / /
'gying bag 'dzum pa'i mdangs kyis ni / /
slob dpon la ni rdo rje'i glus / /
phyag rgya bsgyur nas drang bar bya / /
hUM bla ma rdo rje slob dpon ni / /
gnyis med ye shes mthu ldan pas / /
dbyings las ma g.yos rtogs med kyang / /
sems can gdul ba'i don slad du / /
rdo rje can gyi sku sprul nas / /
rtse gcig ldan pa'i ting 'dzin gyis / /
tshogs kyi 'khor lo rgya chen 'di / /
bdag gzhan lha rnams mchod pa'i phyir / /
byin gyis brlab pa mdzad du gsol / /
de nas rdo rje slob dpon gyis / /
yi ge gsum gyi bdud rtsi yis / /
bsreg sbyangs bdud rtsi zhu nas kyang / /
bde gshegs mchod bstod rdzogs byas nas / /
phrin las bcol bas khro bo yi / /
sngags bzlas pas ni bsgrub bya ste / /
'khor lo rlung gi dkyil 'khor la / /
bsgrub bya de ru bzhag nas su / /
khro bo dpag med spros pa yi / /
zhal nas rlung nag 'tshub ma ni / /
btang bas bsgrub bya bteg nas kyang / /
nub byang mtshams kyi rlung lhas ni / /
khyad par de nyid bskyod nas kyang / /
nam mkha'i mthas gtugs sa ru bskyal / /
de ltar lan gsum lha gsum gyis / /
cho ga byas te bskyal bar bya / /
bskrad pa'i tshogs kyi 'khor lo'i sbyor ka ste bzhi pa'o // //
mnan pa tshogs kyi 'khor lo ni / /
thun mong cho ga thams cad ni / /
phan gdags pa ni nyid dang mthun / /
khyad par cho ga bstan pa ni / /
ri bo dben pa'i gnas dag tu / /
slob dpon lho phyogs kha bltas te / /
ser nag la sogs rgyan cha gon / /
cho ga la sogs rdzogs byas la / /
rnal 'byor rnams kyi mdun du ni / /
dur khrod ras ma dag la ni / /
ba bla'am ldong ros khu bas sam / /
gser gyis ri rab bris nas kyang / /
de 'og mthing shun dag gis ni / /
rgya mtsho chen po'i gzugs bris la / /
de gnyis dag gi bar du ni / /
bsgrub bya'i ming rnams bris nas kyang / /
shugs ldan pa dang mgo 'chos dang / /
kun du rgyug pa yan chod kyi / /
rnam gsum po ni thams cad kun / /
chos mthun spyod pas btsal nas kyang / /
byan po de rdzogs rdzas rnams la / /
yid 'ong dpag med bshams nas kyang / /
bskor nas slob dpon la phul bas / /
cho ga la sogs rdzogs nas ni / /
dkyil 'khor gnyis pa'i cho ga yis / /
sngags bzlas brgya rtsa brgyad pa gnyis / /
ting 'dzin ldan pas bsgrub bya ste / /
ming gi yi ge bskyed nas kyang / /
yi ge gnyis po ri rab bri / /
rgya mtsho bskyed nas mnan par bya / /
dkyil 'khor mtha' ma'i cho ga yis / /
khang pa'i phyi rol dag tu ni / /
drag po'i 'brub khung byas nas kyang / /
nag pos kha ni bcad nas kyang / /
de steng las kyi rgya gram bri / /
de sogs cho ga'i sbyor bas su / /
mkha' 'gro rnams kyis mnan par bya'o / /
mnan pa'i tshogs kyi sbyor ka ste lnga pa'o // //
gsad pa'i tshogs kyi sbyor ka ni / /
thun mong cho ga thams cad ni / /
phan gdags pa dang mthun par bsam / /
khyad par cho ga bstan pa ni / /
dur khrod 'jigs pa'i gnas dag tu / /
slob dpon lho phyogs kha bltas te / /
gnag cing drag po'i rgyan cha gon / /
rnal 'byor rnams kyi mdun du ni / /
dur khrod ras la gzugs bris la / /
phur bu gri gug mtshon cha rnams / /
khro bo'i sngags kyis byin brlabs nas / /
phur bus gdab cing gri gug gtub / /
thun mong rdzas rnams steng du ni / /
gdong pa can ni sna tshogs kyis / /
gsum dang ldan pa yid du 'ong / /
slob dpon la ni phul nas kyang / /
dang po bsgrub bya de nyid la / /
bkug nas khro bo'i mtshon cha yis / /
gsang ba'i cho ga byas nas su / /
rtsa gcig la sogs sngags kyis ni / /
de bzhin byin brlabs byas nas ni / /
dang po 'khor lo mchod nas kyang / /
cho ga la sogs rdzogs byas la / /
slar yang bsgrub bya bkug nas ni / /
mdun bsams gsad pa'i sbyor ba yis / /
cho ga rdzogs nas tha ma ni / /
mkha' 'gro ma yis gsad pa yi / /
sbyor bas cho ga rdzogs par bya'o / /
gsad pa'i tshogs kyi 'khor lo'i sbyor ka ste drug pa'o // //
sreg pa tshogs kyi sbyor ka ni / /
cho ga thams cad gzhan dang mthun / /
dkyil 'khor gsum du sbyin sreg gsum / /
rnal 'byor pa ni thams cad kyis / /
sngags la sogs pa'i 'khor lo yis / /
bskor ba'i tshul du tha ma ni / /
las mkhan gyis ni bsreg par bya'o / /
de yi cho ga thams cad ni / /
sbyin sreg cho gar shes par bya'o / /
sreg pa'i tshogs kyi 'khor lo'i sbyor ka ste bdun pa'o // //
bstabs pa tshogs kyi 'khor lo ni / /
cho ga thams cad gzhan dang mthun / /
khyad par cho ga bstan pa ni / /
rnam par bam pa ma yin pa'i / /
mtshan ldan bam chen blangs nas ni / /
ming gi yi ge bskyed nas kyang / /
de nyid dkyil 'khor gsum po la / /
bstabs te yang na rdzas la ni / /
bsams te byin brlabs byas nas kyang / /
gar ma dbyug sngon rta mgrin gyis / /
lan gsum lan bdun nyi shu gcig /
bstabs pa'i tshogs ni mkhas pas so / /
de nas phyi rol dag tu bya / /
de ltar gnyis bstabs gsum du bstabs / /
slob dpon man ngag shes par bya'o / /
bstabs pa tshogs kyi 'khor lo'i sbyor ka ste brgyad pa'o // //
thun gsum thun bzhi dag tu ni / /
nyin dang mtshan ni lan gsum du / /
tshogs kyi 'khor lo'i sbyor ka la / /
rnal 'byor can gyis brtson par bya'o / /
dngos grub rnam gnyis 'dod pa dang / /
bar chad rnam gnyis bsal ba'i phyir / /
cho ga 'di byas dge bas su / /
thams cad byang chub thob par shog /
tshogs kyi 'khor lo'i sbyor ka slob dpon b+ha bas mdzad pa rdzogs so // //
lo tsA ba dge slong tshul khrims gzhon nus bsgyur cing gtan la phab pa'o /
[ ]
