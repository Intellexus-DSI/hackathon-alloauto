@## / /
tshad ma rnam 'grel gyi 'grel pa las le'u gsum pa /
bam po dang po /
da ltar tshad ma'i mtshan nyid thun mong ba bshad nas /
da ni de'i dbye ba bstan pa'i phyir /
mngon sum dang ni rjes dpag gis / /
tshad ma gnyis te 'dra bdag nyid / /
ces bya ba gsungs te /
slu ba med pa'i phyir tshad ma'o / /
slu ba med pa nyid kyang don las skyes pas don la mi 'khrul ba'i phyir ro / /
ji ste don la mi slu ba nyid kyang ji ltar shes par bya zhing /
mngon sum dang rjes su dpag pa gnyis tshad mar 'gyur gyi sgra las byung ba la sogs pa ma yin zhe na /
tshad ma ni mngon sum dang rjes su dpag pa kho na ste /
'dis ni 'jig rten rgyang pan pa'i 'dod pa bkag par 'gyur ro / /
de bas na rjes su dpag pas 'jig rten pha rol dang thams cad mkhyen pa grub par nges pas de'i don du dang po tshad ma'i dbye ba brjod do / /
tshad ma gzhan med par nges par gyur na tshad ma gnyis kho na zhes nges par gzung bar rigs kyi /
gzhan du ni ma yin te /
tshad ma gzhan 'gegs pa yang mngon sum dang rjes su dpag pa dag gis yin nam /
yang na tshad ma gzhan las yin grang na /
de la phyogs dang po 'dzin pa de lta na ni tshad ma gzhan khegs par nges na tshad ma gnyis su grub la /
tshad ma gnyis su grub na ni tshad ma gzhan med par nges pa'i phyir gcig la gcig brten pa'i nyes par 'gyur ro / /
'on te phyogs gnyis pa yin pa de'i tshe tshad ma gnyis su mi 'gyur te /
tshad ma gzhan med pa sgrub par byed pa'i tshad ma gzhan po nyid yod pa'i phyir ma yin nam zhe na /
de bsal bar bya ba'i phyir rnam 'grel mdzad pas /
gzhal bya gnyis phyir tshad ma gnyis / /
don byed nus dang mi nus phyir / /
skra shad la sogs don min te / /
don du mos pa med phyir ro / /
zhes bya ba smos te /
mngon sum dang rjes su dpag pa'i bye brag gis tshad ma ni rnam pa gnyis kho nar rtogs par bya ste /
rtogs pa spyi dang khyad par gyi tshul can yin pa'i phyir /
de las gzhan du rtogs pa'i rnam pa med pa'i phyir ro / /
des na spyi dang khyad par gyi rnam pa khong du chud pa nyid rig pas shes pa ni /
tshad ma gzhan mi dmigs pa'i phyir /
de 'gegs pa'i sgrub byed yin pa de bas na tshad ma gzhan dang ldan pa ma yin no / /
'on te gzhal bya'i rang bzhin gcig yin pa'i phyir ji ltar yul rnam pa gnyis yin te /
rang gi mtshan nyid gcig gzhal bya zhes 'chad par 'gyur ba'i phyir ro zhe na /
'dir smras pa /
yul gcig nyid yin yang shes pa'i rnam pa gnyis kyi phyir de ni rnam pa gnyis yin zhing /
nyams su myong ba tha dad pas tha dad pa'i phyir tshad ma tha dad par 'gyur ro / /
'on te nyams su myong ba tha dad pa'i bye brag gis ji ltar yul tha dad de /
gzhan tha dad pas gzhan tha dad pa ma yin pa'i phyir ma yin nam /
rta tha dad pas ba dkar po tha dad pa ni ma yin te 'brel pa med pa'i phyir ro / /
nyams su myong ba'i yul yin yang ma 'brel ba'i phyir ro zhe na /
de ltar ni rigs pa ma yin te /
'di ltar dngos po thams cad kyi yod pa'i tha snyad ni nyams su myong ba la rag las pa ste /
rtogs pa tha dad pas kyang yul tha dad par shes par bya'o / /
gang gi tshe don bya ba byed pa ni mngon du byed pa'i mtshan nyid can dngos po nus pa nyid kyis rtogs pa de'i tshe rang gi rang bzhin gyis shes par bya ba'i phyir rang gi mtshan nyid do / /
gang gi tshe dngos po brgyud nas nus pa med pas rtogs par byed pa de'i tshe thun mong gi rang bzhin gyis mtshon pa'i phyir spyi'i mtshan nyid do / /
'on te zla ba gnyis la sogs pa nus pa med pa nyid kyis rtogs par byed pa'i phyir /
spyi ru 'gyur ro zhe na /
ma yin te /
skra shad la sogs pa rab rib can gyis mthong ba dang /
skra las dmigs pa'i don mngon du'am brgyud nas nus pa nyid kyis mi rtogs pa'i phyir te /
don du mos pa med pa'i phyir ro / /
don du med par yang gnod pa can gyi tshad mas bzhag pa'o / /
'dis kyang gzhal bya gnyis yin te / /
'dra dang mi 'dra nyid phyir dang / /
sgra yi yul dang yul min phyir / /
rgyu mtshan gzhan ni yod pa na / /
blo ni yod dang med phyir ro / /
zhes bya ba la /
gang yang ji zhig ltar 'dra ba'i rang bzhin gyis rtogs pa de ni spyi'i mtshan nyid yin la /
gang mi 'dra ba'i rang bzhin gyis khong du chud pa de ni rang gi mtshan nyid do / /
'o na ba lang la sogs pa mdun na gnas pa thun mong du rtogs pa de ci spyi'i mtshan nyid ma yin nam /
de bzhin du dpes shes par gyur pa 'di ni ba min yin no snyam pa de yang spyi yin par 'gyur ro zhe na /
de ni mi bden te /
'dra ba'i rang bzhin gyis gang kho na rtogs pa de ni spyi yin gyi /
ba men la sogs pa la ni khyad par shes pa'o / /
'on te 'dra ba'i rang bzhin gyis snang ba nyid yin gyi /
ba men gyi gzugs tha dad pas ni ma yin no zhe na /
ma yin te /
'dra bar mi shes pa'i phyir ro / /
'o na ji ltar ba men 'di ni ba lang lta bu'o snyam du shes she na /
lhag par zhen kyang 'dra ba log par 'dzin pa med pa ma yin nam /
mdun na gnas pa'i ba min mthong ba ma gtogs par 'dra ba shes pa gzhan med de /
de bas na ba men las tha dad pa'i 'dra ba nyams su ma myong ba'i phyir dmigs pa med pa can nyid 'dra bar rtogs pa'o / /
rjes su dpag pa la ni dpe dang thun mong ba mi gsal ba'i yul snang ba yin pa'i phyir /
de'i phyir de'i yul 'dra ba nyid yin no / /
de lta na brda'i dus su mthong ba dran pa yang sgra'i yul yin pas spyi tshad ma'i yin par 'gyur ba ma yin nam zhe na /
'di la ni don min te /
don du mos pa med phyir ro / /
zhes pas lan btab zin to / /
sgra'i yul ni spyi'i mtshan nyid yin la /
yul ma yin pa ni rang gi mtshan nyid ma yin nam /
'o na gal te sgra'i yul spyi yin na ni sgra kun tshad mar 'gyur te spyi'i yul can yin pa'i phyir ro zhe na /
de ni ma yin te /
gzhan gyi don gyi rjes su dpag pa'i sgra gang yin pa de'i yul ni spyi yin la /
sgra'i yul ni spyi nyid do zhes nges par gzung bar mi rung ste /
'on kyang sgra'i yul nyid spyi yin zhing /
sgra'i yul ma yin pa ni spyi ma yin no / /
zhes nges par bya'o / /
de bzhin du sgra'i yul ma yin pa ni rang gi mtshan nyid kho na ma yin te /
'on kyang sgra'i yul ma yin pa nyid rang gi mtshan nyid do zhes bya ba'i don 'dod par bya'o / /
de bas na sgra'i yul kha cig ni spyi yin la /
la la ni don med pa'o / /
de bzhin du sgra'i yul ma yin pa yang kha cig ni rang gi mtshan nyid yin la /
la la ni don med pa'o / /
gzhan yang yul las gzhan pa'i rgyu brda dang yid la byed pa la sogs pa rnams yod na /
gang la blo yod pa de ni spyi yin te /
yang gang na mig la sogs pa'i rgyu gzhan yod kyang blo med pa de ni rang gi mtshan nyid do / /
nges pa ni snga ma bzhin du brjod par bya'o / /
yang na mig la sogs pa'i rgyu gzhan rnams yod na shes bya gang la blo yod pa de ni rang gi mtshan nyid yin la /
gang la rgyu gzhan rnams yod kyang blo med pa de ni spyi'i mtshan nyid de /
don mngon du byed pas shes par mi nus pa'i phyir snang du rung ba ma yin no / /
de la rang gi rang bzhin gyis shes pas rang gi mtshan nyid yin la /
gzhan ni spyi'i mtshan nyid de lkog tu gyur pa'o / /
de ltar yin du chug na mngon sum dang lkog tu gyur pa'i mtshan nyid can gyi yul dbye ba tshad ma gang gis shes te /
mngon sum gyis shes sam /
yang na rjes su dpag pas na / /
tshad ma gzhan gyis yin grang na / /
de la gal te tshad ma gzhan gyis yul gnyis shes na ni rgyu dang 'gal ba ste /
yul sgrub pa'i tshad ma gsum pa yod pa'i phyir ro / /
'on te tshad ma gnyis kyis yul gnyis sgrub pa yin na de'i tshe /
gzhal bya gnyis kyis tshad ma gnyis dang /
tshad ma gnyis kyis kyang gzhal bya gnyis sgrub pa'i phyir gsal bar phan tshun rten pa'i nyes par 'gyur ro / /
'on te rjes su dpag pas yul tha dad par sgrub na lkog tu gyur pa ji ltar dpog ste /
rjes su dpag pa de ni mngon sum sngon du 'gro ba yin pa'i phyir ro / /
lkog tu gyur pa la mngon sum 'jug pa ma yin la /
'jug na ni rjes su dpag pa don med par 'gyur ro / /
gal te yang mngon sum lkog tu gyur pa la 'jug na ji ltar lkog tu gyur pa yin te /
mngon sum log pa nyid kyi dngos po ni lkog tu gyur pa yin pa'i phyir ro / /
lkog tu gyur pa la mngon sum mi 'jug pas des de shes na ni 'gal bar brjod par bya'o / /
de'i phyir mngon sum gyi yul ni mngon sum gyis nyams su myong bas lkog tu gyur pa la tshad ma med pa'i phyir /
gzhal bya gnyis rtogs pa med do / /
de bas na yul gnyis ma grub na ji ltar sgrub byed yin /
gzhan yang gal te yul gnyis yin pa de lta na yang tshad ma gnyis su ji ltar 'gyur te /
'di ltar /
'brel pa ma grub par rtags nges par byed pa ni ma yin la /
'brel pa nyams su myong ba yang mngon sum gyi tshad ma las skyes pa ma yin te /
gnyis nyid ni spyi yin pas ji ltar mngon sum gyis shes par 'gyur /
tshad ma gnyis su ma grub par yang des ji ltar tshad ma gnyis su 'thad pa yin /
de'i phyir ma nges pa nyid yin no zhe na /
'dir smras pa /
mngon sum kho na yul gnyis grub pa yin te /
shes pa'i chos ni thun mong dang thun mong ma yin par rtogs pa yin pa'i phyir /
shes pa'i chos kyang rang rig pa'i mngon sum gyis rtogs par bya'o / /
shes pa ni rang bzhin la 'khrul par rigs pa ma yin no / /
rtogs pa tha dad pa nyid yod du chug na yang tshad ma tha dad par ji ltar 'gyur zhe na /
'jug pa dang ldog pa'i mtshan nyid can gyi tha snyad las tshad mar grub pa ste /
de ltar na spyi'i mtshan nyid bstan par brjod pa la /
'dir ni tha dad pa'i tha snyad tsam bsgrub byar 'gyur ro / /
de la gang dag mngon sum ni rtog pa dang bcas pa nyid de /
dper na me 'di ni mngon par 'dod pa'i don bya ba byed par nges pa'o zhes smra ba de'i ngor tshad ma gnyis po 'di dag bstan par bya'o / /
shes pa'i rnam pa tha dad pa'i phyir dang snang ba tha dad pa'i phyir yang phyi rol gyi dngos po ni tha dad pa yin na /
ci'i phyir tshad ma tha dad pa ma yin /
snang ba'i rang bzhin nyid kyi dngos po las yin pa'i phyir ro / /
de la me'i rang bzhin sreg pa'i rnam pa can mngon sum gyis grub pa ste /
mngon du byed pa'i phyir ro / /
me'i rang bzhin ni mngon sum ste /
gsal bar myong ba'i phyir ro / /
sngar mthong ba'i don byed pa nyid dang 'dra ba'i rnam pa can nyid yin par khong du chud pa ni lkog tu gyur pa'i phyir rjes su dpag pa'i yul yin no / /
mngon sum nyid me la 'jug par byed pa ste /
de las skyes pa'i rjes su dpag pa ni ma yin pa'i phyir /
tshad ma ma yin pa ma yin nam /
de la ji srid mngon sum dang lhan cig pa tsam gyis tshad ma ma yin te /
lus dang sa la sogs pa yang tshad mar 'gyur ba'i phyir ro zhe na /
'dir smras pa /
thams cad du rgyu dang 'bras bu'i dngos por gnas pa ni yod pa dang med pa'i rjes su 'brang bas te /
rjes su dpag pa med par mngon sum gcig pus 'jug pa ni ma yin no / /
des na gnyi ga tshad ma ste 'jug par byed pa'i phyir ro / /
rjes su dpag pa med par yang mngon sum gcig pu goms pa phul du byung ba las 'jug par mthong ba ma yin nam /
rtags las nges par 'dzin pa med pa'i phyir ro zhe na /
'dir smras pa /
dang po mngon sum gcig pu 'jug par byed par mthong ba ma yin te /
shin tu goms pas 'jug pa yod du chug na yang /
sngar rjes su dpag pa med par nam yang mngon sum 'jug pa ma yin pa'i phyir rjes su dpag pa tshad ma yin par 'thad do / /
gzhan yang ji ltar goms pa phul du byung ba'i tshe rjes su dpag pa med par yang mngon sum 'jug par byed pa'i phyir tshad ma ma yin pa de bzhin du mngon sum med par yang du ba las me la 'jug par mthong ba'i phyir mngon sum yang 'jug par byed pa min par 'gyur ro / /
'on te rjes su dpag pa tshad ma nyid ma yin no zhe na /
'jug par byed pa mtshungs pa ma yin nam /
mngon sum tshad ma ma yin la rjes su dpag pa ma yin zhes ji ltar dpyod par byed /
'jug par byed pa las gzhan pa'i tshad ma med pa'i phyir /
mngon sum dang rjes su dpag pa gnyi ga tshad ma nyid do / /
gzhan yang gal te mngon sum gyis lkog tu gyur pa'i sreg pa la sogs pa'i don byed pa nyid kyang grub na /
'o na ni lkog tu gyur pa thams cad myong bar 'gyur ro / /
des na thams cad kyis thams cad rig par 'gyur ro / /
'on te me'i rang bzhin sreg pa la sogs pa'i bya ba byed pa dang 'brel pa yin la /
lkog tu gyur pa gzhan thams cad la ni mngon sum gyi rang bzhin dang 'brel ba med pa'i phyir de dag 'dzin ba ma yin no zhe na /
de lta yin pas na 'brel pa las rtogs pa ni rjes su dpag pa ma yin nam /
'brel pa las rig pa ma gtogs pa'i rjes su dpag pa gzhan ni kho bo yang mi 'dod la /
des na 'dra ba'i ngo bo nyid kyis gang khong du chud pa'i don byed pa de ni spyi'i mtshan nyid kho na ste myong bas grub po / /
de dag gis ni 'bras bu'i rtags kyi yul bstan nas / /
sgra'i yul yang sgra las byung ba'i shes pas rtogs par bya ba nyid de /
sgra las byung ba'i shes pa de nyid ni rang gi snang ba'i yul yin par bstan to / /
'dis ni rang bzhin gyi gtan tshigs kyi spyod yul bstan to / /
dpes ba lang gi dngos po dang 'dra bar nges pa ste /
ba lang ba men 'dra zhes bya ba lta bu'o / /
de la yang ngo bo nyid mngon sum gyis rtogs par bya ba nyid yin la /
'dra ba ni sgra las byung ba'i shes pa'i yul yin no / /
'di ltar 'di dang 'dra ba ni ba lang yin la /
de dang 'dra ba ni 'di'o zhes don gcig la 'dra ba'i shes pa gnyis la dmigs pa ste mngon sum gyis ni gnyi ga rtogs par mi nus so / /
des na 'dra ba ni sgra las byung ba'i shes pa'i yul nyid de /
rang bzhin gyis gtan tshigs ni tha snyad skyed par byed pa ste /
'di ni 'dra ba'i tha snyad du rung ba ste /
de'i rnam pa mthong ba'i phyir ro / /
ba lang dang ba men gyi rnam pa yang snga phyi'i mngon sum nyid kyis dmigs pa'o / /
de bas na sgra'i yul rang gi mtshan nyid ma yin la /
sgra bzhin du rtog pa yang shes par bya ste /
rtog pa'i yul zhes bya ba'i tha tshig go / /
rgyu mtshan gzhan ni yod pa na /
blo med pa'i phyir zhes bya bas ni mi dmigs pa ston pa ste /
gang na don yod pa dang med pa na shes pa 'jug pa la lar nges pa'i rnam pa can gyi phyir don gzhan myong ba med par shes par bya ste /
thams cad 'dzin pa'i shes pa ma mthong ba'i phyir ro / /
de bas na tshad ma gnyis su smra bas so sor nges pa'i rnam pa myong ba nyid las /
de las gzhan pa med par rtogs so / /
'dis kyang 'dra ba dang mi 'dra ba la sogs pa mngon sum dang lkog tu gyur pa'i yul don byed par nus pa dang mi nus pa'o zhes bya ba nges par byed de /
de ni phyi nas bstan par bya'o / /
de la gang lkog tu gyur pa la mngon sum gyi tshad ma mi 'jug ces bya ba smras pa de la brjod par bya ste /
mngon sum ni so sor nges pa'i rnam pa can te /
de las gzhan pa lkog tu gyur par bstan pa yin no / /
lkog tu gyur pa'i don mngon sum gyis shes pa ma yin yang lkog tu gyur pa'i don yod pa ste /
de la mngon sum 'jug pa ni ma yin no / /
gal te mngon sum lkog tu gyur pa'i don la ni mi 'jug pa ma yin nam /
lkog tu gyur pa nyid kyi chos de ji ltar rtogs par /
lkog tu gyur pa rig pa de'i rang bzhin lkog tu ma gyur pa nyid du rtogs pa'i phyir ro / /
gal te na lkog tu gyur pa mngon sum gyis myong bar gyur na ni lkog tu gyur pa nyid ni lkog tu gyur pa'i rang bzhin nyid du mi 'gyur te /
tha dad pa'i rang bzhin gyis chos nyid du mi rung ba'i phyir /
dngos po de nyid bzhin no / /
'on te lkog tu gyur pa dang 'brel pas de'i chos lkog tu gyur pa nyid yin na /
de lta na ni lkog tu gyur pa mngon sum gyis 'dzin par 'gyur te /
de bas na lkog tu gyur pa nyid dang 'brel pa'i dngos po 'dzin pa'i mngon sum gyis gdon mi za bar lkog tu gyur pa'i dngos po yang gzung bar 'gyur ba de bas na lkog tu gyur pa'i dngos po yang mngon sum nyid du thal bar 'gyur ro / /
de'i phyir rjes su dpag pa 'jug pa med par gyur te /
mngon sum gyis rig pa nyid rjes su dpag pa ma yin pa'i phyir ro zhe na /
'dir smras pa /
rang rig pa'i mngon sum gyis lkog tu gyur pa nyid shes la /
lkog tu gyur pa'i chos can gyi dngos po la dbang po'i shes pa mi 'jug ste /
chos dang chos can gnyis shes pa gcig gis mi shes so / /
gnyis shes pa ni 'brel pa can nyid rtogs pa de bas na mngon sum gyis lkog tu gyur pa nyid shes kyang nges par rjes su dpag pas rtogs pa'i phyir rjes su dpag pa 'jug pa yin no / /
gzhan yang sgrub pa'i rang bzhin gyi dngos po las tha mi dad pa'i chos ni dngos po 'dzin pa med par rtogs par rig pa ma yin no / /
de'i phyir chos can dang lhan cig tshad ma gcig gi yul du gyur pa ni dngos po'i chos so / /
lkog tu gyur pa nyid ni nges pa med pa ste /
mngon sum ni chos can 'dzin pa la mi ltos pa yin no / /
lkog tu gyur pa la mngon sum mi 'jug pa yin nam /
rjes su dpag pa ji ltar 'jug ce na /
'dir smras pa /
rjes su dpag pas lkog tu gyur pa nyid kyi dngos po sgrub pa ni ma yin na /
gang gis lkog tu gyur pa la mngon sum 'jug par 'dod / /
'on kyang lkog tu gyur pa ni mi gsal ba myong ba'i rang bzhin rang rig pa'i mngon sum gyis grub pa nyid do zhes brjod do / /
mngon sum gyis lkog tu gyur pa nyid grub kyang don byed pa nus pa'i sreg par nges pa nyid bsgrub par bya'o / /
de la yang don byed pa la sngar mngon sum 'jug pa nyid yin pa de bas na phyis rjes su dpag pa 'jug pa yin no / /
gzhan yang rjes su dpag pas rang gi mtshan nyid mngon du byed mi nus pa ni lkog tu gyur pa nyid de /
de ni rjes su dpog pa'i tshe yin no / /
des na sngar mngon sum 'jug par 'dod pa ni ma yin no / /
lkog tu gyur pa nyid la ni su yang don du gnyer ba ma yin te /
gang gis de la mngon sum 'jug par 'gyur /
de mi 'dod kyang rang gi mtshan nyid yin te myong ba'i phyir ro / /
de dag gis ni tshad ma'i nges pa yang brjod pa ste /
lkog tu gyur pa'i dngos po nges par gyur pas tshad ma de grub pa yin no / /
lkog tu gyur pa'i dngos po dang 'brel ba nyid tsam la tshad ma zhes brjod do / /
lkog tu gyur pa'i dngos po yod par ni rtags las shes pa'o / /
'o na yul gnyis yin pas tshad ma gnyis su ji ltar 'gyur te /
yul ni rgyu yin la tshad ma gnyis ni 'bras bu yin pas rgyu las 'bras bu nges pa ni ma yin te /
'di ltar rgyu ni gdon mi za bar 'bras bu dang ldan pa ma yin no zhe na /
'dir smras pa /
gzhal bya gnyis kyis tshad ma gnyis sgrub pa ni ma yin te /
'on kyang tshogs pa srid pa'i phyir tshad ma gnyis zhes brjod do / /
tshogs pa srid pa yang 'og nas bshad par bya'o / /
yul gnyis nges par grub na tshad ma gnyis su bstan par bya ste /
'di ltar shes pa gang yang yul gnyis grub pa de kho na tshad ma yin gyi /
tshad ma gcig las yul gnyis grub pa ni ma yin no zhes bstan to / /
gang gi tshe yang tshad ma gzhan dgag pa'i don du yul gnyis bstan pa de'i tshe yul gzhan med pas tshad ma gzhan ldog par khyab par byed pa mi dmigs pa bsgrub par bya ste /
yul med pa'i tshad ma rigs pa ma yin pa'i phyir te /
gzhal bya rang gi ngo bo nyid dam gzhan gyi ngo bo nyid med pas nyams su myong ba nyid med pa'i phyir ji ltar tshad mar 'gyur /
yang na yul gnyis ni shes pa las tha dad pa ma yin te /
gsal ba dang mi gsal ba'i rnam pa myong ba las ma gtogs pa gzhan tha dad pa'i gzhal bya med pa'i phyir ro / /
gang yang phyi rol gyi rang gi mtshan nyid ni gcig pa kho na ste /
des na yul gnyis zhes bya ba'i don ni rnam pa gnyis zhes bya ba'i tha tshig go / /
ci ste mngon sum gyi yul ni don dam par na spyi'i mtshan nyid kho na ste /
'di ltar rdzas la sogs pa rnams yod pa dang 'brel pas yod par khas len pa ma yin nam /
dngos po gsum yod par byed pas yod pa zhes rjod par byed pa'i phyir ro / /
rig byed kyi mthar smra ba na re yod pa nyid don dam pa ste /
mngon sum gyi yul yin la khyad par ni 'khrul pa'o / /
de'i phyir ji ltar khyad par gyi yul can yin zhe na /
don gyi bya ba byed nus gang / /
de 'dir don dam yod pa ste / /
gzhan ni kun rdzob yod pa yin / /
de dag rang spyi'i mtshan nyid bshad / /
ces bya ba smos te /
don bya ba byed nus pa gang yin pa de ni rang gi mtshan nyid yin pa'i phyir de nyid ni don dam pa ste ma bcos pa'i rang bzhin gyis dngos por yod pa'o / /
gang zhig don byed mi nus pa de ni gzhan te kun rdzob brtags nas yod pa zhes brjod do / /
don dam pa dang kun rdzob tu yod pa de dag kho na la slob dpon gyis rang gi mtshan nyid dang spyi'i mtshan nyid du bshad de /
don dam par yod pa ni rang gi mtshan nyid yin la /
kun rdzob tu yod pa ni spyi'i mtshan nyid yin no zhes so / /
yod pa don dam pa ste /
de dang 'du bas 'brel bas dngos po rnams yod pa zhes gang brjod pa de dpyad par bya ste /
yod pa dang 'brel pas yod pa ma yin te /
yod pa nyid med de mi dmigs pa'i phyir ro / /
gzhan yang yod pa yod pa dang 'brel pa yin nam /
yod pa dang 'brel pas yod pa yin grang na /
de la phyogs dang po yin na de'i tshe yod pa dang 'brel pa las sngon rol nyid du yod pa'i phyir /
ngo bo nyid kyis yod par 'gyur ro / /
'on te phyogs gnyis pa la brten pa de'i tshe yod pa dang 'bral ba las ri bong gi rwa la sogs pa yang yod par 'gyur ro / /
'on te don byed pa dang bral bas ngo bo nyid kyis med pa'i ri bong gi rwa la sogs pa med pa yin na /
'o na ni gang don byed pa yod pa de ni yod pa'i phyir /
yod pa'i mtshan nyid don byed pa yin par 'gyur ro / /
gzhan yang gal te yod pa dang 'brel pas yod pa yin na /
spyi la sogs pa ni yod par mi 'gyur ro / /
'on te yod pa yang yod pa gzhan dang 'brel pas yod na de lta na ni yod pa gzhan po yang yod pa gzhan dang 'brel pas yod par 'gyur ba'i phyir thug pa med par 'gyur ro / /
'on te yod pa ngo bo nyid kyis yod na ni /
de lta na rang gi mtshan nyid kyang ngo bo nyid kyis yod par ci ste khas mi len /
'on te yod pa rtag cing ngo bo nyid kyis yod pa yin la /
rang gi mtshan nyid ni rtag pa ma yin pa'i phyir yod pa dang 'brel pas yod par khas len na /
rang gi mtshan nyid 'bras bu yin pas rgyu las skyes pa'i phyir yod pa yin la /
spyi'i mtshan nyid ni 'bras bu ma yin pa'i phyir /
rgyu med pa ji ltar yod pa yin /
rgyu med par gang yang yod pa ma yin no zhes le'u dang por bstan zin pa ma yin nam /
de'i phyir don gyi bya ba byed pa'i rang gi mtshan nyid kho na yod pa ste /
spyi'i mtshan nyid ni ma yin no / /
yod pa nyid mngon sum la snang gi /
khyad par ni mngon sum gyi yul ma yin no zhes gang rjod par byed pa de la smras pa /
mngon sum la snang ba gang yin pa de ni de'i yul te /
rang gi mtshan nyid kho na so sor nges par nyams su myong ba yin gyi /
de las tha dad pa'am tha mi dad pa'i yod pa ni ma yin te /
de nyams su ma myong bar ji ltar mngon sum gyi yul yin /
de bas na mngon sum la thun mong ma yin pa dang don byed pa'i dngos po gang snang ba de nyid don dam par yod pa yin la /
spyi ni rtogs pas sgro btags kho nar yod pa'o / /
de lta mod kyi dngos po don bya ba byed nus pa cung zad kyang snang ba med na /
de ji ltar don byed nus pa dngos po'i mtshan nyid yin /
'di ltar rtag pa'i ma yin la /
mi rtag pa'i yang ma yin /
yul gyi yang ma yin zhing /
shes pa'i yang ma yin pas /
don byed nus pa dang /
don bya ba byed pa ni med do / /
don yang mngon sum gyis sam /
rjes su dpag pas shes pa ma yin no / /
de la re zhig rtag pa la ni don byed nus pa med de /
tha dad med pa'i phyir ro / /
rtag pa ni khyab pa ste 'bras bu gang la yang nus pa dang bral ba'i phyir nus pa med pa ste /
ha cang thal ches so zhes le'u gnyis kar bstan to / /
'on te khyab pa nus par ma gyur mod kyi /
ma khyab pa'i yin no zhe na de ni ma yin te /
yul thams cad la ma khyab na rtag pa yod par ji ltar shes /
ma rtogs pas so zhe na /
'o na rtag pa nyid kyi dngos po mi 'gyur ro / /
ji ltar dngos po yul thams cad du khyab pa nyid ma shes pa'i phyir de ltar dus thams cad dang 'brel pa can nyid du yang mi shes pas ji ltar rtag pa yin /
dngos po mi rtag pa'i yang skad cig ma nyid kyis ji ltar don byed de /
'di ltar skad cig tsam yod par gnas kyi byed pa med do / /
'o na de skad cig ma'i de ma thag pa'i dngos po gzhan nus par brjod na ni de'i rjes thogs su dngos po gzhan yod pa yin yang de'i 'bras bu ma yin par 'gyur ba ma yin nam /
ji ltar dngos po thams cad kyi skad cig rnams ni phyi ma'i dngos po kun la ltos nas snga ma nyid de /
de nas snga mar gyur pa tsam gyis nus pa yin na thams cad du rgyu dang 'bras bu'i dngos por 'gyur ro / /
'on te so sor nges pa'i dngos po yod na dngos po gzhan skye bas thal ches pa med do zhe na /
skad cig ma'i 'bras bu ni dngos po snga ma med na phyis 'byung ba'i dogs pa ci ltar yod de /
de'i tshe nyid de yod pa'i phyir la /
gzhan gyi tshe ni nam yang med pa'i phyir ro / /
'on te rgyun la rgyu dang 'bras bu 'jog pa de bas thal ches pa med do zhe na /
ma yin te /
skad cig ma ma gtogs pa'i rgyun med pa'i phyir ro / /
'on te rgyun ni med pa yin na ni de'i tshe rgyu dang 'bras bu'i dngos po de nyid la yin par 'gyur la /
skad cig ma rnams ni nus pa med pa'i phyir med par thal bar 'gyur ro / /
'on te skad cig ma dang 'brel pa'i rgyun la rgyu dang 'bras bu'i dngos po yod pas de dag la yang rgyun dang 'bras bu yod do zhe na /
ma yin te /
rgyun tha dad pa la rgyu dang 'bras bu yod pas gzhan la ni med de 'brel pa med pa'i phyir ro / /
rgyun yang skad cig ma rnams kyi khongs su 'dus pa'i phyir /
thams cad kyi 'bras bur 'gyur ro / /
rgyun yang rtag pa yin na 'bras bu ma yin par 'gyur te /
tha dad pa med pa'i phyir ro / /
skad cig ma yin na yang byed pa med pas skyed par byed pa ma yin pa'i phyir sngar brjod pa'i skyon yod pa yin no / /
gzhan yang rgyun la 'bras bu nyid du 'jog na skad cig ma nyid rgyun gzhan du thal bar 'gyur ro / /
de yang skad cig ma yin pas rgyu gzhan yod par 'gyur ba'i phyir thug pa med par 'gyur ro / /
gzhan yang gal te shes pa las tha dad pa'i 'bras bu yin pas rgyu yod pa yin na /
de'i tshe don byed pa yang rgyu gzhan las yod pa'i phyir /
thug pa med par 'gyur ro / /
de'i phyir dang po'i rgyu ji ltar yod pa yin /
shes pas ni thams cad yod par rigs te /
'on kyang shes pa la ni shes bya dang 'brel pa mi rtogs pa'i phyir /
ji ltar shes pa las shes bya rnam par gzhag par bya /
gzhan yang shes pas dngos po dag rgyu dang 'bras bu'i dngos por rtogs par mi 'gyur te /
mdun na gnas pa nyid kyi gnyi ga mi 'dzin pa'i phyir ro / /
shes pa'i skyed pa de /
'on kyang shes pa 'di nyid kyis shes sam /
'on te shes pa gzhan gyis yin grang na /
de la re zhig shes pa gzhan gyis shes pa 'bras bu nyid du shes pa ni ma yin te /
shes pa rang gi rig pa'i rang bzhin yin pa'i phyir ro / /
shes pa de nyid kyis mngon sum du gyur pas 'bras bu nyid du rtogs pa ni ma yin te /
mngon sum sngon du mi 'jug pa'i phyir ro / /
'jug na yang shes pa de nyid kyi 'bras bur 'gyur te /
de yang sngar 'jug pa ni ma yin no / /
yang sngar 'jug pa na yang thug pa med par 'gyur bas ji ltar 'bras bu nyid yin /
ci ste rgyu dang 'bras bu nyid dus mtshungs pa nyid yin zhe na /
de lta na 'o na ni bum pa dang snam bu yang rgyu dang 'bras bu nyid du 'gyur ro / /
'on te bum pa med par snam bu mthong ba'i phyir de la 'bras bu nyid med do zhe na /
'o na ni shes pa yang rmi lam la sogs par shes bya dang bral ba mthong ba'i phyir shes bya'i 'bras bu nyid ni ma yin no / /
'on te 'khrul pa'i shes pa ni gzhan nyid de /
des 'khrul pa ni ma yin no zhe na /
de lta na snam bu yang bum pa dang bral bar dmigs pas de yang gzhan nyid du 'gyur ro / /
'on te snam bu de nyid yin par ngo shes pa yin na ni shes pa yang shes pa 'di nyid do zhes ngo shes par mtshungs pa'i phyir /
shes pa thams cad gcig par 'gyur zhing /
gal te ngo shes pa tshad ma yin na snam bu rtag par 'gyur ro / /
gcig gis dngos po snga phyi'i rang bzhin du shes pa ma yin te /
sngar gyi shes pas snga ma tsam zhig 'dzin la /
da lta'i shes pas kyang da ltar ba myong ba'i phyir de dag nyid du shes pa ni ma yin no / /
dran pa ni snga phyi dag la 'jug ste /
de tshad ma ni ma yin no / /
gzhan yang snga phyi'i shes pa dag phan tshun 'dre ba med na /
dran pa nyams su myong ba'i rjes su 'brangs pas gcig pa nyid ji ltar sgrub pa yin /
'on te bum pa la sogs pa gcig pa nyid du rig pa ni bdag yin zhe na /
de la gal te bdag gcig pu yin du chug na yang ji ltar gcig nyid rig par byed /
de yang mngon sum la sogs pa'i tshad mas dngos po shes par byed do / /
'on te bdag yod pa'i shes pa thams cad tshad ma'o zhe na /
gal te bdag yod du chug na yang gang su yang rung ba'i shes pa tshad ma yin pa ma yin nam /
de lta na ni zla ba gnyis su mthong ba yang yod pa nyid du 'gyur ro / /
de bas na bdag yod kyang mngon sum dang rjes su dpag pa dag nyid tshad ma yin no / /
de dag gis kyang rtag pa shes pa ni ma yin te /
'di ltar bdag nyid dam /
gzhan gyi snga phyi'i rang bzhin de'i bdag nyid dam shes pa gzhan gyis rtag par shes pa ni ma yin te /
de bas na shes pa'am shes bya'i 'bras bu nyid mi shes so / /
shes pas ngo bo nyid rig cing de nyid gzung ba'o / /
des na snga phyir mngon sum 'jug pa ni ma yin no / /
de med par yang rgyu dang 'bras bu'i dngos po rtogs par ji ltar 'gyur /
'on te rjes su dpag pas rgyu 'bras bu las snga ma nyid du dpog pa'am /
rgyu dpag pas de las 'bras bu skye ba nyid du shes so zhe na /
mngon sum gyis rig pa ma gtogs par rjes su dpag pa skye ba ma yin no zhes snga ma nyid du brjod pa ma yin nam /
sngar gyi mngon sum tshad ma ma yin na rjes su dpag pa ji ltar tshad ma yin /
'on te rgyu snga ma rjes su dpag pas shes nas yang dpog na ni de lta na thug pa med par 'gyur ro / /
gzhan yang phyi rol pa med pa'i phyir /
de la don byed pa'i nus pa dang ldan pas ni ma yin te /
phyi rol pa ji ltar med pa de bzhin du bstan par bya'o / /
'on te phyi rol med kyang shes pa nyid la phan tshun rgyu dang 'bras bu yod pa'i phyir /
nus pa'i mtshan nyid don dam par yod pa brjod par bya'o zhe na /
de ni ma yin te /
mngon sum ni rang rig pa tsam gyi phyir des ji ltar 'bras bu nyid du go bar 'gyur /
gang gi tshe 'bras bu'i shes pa yod pa de'i tshe rgyu'i shes pa med pas /
des ji ltar rgyu dang 'bras bu'i dngos po rig pa yin /
'on te rjes su dpag pas rgyu'i shes pa rtogs na ni 'o na ni de med pa'i phyir /
de ji ltar rjes su dpog par byed /
'on te snga ma nyid du rjes su dpag pas shes shing rang gi ngo bo nyid ni rang rig pas shes so zhe na /
de ni mi bden te /
snga ma nyid ni shes pa'i rang bzhin ma yin te /
de la mngon sum gyis gnod pa'i phyir te /
'di ltar ji srid shes pa nyams su myong ba de srid du da ltar byung ba nyid de /
snga ma dang phyi ma nyid du nyams su myong ba med pa'i phyir ro / /
de la dran pa tsam gyis kyang 'jug par byed de de tshad ma ni ma yin no / /
dran pa yang don dam par rang rig pa tsam nyid yin pa de bas rang rig pa la ngo bo nyid myong ba kho na ste /
de ji ltar pha rol mi rig par de'i 'bras bu grub pa yin pa'i phyir shes pa'am shes bya la don bya ba byed pa yod pa ma yin no / /
gzhan yang 'bras bu yod pa la rgyu rigs pa ma yin zhing /
med pa la yang mi rigs te /
'di ltar gal te 'bras bu med pa'i rgyu yin na /
ri bong gi rwa la yang rgyu yod par 'gyur ro / /
'on te gtan med pas de la rgyu med la /
'bras bu ni snga na med pa ste /
phyis med pa ni ma yin no zhe na /
'bras bu ni snga na med la /
phyi nas yod par ji ltar 'gyur te /
ri bong gi rwa med la snga na med pa med pa'i phyir ro / /
'on te phyis mthong bas snga na med par shes na ni de ni gcig la gcig brten pa'o / /
ji srid snga na med pa de srid phyis kyi 'bras bu ma yin te /
ji srid ma skyes pa de srid du snga na med par ji ltar gnas /
rgyu la 'bras bu stong pa nyid snga na med pa yin no zhe na /
'bras bu stong pa de ni rgyu med pa la yang yod pa ma yin nam /
de bas na de la yang rgyu yod par 'gyur te /
'di ltar snga na med pa dang 'brel pas 'bras bu nyid yin la /
snga na med pa ni 'bras bus stong pa'i dngos po gzhan yin no / /
'bras bus stong pa ste /
'bras bu las tha dad pa thams cad snga na med pa'i ngo bor 'gyur ro / /
de dang 'brel pa las dngos po'i 'bras bur gyur pa ni ma lus pa'i 'bras bu nyid du 'gyur ro / /
'on te rjes su 'gro ba dang ldog pa med pas thams cad rgyu ma yin no zhe na /
'di la lan btab zin to / /
snga na med pa zhes bya ba ni mngon sum la sogs pas myong ba ni ma yin te /
dngos po nyid myong bar byed do / /
'on te dngos po yod pa nyid kyi 'bras bu nyid de /
yod pa'i 'bras bu la rgyu'i bya ba yod pa'i phyir te /
med pa yul med pa can la ni ji ltar byed ce na /
'o na gal te yod par gyur pa nyid 'bras bu ma yin te byas pa la byed pa med pa'i phyir ro / /
'on te mi gsal ba gsal bar byed na ni de yang med pa ma yin nam ji ltar bya bar nus pa yin /
'on te yod pa yin na yang de la ci zhig bya /
'on te de yang gzhan gyis gsal bar byed na /
'o na ni thug pa med par 'gyur ro / /
gzhan yang rgyu med pa la 'bras bu skye 'am yod pa las yin /
de la gal te rgyu med pa las 'bras bu 'byung na /
de'i tshe nam mkha'i me tog la sogs pa las kyang skye bar 'gyur te /
snga na med pa dang gtan med pa la bye brag ci zhig yod / /
'on te yod pa'i phyir rgyu'i dngos po yin no zhe na /
gang gi tshe yod pa de'i tshe rgyu ma yin la /
gzhan gyi tshe rgyu yin no zhes legs par smras so / /
med pa'i dus su rgyu nyid yin na med pa thams cad rgyur 'gyur ba ma yin nam /
yod pa dang med pa la byed pa ma mthong ngo / /
ci ste yod pa la byed pa yod pas rgyu nyid du 'gyur ba ma yin nam zhe na /
'o na byed pa de nyid byed pa gzhan las yin nam /
rang gi ngo bo nyid las yin grang /
de la byed pa byed pa gzhan las yin na de'i tshe /
de yang byed pa gzhan sngon du 'gro ba'i phyir byed pa'i rgyun ring por 'gyur ro / /
'on te rang gi ngo bo nyid kyis byed pa yin na /
de'i tshe 'bras bu yang rang gi ngo bos rgyur 'gyur bas byed pa gzhan brtags te ci zhig bya /
rang gi ngo bo nyid rgyu yin na thams cad thams cad kyi rgyur 'gyur ro zhes bshad do / /
'on te rgyu yod pa nyid las 'bras bu skye na /
'o na ni dus mtshungs pa nyid kyi phyir /
rgyu dang 'bras bu'i dngos po med de /
ka ba dang bum pa bzhin no zhes bshad do / /
shes pa'i rgyu don yin pas rjes su dpag pas rtogs pa ma yin nam zhe na /
de ni mi bden te /
'di ltar gal te rjes su dpag pas khong du chud pa'i sngar yod pa grub tu chug kyang /
nyams su myong bas de'i dngos po rgyur ji ltar shes te /
rjes su dpag pas grub pa'i dngos po ni mngon sum gyi rgyur mi 'gyur la /
mngon sum gyis mthong ba'i dngos po rjes su dpag pa'i rgyur rtogs pa ni rigs pa ma yin pa'i phyir ro / /
mngon du byas pa la rjes su dpag pa mi 'jug ste /
de'i yul lkog tu gyur pa'i phyir ro / /
mngon sum yang lkog tu gyur pa la mi 'jug ste /
lkog tu gyur pa ma yin pa'i yul can yin pa'i phyir ro / /
'on te mngon du byas pa nyid lkog tu gyur pas shes pa'i phyir lkog tu gyur pa yin zhe na /
de ni ma yin te /
gal te ngo bo nyid rtogs na ni lkog tu gyur pa gzhan ci zhig yod / /
'on te mi gsal bar snang ba'i rnam pa ni lkog tu gyur pa yin na /
'o na mngon sum nyid la mi gsal bar snang ba'i rnam pa ci'i phyir /
khas len par mi byed de /
'di ltar gsal ba dang mi gsal bar snang ba'i rang bzhin gnyis mngon sum la yod pa ma yin nam /
dper na ka ba la tshu rol gyi cha dang pha rol gyi cha myong ba'i rim gyis mngon sum nyid yin pa bzhin no / /
gal te yang gsal ba dang mi gsal ba gnyis kyi rang bzhin gyi dngos po mngon sum gyis cig car ma myong na /
de'i tshe 'jig rten gsum na rang bzhin gnyis pa nyid med par 'gyur ro / /
'on te khyad par can gyi dbang gis gsal ba dang mi gsal ba nyid yin la /
sngon po nyid ni dngos po'i ngo bo nyid do zhe na /
'o na gal te khyad par can nyid tha dad kyi dngos po la min pa de lta na ni dngos po mngon sum nyid du mi 'gyur te /
gsal ba dang mi gsal ba ni khyad par can las gzhan pa kho nar myong bar skye la /
sngon po la sogs pa'i rang bzhin der mi snang ba'i phyir ro / /
'on te sngon po la sogs pa myong ba mngon sum du brjod na /
'o na ni rjes su dpag pa yang sngon po'i rang bzhin myong bas mngon sum du 'gyur ro / /
'on te dbang po dang sbyor ba med pas rjes su dpag pa mngon sum ma yin no / /
'o na dbang po dang 'brel pa yang rjes su dpag pa la ji ste med /
'di ltar rjes su dpag pa ni dngos po'i ngo bo nyid rig pa po yin pas dbang po dang 'brel bar ston par 'dod do / /
'on te dngos po med pa nyid kyis rjes su dpag pa ni dbang po dang sbyor ba med do zhe na /
rjes su dpag pa dngos po mi 'dzin pa yin na snang bar ji ltar 'gyur /
gal te rjes su dpag pa la snang ba'i dngos po med pa nyid yin na ni rjes su dpag pa yul med pa can du 'gyur ba de bas na rjes su dpag pas rgyu dang 'bras bu'i dngos po rtogs pa med do / /
de nyid kyi phyir /
thams cad nus pa med ce na / /
zhes bya ba smos so / /
'di la lan smras pa /
sa bon sogs la myug sogs pa'i / /
nus mthong zhes bya ba la /
sa bon la sogs pa las myu gu skye bar 'jig rten thams cad la grags te dpyad pa med par snang ba yin no / /
'di ltar sngon po mthong ngo zhes rtogs pa'i stobs kyis sngon por rnam par 'jog pa de lta bas na rgyu dang 'bras bu'i dngos po mthong ba la lhag par zhen pa'o / /
des na myu gu la sogs pa'i 'bras bu rnams kyi nus pa rgyu sa bon la sogs pa la mthong ba'i phyir ji ltar de med pa yin /
'dir brjod pa gal te de kun rdzob 'dod na zhes bya ba la /
'dir 'di'i don ni tshad mas dngos po'i de kho na nyid rnam par gzhag pa las ma gtogs par brdar btags pa goms pa la lhag par mos pa'i phyir kun rdzob tsam ste /
ma brtags par shes pa'i don ni kun rdzob kyi don to / /
ji ltar 'ga' zhig tu sngon po la sogs pa ma mthong bar yang mthong bar mngon pa'i nga rgyal byed pa de ni brtags na ldog par 'gyur ro / /
de bzhin du 'jig rten pa'i tha snyad kyang don dam pa ma yin pa'i phyir sna tshogs 'di kun rdzob tsam ste /
tshad ma med par shes pa'i mngon pa'i nga rgyal tsam ni kun rdzob bo / /
'di ltar rgyu 'bras kyi dngos po rjes su 'gro ldog dag gis rtogs pa ste /
yod pa dang med pa yang mngon sum dang mi dmigs pas grub par khas len na /
mngon sum gyis ni 'di las 'di 'byung ngo zhes rjes su 'gro ba myong ba ma yin te /
mdun na gnas pa'i dngos po gnyis mngon du mi byed pa'i phyir 'di'i rjes la 'di dag skye bo zhes mngon sum gyis khong du chud pa ma yin no // //
tshad ma rnam 'grel gyi 'grel pa /
bam po gnyis pa /
'di ltar 'di las 'byung zhes bya ba'i don ci yin te /
ci de nyid las yin nam /
yang na 'di yod pas yod pa nyid yin nam /
'on te 'di las 'byung bar brtag grang na / /
de la gal te de nyid las 'byung ngo zhes nges par byed na /
de'i tshe ci da lta nyid du 'am /
'on te gzhan gyi tshe de nyid las 'byung ba yin /
de la gal te da lta de nyid las 'byung ba yin na ni /
'o na dus gzhan du gzhan las kyang 'byung bar 'gyur ro / /
de ltar yang yul gzhan du du ba gzhan las 'byung ba ma yin no zhes ji ltar nges par shes /
'on te dus gzhan du de nyid las 'byung gi gzhan las ma yin zhe na /
'o na dus gzhan du ni de kho na las 'byung zhes bya ba 'di la tshad ma med de /
mngon sum ni da ltar ba'i yul can yin pa'i phyir da ltar ba'i dngos po 'dzin par nus kyi /
dus dang yul thams cad kyi me dang du ba dang mngon sum gyis nges par 'dzin na ni de'i tshe rjes su dpag pa don med par 'gyur ro / /
'di yod pas yod pa nyid ces nges par gzung bar mi rung ste /
res 'ga' yul gzhan la sogs par rgyu yod kyang 'bras bu mi 'byung ba'i phyir ji ltar rjes su 'gro ba rtogs /
'on te 'di las 'byung zhes zer na /
de lta na ni rang nyid dang gzhan las kyang 'bras bu 'byung bar khas blangs pa'i phyir ji ltar rgyu 'bras kyi dngos po nges pa yin /
de'i phyir mngon sum gyis rjes su 'gro ba rtogs pa ni ma yin no / /
ldog pa yang mi dmigs pas grub pa ni ma yin te /
ci ste mi dmigs pa mngon sum yin nam /
rjes su dpag par brtag grang na /
de la gal te mi dmigs pa rjes su dpag pa yin pa de lta na ni mi dmigs pa de yang ldog pa la ltos shing ldog pa yang mi dmigs pa la ltos pa'i phyir gcig la gcig brten par 'gyur ro / /
'on te mi dmigs pa'i ldog pa rjes su dpag pa gzhan gyis sgrub na /
de'i tshe rjes su dpag pa de'i ldog pa yang rjes su dpag pa gzhan gyis sgrub pa nyid kyi phyir rjes su dpag pa de nyid mtha' med par 'gyur ro / /
'on te mngon sum nyid rjes su dpag pa yin na ni de lta na ming tsam tha dad par byas par 'gyur bas mngon sum ni yul dang dus thams cad du ldog pa sgrub pa ma yin te /
de dag la mi 'jug pa'i phyir ro / /
'on te grags pa'i tshad mas go ba rgyu dang 'bras bu'i dngos po yin na /
'brel pa 'dzin pa med par ma mthong ba'i don shes pa ni grags par brjod kyi /
mngon sum gyis dngos po gnyis rtogs par mi 'gyur bas rgyu dang 'bras bu'i dngos po de dag 'brel bar mngon sum gyis rtogs pa ma yin no / /
de'i phyir 'di dag ni 'bras bu 'di dag ni rgyu'o zhes shes pa 'di ni brtags pa tsam mo / /
yang na don gyis go bas so sor nges pa'i 'bras bu shes pa ste /
gal te myu gu sa bon gyis bskyed pa ma yin na /
de'i rjes thogs su yod par mi rigs pa'i phyir ma mthong ba'i don rtogs pa ni don gyis go ba'o zhe na /
de ni ma yin te /
gal te rgyu dang 'bras bu'i dngos po shes pa myong ba yin pa na don gyis go bas sam /
grags pas brjod par rigs par 'gyur ba las /
gang gi phyir rgyu dang 'bras bu'i dngos po rtogs pa med ces brjod pa ma yin nam /
nges par 'di las 'byung ngo zhes bya bar shes pa ni med de /
so sor nges pa'i dus nyid du 'di'i 'bras bu nyid du rtogs pas dus gzhan du de nyid las 'byung bar ji ltar shes pa yin /
'on te don gyis go ba las sam grags pa las dus gzhan du yang de nyid las 'byung bar rtogs par byed de /
'di ltar da ltar na ni de'i de ma thag par dmigs la /
gzhan gyi tshe na yang de las mi 'byung na ni lan cig kyang de'i rjes thogs su dmigs par mi 'gyur ro zhe na /
de lta na ni ka ba yang rtsig pa'i de ma thag tu mthong bar 'gyur bas de yang des bskyed par 'gyur ba ma yin nam /
'on te ka ba la sogs pa la 'khrul par mthong zhe na /
'o na ni rigs pa 'dis myu gu la sogs pa yang sa bon la sogs pa las 'khrul par 'gyur ro / /
'on te de la 'khrul par shes pa ma yin par 'jig rten pa yid rton par byed do zhe na /
'o na ni 'jig rten pa'i grags pa nyid la rgyu dang 'bras bu rnam par gzhag pa yod de /
'jig rten la grags pa yang ma brtags na nyams dga' ba'i kun rdzob tsam yin gyi don dam pa nyid ni ma yin no / /
de nyid kyi phyir de kun rdzob tu 'dod na zhes bya ba smos so / /
'dir smras pa /
ji ltar de ltar 'gyur zhes bya ba ste /
kun rdzob bam don dam par sa bon la sogs pa la myu gu la sogs pa'i nus pa yod par 'jig rten thams cad la grags pa'o / /
'jig rten gyi tha snyad kyang don dam pa'i rgyu mtshan can ni ma yin no / /
don dam pa la tha snyad med pa'i phyir ro / /
mos pa tsam gyis tha snyad grub ste /
rmi lam na nges pa'i tha snyad bzhin rgyu la sogs pa'i tha snyad kyang nges pa kho na yin la /
tha snyad de yang thog ma med pa'i nges pa'i bag chags rgyu yin gyi phyi rol gyi don ni ma yin no / /
bag chags med par yang shes pa dmigs pa dang dmigs pa med pa'i shes pa'i cha nyid med par 'gyur ro / /
ci ste kun rdzob ni ci yin te /
gal te bden pa yin na ji ltar kun rdzob yin /
'on te mi bden zhing log pa kun rdzob yin na /
de lta na kun rdzob tu bden pa zhes bya ba ci yin te /
bden pa dang kun rdzob ni 'gal ba ma yin nam zhe na /
'dir smras pa /
kun rdzob ces bya ba ni log pa'i shes pa la snang ba tsam lhag par mos pa'i rang bzhin te /
de yang thog ma med pa'i bag chags las byung ba ste /
des na thog ma med pa'i bag chags las skyes pa snang ba nyid 'ba' zhig tsam mo / /
'on te sngon po la sogs pa rtogs par gyur pa ji ltar mi bden zhe na /
goms pa'i stobs las rig pa'i phyir te /
'di ltar rmi lam la sogs pa na yang sngon po la sogs pa myong ba de ni bden pa ma yin la /
sad pa'i tshe na yang sngon po la sogs pa myong bar gyur pa ni bden pa ma yin te /
sngon po la sogs pa ma rtogs par de myong bar ma mthong ba de'i phyir don dam par shes pa yang ma yin la shes bya yang ma yin no / /
'jig rten pa'i tha snyad kyang chad par mi 'gyur te /
phan 'dogs pa yod pa'i phyir ro / /
de ltar na kun rdzob kyi bden pa zhes bya ba la 'gal ba med de /
don dam par ni don thams cad kyi dben pa kho na'o zhes bya ba skabs ji lta bar dpyad par bya'o / /
'on te skye ba la sogs pa'i rang bzhin nyid kun rdzob ste /
tshad mas mi 'dzin pa'i phyir ro / /
shes pa nyid mngon sum du byed pa yin gyi skye ba la sogs pa ni ma yin pa de bas na kun rdzob tu skye ba ste /
de nyid skye ba la sogs par tshad mas khong du mi chud pa'i phyir ro / /
kun rdzob ces bya ba nus pa med pa ma yin nam /
skye ba ni nus pa'o zhe na /
de ni mi bden te /
kun rdzob ni don dam par nus pa med pas don dam par skye ba yod pa ma yin te /
skye ba zhes bya ba'i nus pa ni rtog pa tsam gyis yin te /
rtog pas kyang skye ba yod pa nyid do / /
des na rtog pas ni skye ba ste /
de'i phyir nang gi nus pa yod kyi /
don dam par ni nus pa med pa de bas na /
skye ba med pa yin no / /
ji ltar 'das pa skyed par byed pa yin te /
ring du zhig pa yang skye bar thal bar 'gyur ro zhes bya ba la sogs pa gang smras pa de thams cad skabs bzhin du dgag par bya'o / /
rtog pa'i yul ni dpyad par mi bya'o zhes bya ba bstan pa gang yin pa'i don ni der yang dpyad pa ni tshad mar brjod pa ste /
des na rtog pa'i yul ni tshad ma'i don ma yin no zhes bya ba'i tha tshig go / /
sgyu ma'i don ni tshad mas rtogs pa'i don ma yin pa kho na'o zhes bya ste /
'gro ba thams cad sgyu ma kho na'o / /
de ltar yang de la kun rdzob kyi bden pa gang zhe na /
ji srid 'jig rten gyi tha snyad do zhes gsungs so / /
tshad ma dang tshad ma ma yin pa'i cha ni tha snyad du yin gyi don dam par ni ma yin te /
'dir rang las rang gi ngo bo rtogs zhes bya bar bstan to / /
kun la de yod ce na min / /
spyi yi mtshan nyid dang blo la / /
rjes su 'gro ldog ma mthong phyir / /
mig dang gzugs sogs blo bzhin no / /
zhes bya ba la /
gal te kun rdzob kyis don byed par nus na spyi la sogs pa la yang yod pa ma yin nam /
de dag kyang don dam par yod par 'gyur ro zhe na /
de ni ma yin te /
spyi dang blo la rjes su 'gro ba dang ldog pa ma mthong ba'i phyir /
dper na mig la sogs pa'i blo ni gzugs la sogs pa yod pa dang med pa la rag las pa bzhin no / /
mig la sogs pa'i shes pa nyid la sngon po la sogs pa'i rnam pa snang ba yin nam /
don la ni ma yin te /
de ji ltar don gyi rjes su 'gro bar 'dzin pa yin zhe na /
'dir smras pa /
gal te shes pa las sngar don yod par mi rtogs pa de lta na yang mig gi rnam par shes pa med par mthong ba'i phyir /
phyi rol yod par shes so / /
gal te phyi rol med par rnam par shes pa skye na ni de'i tshe gang dang gang na mig phye ba de dang der sngon po snang ba tsam gyi shes pa skye bar 'gyur te /
dper na mig rab rib kyis nyams pa la skra shad 'dzings par mthong ba bzhin no / /
mig gi shes pa ni de ltar thams cad du skye ba ma yin pa de bas na don yod par rtogs par rigs so / /
de'i phyir rjes su 'gro ba dang ldog pa la ltos nas mig la sogs pa'i blo dag la gzugs la sogs pa'i nus pa nyid mthong bar 'gyur ro / /
spyi dang blo ni phyi rol gyi rjes su 'gro ba dang ldog pa la brten pa ma yin te /
nang gi rgyu tsam las yod pa'i phyir ro / /
'on te ba lang nyid kyi blo rta las ma yin na de ji ltar ldog pa ma yin zhe na /
de ni ba lang nyid med par rta las ba lang gi blo med do zhes bya ba ni mi rung ste /
'on te ba lang gi rtogs pa'i rgyu bag chags sad pa'i nus pa med pa'i phyir /
rta la ba lang gi blo yod pa ma yin no / /
gzhan yang shes pa las ma gtogs pa'i spyi snang ba ni ma yin te / /
gang gis spyi yod pa dang med par 'jal ba des mtshungs pa nyid kyi rnam par shes pa gcig pu spyi yin gyi /
phyi rol gyi dngos po ni ma yin no / /
de lta na 'o na ni spyi med par rta dang ba lang nyid phan tshun tha dad par 'gyur zhe na /
ma yin te /
brtags pa nyid kyis tha dad pa'i phyir dang /
gsal ba rnams tha dad pa'i phyir gyi der spyi mtshan nyid mi mthun pa mi dmigs so / /
gal te yang brda la rtsol ba tsam gyis bum pas dben pa'i yul du yang bum pa'i shes pa med na ni spyi'i nus par 'gyur ro / /
'on te spyis khyab pa yin pas gsal bas stong par yang ba lang gi blo 'byung bar rigs she na /
mig rab rib kyis nyams pa la dmigs pa'i skra shad la sogs pa la yang ci'i phyir ma khyab pa yin /
'on te mi gzhan gyis ma mthong ba'i phyir /
de rnams med pa nyid yin na ni spyi yang brda rtsol ba med pas mi shes pa ma yin nam /
de bas na de yang med pa'o / /
brda rtsol ba las spyi shes pa yin no zhe na /
skra shad la sogs pa yang nam mkha'i ngos la rab rib yod pas mthong ba ma yin nam / /
des na ji ltar med pa yin /
'on te rab rib kyis nyams pa las skra shad med kyang mig gis mthong ba yin no zhe na /
skra shad la sogs pa 'di rtogs par gyur pa ma yin nam /
ci'i phyir med pa yin /
mig nyams pa'i gzung bya yin pas so zhe na /
'di ci ste nyams pa yin /
med pa dmigs pas so zhe na /
de lta na gcig la gcig brten pa ma yin nam /
gal te yang rab rib kyis bsgyur ba'i mig gzung bar bya bas skra shad la sogs pa brdzun pa yin na /
'o na ni spyi yang phyin ci log gi 'du byed pa la sad pa la snang ba'i phyir med par 'gyur ro / /
des brda rtsol ba la sogs pa / /
nang gi yan lag ngor 'jug phyir / /
bum pa dang ni 'degs dang spyi / /
grangs sogs blo yang bshad pa yin / /
zhes bya ba la /
gzugs la sogs pa'i yon tan gyi rten bum pa ni yan lag can gyi rdzas so / /
las ni 'degs pa'o / /
grangs ni yon tan no / /
sogs pa'i sgras ni 'du ba ste /
'di ni blo'i gzung ba'o / /
de dag gi blo gang yin pa ni blo ste /
de dag gis phyi rol la rjes su 'gro ba dang ldog pa med par bstan pa'i phyir bshad pa ni bshad pa'o / /
de dag kyang phyi rol gyi rdzas la brten nas ma yin no zhes bya ba'i tha tshig go / /
de ltar gang las shes she na /
brda la rtsol ba nyid nang gi rgyu ste /
de las 'jug pa'i phyir ro / /
sogs pa'i sgras ni dran pa gzung ngo / /
'di ltar bum pa'i blo ni bum pa dang 'brel pa ma yin te /
gzugs la sogs pa phan tshun tha dad pa nyid mig la sogs pa'i blo rnams kyis dmigs pa'i phyir ro / /
gzugs dang reg bya dmigs na yang thog ma med pa'i bag chags kyi stobs kyis dus phyis gcig pa nyid du lhag par zhen nas bum pa'o snyam pa'i shes pa skye'o / /
ci ste mig gis rtogs pa'i yan lag can gyi rdzas gang yin pa de nyid reg pas kyang rtogs pa ste /
mthong ba dang reg pa'i sgo nas rdzas gnyis so zhe na /
de ni ma yin te /
gzugs la sogs pa ma rtogs par kha dog la sogs pa med de / /
yan lag can gyi rdzas mi snang ba'i phyir ro / /
de myong ba yang gzugs kyi rnam pa ma yin pa 'dzin par 'gyur na /
mig gi shes pas gnyis su rtogs pa ni ma yin no / /
'on te bum pa'o snyam du shes pa yin gyi gzugs so zhes ni ma yin na /
de ji ltar bum pa dang gzugs dag tha dad par myong /
'di ltar bum pa dmar po dang /
bum pa rig pas rtogs pa 'khrul pa med pa'o zhe na /
de ni ma yin te /
gang gi phyir bum pa dang snam bu'i dngos po'i dmar po nyid rtogs pa dang /
dmar po dang dmar po ma yin pa'i dngos po bum pa'o snyam du rtogs pa de'i phyir rjes su 'gro ba dang ldog pa dag las bum pa dang dmar po dag rtogs pa tha dad pa yin gyi /
don dam par ni ma yin no / /
'o na gal te yan lag can med kyi gzugs la sogs pa nyid tha dad pa yin na /
ji ltar gang na gzugs yod pa de nyid na reg pa yod par rtogs she na /
de ni mi rigs te /
tshogs pa gcig la rag las pas bsdus nas rtogs pa ste /
dper na dpung gi tshogs la gang na rgyal po bzhugs pa de nyid du skyes bu la sogs pa rnams yod par tha snyad du grags kyi /
skyes bu la sogs pa med na dpung rang yod pa ma yin no / /
de'i phyir gzugs dang reg bya dag tshogs pa gcig la rag las pas mi 'khrul pa yin gyi /
de la yan lag can ni yod pa ma yin no / /
de bzhin du 'degs pa la sogs pa'i blo yul gzhan dang gzhan du 'byung ba'i lag pa la sogs pa'i skad cig nyid 'degs pa zhes bya bas na /
bsdus pa la dmigs pa yin gyi /
dngos po'i stobs las 'ongs pa ni ma yin no / /
de bzhin du grangs la sogs pa'i blo la yang blta bar bya'o / /
gal te spyi don byed nus pa med pa ma yin nam /
de lta na ni skra shad la sogs pa rab rib can gyis mthong ba yang don byed mi nus pa'i phyir spyi yin par 'gyur ro snyam du sems na /
skra shad sogs ni spyi min te / /
don du zhen pa med phyir ro / /
shes byar 'dzin phyir med pa la / /
thal ba'i nyes pa yod ma yin / /
zhes bya ba smos te /
rab rib can gyis dmigs pa'i skra shad dang zla ba gnyis la sogs pa ni spyi ma yin te /
don gyi ngo bo nyid du zhen pa med pa'i phyir ro / /
don nyid spyi'i rang bzhin gyis rang gi mtshan nyid kyi bdag nyid shes pa ni spyi'o / /
gal te rang gi mtshan nyid yin na de'i tshe don bya ba byed pa'i phyir ji ltar spyi yin te /
spyi ni don mi byed pa'i phyir ma yin nam /
'on te don byed pa dang bral ba las spyi yin na de'i tshe ji ltar don yin don ni don byed pa'o / /
des na don nyid spyi yin no zhes zer ba ni 'gal pa'o snyam du sems na /
'dir smras pa /
rang gi mtshan nyid mngon sum du don byed nus pa yin la /
brgyud nas nus pas de nyid spyi yin pa'i phyir ji ltar 'gal /
gal te don nyid spyi yin na med pa yang don nyid yin pa'i phyir /
spyi'i ngo bo nyid kyang yod par 'gyur ro / /
de bas na mi dmigs pa ni rjes su dpag par mi 'gyur te /
yul phyi ma yin pa'i phyir ma yin nam zhe na /
'dir smras pa /
shes bya nyid du 'dzin pa'i phyir te /
med pa ste zhig na med pa la sogs pa rnams kyi rang bzhin la /
spyi med pa'i skyon du thal ba med de /
med pa ni ma yin par 'gag pa'i sgo nas dngos po gzhan gyi ngo bo nyid yin par mngon du byed pa'i phyir don kho na yin no / /
gzhan gyi dngos po yang don byed nus pa nyid do / /
yang na gtan med pa yang gal te tshad mas gcod pa nyid kyang dgos pa dang ldan pa'i phyir 'di ni don yin te /
med pa la yang 'gro ba la dogs pa med pa'i dgos pa yod pa nyid do / /
de bas na med par nges par shes pas de la don nyid du rigs pa kho na'o / /
ci ste skra shad la sogs pa yang med pa'o snyam pa'am /
skra shad dngos lta bu'o zhes shes pa ma yin nam /
de la yang med par shes pa las 'gro ba dang 'ong ba la sogs pa'i yod pa de bas na skra shad la sogs pa rnams la yang tshad ma'i yul nyid yod pa'o snyam du sems na /
de dag kyang de ltar 'gyur na / /
bkag pa med phyir gsal snang nyid / /
shes pa'i ngo bo nyid don phyir / /
skra sogs shes bya'i blo dag kyang / /
spyi yi yul can nyid yin la / /
skrar snang don med can yin no / /
zhes bya ba smos te /
gal te skra shad la sogs pa ni med pa'o zhes bya bar yongs su gcod na /
de'i tshe med pa zhes bya ba spyi cis ma yin te /
don byed pa'i shes pas sam /
skyes bu gzhan gyis mi dmigs pa de bas na yul dang dus dang skyes bu gzhan gyis ma mthong ba'i phyir /
med pa spyir bkag pa med pa nyid do / /
de dag ste skra shad la sogs pa rnams so / /
gang gi tshe yang skra shad dngos bzhin no snyam shes par byed pa de'i tshe skra shad kyi shes pa'i ngo bo la 'dra ba'i tha snyad 'dogs so / /
de ltar 'gyur ba ste skra shad dang 'dra ba skra shad du gyur pa'o zhes shes pa na skra shad la sogs pa rnams la spyi'i ngo bo nyid bkag pa med pa kho na'o / /
ci ste spyi'i ngo bo nyid kyis yongs su gcod na skra shad la sogs pa gsal bar mi 'gyur ba las skra shad kyi shes pa ni shin tu gsal ba ma yin nam zhe na /
de la yang smras pa /
skra shad rnams gsal ba nyid ni /
shes pa'i ngo bo nyid kyi don yin pa'i phyir /
skra shad la sogs pa de ni rang gi mtshan nyid kho na'o / /
gsal ba nyid kyis don nyid yin pas rang gi mtshan nyid snang ba yin na ji ltar skra shad la sogs pa don med pa yin /
des na skra shad la sogs pa rnams spyi'i ngo bo nyid du mi 'gyur ba ma yin nam zhe na /
'dir smras pa /
skra shad la sogs pa rang rig pa nyid kyis nyams su myong ba'i skra shad la sogs pa'i snyam du rtogs pa gang yin pa'i blo skye ba de ni spyi'i yul can te /
'dra ba'i ngo bo nyid kyis yul du byed pa'i phyir ro / /
'di ltar skra shad la sogs pa brdzun par ram /
skra shad dngos 'dra bar shes pa ni brtags pa'i rang bzhin te bden pa las bzlog pa'o / /
de dang 'dra ba nyid yang sngar gyi rang bzhin gyi rjes su 'brangs nas rtogs pa ste /
snga phyi'i ngo bo nyid las mngon sum 'jug pa ni ma yin pa de bas na nges pa'i shes pa ni spyi'i yul can no / /
gal te de ltar na rang rig pa rang gi mtshan nyid kyi yul can dang rtog pa dang bcas pa'i shes pa spyi'i yul can yin na /
'o na ni 'khrul pa gang zhig yin zhe na /
de la smras pa /
skra shad du snang ba ste /
dbang po'i shes pa ni don med pa can yin no / /
rang rig pa ni mngon sum yin la /
rtog pa'i shes pa ni rjes su dpag pa ste /
dbang po'i shes pa ni don med pa'o zhes chas dbye bar bya'o / /
ci ste dbang po'i shes pa nyid rang rig pa yin la /
rang rig pa las gzhan pa'i dbang po las skyes pa'i shes pa ni med de /
mig la sogs pa'i stabs kyis rang rig pa skye ba'i phyir ro zhe na /
dbang po'i shes pa don byed pa las byung ba ma yin nam /
rang gi ngo bo nyid yongs su gsal bar myong ba ni dbang po las 'jug pa ma yin no / /
'on te gsal bar myong ba dbang po med par mi 'jug na ni /
myong ba thams cad gsal ba nyid yin la /
don ni cung zad gsal zhing cung zad mi gsal ba ma yin nam /
'on te mig med par ji ltar gsal ba nyid yin zhe na /
rmi lam gyi shes pa dbang po med kyang gsal ba'i rang bzhin ma yin nam /
de bas na dbang po'i shes pa ni don la 'jug cing /
don med na ni don med pa can te /
de la don thob pa med pa'i phyir ro / /
spyi yang shes pa'i rang bzhin phyir / /
don du thal bar 'gyur zhe na / /
de ltar 'dod phyir skyon med de / /
don gyi ngo bo nyid kyi spyi / /
zhes bya ba la /
skra shad la sogs rnams shes pa'i ngo bo nyid kyis don yin na /
spyi yang don gyi ngo bo nyid dang gsal ba'i ngo bo nyid du thal bar 'gyur ro zhe na /
'dir smras pa /
de ltar te shes pa'i rang bzhin gyis don nyid dang gsal ba nyid du spyi yang 'dod pa kho na'o / /
de'i phyir skyon 'di med de /
'di ltar spyi'i shes pa yongs su gsal bar myong zhing /
rang gi mtshan nyid kyang yin no / /
'o na gal te spyi shes pa'i ngo bo nyid yin pa'i phyir /
rang gi mtshan nyid dang gsal ba yin no / /
ji ltar spyi mi gsal bar snang ba yin zhe na /
smras pa /
don de phyi rol gyi ngo bo nyid kyis spyi nyid do / /
'jal bas ngo bo nyid de dpyod pa'o zhes bya ba'i don to / /
don la dpyod pas spyi nyid dang mi gsal ba nyid do / /
'o na gal te shes pa nyid spyi'i rnam par snang ba yin na ni shes pa bzhin de'i rnam pa yang tha dad pa'i phyir ji ltar spyir 'gyur /
shes pa'i rnam pa rig pa la yang phyi rol gyi don dang ji ltar phrad cing /
phyi rol gyi spyi med par sa bon med na /
ji ltar spyi yin zhe na /
smras pa /
kun la mtshungs pa'i ngo bo'i phyir / /
de ldog pa la brten pa'i phyir zhes bya ba yin te /
khra bo dang nag po la sogs pa thams cad la ba lang gi rnam pa mtshungs pa'i ngo bo nyid snang bar 'gyur te /
de'i phyir mthong ba dang rtogs pa'i rnam pa'i don gcig tu byas pa las phyi rol pa rnams la nus pa zhes brjod do / /
phyi rol pa de rnams kyang rigs mi mthun pa las log pa gang yin pa de la brten nas skyes pa'i phyir ram /
brgyud nas phyi rol gyi dngos po'i stobs kyis rtogs pa skye ba'i phyir /
rtog pa de yang log pa'i dngos po rnams la 'jug pa ste /
des na mi bslu ba zhes bya'o / /
rnam pa la spyir ji ltar rtog par byed de /
gang gi phyir gzugs la sogs pa nyid khyad par med pa ni spyi ste rjes su dpag pa'i yul ma yin nam /
'di ltar gdon mi za bar rang gi mtshan nyid rjes su dpag pa'i yul yin te /
de ltar ma yin na rjes su dpag pa tshad ma ma yin par 'gyur ro / /
ji ltar gang tshe rjes su dpag pas rnam pa tsam yul du byed na de'i tshe rang gi mtshan nyid mi shes pas 'jug par mi 'gyur la /
rjes su dpag pas spyi 'dzin par byed kyang phyi rol gyi don la 'jug pa ni ma yin no / /
des na shes pa'i rnam pas sam /
spyi las gsal ba rnams khong du chud par khas blang bar mi bya'o / /
'on te dang po rjes su dpag pas spyi nyid rtogs shing /
spyi nyid kyis mtshon nas shes pa'i phyir gsal ba rtogs par 'gyur gyi /
khyad par gyi ngo bo nyid ni ma yin na ni /
spyis kyang gsal ba rtogs pa ma yin te /
der yang gsal ba nyid spyir snang ba ma yin nam /
'on te mtshon nas shes pa'i phyir spyi rtogs pa yin na ni /
spyi 'di lta bu dag snang ba brgyud pa ni med pa nyid yin no / /
gzhan yang rigs las rigs gzhan rjes su dpog pa na /
de yang rigs gzhan rjes su dpog pa'i phyir /
thug pa med par 'gyur ro / /
de'i phyir mthar gsal ba dag nges par bya ba'i phyir gzugs la sogs pa nyid spyi yin par rigs so zhe na /
de la smras pa /
brjod bya nyid phyir de dngos min / /
dbang tshogs 'bras bcas nyid phyir ro / /
zhes bya ba la /
gzugs la sogs pa'i dngos po nyid spyi ni ma yin te /
gal te gzugs la sogs pa nyid spyi'i shes pas rtogs na ni de'i tshe sgra las skyes pa'i shes pa spyi'i rnam pa can gang yin pa des na /
gzugs la sogs pa ma lus pa gsal ba'i ngo bo nyid kyis myong ba'i phyir /
dbang po'i tshogs 'bras bu med par 'gyur ro / /
gzugs la sogs pa 'dzin pa'i don du mig la sogs pa'i tshogs 'dod na /
gzugs la sogs pa rtogs pa de yang dbang po med par sgra la sogs pa las skye bas /
da ni dbang pos ci zhig bya /
'on te dbang pos ni bde blag tu byed de /
'di ltar dbang po yod pa'i dga' ba gang yin pa de lta bu mig dang bral ba can la ni ma yin no zhe na /
bde ba la sogs pa la yang sgra las shes pa ma yin nam /
des na sgra nyid las bde ba rtogs na yongs su dga' ba'i phyir dbang pos ci zhig bya /
gzhan yang dbang po med pa las sdug bsngal skye ba gang yin pa de ni gzugs la sogs pa /
mthong ba med na yang yod pas so / /
gal te yang mig la sogs pa med par sgra nyid las gsal bar mthong ba skye na ni /
de'i tshe long bas kyang shin tu gsal ba kho nar sgra las byung ba'i shes pa la gzugs la sogs pa snang bar 'gyur ba'i phyir /
sdug bsngal ba'i skabs ci zhig yod /
'on te las kyi stobs kyis dbang po la sogs pa'i rgyun 'bras bu med kyang skye ste /
dngos po rnams rtog pa sngon du btang ba ni ma yin te /
gang gis na 'bras bu med pas skye ba med pa yin zhe na /
dbang po'i tshogs skye ru chug na /
de yang 'bras bu med par dpog par byed do / /
de lta na yang sgra las gzugs la sogs pa rtogs pa ni ma yin no / /
de bas na brjod par bya ba'i phyir spyi ni gzugs la sogs pa'i ngo bo nyid ma yin no / /
'on te ming dang rgyu mtshan gyi ngo bo nyid spyi ste sgra'i brjod par bya ba yin la /
gzugs la sogs pa ni mig la sogs pa'i yul yin pa'i phyir dbang po'i tshogs don med pa nyid ma yin no zhe na /
'dir smras pa /
ming sogs brjod yin na smra po / /
nyan po brjod bya rjes 'brel can / /
ming sogs 'brel pa med pa na / /
don la 'jug par mi 'gyur ro / /
zhes bya ba la /
ngag ming la 'jug la ming rgyu mtshan la'o / /
rgyu mtshan gyis don gsal bar byed pa'i phyir /
de ltar ming la sogs pa brjod par khas len na ni ming la sogs pa ldan pa yin pa'i 'du byed ces bya ba ste /
gang gi tshe na smra ba po dang 'brel pa yin nam /
nyan pa po dang 'brel tam /
yang na don dang 'brel pa can yin nam /
nam yang gang dang yang 'brel pa med pa can bzhir brtag grang na /
de la gal te nyan pa dang /
smra ba po dang 'brel ba'i ming la sogs pa sgras brjod par 'dod na ni de lta na phyi rol gyi don la 'jug par mi 'gyur te /
ming la sogs pa nyan pa dang smra ba po dang 'brel pa can shes pa'i phyir /
tha dad pa'i yul tha dad pa can rtogs par mi 'gyur te /
mi rtogs par 'jug na ni thams cad la 'jug par 'gyur ba dang /
nges pa yang don med par 'gyur ro / /
gal te don la tshul 'dra las / /
'khrul pas 'jug na kun du min / /
yul la 'khrul min zhes bya ba ni / /
'on te ming la sogs pa gang don gang la /
de dag tshul 'dra ba las ming la sogs pa rtogs na don la 'khrul pas 'jug par 'gyur ba ste /
don ni phyi rol lo / /
dper na mtshe ma dag gcig brjod na 'dra ba'i phyir cig shos la rmongs nas 'jug par byed do zhe na /
de ni ma yin te /
gal te ming dang rgyu mtshan 'dzin pa'i sgra las byung ba'i shes pa ji ltar 'khrul par 'gyur /
'on te 'khrul pa yin na yang yul med pa can du 'gyur ro / /
de lta na ming la sogs pa 'dzin pa por mi rung ste /
ming la sogs pa'i ngo bo nyid mi 'dzin pa'i phyir ro / /
rang gi ngo bo nyid snang ba na shes pa dngos po 'dzin pa yin gyi gzhan du ni ma yin no / /
'on te ming la sogs pa yang ming gzhan gyi rgyus gtogs pa de lta na ni ming la sogs pa'i 'phreng ba ring por 'gyur ro / /
des na mtshe ma dag la yang ming la sogs pa 'dzin pa'i shes pa 'khrul pa'i dpe ma grub pa yin no / /
der yang sgra las ming la sogs pa nyid rtogs pa ste /
ming la sogs pa rtogs pas kyang ji ltar mtshe ma la sogs pa don gyi ngo bo nyid la 'jug par 'gyur /
de'i phyir brtsad pa mtshungs pa yin pa'i phyir ji ltar mtshe ma la sogs pa dpe yin /
khas blangs nas kyang brjod pa tshul 'dra ba las 'khrul pas 'jug pa yin mod kyi /
'on kyang thams cad du ma yin te /
mtshe ma dag gcig tu nges kyang gzhan kho na la thams cad du 'jug pa ma yin pa ste /
skul ba nyid la 'jug pa mthong ba'i phyir ro / /
lus can dang lus can ma yin pa dag la 'dra ba yod pa ma yin la tshul 'dra ba med na yang ji ltar 'khrul pa yin te /
'di ltar gzugs la sogs pa'i ngo bo nyid ni phyi rol pa yin la /
ming la sogs pa ni lus med pa ste /
gzhan du na ji ltar ldan pa ma yin pa'i 'du byed de'i yin /
gzhan yang yul la 'khrul par yang mi 'gyur te /
smra ba po dang nyan pa po'i yul du ming la sogs pas bskul na /
ji ltar don gyi phyogs su shes par 'gyur /
yul so sor nges pa'i mtshe ma la brjod pa na /
yul gzhan na gnas pa'i de dang 'dra ba rtogs pa ni ma yin pa'i phyir ro / /
'on te smra ba po'i yul la yang ngo bo nyid brjod pa med kyi /
'on kyang ming gi tshul las yin pas /
yul du yang 'khrul pas rtogs pa'o zhe na /
'o na ni yul ma brjod pa'i phyir ji ltar don gyi phyogs la 'jug ste /
yul med pa'i ming brjod pa na yul dang 'brel pa'i gzugs la sogs pa la su yang 'jug pa ma yin no / /
'on te ming dang gzugs dag gcig tu zhen nas phyi rol la 'jug na ni /
de la yang ci ming la sogs pa phyi rol du 'dogs pa yin nam /
yang na phyi rol pa ming la sogs par 'dogs pa gnyis su brtag na /
gal te ming la sogs pa'i ngo bo nyid phyi rol du 'dogs na ni de lta na ni ming la sogs pa nyid rtogs pa ma yin nam /
ji ltar phyi rol la 'jug pa yin /
gang du shes pa snang ba gang yin pa de nyid du 'jug par rigs kyi /
gzhan du ni ma yin te /
ha cang thal bar 'gyur ba'i phyir ro / /
'on te don gyi ngo bo nyid la ming la sogs par 'dogs na ni /
phyi rol nyid rtogs par 'gyur gyi ming la sogs pa ni ma yin no / /
phyi rol du brtags pa gang yin pa de nyid shes pa'i yul yin te /
yul du ma byas par gdags par mi nus pa'i phyir ro / /
'on te gang gi shes pa'i rnam pa nyid sgra las rtogs kyi /
don la mi reg par 'dod pa de'i yang phyi rol la ji ltar 'jug par 'gyur zhe na /
smras pa /
shes mtshungs min /
rnam pa de lta'i blo nyid ni / /
skye phyir zhes bya ste /
shes pa ste shes pa'i rnam pa brjod par bya ba la ni 'jug par mi 'gyur ba'i skyon mtshungs pa ma yin te /
blo de lta bu'i rnam pa ste yul gyi rnam pa can skye ba'i phyir ro / /
'di ltar bag chags sad pa las blo skye bar 'gyur ba ni rang gi rnam pa nyid khyad par can gyi yul du don bya ba byed par sems pas skye bo 'jug par mthong ba'i phyir cung zad kyang 'gal ba med do / /
'on te bye brag tu smra ba'i sgra las byung ba'i shes pa ming dang rgyu mtshan gyi rnam pa can yang ming dang rgyu mtshan de nyid la phyi rol du zhen nas 'jug go snyam du sems na /
smras pa /
gzhan la de min te /
blo la khas mi len phyir ro / /
phyi rol don du snang ba can / /
khas len na yang shes pa las / /
tha dad pa ni tshad can min / /
ldog pa grub pa med phyir ro / /
zhes bya ba la /
ming la sogs pa brjod byar 'dod pa gzhan la /
rnam pa dang bcas pa'i shes pa de med na /
ci ste 'khrul pas 'jug pa yin /
ci'i phyir zhe na blo de lta bu'i rnam pa can phyi rol gyi don du snang ba khas mi len pa'i phyir ro / /
shes pa rnam pa med pa nyid yin la phyi rol gyi don ni rnam pa dang bcas pa'i phyir ro / /
ming dang rgyu mtshan dag don la sgro btags pa yang ma yin te /
'di ltar ming la sogs pa'am /
ma rtogs par don gyi ngo bo nyid du zhen par 'gyur grang na /
de la gal te sgra las byung ba'i shes pas ming la sogs pa ngo bo nyid du 'dzin na ni /
ji ltar don gyi ngo bo nyid du zhen pa yin /
rang gi ngo bo nyid du 'dzin pa gzhan gyi ngo bo nyid du rtogs pa'o zhes brjod par rigs pa ma yin no / /
ming la sogs pa ma rtogs na yang don gyi rnam pa nyid du ji ltar rtogs par 'thad de /
thal ches pa'i phyir ro / /
'di ltar thams cad thams cad kyi ngo bo nyid kyis rtogs par 'gyur ro / /
'on te shes pa ming dang rgyu mtshan gyi rnam pa can du 'dod de /
rnam pa dang bcas pa'i shes par smra ba tshad ma'i stobs las 'ongs pa'i phyir ro zhe na /
'dir smras pa /
khas len na ste rnam pa dang bcas pa'i shes pa khas len na /
ming la sogs pa ming dang rgyu mtshan la dmigs pa can gyi shes pa las tha dad pa'i tshad ma med pa ni 'di yin te /
tshad mas 'dzin pa yod pa ma yin pas tshad ma med pa ste de'i ngo bo nyid la tshad ma med pa can no / /
'dir sgra las skyes pa'i shes pa yul gyi rnam pa can nyid snang ba yin gyi /
de las gzhan pa'i ming la sogs pa 'dzin pa ni ma yin no / /
de bas na ma rtogs pa'i ming la sogs par rtogs pa ni legs pa ma yin no / /
'o na ji ltar mig gi shes pa la de'i bdag nyid du gyur pa'i sngon po nyid snang ba yin gyi /
phyi rol gyi don snang ba ni ma yin gyi /
'on kyang phyi rol gyi don yod pa'o / /
de bzhin du sgra las byung ba'i shes pa la ming la sogs pa de'i bdag nyid du gyur pa snang ba la /
ming gi rnam pa can gyi shes pa la phan 'dogs pa'i ming la sogs pa gzhan yod do zhe na /
de ni mi 'thad de /
mig la sogs pa'i shes pa'i ldog pa grub pa'i phyir ro / /
mig la sogs pa'i shes pa mig la sogs pa yod na yang so sor nges pa'i yul dang dus su 'byung bar rtogs pa'i phyir /
res 'ga' ba'i shes pas de'i rnam pa can gyi shes pa la phan 'dogs pa phyi rol grub pa ste /
sgra las 'byung ba'i shes pa ni brda rtsol ba tsam gyis skye bar 'gyur ba'i phyir /
de la shes pa las tha dad pa'i ming la sogs par brtags pa ni yod pa ma yin no / /
gal te shes kun don ldan na / /
rmi sogs na gzhan du mthong phyir / /
rigs min zhes bya ba ni shes pa thams cad rnam pa med pa nyid ma yin nam / /
de la rnam pa ni sngon po la sogs par snang ba'o / /
de bas na shes bya sngon po la sogs pa'i rnam pa thams cad don gyi yin te /
shes pa'i ni ma yin no / /
des na shes pa thams cad don dang ldan pa yin gyi /
cung zad kyang rang gi rnam pa can ni ma yin pa'i phyir ji ltar 'khrul pa yin /
shes pa'i rnam pa phyi rol gyi tshul du snang ba ni ma yin te /
des na sgra las byung ba'i shes pa yang dmigs pa dang bcas pa nyid kyi phyir /
ji ltar ming la sogs pa tshad ma med pa can yin zhe na /
'di la smras pa /
shes pa thams cad dmigs pa dang bcas pa'o zhes bya ba'i khyab pa cis shes te /
mdun na gnas pa'i rnam pa myong ba nyid don du yod pa ni ma yin no / /
de lta na ni 'khrul pa dang ma 'khrul pa'i cha med par 'gyur te thams cad don dang ldan pa'i phyir ro / /
'on te shes pa don dang ldan na yang don byed pa dang mi phrad pas 'khrul par gnas pa'o zhe na /
don byed pa dang bral bas dmigs pa med pa nyid du ji ltar mi 'gyur na /
ci ste don med pa ma yin /
gzhan yang de rmi lam la sogs pa na dmigs pa med pa can mthong ba'i phyir yul med pa nyid du rigs pa'o / /
'on te rmi lam gyi shes pa la dmigs pa dang bcas par 'dod na ni ma yin te /
de la ma grub pa'i phyir te /
dmigs pa dang bcas pa 'ga' zhig tu yang ma grub pa'i phyir ro / /
sad pa'i shes pa la yod pa ma yin nam zhe na /
de lta na yang sad pa'i gnas skabs rmi lam na med pa'i phyir rmi lam gyi shes pa dmigs pa med pa'o / /
de'i phyir rmi lam dang zla ba gnyis su snang ba'i shes pa la sogs pa na'o / /
gzhan du ste yul med par yang mdun du mthong ba'i phyir shes pa thams cad don dang ldan pa'o zhes pa de ni rigs pa ma yin no / /
rmi lam gyi shes pa yang mig la sogs pa'i yul can ma yin nam de bas na rmi lam gyi shes pa don med pa can du rigs pa ma yin no zhe na /
'dir smras pa /
'du byed la ma yin /
sngon po la sogs snang phyir ro / /
zhes bya ba la /
rmi lam gyi shes pa la sngon po la sogs pa snang ba ni ming la sogs pa'i rnam pa de dang bral ba'i phyir ro / /
des na sngon po la sogs pa'i rnam par snang ba las rmi lam gyi shes pa skye'i ldan pa ma yin pa'i 'du byed las skyes pa ni ma yin no / /
'on te rmi lam gyi shes pa'i yul sngon po la sogs pa nyid ma yin gyi /
'on kyang phyi rol gyi dngos po yul dang dus gzhan pa can rmi lam gyi shes pa'i yul yin te /
'di ltar rmi lam gyi shes pa la skye ba gzhan gyi dngos po yang snang ba yin no / /
yang na 'di nyid kyi yul lam dus gzhan na yod pa'i yul dang dus gzhan pa can du snang bar byed do / /
des na rmi lam la sogs pa na yang phyin ci log tu snang gi /
bdag nyid thams cad kyis yul med pa can gyi /
shes pa ni ma yin no zhe na /
'di la smras pa /
thogs med phyir na sngo sogs min / /
zhes bya ba la /
sngon po la sogs pa rmi lam gyi shes pa'i gzung bar rigs pa ma yin te /
rmi lam na snang ba sngon po la sogs pa dang mi mthun pa'i phyir ro / /
'di ltar phyi rol gyi dngos po thogs pa dang bcas pa ste /
rmi lam gyi sngon po la ni thogs pa dang bcas pa la sogs pa med pa'i phyir ro / /
de ltar gal te rmi lam na phyi rol gyi dngos po yod na ni yul 'dra bar glang po che'i tshogs mthong ba dang /
de bzhin du khang chung na nyal ba'i tshe rtsig pas chod pa can du yang bdag nyid phyi rol du thon par snang ba dang /
rmi lam na glang po che la sogs pa sdong po bsgyel ba la sogs pa'i 'bras bu gtan du bltar med pa de dag thams cad rigs pa ma yin no / /
'on te yul dang dus gzhan gyi dngos po snang ba yin pa de bas na de la don byed pa med do zhe na /
gal te dus gzhan na yod pa'i dngos po dus gzhan du mthong na ni sad pa'i tshe yang rmi lam la sogs pa na mthong ba'i dus na yod pa nyid kyi dngos po yang mthong bar 'gyur ba'i phyir thams cad du 'khrugs par snang bar 'gyur ro / /
'on te sad pa'i shes pa la gnod pa can med pa'i phyir /
phyin ci log tu snang ba ma yin zhe na /
bzlog par snang ba nyid gnod pa can gyi dngos po myong ba ma yin nam /
'on te don dang phrad pa yod pas zlog pa snang ba ni ma yin no zhe na /
don dang phrad pa phyin ci log tu snang ba nyid las kyang ma yin nam /
'on te don yod na ji ltar phyin ci log tu shes she na /
de lta na ni rmi lam na don 'dzin pa ma yin nam /
ji ltar phrad pa ma yin /
rmi lam na don med pas phrad pa med ce na /
don med na ji ltar rmi lam na don 'dzin pa yin /
'on te dus gzhan du myong bas phyi rol gyi dngos po rmi lam du myong ngo zhe na /
de lta na ni dus gzhan du mthong ba ji ltar mi phrad pa yin /
'on te dus gzhan du yod pa la da lta med pas mi phrad do zhe na /
de lta na de ji ltar myong ba yin /
'on te dus gzhan du mthong ba'o zhe na /
de thob par yang 'gyur ro / /
'on te yod pa ma yin pa ji ltar phrad par nus she na /
mthong bar yang ji ltar nus /
'on te rmi lam na sngon po myong ba nyid do zhe na /
mi shes pa ma yin nam /
ji ltar sngon po rig cing ci ste de'i rnam pa can gyi shes pa ma yin /
'on te sngon po sngon po zhes gcig tu zhen pas sngar sngon po mthong ba rmi lam du grub po zhe na /
de lta na ni gcig tu zhen par bya ba thams cad sngar nyid du mthong ba nyid las da lta mthong ba ni ma yin no / /
'di nyid dran pas mos pa ste de yang sngar bzlog zin to / /
'di ltar gal te sngar gyi rdul nyid da ltar gyi dus su 'dzin na /
de'i tshe sngar gyi rdul dang 'brel pa'i don byed pa ci ste mi mthong ba yin /
dngos po yod pa yang don byed pa de bas na /
don byed pa dang bral ba'i phyir thams cad 'khrul pa'i shes pa'i gzung ba ste dngos po ni ma yin no / /
gal te yang sngar mthong ba nyid kyi dngos po da ltar yod pas dran pa nyams pas snang ba yin na de'i tshe phyin ci log tu snang ba nyid de de'i skyon yang bshad zin to / /
'on te sngon po la sogs pa rmi lam la sogs par snang ba'i dngos po 'jig rten pa ma yin te /
rgyu gzhan las skyes pa de bas na rmi lam gyi shes pa ni dngos po'i yul can no zhe na // //
tshad ma rnam 'grel gyi 'grel pa /
bam po gsum pa /
'dir smras pa / /
yul rung can gyis mi shes pa / /
rang gis shes phyir de shes yin / /
des ni ming sogs brjod pa yin / /
zhes bya ba la /
gal te rmi lam gyi sngon po la sogs pa 'jig rten pa ma yin par skye'o zhe na /
de lta na ni srog chags thams cad kyis ci'i phyir mi rtogs /
'on te de dag rmi lam du sngon po la sogs myong ba ni tshogs pa'i rkyen med pas dmigs pa med pa yin te /
sngon po la sogs pa tshogs pa ni rmi lam du mthong ba'i rgyu yin no zhe na /
'di la smras pa /
gal te gnyis kyi stobs kyis sngon po bden par rmi lam du mthong na ni de lta na gnyid log pa gzhan dag gis ci'i phyir mi mthong ba yin /
'on te sngon mthong ba'i 'du byed kyi mthus rmi lam du snang ba yin no zhe na /
de lta na ni sngon gyi 'du byed tha dad pa las gzhan du yang rmi lam na snang ba 'byung bas sngar mthong ba'i 'du byed kyis bskyed pa'i phyir sngon po la sogs pa de ni rmi lam gyi shes pa nyid de /
'di ltar yul rung ba can na gnas par gnyid log pa las sad pa na mi shes pa'i sngon po la sogs pa rmi lam na shes pa'i phyir sngon po la sogs pa de shes pa nyid du rigs so / /
'on te gzung ba nyid du rig pa'i phyir don gyi shes pa ma yin no zhe na /
gzung ba'i tshul gyis rig pa ni ma yin te rang gi ngo bo nyid du 'dzin pa'i phyir ro / /
rang gi ngo bo nyid kyis sngon po la sogs pa de myong ba yin gyi gzung bar ni ma yin no / /
des na rang rig pa yin pa'i phyir rmi lam la sogs pa'i sngon po ni shes pa nyid do / /
des na ming la sogs pa yang shes pa'i rang bzhin no zhes bstan pa yin te /
ming la sogs pa yang gzhan gyis mi shes pas rang gis myong ba yin pa de bas na sgra'i stobs las skyes pa ni shes pa nyid yin gyi /
de la don yod pa ni ma yin no / /
da ni shes pa'i mdun du bya ba'i don la dgos pa med par bstan pa'i phyir /
mig la sogs pa'i blo 'dod pa /
de nyid don dam par cis shes / /
don gyi nus pa mthong phyir na / /
don med can gzhan thob par 'gyur / /
zhes bya ba smos te /
gang 'di mig la sogs pa'i blo phyin ci ma log pa'i snang ba can dpes nye bar brjod pa de nyid don dang ldan par tshad ma gang gis khong du chud pa yin te /
rmi lam dang sad pa na mthong ba'i mdun na gnas pa'i yul snang ba la bye brag med pa'i phyir ro / /
'on te don gyi nus pa rjes su 'gro ba dang ldog pa dag gis mthong ba ste /
'di ltar sad pa na mthong ba'i don snang ba gang yin pa de ni sngar gzhan gyis mthong ba dang rang gis kyang rjes su dpag pas shes pa dang /
phyis kyang thob par 'gyur ba de bas na don gyi nus par rigs so zhe na /
de ltar ni rmi lam gyi shes pa dang ming dang rgyu mtshan gyi shes pa gzhan dag don med pa nyid du 'gyur te /
de la phyi rol dang rjes su 'gro ba dang ldog pa med pa'i phyir ro / /
gzhan yang rmi lam gyi shes pa la don med do zhes rtogs pa'i brdar btags pa ni yod pa ma yin no / /
rmi lam gyi shes pa la sad pa'i tshe 'jig rten la grub pa ma yin no zhes shes pa skye ba'i dran pa med pa yin no zhe na /
ji ltar rmi lam de 'jig rten pa la ma grub 'jig rten pas rtogs par gyur pa 'jig rten pa la ma grub pa ma yin te /
log par snang bar thal bar 'gyur ba'i phyir ro / /
'on te 'jig rten la med pa nyid 'jig rten pa'i tshul du shes so zhe na /
'o na 'jig rten pa la med pa'i rang bzhin thug ba med par 'gyur ro / /
de'i phyir ming la sogs pa smra ba po dang 'brel pa can du 'thad pa ma yin no / /
'on te ming la sogs pa don dang 'brel pa sgras brjod pa de bas na don khong du chud par 'gyur ro zhe na /
smras pa /
'brel med can na'ang 'jug pa med / /
gal te don dang 'brel ldan na / /
'das pa ma 'ongs brjod bya min / /
don dang lhan cig de 'gags phyir / /
zhes bya ba la /
gal te ming la sogs pa la 'brel pa can yin pa de lta na yang 'das pa dang ma 'ongs pa brjod byar mi 'gyur te /
ming la sogs pa don nyid dang lhan cig 'gags pa dang ma skyes pa'i phyir ro / /
'on te ming la sogs pa gang dang yang 'brel pa med pa yin pa de lta na yang don la sogs pa dang 'brel pa med pas shin tu gsal bar 'jug pa med par 'gyur te /
ming la sogs pa la don byed pa med pa'i phyir dang /
don kyang mi shes pa'i phyir ro / /
sgra yis spyi ni 'dzin pa'i phyir / /
gal te thal bar mi 'dod na / /
de min spyi ni yan gar ba / /
'dzin med phyir ro 'dzin na yang / /
de spyi min na gsal ba min / /
des na rtag tu dmigs 'gyur ro / /
rtag nyid phyir ro zhes bya ba la /
'on te sgra'i stobs kyis spyi tsam 'dzin par 'gyur gyi sgra'i yul rang gi mtshan nyid ni ma yin pa de bas na spyi 'dzin pa'i phyir /
gang 'di thal bar brjod pa dbang po rnams don med pa nyid do zhes pa der mi 'gyur te /
'di ltar gal te sgras rang gi mtshan nyid brjod pa na de'i tshe skyon 'dir 'gyur gyi spyi tsam brjod bya yin pa la ni ma yin no zhe na /
de ni ma yin te /
spyi yan gar ba mi 'dzin pa'i phyir te gsal ba dang bcas pa nyid kyi spyi sgra las byung ba'i shes pa la snang ba'i phyir ro / /
'on te spyi yan gar ba nyid sgra'i shes pa yul yin pa de bas na 'das pa la sogs pa'i spyi yan gar ba 'dzin no zhe na /
'dir smras pa /
gal te spyi yan gar ba 'dzin pa de'i tshe 'das pa la sogs pa'i rnam par gzhag pa med de spyi 'das pa la sogs pa'i rang bzhin ma yin pa'i phyir ro / /
'on te spyi 'das pa'i gsal ba 'brel pas 'das pa zhes brjod do zhe na /
de lta na ni gsal ba dang lhan cig kho nar 'dzin pa'i phyir /
'das pa gsal ba'i rang bzhin du med pas na ji ltar gsal ba zhig pa'i sgo nas spyi 'das pa nyid du shes /
yang na spyi yan gar ba 'dzin na gsal ba de dag gi spyir mi 'gyur zhing gsal ba'i gsal byar yang mi 'gyur te /
gsal ba la ma ltos par rang rgyud par gzung ba de dang 'brel pa can du mi rigs pa'i phyir dang /
rang shes pas rtogs pa'i rgyu yin pas mar me la sogs pa gsal bar byed pa ma yin pa'i phyir ro / /
gal te gsal ba rtogs pa med par spyi shes na ni gsal bas gsal bya ma yin no / /
des na ste gsal bas gsal byar bya ba dang bral bas /
spyi rtag tu dmigs par 'gyur ba ste /
gsal bas stong pa'i sa phyogs su rigs mthong bar 'gyur ro / /
gang gis thams cad du snang bar 'gyur ba'i spyi rtag tu mthong ba yin zhe na /
de'i phyir rtag pa nyid kyi phyir ro zhes bya ba smos te /
rtag tu dmigs par 'gyur ro zhes bya bar snyegs so / /
gsal ba las / /
mngon sum nyid du gsal na ni / /
rang la shes pa skyed pa'i mthu / /
yod na gang de nus ldan nyid / /
'on te res 'ga' nus med na / /
de ni kun du nus med yin / /
zhes bya ba la /
'on te gsal ba yod pa las spyi'i gsal ba 'byung ste mthong ba la ltos nas so / /
des na thams cad du de dmigs pa ma yin no zhe na /
spyi gang yin pa rang gi yul can skyed nus na ni de nus pa nyid ma yin nam /
des na rtag tu dmigs par 'gyur ro / /
'on te res 'ga' spyi la nus pa med do zhe na /
'o na ni thams cad du nus pa med pa'i phyir de mi dmigs par 'gyur ro / /
'on te gsal ba dang bcas pa'i spyis rang gi shes pa skyed par nus kyi /
gsal ba la sogs pa'i grogs med na shes pa mi skyed de /
nus pa yang gcig pus 'bras bu skyed pa ma yin gyi tshogs nas skyed pa'i phyir ro zhe na /
smras pa /
de nus pa'am mi nus par / /
ngo bo nyid kyis gnas pa gang / /
rtogs pa nyid phyir gso min na / /
de zad bya phyir nus pa gang / /
zhes bya ba la /
spyi de ni shes pa gang zhig skyed pa'i nus pa'am nus pa med pa'i ngo bo nyid nus pa'am nus pa med pa de ni /
mi 'gyur ba'i spyi rtag pa'i phyir gsal ba la sogs pa phan 'dogs par byed pa gang zhig gis 'jig par nus shing skyed par nus /
'on te gsal bar byed pa gsal ba med par dbang pos mi 'dzin te /
dbang pos gzung ba'i spyi gsal bas gsal bar bya ba'i phyir ji ltar bum pa la sogs pa rna bas shes pa ma yin pas gsal ba la mi ltos kyi mig gis shes pa ni sgron ma la ltos pa bzhin no zhe na /
'dir smras pa / /
spyi'i shes pa de la yang / /
sngon po la sogs rnam pa'i cha / /
gang yin rjes su 'dzin par snang / /
de ni gang gis de ru sbrul / /
zhes bya ba la /
gal te bum pa la sogs pa bzhin du sgra las spyi 'ba' zhig shes na de'i tshe bum pa'i sgra las bum pa nyid shes pa'i phyir /
ji ltar bum pa dper rung ste /
rigs phyogs su byas pa'i phyir ro / /
phyogs nyid dper mi 'gyur te dpe'i skyon gyis dngos po thal bar 'gyur ba'i phyir ro / /
de bas na gal te sgra las ngo bo nyid kyis spyi shes na de la dbang po'i shes pas ci zhig bya /
'on te dbang po'i shes pa med par ji ltar sgra las spyi shes par 'gyur te 'brel pa 'dzin pa med pa'i phyir ro zhe na /
sgra las snang ba'i rnam pa gang yin pa de ni rigs yin na /
ci ste rigs kyi rang bzhin dbang po gnyis kyi gzung byar 'gyur te /
de la gal te sgra'i shes pa'i gzung ba rigs kyi ngo bo nyid yin na de nyid gsal bas gsal bar gyur pa'i dbang pos 'dzin par 'gyur te /
de nyid kyi rang bzhin gyis rtag tu rigs 'dzin par 'gyur ro / /
'on te gang mngon sum gyis shes pa de nyid rigs kyi ngo bo nyid do zhe na /
de lta na ni rigs kyi ngo bo nyid mngon sum gyis gzung bar tha snyad 'dogs na ji ltar mi gsal bar shes pa yin te /
gsal ba'i ngo bo nyid kyi sgra las skyes pa'i shes pas snang bar 'gyur ba'i phyir ro / /
gzhan yang spyi'i shes pa de yang sngon po'i dbyibs kyi rnam pa'i cha mi gsal bar rjes su 'dzin pa ste mngon du byed par shes par byed pa de'i rnam pa dang ldan pa'i spyi'i shes pa de ru gang gis skyed par byed /
spyis ni ma yin te sngon po'i rnam pa dang bral ba'i phyir ro / /
gsal ba'i rnam pa'o zhe na /
gsal ba ma bzung bar de'i rnam pa'o zhes ji ltar shes /
gsal ba bskyed pas so zhe na /
ma yin te rigs med par thal bar 'gyur te gsal ba med par mi 'dzin pa'i phyir ro / /
rjes su son pa'i rnam pa ni sngon po la sogs pa'i rnam pa gzhan las yod pa ma yin te /
de ni gsal bas byas pa'i phyir rigs med par 'gyur ro / /
mngon sum shes pa'i don can phyir / /
dbang po don med min zhe na / /
de nyid tshul gcig sgra sogs las / /
tha dad snang can blo gang las / /
zhes bya ba ni /
gal te spyi dang ldan pa'i gsal ba nyid sgra'i yul yin pa'am yan gar ba yin na de bas na sgra las byung ba'i shes pa la sngon po la sogs pa'i rnam pa'i cha dang bral ba'i thal ba'i skyon 'di med do / /
'o na gal te gsal ba nyid sgra'i brjod bya yin na de ltar na yang dbang po'i tshogs don med par 'gyur na /
dbang po rnams don med pa ma yin te mngon sum gyi shes pa'i 'bras bu can yin pa'i phyir ro / /
sgra'i shes pas mi gsal bar byas pa 'dzin la /
mig la sogs pa gzugs la sogs pa de nyid mngon du 'dzin to zhe na /
'dir smras pa /
de nyid tha dad par snang ba can gyi blo tshul gcig pa can sgra la sogs pa las ci ltar shes par 'gyur te /
phyi rol gyi gzugs la sogs pa tshul gcig pa can de nyid kyi rang bzhin shes pa nyid ni mngon sum nyid yin pa'i phyir ro / /
gal te sgra las byung ba'i shes pa la ngo bo nyid shes pa yod na dbang po rnams don med pa kho nar 'gyur ro / /
'on te mdun na yod pa mngon sum gyis mi 'dzin pas ngo bo nyid shes pa ni ma yin no zhe na /
de lta na ni sgra ni mdun na yod pa mi 'dzin pa'i phyir mngon sum ma yin par 'gyur ro / /
'on te sgra ni bdag nyid thams cad kyis 'dzin pa'i phyir mngon sum nyid do zhe na /
'o na ni sgra las kyang phyi rol nyid shes par 'gyur te de nyid du brda shes pa'i phyir ro / /
'on te mig la sogs pa bde blag tu shes par byed pa'i don gyis yin na ni bde blag tu shes pa yang sgra nyid las 'dod pas 'di lta bu bde blag gi don mtshungs pa yin no / /
'on te 'das pa dang ma 'ongs pa dag nyid la sgra sbyor zhing chod pa'i da ltar byung ba la yang sbyor gyis mthong bar gyur pa'i mchod pa nyid la ni sgra sbyor ba ma yin te der de don med pa'i phyir ro / /
'das pa'i gzugs la sogs pa dang chod pa ma mthong bar gyur pa ni bde blag tu byed pa ma yin te /
de bas na dbang po rnams 'bras bu dang bcas pa'o zhe na /
'o na ngo bo nyid shes pa ji ltar 'das pa la sogs pa dang ldan par 'gyur te /
dmigs par gyur pa las gzhan pa'i 'das pa la sogs pa'i gzugs shes pa med pa'i phyir ro / /
mngon sum gyis shes pa'i mchod pa ni ngo bo nyid 'dzin pa nyid kyi phyir bde blag tu byed pa ma yin te /
'di ltar chod pa'i glu sgra mngon du byas pas bde blag tu shes shing dga' ba skye ba yin no / /
'on te chu'i rlabs kyi tshul du 'ongs pa nyid kyi mchod par sgra shes pa yin no zhe na /
yul thag ring po can shes pa'i phyir ji ltar sgra 'ong bar 'gyur te /
gal te yul ring po can gyi sgra shes par gyur pa lus kyi dbang po dang phrad na ni gzugs la sogs pa yang phrad par 'gyur ro / /
de'i phyir sgra las sam rjes su dpag pa las phyi rol pa shes na ngo bo nyid kyang shes par 'gyur ba'i phyir dbang po rnams don med pa nyid ma yin nam /
de bas na /
spyi ni dngos po ma yin la / /
zhes bya ba smos so / /
'dis kyang spyi dngos po ma yin te /
gang gi phyir /
gsal ba'i ngo bo gzhan rten can / /
ma grub phyir ro tha dad na / /
ltos pa zhes bya 'bras bur brjod / /
rang gi rgyu las grub pa'i phyir / /
'bras bu rag las med pa yang / /
rtog pas 'brel par byed pa ste / /
nam yang 'bras min ji ltar 'brel / /
gzhan nyid yin na de 'brel med /
de phyir rang bzhin med par grub / /
ces bya ba la /
rigs gsal ba las tha dad dam tha mi dad par brtag grang na /
de la re zhig rigs dang ldan pa gsal ba'i ngo bo nyid ni rigs pa ma yin te /
gsal ba'i ngo bo nyid gzhan la ma brten pa can rang rgyud par grub pa'i phyir ro / /
'di ltar gsal ba rnams phan tshun rag las pa med pa dang tha dad par 'dzin to / /
'on te gsal ba las so so tha dad par spyi khas len no zhe na /
'o na ni gsal bas spyi bskyed par bya bar 'gyur te /
de lta ma yin na 'brel par mi 'gyur ro / /
'di ltar 'bras bu nyid ni ltos pa'i sgras brjod par bya ba yin no / /
gal te yang rigs gsal ba la ltos na ni de'i 'bras bu nges par 'gyur ro / /
'on te rigs 'bras bur gyur pa ma yin gyi gsal ba spyi'i rten nyid du snang ba'i phyir de dang 'brel pa can te /
dper na rgya shug la sogs pa bum pa la sogs pa dang 'brel pa can bzhin no zhe na /
de ni rigs pa ma yin te /
'bras bu ni ji srid du myu gu la sogs pa rtogs pas rang gi rgyu dang 'brel par byed pa ste /
'bras bu grub na rag las pa med pa'i phyir ro / /
ji ltar ji srid 'bras bu ma grub pa de srid rtog pa tsam nyid de /
skye ba'i tshe yang rgyu dang lhan cig 'byung bas rag las pa med pa yin no / /
rang gi rgyu zhig pa de'i tshe yang rtogs pa nyid kyis 'brel par byed do / /
gang yang gang cung zad 'bras bur ma gyur pa de ji ltar 'brel pa yin te /
thal ches pa'i phyir ro / /
de ste de bas na gzhan nyid yin pa'am spyi de yin na yang 'brel ba med pa ste /
de'i phyir spyi rang bzhin med par grub pa ste spyi rang rgyud pa mi rigs pa'i phyir ro / /
'o na gal te spyi rang bzhin med pa ma yin na 'o na ni med pa yang spyir 'gyur te /
de la yang rang bzhin med pa'i phyir ro zhe na /
smras pa /
med pa rigs su 'gyur min te / /
de dag ltos pa med pa'i phyir / /
zhes bya ba la /
ri bong gi rwa zhes bya ba med pa yang spyi nyid ma yin te /
rang gi gsal ba la ltos nas so / /
'o na yod pa'i spyi ru ci'i phyir mi 'gyur zhe na /
'dir smras pa /
yod pa dang med pa spyi ru 'gyur ba ma yin te /
yod pa dang med pa dag ltos pa med pa'i phyir ro / /
spyi'i rnam pa can ni gsal ba la ltos pa'i phyir spyi yin no / /
de'i phyir ngo bo med pa ni / /
ngo bo nyid la brten nas rtags / /
khyad par de la 'jug don can / /
rigs de sgra yis gsal bar bstan / /
zhes bya ba ni /
gang gi phyir de ltar rigs de nyid dang gzhan du brjod du med pa'i phyir rigs dngos po med cing rang bzhin med pa'o / /
gal te rigs dngos po med pa yin na rang gi mtshan nyid la sgra sbyor bar 'gyur te /
rang gi mtshan nyid brjod par bya ba yin no zhe na /
de ni ma yin te /
rigs dngos po med par gyur pa de nyid sgras bstan pa'i phyir /
rang gi mtshan nyid sgra'i brjod bya ma yin par bshad do / /
'on te rang bzhin med pa'i rigs sgras brjod na ni sgra'i sbyor ba don med pa nyid du 'gyur te /
don byed pa'i dngos po rtogs par bya ba'i don du sgra 'god kyi gyi na ni ma yin pa'i phyir ro / /
spyi ni don med pa ma yin pa'i phyir sgra sbyor bar mi byed do zhe na /
'di la smras pa /
khyad par de la 'jug pa'i don can te thob par bya ba'i don du sgras rigs bstan pa ma yin no / /
'on te rigs pa bzhin med par shes pas ji ltar rang gi mtshan nyid thob par 'gyur te / /
chu med pa'i smig rgyu rtogs pas bden pa'i chu thob pa med pa'i phyir ro zhe na /
de ni ma yin te /
ngo bo rnams gcig nas gcig tu brgyud pa la brten nas rigs der kun du rtogs pa'i phyir thob par 'gyur ro / /
smig rgyu la chur shes pas ni phyi rol ba dang 'brel pa med pa'i phyir chu dang phrad pa med do / /
ngo bo nyid rnams kyi stobs kyis rigs rtogs pa skye ba ma yin nam /
rigs ngo bo nyid kyi rnam pa can yin mod kyi /
gcig pa nyid du ji ltar zhen pa yin te /
phyi rol dang gcig pa nyid du ma mthong ba'i phyir gang gis gcig tu mngon par zhen pa yin zhe na /
smras pa / /
de yi ngo bo snang ba gang / /
don gyi de nyid du 'dzin pa / /
de 'khrul thog med dus nas ni / /
brdzun pa mthong goms sprul pa nyid / /
ces bya ba la /
sgro 'dogs pa ni phyi rol mthong ba kho na las ma yin gyi /
'khrul pa brgyud pa las kyang yod pa nyid de gtso bo la sogs pa'i rtogs pa bzhin no / /
des na rigs de'i ngo bor snang ba gang yin pa mi gsal ba'i ngo bo nyid de ni gsal ba mthong ba las ji ltar 'gyur te 'khrul pa nyid do / /
don gyi de nyid du 'dzin pa gang yin pa de yang 'khrul ba ste /
sa bon med par ji ltar 'khrul zhe na /
smras pa /
de thog ma med pa'i dus can brdzun pa mthong ba de la goms pa des sprul pa nyid do / /
nges ni 'di skad ston te /
thog ma med pa'i dus nas yod pa'i spyi mthong ba de nyid las spyir 'khrul ba yin gyi phyi rol dang 'brel pa ni ma yin no / /
'on te spyi ni ldog pa ste /
de yang log pa'i don gyi ngo bo nyid can yin na des na ji ltar spyi dngos por mi 'gyur zhe na /
smras pa /
don rnams kyi ni spyi gang yin / /
gzhan las ldog pa'i mtshan nyid can / /
sgra 'di dag gi mthar thug gang / /
de yi ngo bo ci yang min / /
zhes bya ba la /
phyi rol gyi don rnams kyi spyi gang yin pa rigs mi mthun pa las ldog pa'i ngo bo nyid can no / /
spyi gang yin pa mthar thug pa ste dpyis phyin pa can gang yin pa'i sgra de rnams ni spyi de'i ngo bo gsal ba las tha dad ci yang yod pa ma yin pa'i phyir de dngos po med par brjod do / /
don dam par ni de rang gi mtshan nyid kyi ngo bo nyid kho na ste /
dper na blo'i rnam pa phyi rol la ltos nas dngos po med par brjod pa bzhin no / /
shes pa'i rang bzhin gyis dngos po nyid do / /
yang na sgra'i go bar bya ba stong pa gzhan sel ba la ltos nas gzhung dang sbyar bar bya'o / /
'on te re zhig spyi'i shes pa yod la de la don gyi rnam pa snang ba gang yin pa'i spyi de yod pa nyid de /
'di ltar gal te shes pa'i rnam pa la don gyi ngo bo nyid med de 'di gzhan du snang ba'i phyir yin na ni shes pa las tha dad pa'i spyi med do zhes bya bar mi rung ste /
de rnam pa med pa'i phyir dang rigs rnam pa dang bcas pa can yin pa'i phyir ro zhe na /
'dir smras pa /
ngo bo med can spyi blo la / /
spyi nyid du yang mthong ba'i phyir / /
don 'khrul pa la spyi yin par / /
'dod par 'gyur na de yang ni / /
ngo bo can min bslad phyir dang / /
don dngos de nyid med phyir ro / /
zhes bya ba ste /
spyi'i blo la snang bar gyur pa ni gal te blo la rnam pa med par grub na spyi yin par 'dod de /
de'i tshe blo las de tha dad par nges par brjod par bya ba'i phyir spyi yin par 'gyur te de'i ngo bo nyid thun mong ba'i ngo bor mthong ba'i phyir ro / /
'on kyang don de 'khrul pa ste /
ji ltar blo'i ngo bo nyid spyi ru rtogs pa de bzhin du 'khrul pa yin yang rtogs pa nyid du 'gyur ro / /
de bas na spyi de ni shes pa yin te spyi'i blo la spyi'i rnam par ngo bo med pa yang mthong ba'i phyir ro / /
shes pa shes pa gzhan dang tha mi dad pa ni ma yin te /
des na der rigs snang ba ni 'khrul pa nyid yin no / /
'o na rigs 'khrul pa cis shes she na /
gang gi phyir ngo bo med pa can de yang bslad pa'i phyir dang don gyi dngos po can de don gyi dngos po de nyid med pa'i phyir ro / /
de bas na spyi ni phyi rol pa ma yin no / /
'on te spyi de nyid dang gzhan du brjod du med kyang dngos por 'gyur ro zhe na /
de ni ma yin te /
gang gi phyir /
ngo bo med pas brjod bya min / /
rnam 'gas brjod phyir brjod bya ste / /
dngos po 'dod na dngos po rnams / /
cis kyang brjod bya min pa min / /
zhes bya ba la /
gang zhig de nyid dang gzhan du brjod par bya ba ma yin pa de ni ngo bo med pa ste /
dngos po yin na gdon mi za bar tha dad pa'am tha dad pa med par yod par 'gyur ba'i phyir ro zhes le'u dang por gtan la phab po / /
de bas na spyi dngos po med pa'i phyir spyi de brjod par bya ba ma yin no / /
'o na gal te spyi gzhan la gzhan yin brjod par bya ba nyid yin pa'i phyir spyi gzhan rnam pa 'ga' zhig gis tha dad par brjod par bya ba yin pas spyi de dngos por 'dod ce na /
'di la smras pa /
dngos po rnams cis kyang ste /
rnam pa gang gis kyang brjod par mi bya bar mi rung ste /
gsal ba las ni de nyid dang gzhan nyid du brjod par bya bar 'gyur ro / /
'o na gal te spyi dngos po ma yin na de'i tshe ji ltar yang brjod par bya bar mi 'gyur ro zhe na / /
'dir smras pa /
nyer len tha dad pas tha dad / /
nye bar btags phyir brjod bya min / /
zhes bya ba la /
spyi ni spyi sgra gzhan las gzhan pa nyid du brjod par bya ba ma yin no / /
'o na ji ltar rigs tha dad par shes she na /
gzugs la sogs pa nye bar len pa rnams phan tshun tha dad pas des bskyed pa'i rnam pa tha dad pa la nye bar btags nas spyi tha dad par shes pa yin gyi /
don dam pa nyid kyi tha dad pa ni ma yin no / /
'di ltar bong bu'i rwa la sogs pa phan tshun tha dad par zhen pa ste /
des na de dag tha dad pa yin no / /
'on te de la ni de shes pa nyid tha dad pa'i rnam pa can te don tha dad pa ni ma yin no / /
spyi 'di la yang blo tha dad pa'i rnam pa can yod pa ci'i phyir khas len par mi byed /
gzhan yang gal te rigs sam /
gsal ba brjod byar gyur na 'das pa dang ma 'ongs pa brjod byar mi 'gyur na /
de lta ni ma yin no / /
gang gi phyir /
'das pa dang ni ma 'ongs pa'i / /
don la yang spyi'i rgyu can gyi / /
sgra rnams 'jug par 'gyur ba na / /
yod pa med chos ji ltar 'gyur / /
zhes bya ba la /
'das pa dang ma 'ongs pa'i don la spyi'i rgyu mtshan can bum pa la sogs pa'i sgra 'jug par 'gyur na /
sgra de rnams kyis 'das pa la sogs pa'i chos nyid du ci shes par 'gyur ba de'i tshe med pa'i chos su rigs yod bar 'gyur pa ji ltar 'gyur te /
med pa'i chos yod par mi rung ba'i phyir ro / /
yod pa nyid kyi gsal ba gzhan gyi chos yin no zhe na /
'o na yod pa'i chos nyid du shes pa ji ltar 'das pa nyid du 'gyur te /
'das pa'i gsal ba'i chos nyid du shes par gyur pa'i spyi 'das par rigs kyi da ltar las ni ma yin no / /
de bas na 'das pa dang 'brel pa can gyi rigs 'das pa nyid yin pa'i phyir gdon mi bla bar rigs med pa'i chos yin no / /
gang med pa'i chos de ni yod pa ma yin te /
dper na nam mkha'i me tog gam med pa nyid bzhin no / /
'on te 'das pa dang ma 'ongs pa yod pa nyid shes pa ste /
chos de yod pa'i phyir ro zhe na /
gal te yod na ji ltar 'das pa nyid yin /
'dzin pa 'das pa'i phyir ro zhe na /
'dzin pa yang shes pa nyid ma yin nam /
'on te mngon sum ma yin par rtogs pa'i phyir lkog tu gyur pa'o zhe na /
mngon sum ma yin pa nyid kyang mngon sum du sgra las shes pa ma yin nam /
des na ci'i phyir lkog tu gyur pa nyid du 'gyur /
de bas na 'das pa ni yod pa ma yin na de'i chos rigs kyang yod pa ma yin no / /
nye bar btags las de 'dod na / /
snam bu sogs las med gang yin / /
da ltar ba yi bum pa yi / /
med pa dang ni nye ba gang / /
zhes bya ba ni /
'on te med pa'i chos nyid spyi la ma grub ste nye bar btags nas med pa'i chos de 'dod kyi don dam par ni ma yin no / /
nye bar btags pa gang yin pa de dngos po nyid du med pa'i phyir 'das pa dang ma 'ongs pa de la spyi med pas de'i chos nyid ces pa'i gtan tshigs ma grub pa'o zhe na /
'di la smras pa /
'das pa la sogs pa de la spyi'i nye bar 'dogs sam sgra yin nam gsal ba yin zhes brtag grang na /
gal te rigs nye bar 'dogs na de ni mi rigs te da ltar ba'i bum pa'i spyi gang yin pa de 'das pa la nye bar 'dogs pa 'brel ba las yin nam /
'dra ba las 'dogs grang na nye ba med par nye bar 'dogs na ni thams cad la thams cad nye bar 'dogs par 'gyur ro / /
'das pa dang da ltar byung ba'i bum pa'i rigs la 'brel pa 'am 'dra ba med de 'das pa la sogs pa yang yod par thal bar 'gyur ba'i phyir ro / /
'on te sgra 'dogs na de yang mi rung ste don med par sgra mi 'jug ba'i phyir ro / /
'jug na yang med pa la sgra 'jug par 'gyur ro zhes bya ba 'thob bo / /
de lta na ni spyi dngos po med pa nyid du 'gyur ro / /
sgra dang 'das pa la sogs pa gang gis nye bar gdags par 'gyur ba'i nye ba yang brjod dgos so / /
'o na te gsal ba 'dogs na de yang mi rigs te 'di ltar da ltar byung ba'i bum pa yang 'das pa la nye ba gang yin pa dang snam bu la sogs pa la nye ba med pa gang yin pa'i rgyu gang zhig gis nye bar gdags pa'i gsal pa'am rigs sam /
brjod pa 'das pa'i bum pa la 'jug gi snam bu la sogs pa la ma yin /
nye ba med par nye bar gdags par mi rung ngo / /
'on te da ltar byung ba'i bum pa la sogs pa la tha dad par 'jug pa'i rgyu spyi yod pas tha dad par 'jug pa'i rgyu can gang yin pa de ni dngos yin la 'das pa la sogs pa la sgra nye bar btags pa'o zhe na /
smras pa /
rtag tu dngos dang btags pa ni / /
blo yi drang mi drang 'jug yin / /
seng ge dang ni bram ze'i khye'u / /
de ltar 'jig rten pa la grags / /
zhes bya ba la /
tha dad pa'i khyad par can ni dngos ma yin gyi 'on kyang blo nyid kyi drang por 'jug pa dang drang po ma yin par 'jug pa ni dngos dang btags pa'i rgyu yin te /
rim pa bzhin du seng ge dang bram ze'i khye'u la seng ge'i sgra bzhin no / /
bram ze'i khye'u la ni drang po ma yin par rtogs pa'i phyir de la seng ge nyid du btags pa ste /
gzhan du seng ge nyid la de bzhin du brjod pa'i phyir dngos yin no / /
bum pa la sogs pa la ni 'das pa dang da ltar ba ni 'khrul par shes pa'i yul med pa'i phyir nye bar gdags pa ma yin no / /
'on te 'brel ba med pa'i sgra ni btags pa yin la da ltar ba'i bum pa la sogs pa dang 'brel pa can ni dngos yin no zhe na /
smras pa /
gang la grags pas don can la'ang / /
'gro ba rnams kyi sgra 'god pa / /
de der dngos yin de mtshungs phyir / /
'khrul rtog can gzhan btags pa yin / /
ji ltar yod pa 'ang med brjod pa'am / /
ji ltar brtags pa bzhin du ni / /
nus pa'am mi nus gtso sogs pa'i / /
sgra ni skye bos byas pa yin / /
zhes bya ba la /
yul gang la grags pas yul med pa can gyi sgra skye bos 'god pa'i yul de la sgra dngos su yin no / /
dngos de dang mtshungs pa'i phyir grags pa las tha dad pa'i yul gzhan la gal te sbyor bde'i tshe brtags pa ste /
'khrul pa'i rtog pa can yin pa'i phyir te 'khrul pa'i rtog pa can 'di yin no / /
ji ltar bu la sogs pa yod kyang bu'i bya ba byed mi nus pa med pa dang 'dra zhes skye bos rjod par byed de bu ni bu ma yin zhes bya ba'i sgra de ni de la dngos po'i yul can yin pa'i phyir dngos su 'gyur ro / /
skyes bu bya ba byed nus pa yang ji ltar btags pa ni btags pa las ma 'das par de 'dra ba'i ngo bo nyid btags nas gang zhig gtso bo'i sgra skye bos sbyor ba de yang dngos su de la dngos su 'gyur te dngos pa'i yul can ma yin pa'i phyir ro / /
grangs can gyis btags pa'i gtso bo'am skyes bu ni yod pa ma yin pa'i phyir gtso bo dang skyes bus sgra dngos su mi 'gyur ro / /
'jig rten pa ni de nyid la dngos su tha snyad 'dogs so / /
de bas dngos po gang zhig 'khrul pa med par rtogs pa can gyi shes pa'i yul yin pa de ni gtso bo yin la cig shos ni nye bar btags pa zhes bya'o / /
'on te 'das pa la sogs pa'i yul can gyi shes pa yul med pa can yin yang /
da ltar byung ba la ni sgra las skyes pa'i shes pa gang yin pa de dngos po'i yul can te gcig 'khrul ba las thams cad de ltar 'gyur ba ma yin pa'i phyir dang rab rib can gyi shes pa 'khrul zhes te gzugs la sogs pa'i shes pa thams cad dang ba'i mig las skyes pa 'khrul pa ma yin pa'i phyir ro zhe na /
smras pa /
zhig la sgra las blo ci 'dra / /
snang ba de 'dra ma zhig la'ang / /
rna ba la sogs pa yi sems / /
don yod can la de lta min / /
zhes bya ba la /
sgra rnams las sngon por snang ba dang mi gsal ba'i blo zhig pa'i dngos po la rig par 'gyur ba de kho na ltar te sngon po'i rnam pa mi gsal ba'i ma zhig pa'i dngos po la yang mthong bar 'gyur ro / /
de ltar med pa'i don snang ba dang khyad par ma yin par snang ba ni bden pa dang yod pa'i yul gang yin pa can rna ba la sogs pa'i rnam par shes pa rnams la yod pa ma yin te /
'di ltar rab rib can gyis skra shad mthong ba thams cad du 'jug pa dang slu ba yin gyi /
mig dag pa'i rnam par shes pa ni yul so sor nges pa nyid la sngon po la sogs par snang ba can dang mi slu khyab skye zhing sgra las na zhig pa dang ma zhig pa la rnam pa gcig pa can yin pa'i phyir dngos po 'dzin pa ma yin no / /
spyi tsam 'dzin par byed pa'i phyir / /
sems gnyis mtshungs pa yin zhe na / /
de ni yan gar ba nyid du / /
'dzin pa sngon du bzlog pa yin / /
zhes bya ba la /
'on te sgra las gsal ba dang bral ba spyi 'dzin pa ste de'i phyir zhig pa dang ma zhig pa la dmigs pa can gyi shes pa gnyis snang ba mtshungs pa nyid yin no zhe na /
de ni ma yin te /
gang gi phyir spyi de gsal ba dang bral bar 'dzin pa de ni sngon du de spyi min dang gsal ba min zhes bya bar bkag zin to / /
de'i phyir sgra las byung ba'i shes pa ni dngos po med pa'i yul can yin no / /
ji ste dngos po med pa la sgra las 'byung ba'i shes pa 'jug par cis shes /
'on te rtogs pa nyid dngos po med pa la ni 'jug na ni zhig pa ma shes par snang ba tha dad pa'i med pa shes pa med pa nyid ma yin nam /
ji lta ba zhig pa rtogs pa 'dir bzhin du ma zhig pa yang yin no / /
des na 'di ltar rtogs pas zhig par nges par byed /
'on te the tshom yod de med par nges pa ni ma yin no zer na /
'o na gal te sgra las dngos po rtogs na ji ltar the tshom za ba yin te /
snang bar gyur na the tshom za bar mi rung ba'i phyir ro / /
snang bar gyur kyang 'dra ba las the tshom za'o zhe na /
de yang ma yin te tha dad par mthong ba dag la 'dra bar brjod par rang gi tha dad par mi snang na ni gcig pa nyid de 'dra ba ni ma yin no / /
'on te dus tha dad pas tha dad do zhe na /
dus tha dad pas dngos po tha dad pa dang de nyid yin par ji ltar shes te yod pa'i yul can yin yang snga phyi'i shes pa dag dus tha dad pa nyid yin gyi dngos po tha mi dad pa ma yin nam zhe na /
de lta na 'o na ni 'das pa la sogs pa yang dus tha dad pa ma yin te dngos po tha dad pa ma yin pa de bas na /
gal de sgra las skyes pa'i shes pa dngos po'i yul can yin na 'das pa la sogs pa'i rnam par gzhag pa mi 'thad do / /
de'i phyir sgra las byung ba'i shes pa ni gdon mi za bar dngos po'i yul can ma yin no / /
'on te rang gi mtshan nyid kho na khyad par med par rtogs par gyur pa spyi yin no / /
de'i phyir sgra las byung ba dang rjes su dpag pa'i shes pa dngos po'i yul can yin zhe na /
smras pa /
phan tshun khyad par can rnams dngos / /
khyad par med par ji ltar 'gyur / /
ngo bo nyid gnyis yod na yang / /
de dngos gcig tu ji ltar 'gyur / /
zhes bya ba la /
gang rjes su dpag pas khyad par med par gzung ba de gal te shes pa'i rang bzhin yin na ni rjes su dpag pa dngos po'i yul can ma yin no / /
'on te dngos po nyid kyi rjes su 'gro ba'i ngo bo nyid yin no zhe na /
de lta na yang khyad par can gyi ngo bo nyid phyi rol pa rnams phan tshun khyad par med pa'i ngo bo nyid du ji ltar rung ste /
khyad par can dang khyad par med pa'i rang bzhin gang gcig pa nyid du 'gal ba'i phyir ro / /
'on te rjes su 'gro ba dang ldog pa can gyi ngo bo nyid la ba lang la sogs pa mngon sum nyid kyis mthong ba ste de bas na spyi khyad par gyi bdag nyid can ni dngos po'o zhe na /
'di la smras pa /
rjes su 'gro ba dang ldog pa'i ngo bo nyid kyis ngo bo nyid gnyis su 'gyur na ni spyi khyad par gyi bdag nyid can gyi dngos po de ngo bo gcig tu ji ltar 'gyur /
de ltar shes pa las gnyis kyi bdag nyid kyi dngos po yin no zhe na /
ming gi rang bzhin can gang zhig ba lang zhes bya ba ni rjes su 'gro ba nyid du shes pa ma yin nam /
'di ci zhig yin /
dbang po'i shes pa la ni rjes su 'gro bar mi snang ba nyid yin te khyad par can gyi ngo bo nyid snang ba'i phyir ro / /
rtogs pa dang bcas pa'i shes pas mi gsal bar nyams su myong pa nyid yin gyi gsal ba'i rnam pa 'dzin pa ni ma yin no / /
dran pa dang mngon sum las gzhan pa'i rig pa ni yod pa ma yin pa'i phyir /
ji ltar spyi khyad par gyi bdag nyid can dngos por 'gyur /
de dag las gzhan gyur ba de / /
de dag ngo bo mtshungs na ni / /
de dag gi zhes 'brel ba med / /
ldog pa la ni nyes pa med / /
ces bya ba la /
'on te khra bo dang nag po de dag las spyi tha dad pa nyid mtshungs par khra bo dang nag po la yod par 'dod do zhe na /
gal te de lta na de dag gi de spyi zhes bya bar 'brel bar mi 'gyur te don gzhan du gyur pa'i phyir ro / /
de bas na spyi ma yin te ka ba bum pa'i spyi ma yin pa bzhin no / /
'on te spyi khyad par gyi bdag nyid can yin pa'i phyir bum pa'i spyi ka ba yin no zhe na /
spyi'i bdag nyid kyis ba lang nyid yin na spyi kho nar 'gyur ba ma yin nam /
de la khyad par dang 'bral bar ci ltar shes /
'on te khyad par dang 'brel pa can gyi rang bzhin nyid spyi yin no zhe na /
de lta na yang khyad par thams cad snang bar 'gyur te /
spyi khyad par thams cad dang 'brel pa'i ngo bo nyid yin pa'i phyir dang de yang mngon sum gyis 'dzin pa'i phyir ro / /
'on te spyi'i ngo bo nyid 'dzin pa khyad par gsal ba dang 'brel pa can nyid ni ma yin no zhe na /
ma yin te gsal ba dang 'brel pa nyid las tha dad par spyi'i rang bzhin med pa'i phyir ro / /
'on te spyi'i rnam pa can rigs kyi ngo bo nyid yin gyi de dang 'brel pa nyid ni ma yin no zhe na /
spyi'i rnam pa can nyid ces bya ba gsal ba dang 'brel ba nyid du brjod pa ma yin nam /
gsal ba la ltos nas spyi'i rnam pa can nyid yin gyi ngo bo nyid la ltos nas ni ma yin pa'i phyir te /
de rang gi ngo bo nyid la gnas pas thun mong ma yin pa nyid do / /
gsal ba la ltos nas spyi nyid yin na yang de bzung bas gsal ba thams cad gzung bar 'gyur ro / /
spyi ldog pa'i mtshan nyid can ma yin nam khyed la yang skyon 'di ji ltar med de /
'di ltar ldog pa spyir 'dod pas kyang phan tshun khyad par can du gyur pa'i ngo bo nyid du ji ltar 'gyur /
tha dad na yang de'i ldog pa'o zhes 'brel par mi 'gyur ro zhe na /
'di la smras pa /
ldog pa'i spyi la nyes pa med de phan tshun khyad par can du gyur pa rnams gzhan las ldog pa yod pa'i phyir ro / /
'di ltar ris mi mthun pa las gcig log pa de bzhin du gzhan dag kyang yin te spyi'i rnam pa can gyi shes pa ldog pa'i rgyu can yin pa'i phyir 'gal ba med pa nyid do / /
sna tshogs ma mthong ba can gyi mtshungs pa'i ngo bo nyid cis zlog par byed /
'on te khyad par rnams la ci ltar spyi rtogs pa yin /
spyi rtogs pa nyid las spyi nyid ma yin nam /
spyi rnam pa can gyi shes pa las tha dad pa'i spyi gzhan gyi rang bzhin mi snang ba'i phyir de la spyi ma yin pa rnams la spyi'i blor ji ltar 'gyur /
'dri ba 'di'i don ni spyi ma yin pa'i yul can gyi shes pa ji ltar spyi'i blor 'gyur zhing spyi blo'i yul ma yin par mi 'grub ste spyi'i blo myong ba'i phyir ro zhe na /
de yi phyir na mtshungs pa nyid / /
spyi 'di dngos med mtshan nyid yin / /
'bras bu yin na de du mar / /
'gyur zhing 'jig rten 'di mi 'dod / /
'jig pa dngos po tsam dang ni / /
rjes 'brel phyir rtag pa nyid min / /
rigs rnams 'brel ba med na yang / /
ngo bo nyid med 'bras min phyir / /
zhes bya ba la /
spyi'i rnam pa can nyid ni 'khrul pa'i ngo bo las tha dad par bstan par mi nus pa de'i phyir 'di mtshungs pa'i ngo bo nyid kyis dngos po med pa'i mtshan nyid de ngo bo nyid yin no / /
'on te spyi'i rnam pa can nyid gsal ba ji ltar yod pa bzhin yod de /
gang na gnyis yod pa de na gnyis kyi rnam pa dang /
gang gsum yin pa bde na gsum gyi rnam pa nyid yod do zhe na /
de lta na 'o na ni gsal ba gzhan du skye ba na spyi 'phel bar 'gyur ba can te gsal ba yod pa dang med pa'i rjes su byed pa'i phyir 'bras bu nyid yin no / /
'on te gsal ba'i 'bras bu spyi yin no zhe na /
de lta na yang gsal ba bzhin spyi de du ma nyid du thal bar 'gyur ro / /
'on te ngo shes pa yin pa'i phyir rigs gcig pa'o zhe na /
de lta na yang rigs la yang tha dad pa'i mtshungs pa'i rnam pa can yod par 'gyur ba'i phyir rigs thug pa med par 'gyur ro / /
'on te rigs las rigs gzhan mi rtogs so zhe na /
gsal ba la yang rigs rtogs pa med pa'i phyir brtsad pa mtshungs pa yin no / /
'on te ngo shes pas gsal ba'i rigs khong du chud do zhe na /
rigs la yang rigs gzhan ngo shes pas rtogs su rung ba'i phyir rigs thug pa med par 'gyur ro / /
gzhan yang spyi de mi 'dod pa'i 'jig pa'i ngang tshul can du 'gyur te gsal ba zhig na 'jig pa'i phyir dang /
dngos po yin pa'i phyir yang rigs 'jig pa'i ngang tshul can du 'gyur gyi rtag pa nyid ni ma yin te /
'jig pa ni yod pa tsam dang 'brel ba can yin pa'i phyir dngos por gyur na gdon mi za bar 'jig par 'gyur ro / /
'on te rigs 'bras bu ma yin pa nyid du 'dod na /
de lta na yang rigs gsal ba'i 'bras bu ma yin pas de dang 'brel pa med pa'i phyir mtshungs pa'i ngo bo nyid du mi 'gyur te spyi ni gsal ba dang 'brel pa yin gyi rang rgyud pa ma yin pa'i phyir ro / /
gzhan yang rigs brda'i stobs kyis sgra'i shes pa la snang ba de lta na yang dngos po ma yin te /
'di ltar /
dngos po'i stobs las skyes pa yi / /
shes pa gang de brda dag la / /
ltos pa ma yin spyi yi ni / /
blo la de dag snang mi 'gyur / /
zhes bya ba la /
shes pa gang zhig dngos po'i stobs te nus pa las skyes pa'i shes pa de ni brda la ltos pa ma yin te /
dngos po nye ba'i stobs kho na las skye ba'i phyir ro / /
dbang po'i shes pa brda dran pa la ltos nas gzugs la sogs pa la 'jug pa ma yin te brda ma bzung bar yang gzugs mthong ba skye ba'i phyir ro / /
gal te yang mig gi shes pa brda la ltos pa nyid yin na dngos po dang 'brel bar mi 'gyur te /
'di ltar brda sbyor ba ni nye ba tsam las 'das nas byed la brda la ltas nas shes pa ni sgro btags pa'i spyod yul can nyid do / /
'on te brda yang dngos po nye bar gyur pa la sbyor ba ma yin nam zhe na /
gal te snga phyir sgro 'dogs pa med par brda sbyor ba med pa de lta na mi nus par 'gyur bas brda las dngos po rtogs par mi 'gyur ba nyid yin no / /
'on te sgra'i stobs nyid las brda med par yang tha snyad kyi dus su shes par 'gyur ro zhe na // //
tshad ma rnam 'grel gyi 'grel pa /
bam po bzhi pa /
ma yin te /
snga phyi gcig tu sre ba med na rtogs pa ma mthong ste /
gzhan du na brda ma bzung bar yang sgra'i shes pa skye bar 'gyur ro / /
spyi'i blo ni brda 'dzin pa med par de dngos po'i dngos las skye ba ma yin no / /
'on te spyi'i blo ni brda 'dzin pa med par gsal ba gzhan mthong ba las 'byung ngo zhe na /
spyi'i tha snyad bsgrub par bya ba de la yang gsal ba gzhan de nyid rtags ma yin nam /
brda 'dzin pa ni nye bar mtshon pa tsam yin gyi rtags can gyi shes pa ni dngos po la ltos pa ma yin te des kyang snga phyi sre bar pa skyed kyi nye ba tsam 'dzin pa ni ma yin no / /
gzhan yang ha lan ta'i rigs dang bram ze'i rigs la sogs pa ni brda tsam dang 'brel pa yin gyi dngos po dang 'brel pa ni ma yin te gang gi ha lan ta la sogs pa'i tha snyad 'dzin pa des de nyid kyis ha lan ta la sogs pa shes pa yin no / /
'on te khra bo la sogs pa nye bar gyur na brda 'dzin pa med par yang ba lang ba lang zhes bya ba'i shes pa mthong ba ma yin nam /
brda la ma ltos pa'i shes pa'i yul yin pa'i phyir spyi dngos po yin te sngon po la sogs pa'i shes pa bzhin no zhe na /
smras pa /
dngos gnyis mthong la blo 'ga' zhig /
brda med na yang mi phyed pa'i / /
rjes su 'jug pa gang yin te / /
don nye ba yi rgyu can yin / /
zhes bya ba la /
gal te ha len ta la sogs pa'i rigs bzhin ba lang nyid la sogs pa dngos po ma yin na de la ni nye ba ci yang med do / /
'on te rnam pa gcig pa can gyi blo sa bon med par ji ltar 'gyur zhe na /
ha lan ta la sogs pa yang spyi med par gcig gi rang bzhin du ji ltar shes /
'on te de la yang ha lan ta nyid ces bya ba de dag gi spyir 'dod na ni de lta na brda ma bzung ba can rnam gyis kyang ji ltar mi shes pa yin /
de de dag la brda gsal bar byed pa med pas ma rtogs so zhe na /
de lta na yang rtag pa dang mi rtag pa'i rnam pa can phan tshun 'gal ba dang dngos po dang dngos po med pa de bzhin te brda med par mi shes pa'i phyir ci yang byed pa nyid du mi 'gyur ro / /
gal te ha lan ta la sogs pa'i blo brda tsam du yod kyi rigs ni ma yin no zhe na /
de lta na 'o na ni dpe de nyid kyis pa lang la sogs pa la yang blo nyid yod kyi rigs ni ma yin no / /
mi phyed pa'i rnam pa can gyi blo gang yin pa brda med na yang dngos po gnyis mthong ba na yod par 'gyur ba'i blo de don rnams nye ba ste bya ba gcig nus pa de'i rgyu mtshan can yin no / /
'on te rigs med par gcig gi rnam pa can gyi shes pa'i 'bras bu skyed nus pa'i mtshan nyid can de nyid nye bar ji ltar 'gyur zhe na /
de ni mi bden te /
ji ltar rigs med par shes pa / /
'bras can mig sogs nye bar 'dod / /
gang gis rnam par phye ba yis / /
rigs ni rnam par gsal bar byed / /
ces bya ba la /
gcig gi rnam pa can gyi rtogs pa skyed pa na khra bo la sogs pa rnams la rigs pa lang nyid ma rtogs par yang nye bar yod do / /
ji ltar mig la sogs pa rnams mig la sogs pa'i rigs pa bskyed pa rnams la nye bar 'dod de /
mig gi rnam par shes pa skyed par byed pa na'o / /
'on te lhan cig byed pa'i grogs rnams tha dad kyang 'bras bu gcig bskyed do zhe na /
dngos po gnyis mthong ba'i dus na yang blo gcig skyed pa na lhan cig byed pa'i grogs nyid du 'gyur ba ma yin nam /
'on te khra bo la sogs pa tha dad pa rnams blo gcig gi yul du ji ltar 'gyur zhe na /
spyi'i shes pa la khra bo la sogs pa gsal bar snang ba ma yin gyi /
'on kyang phyi rol la brten nas gcig gi rnam pa can gyi blo dang des bskyed pa de nyid phyi rol gyi nus pa can yin no / /
yang na rigs nyid gang gis tha dad pas nye ba la 'jug pa ste /
'di ltar ba lang nyid khra bo la sogs pa la 'jug gi rta khra bo la sogs pa la ni ma yin pa'i phyir nges par dngos po nyid du khas blang bar bya'o / /
'on te brda las ma skyes pa'i shes pa nyid la rigs snang bar 'gyur na /
ji ltar rigs de med par 'gyur /
'on te rtog pa med pa'i shes pa la rigs mi snang bar 'dod na ni rtog pa med pa'i shes pa rigs 'dzin par mi 'gyur ba ma yin nam /
mthong ba las dus phyis kyi shes pa rtogs pa dang bcas pas rigs mthong ba yin no / /
myong bar gyur pa med par mi rung ste /
rang gi mtshan nyid kyang med par thal bar 'gyur ro / /
de bas na tha dad pa med pa'i rjes su 'gro ba'i blo dngos po'i rgyu can kho na'o zhes zer ba de ni rigs pa ma yin te rjes su 'gro ba'i gzhal bya snang ba'i phyir ro zhe na /
smras pa /
rnam pa 'gas kyang rnam shes la / /
de dngos snang ba med phyir ro / /
gal te dbang rnams lta bor 'gyur / /
de yi lus ni snang 'gyur te / /
dngos ldan phyir ro rigs min te / /
yan gar mthong ba med pa'i phyir / /
gsal 'dzin tshe na de sgra dang / /
ngo bo las gzhan snang ba med / /
ces bya ba la /
gal te spyi yod par gyur na rtog pa'i shes pa'am rtog pa med pa'i shes pa la snang bar 'gyur ba zhig na /
ji srid du shes pa 'ga' zhig la rnam pa 'ga' zhig gis rigs de'i dngos po snang ba med pa'i phyir /
rigs yod pa ma yin no / /
rigs kyi rang bzhin ni kha dog dang dbyibs kyi rnam pa dang bral ba yin te /
rtog pa dang bcas pa'i shes pa ni mdun na snang ba'i sngon po la sogs pa'i ngo bo la zhe na /
de ji ltar rnam pa gzhan du myong bas rigs rnam pa gzhan po 'dzin par 'gyur /
de bas na snang ba med par grub pa yin no / /
'o na gal te rigs snang bar ma gyur pas med na dbang po yang mi snang ba'i phyir med par 'gyur ro / /
de bas na dbang po'i shes pa rgyu med pa can nyid du don las kyang skye bar 'gyur ro zhe na /
'dir smras pa /
gal te dbang po rnams lta ba por rnal 'byor pa kha cig la yod na ni dbang po de dag gi lus kyang snang bar 'gyur te /
dngos po dang ldan pa nyid kyis mngon sum du byed pa srid pa'i phyir ro / /
bdag cag la sogs pas ni mig la sogs pa mi mthong ste /
dbang po las 'das pa'i phyir ro / /
'o na de ltar rigs kyang ma yin nam zhe na /
ma yin te /
bltar rung bar 'dod pa'i phyir ro / /
yang na rigs gcig pu ni snang ba ma yin te /
gsal ba dang bral bar rigs de dag yan gar ba mthong ba med pa'i phyir ro / /
'on te rnal 'byor pa 'ba' zhig gis mig la sogs pa bzhin du rigs yan gar ba mthong ngo zhe na /
gal te rnal 'byor pas rigs yan gar ba mthong na de ni rigs su mi 'gyur ro / /
'on te spyi'i rnam pa can gyi blo skye ba ma yin nam /
de rigs kyi rgyu yin pas yan gar bar mi 'dzin te de med pa'i phyir /
rtag tu rigs ni gsal ba la brten pa nyid kyi phyir ro zhe na /
gsal ba 'dzin pa'i tshe gsal ba dang sgra ste rjod byed dang ngo bo nyid de dag las gzhan pa'i spyi mi 'dzin te /
'di ltar gsal ba'i rang bzhin la zhen pa dang nang gi brjod pa'i bdag nyid ming gi rnam pa can du snang ba'i phyir ma yin nam /
rigs de las tha dad pa'i rten med pa can du snang ba ma yin no / /
rigs de snang du mi rung ba'i phyir /
mi snang ba ma yin nam /
de med par mi dmigs pas ji ltar shes par byed de brjod pa dang shes pa'i rgyu yin pa'i phyir ro zhe na /
'dir smras pa / /
de phyir de ni shes tsam gyi / /
don byed par yang mi shes so / /
mi rung phyir de ngo bo med / /
de ni dngos med mtshan nyid yin / /
zhes bya ba la /
mi snang ba de nyid kyi phyir spyi de ni shes pa tsam skyed par byed par mi nus so / /
mi snang ba'i rang bzhin gang yin pa de ni de'i rnam pa can gyi shes pa skyes pa la yang nus pa med pa nyid yin no / /
'on te mig la sogs pa shes pa bzhin du shes pa tsam skyed pa'i rgyur 'gyur ro zhe na /
ma yin te rigs la rjes su 'gro ba dang ldog pa dag ma mthong ba'i phyir ro / /
shes pa tsam de la yang nus pa med pa'i phyir spyi de mi nus pa ni med pas ngo bo med pa ste gang gi phyir mi nus pa de ni dngos po med pa'i mtshan nyid de ngo bo med pa nyid do / /
ji skad bshad las bzlog gang yin / /
de ni rang gi mtshan nyid 'dod / /
ces bya ba ni /
gang yang ngo bo nyid kyis mi snang ba de ni yod pa dang med pa'i rjes su byed par nus pa ma yin pas de ni don dam par yod pa'i rang gi mtshan nyid ma yin no / /
ji skad 'das ma thag par dngos po med par ston pa'i rnam pa dag bshad pa las bzlog pa gang yin pa de ni rang gi ngo bo nyid kyis shes pa'i phyir ro / /
'di ltar rang gi ngo bo nyid kyi mtshan nyid 'di yin pa'i phyir rang gi mtshan nyid ces brjod do / /
'o na rang gi ngo bo de nyid yin na de'i mtshan nyid du ji ltar 'gyur zhe na /
ma yin te /
mtshan gzhi'i mtshan nyid dngos po ni brtags pa'i phyir ro zhes 'chad par 'gyur ro / /
'o na spyi dngos po med pa nyid du gyur na mi dmigs pa dang 'bras bu dang rang bzhin gyi gtan tshigs ji ltar tha dad par 'gyur te /
mngon sum dang rjes su dpag pa ni yul tha dad pas tha dad par rigs kyi mi dmigs pa la sogs pa ni yul tha dad pa ma yin te /
spyi dngos po med pa'i phyir ro tha dad pa ni dngos po dang dngos po med pa'i rgyu can yin no / /
'on te rtags tha dad par mthong bas so zhe na /
de lta na yang gtan tshigs rnam pa drug mthong ba'i phyir mdzes pa ma yin no / /
rgyu dang 'bras bu 'gal ba dang / /
ldan pa dang ni 'du ba dang / /
don gcig la ni 'du ba ste / /
gtan tshigs rnam pa drug tu 'dod / /
de'i phyir drug tu 'gyur ro / /
yang na / /
yod med gnyi ga la brten pa'i / /
sgra don chos ni rnam pa gsum / /
zhes bstan pa de la yod pa ste / /
'bras bu dang rang bzhin gyi gtan tshigs kyi yul yin la /
med pa ni mi dmigs pa'i yul yin zhing gnyi ga'i rang bzhin can ni snang du mi rung ba'i mi dmigs pa'i yul yin no / /
spyi dngos po med par gyur na dbye ba 'di dag mi rung ngo / /
yang na gnyis ni dngos po grub pa yin la gcig ni dgag pa sgrub po zhes gang bstan pa de la /
dngos po nyid du mtshungs na ji ltar dngos po dang dngos po med par dbye bar bya zhe na /
'dir smras pa / /
yod med gnyi ga la brten phyir / /
spyi de yang rnam gsum yin no / /
zhes bya ba la /
spyi la ngo bo nyid kyi dbye ba med de dngos po med pa'i phyir ro / /
yod pa dang med pa dang gnyi ga la brten pa'i phyir /
spyi shes pa'i ngo bo nyid can de rnam pa gsum yin no / /
de bas na de'i rgyu yang 'bras bu dang rang bzhin dang mi dmigs pa dag tha dad pa yin te /
'di ltar yod par mngon par zhe na pa'i rtog pa ni rang bzhin gyi gtan tshigs kyis bskyed la /
med par zhen pa ni mi dmigs pas yin no / /
gnyi ga 'dzin pa'i rnam par rtog pa ni 'bras bu'i gtan tshigs kyis bskyed pa ste /
sgrub byed tha dad pa can ni yod pa dang med pa tha dad par byed pa 'bras bu'i gtan tshigs yin te /
'bras bu la ltos nas med pa yin la ngo bo nyid la ltos nas yod pa ste /
gtan tshigs dang tha dad pa'i bsgrub bya yin pa'i phyir ro / /
yang na dngos po med pa yin yang yod pa dang med pa dang gnyi ga'i nye bar len pa can yin pa'i phyir tha dad pa la brten nas rjes su dpag pa'i yul tha dad pa yin te /
yod pa nyid kyang gnyis te tha dad pa dang tha mi dad pa 'bras bu dang rang bzhin gyi gtan tshigs kyi yul yin no / /
med pa ni mi dmigs pa'i yul yin no / /
gnyi ga la brten pa'i chos ni mi snang ba mi dmigs pa'i yul yin na / /
de'i phyir gzhung dang ji ltar 'gal ba yin /
gal te yod dang rjes 'brel phyir / /
yod shes dngos po'i rten can ni / /
min te lan btab zin phyir dang / /
'das sogs gzhan du'ang mthong phyir ro / /
zhes bya ba la /
'o na gal te shes pa yod pa la brten pa yin na dngos po yod na 'byung ste yod pa dang 'brel ba'i phyir mngon sum bzhin no zhe na /
yod pa la brten pa'i shes pa yin zhes te yod pa yin 'byung ba ma yin te /
yod pa'i yul can nyid ni yod pa'i ngo bo nyid 'dzin pa'i phyir yin gyi /
rtog pa spyi'i yul can yod pa 'dzin pa ma yin te /
dbang tshogs 'bras med thal phyir ro / /
zhes bya bas lan btab zin pa'i phyir ro / /
'on te yod pa yin na 'byung ba'i phyir yod pa'i yul can du brjod do zhe na /
de ni rigs pa ma yin te /
gzhan du yang ste yod pa ma gtogs par 'das pa la sogs pa la mthong ba'i phyir ro / /
gal te spyi 'am gsal ba la shes pa 'jug na de'i tshe 'das pa la sogs pa'i yul can du sgra mi 'gyur te /
yod pa ni ngo bo nyid kyis snang ba yin na 'das pa la sogs pa nyid la mi 'thad pa'i phyir ro / /
gal te de ltar med pa'am med pa rtogs pas mthong na ni de'i tshe spyi'i yod pa'i chos nyid nyams par 'gyur ro / /
de smras pa / /
dngos chos nyid nyams 'gyur zhe na / /
dngos por 'dzin pa sngon 'gro can / /
de shes yin phyir dgongs pa 'dis / /
skyon 'di med ces bya ba ste / /
spyi'i shes pa de dngos po mthong ba sngon du 'gro ba can yin pas de la dmigs pa ci yang med de /
spyi lkog tu gyur pas yul ma yin pa'i phyir ro / /
'di ltar spyi ni mngon sum ma yin te / /
de yang ngo bo nyid kyis mi snang na ji ltar gzhal byar 'gyur / /
de lta na ni spyi'i shes pa la yul ci yang med pa'i phyir tshad ma ma yin par 'gyur ro zhe na /
de ni ma yin te /
gzhal bya rang gi mtshan nyid gcig /
ces bya ba la /
spyi zhes bya ba'i gzhal bya med de med pa'i phyir ro / /
rang gi mtshan nyid kho na dngos por gyur pa gzhal bya yin no / /
ci'i phyir de ltar yin zhe na / /
de la don byed grub phyir dang / /
yod med nyid du dpyad phyir ro / /
zhes bya ba la /
don bya ba byed nus pa'i dngos po'i yul yod pa dang med pa dag don du gnyer ba'i rtog pa dang ldan pa ni don bya ba byed nus pa shes par bya ba'i phyir tshad ma rjes su tshol bar byed do / /
de lta ma yin na tshad ma gnyer ba dag don med par 'gyur ro / /
de bas na don byed pa'i dngos po ni yod pa ste /
yod pa dpyad par nus pa ni don dang ldan pa'i tshad ma'o / /
de bas na rang gi mtshan nyid kho nas don byed par grub pa'i phyir de nyid yod pa dang med par dpyad par bya'o / /
de'i phyir mngon sum dang rjes su dpag pa dag gi gzhal bya ni rang gi mtshan nyid gcig pu yin no / /
gal te rang gi mtshan nyid gcig pu mngon sum dang rjes su dpag pa'i yul du byed na /
'o na ni spyod yul gcig pa'i phyir tshad ma gcig nyid du 'gyur ro / /
yul gcig kyang rkyen tha dad pas tshad ma tha dad par gyur pa ma yin nam /
mig la sogs pa ni mngon sum gyi rkyen yin la tshul gsum ni rjes su dpag pa'i rgyu yin no zer na /
de lta na ni gzhal bya gnyis phyir zhes bya ba mi 'thad par 'gyur ro / /
slob dpon gyis kyang gang gi phyir mtshan nyid gnyis yin pa de'i phyir tshad ma gnyis yin no zhes gsungs so / /
rgyu rkyen gnyis las kyang tshad ma gnyis nyid de /
mig la sogs pa'i shes pa ni rkyen gyi bye brag gis rnam pa du mar 'gyur te /
'di ltar mig gi rnam par shes pa'i rgyu ni mig la sogs pa'o / /
sna'i rnam par shes pa'i rgyu ni dril sogs pa'i phyir tshad ma mang por 'gyur ro / /
gzhal bya tha dad pa las tshad ma tha dad par gyur pa la yang sngon po la sogs pa du ma'i yul can yin pa'i phyir /
tshad ma mtha' yas par thal ba yod pa ma yin nam zhe na /
ma yin te /
thams cad kyang rang gi mtshan nyid yin pa'i phyir de yul du byed pa na tshad ma gcig kho na'o / /
'o na ni rgyu rkyen tha dad kyang dbang po las skyes pa nyid yod pa'i phyir thams cad mngon sum du 'gyur ba ma yin nam zhe na /
ma yin te /
dbang po las skyes pa nyid mtshan nyid ma yin pa'i phyir te /
'di ltar dbang bo las skyes pa zla ba gnyis su mthong ba yang mngon sum gyi tshad ma ma yin gyi / /
yul dang bcas pa ni nges par tshad ma ste /
gzhal bya la mi 'khrul ba'i phyir ro / /
de bas na yul gnyis kho na la tshad ma gnyis yin te gzhan du na tshad ma mtha' yas par 'gyur ba'i phyir ro / /
'o na ji ltar gzhal bya gnyis nyid du 'gyur zhe na /
'dir smras pa / /
de yi rang bzhin ngo bo dag / /
rtogs phyir gzhal bya gnyis su bzhed / /
ces bya ba la /
rang gi ngo bo nyid mngon du byed pas sngon po la sogs pa de mtha' yas pa nyid yin yang rang gi mtshan nyid yin te /
rang gi ngo bo nyid kyis mtshon cing shes pa'i phyir ro / /
'o na rtogs pa tha dad pas gzhal bya tha dad pa yin na don dam par rang gi mtshan nyid yod par mi 'gyur te /
mngon du 'dzin par byed pa med pa ni mi gsal bar rtogs pa yin pas rang gi mtshan nyid ma yin pa'i phyir ro / /
de bzhin du 'di ji ltar gzhal bya gcig nyid de /
'ga' zhig gis rang gi ngo bo mngon du byed pa'i phyir rang gi mtshan nyid yin no / /
gzhan ni mi gsal bar rtogs pas lkog tu gyur pa'o / /
rtogs pa tha dad pas ni gzhal bya tha dad pa ma yin te /
ltos nas gzhag pa'i tha dad pa brtags pa'i rgyu can yin pa'i phyir dngos po med pa nyid yin no / /
dngos po gcig gi yang rang gi mtshan nyid dang spyi'i mtshan nyid can yin na /
mngon sum dang rjes su dpag pa'i rang bzhin can gyi gzhal bya gzhan yod pa'i phyir /
de la tshad ma gzhan gyi go skabs yod pa ma yin nam zhe na /
'di la smras pa /
gal te gzhal bya don dam pa yin zhing de tha dad pas kyang tshad ma tha dad par 'gyur na /
de'i tshe gzhal bya mtha' yas pa can gyi tshad ma rnams kyang mtha' yas par 'gyur ba zhig na spyi don dam pa ma yin no / /
'on te rtogs pa tha dad pa dang tha mi dad pa la ltos nas tha dad pa nyid du byed kyi /
don dam par gzhal bya med do zhe na /
'di la smras pa /
ngo bo nyid dmigs par gyur pa nyid yod pa'o / /
dmigs pas shes par gyur pa yod pa yin nam /
dmigs par gyur pa nyid ni yod pa ma yin no zhe na /
bong bu'i rwa la sogs pa mi dmigs par gyur pa med par nges pa ma yin nam /
mthong na ni yod par tha snyad 'dogs pa'i phyir dmigs pa la yod pa zhes brjod do / /
de bas na don dam pa'i gzhal bya ni mngon sum pa nyid yin no / /
'o na gal te mngon sum pa nyid don dam par yod na 'ga' zhig gi yang mngon sum ma yin med par ro zhe na /
mngon sum nyid mngon sum yin par 'gyur ba ni ma yin te /
mi gzhan la ltos nas kyang mngon sum kho nar 'gyur ro / /
dper na sngon po la sogs pa mi gzhan la ltos nas kyang sngon po la sogs pa'i ngo bo nyid mi 'dor ba bzhin no / /
'o na ji ltar mi gzhan gyi lkog tu gyur pa 'ga' zhig gi mngon sum du gyur pa'i dngos por rtogs pa yin zhe na /
mngon sum gyi ngo bo nyid kyis lkog tu gyur pa yang rtogs par gyur pa ma yin nam /
gal te yang 'ga' zhig gis mthong ngo zhes nges shing rang gis kyang nges na /
de'i tshe rjes su dpag pa don med par 'gyur ro / /
'on te mngon sum pa nyid lkog tu gyur pa 'dod na ni /
gang mngon sum de nyid lkog tu gyur par ji ltar 'gyur /
de la dmigs pa med pa'i phyir lkog tu gyur pa yin no zhe na /
mthong ba med pas mngon sum med pa nyid ma yin nam /
ji ltar mi dmigs pas med par 'gyur zhe na /
'o na dngos po la tshad ma ci zhig yod /
'on te rjes su dpag pa nyid lkog tu gyur pa'i dngos po yod par grub pa'i tshad ma'o zhe na /
rjes su dpag pa yang mthong ba'i ngo bo nyid kyi rjes su 'brang ba ma yin nam /
de bas na gsal ba'i rnam pa can nyid rjes su dpag par rigs so / /
'on te phyis kyi shes pas sngar yod par shes par byed ce na /
gal te bltar rung ba med na ji ltar yod pa yin /
phyis mthong ba ni de nyid kyi tshe yod par rigs pa ma yin nam /
'on te sngar yod pa ma yin pa ji ltar mthong bar 'gyur zhe na /
sngar ni mthong bar gyur pas dngos po de zhen pa med pa ma yin nam /
de'i rjes su dpag pas de nyid bsgrub pa ma yin te /
yod par 'gyur ba ni tshad ma de las shes so zhes bshad par bya'o / /
'o na gal te mngon sum nyid kyi dngos po yin na /
gzhal bya gzhan ji ltar yod pa yin zhe na /
de nyid gzhan gyi ngo bo nyid kyis rtogs pa'i phyir te /
bltar rung ba'i ngo bo nyid thun mong ba'i tshul gyis khong du chud pa ni gzhal bya gzhan pa zhes brjod do / /
de lta na ni ltos nas byas pa'i phyir spyi don dam par yod par mi 'gyur ro zhe na /
de ni de bzhin te /
spyi dngos po med pa'o zhes bstan to / /
dngos po dang phrad par byed pa'i sgo nas tha snyad 'dogs pas du ma shes nas dngos po yin no zhes tha snyad 'dogs so / /
des na tha snyad 'dogs pa'i skye bo la ltos nas yul gnyis yin no / /
gang yang gnyi ga'i ngo bo can gyi gzhal bya 'dzin pa'i tshad ma gzhan yod do zhes smra ba /
de la smras pa /
gnyi ga'i ngo bo nyid kyis tshad ma gcig 'jug pa ma yin te /
'jug na ni tshad ma gnyis nyid yin no / /
gnyis kyi ngo bo nyid can gyi gzhal bya khong du chud pa tha dad pa nyid las tshad ma tha dad pa'i phyir ro / /
yang na rtogs pa tha dad pas don dam pa ma yin pa nyid kyi gzhal bya tha dad pa'i mtshan nyid yin pa'i phyir /
gnyi ga'i ngo bo nyid can gyi gzhal bya yod pa'i thal ba med de /
sngon po la sogs pa kho na dngos po'i rang bzhin yin pa'i phyir ro / /
sgrub byed rtogs pa tha dad pas tshad ma dang ldan pa'o / /
de lta na ni don dam pa'i gzhal bya med pa'i phyir tshad ma nyid du mi 'gyur ba ma yin nam zhe na /
don dam pa'i gzhal bya med pa ma yin no / /
'on kyang gzhal bya tha dad pa ni brtags pa'i ngo bo nyid de thob par byed pa ni gang mngon sum du gyur pa de nyid rjes su dpag par bya ba'o / /
de bas na ngo bo nyid kyis dang gzhan gyi rang bzhin gyi dpe'i rjes su 'gro bas don de nyid rtogs pa'i phyir gzhal bya gnyis su 'thad pa yin no / /
'o na mngon sum dang rjes su dpag pa gnyis don dam pa yul du byed pa'i phyir ji ltar tha dad par 'gyur te /
ngo bo nyid mngon du byed na mngon sum nyid du 'gyur ba'i phyir ro / /
de'i ngo bo nyid la rjes su dpag pas ma reg na ji ltar de'i yul nyid yin zhe na /
'dir smras pa / /
ji bzhin mngon zhen med pa yis / /
gnyis pa 'khrul pa dag tu bzhed / /
ces bya ba la /
'di'i don rtsa ba dang lo ma la sogs pa'i dbye ba tha dad pa de bzhin du mngon par zhen pa 'di la med pa'i phyir /
ji bzhin pa'i mngon zhen med pa'o / /
des gnyis pa gzhan gyi ngo bo nyid kyis rtogs pa 'khrul par brjod de /
sngar mthong bas bskyed pa'i bag chags kyi stobs las byung ba'i phyir dngos po la reg pa med kyang dngos por mngon par zhen pa'i phyir ro / /
gzhan gyi tshul gyis rtogs na ni / /
'khrul pa tshad ma nyid ma yin / /
zhes bya ba ni / /
gzhan gyi tshul gyis rtogs na ni de tshad ma nyid du mi 'gyur te 'khrul pa'i phyir ro / /
yang na gal te gzhan gyi tshul gyis rtogs na ni ji ltar dngos po de rtogs par 'gyur te /
de la gzhan gyi ngo bo nyid rtogs na dngos po gzhan thob par ji ltar 'gyur te /
'khrul pa nyid yin na tshad ma ni 'khrul pa ma yin no / /
'on te 'khrul pa nyid kyang mi bslu ba'i phyir tshad ma yin na /
mi bslu ba ji ltar yin te /
gzhan rtogs na gzhan thob par mi 'gyur ba'i phyir mi bslu ba nyid ma yin no zhe na /
'dir smras pa / /
bsam pa la ni slu med phyir / /
'khrul pa yin yang tshad ma yin / /
rtogs pa'ang rnam pa gzhan du snang / /
phyogs 'di'i lan yang btab zin to / /
zhes bya ba la /
mngon sum yang ji bzhin pa'i don du mngon par zhen par ji ltar shes te /
mngon par 'dod pa'i don la mi bslu ba nyid kyi phyir ro / /
rtags las skyes pa'i 'khrul pa yang gal te bsam pa ste mngon par 'dod pa la slu ba med pa yod na de nyid tshad mar 'gyur te /
rjes su dpag pa ni bag chags kyi stobs las skyed pa mi gsal bar snang ba'o / /
gal te dngos por 'dzin pa ma yin pa de lta na yang tha snyad 'dogs pas dngos po 'dzin pa bzhin du rtogs par byed de /
de'i rjes su mthun pas kyang mi bslu ba'i phyir tshad ma yin no / /
'on te tha snyad 'dogs pa rtags las skyes pa'i shes pa la ji ltar dngos por sems she na /
rjes su dpag pa dngos po 'dzin pa'i phyir te /
rnam par rtog pa la dngos po med de dngos po nges pa med pa'i phyir ro / /
'on kyang thog ma med pa'i bag chags kyi stobs kyis rang gi snang ba phyi rol tu ston par byed pa'i phyir 'jug par byed pa zhes bya ste /
mthong ba la nges pas 'jug par rung ba'i phyir ro / /
gzhan du na mngon sum yang ji ltar 'jug par byed par 'gyur te /
de la yang thob par bya ba'i ngo bo nyid mi snang ste /
nye ba tsam zhig mngon sum pa snang ba'i phyir ro / /
gzhan yang mngon sum nyid 'jug byed ma yin par rigs te /
nye ba tsam gyi dngos po mngon du byed pa'i phyir ro / /
mngon du byas pa tsam gyi rang bzhin la 'jug pa ni ma yin te /
'jug pa mi 'chad par thal bar 'gyur ba'i phyir ro / /
'o na mngon sum nyid da ltar byung ba kho na la gcig tu zhen nas ma 'ongs pa'i don la 'jug go zhe na /
rjes su dpag pa yang thob par bya ba'i don la zhen nas rnam par rtog pa gzhan nyid 'jug par byed pa ma yin nam /
ci'i phyir khas mi len /
'on te rang gi ngo bo nyid la don med pa la mngon par zhen pa'i phyir /
rjes su dpag pa 'jug par byed pa ma yin pa dang dngos po med pa la reg pa'i phyir tshad ma ma yin la /
mngon sum ni dngos po la reg pa'i phyir tshad ma yin no zhe na /
gang gi mngon sum don la reg pa'i cha de nyid kyis tshad ma ma yin te /
'jug par byed pa dang bral ba'i phyir phrad par 'gyur ba'i dngos po 'dzin pa ni mngon sum gyis ma byas pa'i phyir ro / /
'on te rtogs pa skyed pa'i mngon sum tshad ma yin no zhe na /
ji ste gang gis de'i sgo nas mngon sum 'jug par byed par 'gyur ba'i rtog pa la 'jug par byed pa yod dam mngon sum rang nyid 'jug par byed pa yin na ni rnam par rtog pa skyed pas 'jug par byed pa ma yin no / /
de lta na 'o na rnam par rtog pa nyid 'jug par byed pa yin no zhe na /
rnam par rtog pa la dngos po 'dzin pa med pa ma yin nam /
ji ltar dngos po la 'jug par byed pa yin /
'on te rnam par rtog pa dngos po 'dzin pa ma yin yang phyi rol du mngon par zhen nas 'jug go zhe na /
rjes su dpag pa dngos po med pa 'dzin pa yin pa de lta na yang phyi rol tu mngon par zhen nas 'jug par byed pa nyid ma yin nam /
de bas na tshad ma nyams par 'gyur ba ma yin no / /
'on te mthong ba'i rjes su 'brang ba'i rtogs pa 'jug par byed par rigs te /
mngon sum gyis dngos po bzung ba'i phyir ro zhe na /
rnam par rtog pas thob par bya ba la mngon sum mi 'jug pa ma yin nam /
de bas na de ji ltar 'dzin par 'gyur /
'on te thob par bya ba'i rgyun la mngon sum 'jug pa'i phyir thob par bya ba la yang 'jug go zhe na /
skad cig dang po la mngon sum 'jug pa ma yin nam /
gzhan la 'jug par gyur pa ni thob par bya ba la 'jug par nus pa ma yin no / /
de lta na ni rjes su dpag pa yang rang gi ngo bo la 'jug pas don la yang 'jug par 'gyur ro / /
'o na ni rang gi ngo bo nyid la 'jug pa'i rjes su dpag pa don la 'jug go zhes bya ba ni btags pa tsam kho nar 'gyur ro zhe na /
de lta na ni mngon sum yang skad cig ma dang po la 'jug pas thob par bya ba la 'jug go zhes bya ba ni brtags pa par 'gyur ro / /
de'i phyir rjes su dpag pa yang phyi rol la zhen nas 'jug par byed pa'i phyir tshad ma yin no / /
gang yang gang dang gang rtogs pa de dang de ni rang gi ngo bo nyid de dper na mngon sum bzhin no / /
rjes su dpag pa yang rtogs pa'o / /
de bas na rang gi ngo bo nyid yin no zhes brjod pa de la smras pa /
rtogs pa yin yang gzhan gyi ngo bo nyid kyis rnam par gzhan du mthong ba yin te /
dper na nor bu'i 'od la nor bur shes pa bzhin no / /
rjes su dpag pa ni dngos po'i yul can zhes pa'i phyogs 'di la yang /
dbang tshogs 'bras min thal phyir ro / /
zhes bya bas lan btab pa yin no / /
de bas na spyi'i rnam pa can gyi shes pa ni dngos po med pa'i yul can no / /
mngon sum gyi dang po sngon du mthong ba dang chos mthun pa nyid las don byed pa'i yul can gyi shes pa skye ba gang yin pa de ni rjes su dpag pa yin te /
mngon sum ni nye ba tsam snang ba can yin pa'i phyir /
sngar mthong ba 'dzin par byed pa ni ma yin te / /
ji srid du don byed pa nyid du mi shes pa de srid du 'jug par byed pas ji ltar 'gyur /
de'i phyir don byed pa nyid du rigs pa ni sngar gyi chos mthun pa 'dzin pa'i mi gsal bas byed pa yin no / /
mngon sum ni nye ba tsam gyis dngos po dang gsal ba 'dzin pa yin no / /
de bas na mngon sum gyi don la 'jug pa yang rjes su dpag pa kho na las yin pa de'i phyir tshad ma gnyis yin no / /
gzhan gyi ngo bo nyid kyis rtogs pa yang tshad ma yin te /
slu ba med pa'i phyir ro zhes bstan to / /
slu ba med pas tshad ma yin yang 'khrul pa nyid du bstan pa'i phyir / /
nor bu sgron ma'i 'od dag las / /
nor bu blo yis mngon rgyug pa / /
'khrul pa yin par khyad med kyang / /
ji ltar don byed la khyad yod / /
de ltar ji bzhin don min yang / /
rjes dpag dang ni der snang dag / /
don byed pa dang rjes 'brel bas / /
tshad ma nyid du rnam par gzhag / /
ces bya ba smos te /
nor bu'i 'od sgo gseng nas shar ba dang sgron ma'i 'od la nor bur 'khrul pa'i blos phan tshun khyad par med par snang ste /
'di ltar sgron ma'i 'od la nor bu'i blo skyes pa don dam pa'i nor bu 'dzin pa ni ma yin pa de bzhin du /
nor bu'i 'od la nor bur 'dzin pa'i blo yang nor bu 'dzin pa ma yin no / /
de bas na nor bu'i blo des mngon par rgyug pa'i skyes bu gnyi ga yang 'khrul pa'i shes pa yin par khyad par med kyang nor bu dang phrad par byed pa la khyad yod de /
nor bu'i blo kha cig gcig gis phrad par byed pa bzhin no / /
de bzhin du ji bzhin pa'i don can ma yin pa la 'khrul pa yang rjes su dpag pa dang der snang ba de dag don byed pa la khyad par yod de /
'khrul pa yin yang rjes su dpag pa ni tshul gsum pa'i rtags kyi stobs las skyes pas brgyud nas 'brel ba'i phyir phrad par byed pa yin no / /
der snang ba ni 'brel ba dang bral ba'i phyir phrad par byed pa ma yin no / /
rjes su dpag pa ni don byed pa'i ngo tshar ma nyid yin gyi der snang ba ni ma yin no / /
yang na der snang ba'i sgra ni mngon sum la brjod de /
de bas na mngon sum bzhin du rjes su dpag pa yang don byed pa dang rjes su 'brel pas tshad ma nyid du rnam par gzhag par blta'o / /
'o na gal te rjes su dpag pa dngos po snang ba ma yin na ji ltar ma mthong ba la 'jug par byed ce na /
nor bu ma mthong yang nor bu'i 'od la nor bur mngon par zhen nas zhugs na phrad par 'gyur ba ma yin nam /
'khrul par gyur kyang thams cad mtshungs pa ma yin te /
thams cad du rgyu'i khyad par gyi khyad par can du 'gyur ba srid pa'i phyir ro / /
shes pa yin pa tsam gyis thams cad 'khrul pa'am ma 'khrul pa ma yin pa'i phyir /
dper na shes pa la la 'khrul pa yin zhing la la ma 'khrul pa yin pa de bzhin du 'khrul pa yang mi bslu ba yang dag pa'i shes pa dang tshad ma yin no / /
'brel pa med pas slu ba'i shes pa gang yin pa de ni tshad ma ma yin no / /
'o na gal te 'khrul pa yin na ji ltar mi bslu bar 'gyur zhe na /
'khrul pa yin yang 'brel pa can gyi dngos po las skyes pa'i phyir slu ba med par 'gyur te /
'khrul pa yang don las brgyud nas skye ba mthong ba yin te /
dper na nor bu'i 'od la nor bu bzhin no / /
gzhan yang gal te rjes su dpag pa 'khrul pa yin pa'i phyir tshad ma ma yin na /
mngon sum tshad mar mi 'gyur te /
'di ltar rjes su dpag pa ni mngon sum ma byung na tshad mar mi 'gyur la /
mngon sum yang rjes su dpag pa ma skyes par tshad mar mi 'gyur te /
'di ltar mngon sum ni rjes su dpag pa ma gtogs par dang po 'jug par byed pa ma yin zhing 'jug byed med par yang tshad mar mi 'gyur ro zhes bstan to / /
'on te mngon sum med par rjes su dpag pa mi 'jug gi rjes su dpag pa med kyang mngon sum yod pa'i phyir tha dad do zhes slob dpon gsung ba ni rjes su dpag pa med pa'i mngon sum ni rang rig pa tsam la dgongs pa yin la /
rang rig pas ni tha snyad gang la yang mi 'jug pa ma yin nam /
de bas na dang po tha snyad 'dogs par nus pa can rjes su dpag pa nyid yin no / /
'on te mngon sum dang por rjes su dpag pa la ma ltos par 'jug par byed pa yin la /
rjes su dpag pa ni mngon sum med kyang 'jug par byed pa yin te /
'di ltar du ba las me rjes su dpag pa mngon sum med kyang 'jug par byed pa yin te /
rjes su dpag pa nyid las don de thob pa'i phyir ro zhe na /
de ni mi bden te /
rjes su dpag pas me la sogs pa shes pa ni /
de'i chos can gyi khyad par rtogs pa la mngon sum med na ji ltar 'gyur /
rjes su dpag pa ni yul khyad par med par me rig pa yin te /
'di ltar rtsig pa la sogs pas chod pa'i me ni yul nges pa nyid du rjes su dpag pas nges par nus pa ma yin pa'i phyir ro zhe na /
rtsig pa'i pha rol gyis phyogs gang yang rung ba tsam du spyir dpog par byed pa ma yin zhing /
mngon sum gyis yul nges par 'dzin pa yin te /
nges par med pa can gyi med ni don byed par mi nus pa'i phyir rjes su dpag pa ni mngon sum gyi grogs can no / /
nor bu'i 'od las nor bur shes pa yang yul nges pa can du ma bzung ba'i phyir de nyid kyi skyon gyis tshad ma ma yin no / /
the tshom zab dang phyin ci log dag kyang don nges par thob par mi byed par mtshungs pa yin no / /
'on te 'khrul pa'i shes pa gzhan du 'jug pa'i phyir tshad ma ma yin la /
the tshom za ba ni res 'ga' de la yang 'jug par byed pa'i phyir tshad mar 'gyur ro zhe na /
gnyi ga'i cha la dmigs pa the tshom zab ma yin nam /
ji ltar 'jug par byed par 'gyur /
'khrul pa'i shes pa ni phyin ci log gis 'jug par byed par rigs so / /
nor bu'i 'od las shes pa ni 'khrul pa yang phyis 'byung ba'i rjes su dpag pas shes pa yin gyi /
tshad ma gzhan las ni ma yin te /
nor bu'i 'od la nor bu'i shes pa ni tshad ma nyid du bye brag med pa'i phyir ro / /
'on te nor bu'i 'od la nor bur shes pa tshad ma gang yin zhe na /
de ni mngon sum gyi tshad ma nyid do / /
'o na mngon sum 'khrul bar ji ltar 'gyur zhe na /
de ni mi bden te /
'khrul pa'am ma 'khrul yang rung ste slu ba med pa nyid tshad ma yin no / /
de skad du yang / /
tshad ma slu med can shes pa / /
zhes bstan to / /
'on te 'khrul pas ji ltar slu ba med ce na /
'di 'khrul pa dang ma 'khrul pa nyid do zhes slu ba med pa ma gtogs pa ji ltar 'grub par 'gyur /
'on te gnod pa med pa ni ma 'khrul pa'o zhe na /
gnod pa med pa yang slu ba med kyi shes pa ma yin nam /
slu ba las thams cad 'khrul par 'gyur ba de'i phyir /
slu ba med pa yin yang rjes su dpag pa ni 'khrul pa kho na ste /
de mngon sum gyis gzhan du mthong ba'i phyir dpyod pa pa'i lta ba rigs pa ma yin la /
'jig rten rgyang pan pa'i lugs kyang 'thad pa ma yin te /
'khrul ba thams cad tshad ma ma yin par khas len pa'i phyir ro / /
'o na gal te 'khrul pa tshad ma yin na ni mngon sum dang rjes su dpag pa la khyad par ci zhig yod ce na /
gsal ba dang mi gsal ba'i rnam pa tha dad pa'i phyir ro / /
de bas na mngon sum gyi rang gi ngo bo nyid 'khrul pa med pa yin la /
rjes su dpag pa yang rang bzhin la ltos nas 'khrul pa med pa dang /
slu ba med pa la ltos nas kyang 'khrul pa med pa mtshungs pa ma yin no / /
de bas na 'khrul pa dang 'khrul pa med par bstan pa ni rigs pa ma yin no / /
de lta na ni mngon sum dang rjes su dpag pa dag ji ltar mtshan nyid tha dad pa yin /
gsal ba dang mi gsal bas so zer na /
snang ba tha dad pa de nyid gang las yin /
'on te rang dbang ba 'dzin pa gang yin pa de gsal bar snang ba can nyid yin la /
gzhan gyi ngo bo nyid 'dzin pa gang yin pa de ni lkog tu gyur pa'o zer na /
de lta na ni rang dbang can 'dzin pa dang gzhan gyi ngo bo nyid du 'dzin pa gang gis de dag tha dad pas yul tha dad pa dang tshad ma tha dad par 'gyur ba'i de dag nyid ji ltar 'gyur zhe na /
smras pa /
gang la don gyi nus pa las / /
rjes su 'gro ldog can gyi blo / /
de la 'dzin pa rang dbang can / /
de las gzhan dngos dbang po 'das / /
zhes bya ba la /
shes bya gang la dngos po'i nus pa yod pa dang med pa dag las rjes su 'gro ba dang ldog pa can gyi blo yod pa dang med pa dang ldan pa'i don de ni rang dbang can te mngon sum gyis 'dzin pa'o / /
mngon sum 'dzin pa de las gzhan par rang dbang can du mi 'dzin pa gang yin pa'o / /
'on kyang sngar mthong bas bskyed pa'i bag chags sad pa las byung ba 'dzin pa dngos po de ni dbang po las 'das pa ste mngon sum ma yin pa'o / /
de la dbang po'i byed pa mngon sum med par snang ba can yod pa ma yin te /
mngon sum du byed pa'i rnam pa med na gzhan du rtogs pa ni yod pa ma yin no / /
de bas na rtogs pa gang yin pa de ni mngon sum gyi don yin la /
mngon sum du rtogs pa med pa gang yin pa de ni lkog tu gyur pa yin gyi /
dbang po dang phrad pa med pa las lkog tu gyur pa ni ma yin no / /
dbang pos kyang ngo bo nyid kho na mthong bar byed pa ma yin nam /
de yang gal te rjes su dpag pas shes na ni lkog tu gyur pa med par 'gyur ro / /
'on te ngo bo nyid mi shes na de lta na rjes su dpag pa dngos po la reg par mi 'gyur ro / /
de bas na lkog tu gyur pa'i dngos po ni rang gi ngo bo nyid du rtogs pa ni ma yin no / /
'o na gal te lkog tu gyur pa'i dngos po mi shes na rjes su dpag pa ji ltar tshad mar 'gyur te /
de'i blo ni lkog tu gyur pa'i don brtags pa'i ngo bo nyid can ma yin nam zhe na /
'dir smras pa / /
de yi rang bzhin mi snang bdag / /
rtogs pa 'di rten don gzhan de / /
gal te de rten dang 'brel can / /
'gyur na de tshe go byed yin / /
zhes bya ba la /
dbang po las 'das pa'i nges su mi rung ba'i bdag nyid gang yin pa de ni mi snang ba'i bdag nyid de de'i don rtogs pa ste nges par gyur pa /
bsgrub par bya ba las tha dad pa'i don gzhan la brten pa yin gyi rang dbang can 'dzin pa ni ma yin no / /
'o na gal te gzhan mthong ba la gzhan du rtogs par byed na ha cang thal ches par 'gyur te /
gang cung zad mthong ba la gang ci yang rung ba 'ga' zhig tu rtogs par 'gyur ro zhe na /
de ni ma yin te /
mi snang ba'i bdag nyid de nyid kyi rten gang yin pa dang 'brel pa can du gyur na de'i tshe go byed yin par 'gyur ro / /
yang na chos can de la brten pa'i mi rtag pa la sogs pa gang yin pa de dang 'brel pa can du gyur pa'i zhes bya bar blta bar bya'o / /
'di dag gis ni tshul gsum bstan pa yin no / /
'brel pa las dran par gyur pa ma yin nam /
de yang goms pa la sogs pa las 'gyur ba'i phyir de nyid thal ches par 'gyur ro zhe na /
ma yin te /
goms pa las skyes pa'i dran pa ni gzhan du yang srid pa'i phyir te /
'di ltar goms pa las skyes pa'i dran pas ni yul dang dus nges pa can gyi don ston pa ma yin gyi /
rtags las skyes pa'i dran pas ni yul dang dus nges par ston pa'i dngos po ni tshad ma yin no / /
'on te rtags las skyes pa'i shes pa rnam pa mtshungs pa can gang yin pa de rjes su dpag pa yin gyi /
bzlog pa ni tshad ma gzhan du 'gyur ro zhe na /
smras pa /
de tshe go byed rjes 'gro ba / /
spyi yi ngo bo nyid du rtogs / /
de phyir lkog gyur don thams cad / /
khyad par du ni rtogs mi 'gyur / /
zhes bya ba la /
go bar byed pa'i rtags kyi rjes su 'gro ba'i phyir /
go byed rjes su 'gro ba ste /
de ni spyi'i ngo bo nyid rjes su dpog pa de'i tshe rtogs pa ste /
rjes su 'gro ba'i ngo bo nyid du khong du chud par 'gyur ro zhes bya ba'i tha tshig go / /
de'i phyir lkog tu gyur pa'i don thams cad khyad par du ste /
thun mong ma yin pa'i ngo bo nyid du rtogs par mi 'gyur ro / /
'on te spyi'i rnam pa can tshul gsum pa'i rtags las skyes pa'i rigs pa yin mod kyi /
de lta na yang rjes su dpag pa nyid tshad ma'o zhes bya ba 'di gang las shes she na /
smras pa /
'brel pa can gyi chos dag las / /
chos can la rtogs skye ba gang / /
de ni rjes dpag de nyid kyis / /
lkog gyur sgrub byed gcig yin no / /
zhes bya ba la /
bsgrub bya dang 'brel pa can chos du ba la sogs pa las yul la sogs pa'i chos can la me la sogs pa'i shes pa skyes pa'i rjes su dpag pa gang yin pa de nyid kyis /
gang gi phyir lkog tu gyur pa'i dngos po rnams rjes su dpag pa gcig pu sgrub byed yin gyi /
tshad ma gzhan ni yod pa ma yin no / /
'o na gzhal bya gzhan gyi yul can gyi tshad ma yod pa ma yin nam /
de ji ltar tshad ma gnyis kho na yin zhe na // //
tshad ma rnam 'grel gyi 'grel pa /
bam po lnga pa / /
mngon sum lkog tu gyur pa las / /
gzhal bya gzhan ni yod ma yin / /
de phyir gzhal bya gnyis nyid kyis / /
tshad ma dag ni gnyis nyid bzhed / /
ces bya ba la /
mngon sum dang mngon sum ma yin pa las gzhan pa'i gzhal bya med pa'i phyir /
gang gis de'i yul can gyi tshad ma gzhan du 'gyur ba yin /
de'i phyir gzhal bya gnyis nyid yin pas tshad ma gnyis kho nar rigs so / /
'o na gzhal bya gnyis su 'thad par tshad ma gnyis kyis byed pa ma yin nam /
tshad ma ni gzhal bya'i sgrub byed yin no zhe na /
yul gyi tshad ma sgrub pa ma yin te /
rang rig pas grub pa'i phyir ro / /
shes pa'i rnam pa nyid gsal ba dang mi gsal ba'i rnam pa nyid can mngon sum dang rjes su dpag pa'i yul yin no zhes bstan la /
da lta ni rnam pa gnyis po rigs pas tshad ma gcig ma yin la /
gsum yang rigs pa ma yin no zhes bstan pa'i phyir /
gsum gcig grangs ni gsal ba'am / /
gzhal bya gnyis ni mthong phyir ro / /
zhes bya ba smos te /
de lta bas na gzhal bya gnyis yin pas gzhal bya gzhan yod pa ma yin pa'i phyir grangs gsum bsal ba'am /
gzhal bya gnyis su bstan pa'i phyir grangs gcig bsal bar blta'o / /
med pa gzhal bya ma yin phyir / /
gcig nyid yin na kho bo 'ang 'dod / /
ces bya ba ni /
'on te khyad par can gcig pu gzhal bya yin la /
de las gzhan pa ni med pa'i phyir tshad ma gzhan gyis gzhal bar bya ba ma yin pa'i phyir ro zhe na /
'di la smras pa /
rang gi mtshan nyid las gzhan pa'i gzhal bya yod pa ma yin pa 'di ni kho bo la yang 'dod pa yin te /
de yang spyi ni gzhal bya ma yin la rang gi mtshan nyid gcig pu gzhal bya yin te /
de nyid rang gi ngo bo dang gzhan gyi ngo bo nyid dag gis rtogs pa'i phyir spyi dang khyad par gyi mtshan nyid can zhes brjod do / /
gzhan yang / /
gzhal bya min na med pa yang / /
yin phyir ma nges pa yin no / /
zhes bya ba la /
snga na med pa la sogs pa'i ngo bo nyid kyi med pa yang gzhal bya yin pa'i phyir /
gzhal bya ma yin par bsgrub pa la med pa'i gtan tshigs ni ma nges par 'gyur te /
ma nges pa ni gtan tshigs ma yin no / /
snga na med pa la sogs pa la rigs pa dang bral ba'i phyir nges pa'i tha snyad thams cad bzlog pa ma yin nam /
de bas na gnyis su med pa nyid 'ba' zhig yod pa yin la /
de nges yod na tshad gnyis yin / /
med la dbang skyes blo ma yin / /
don gyi stobs las skyes phyir ro / /
don nus pa la'ang ltos med na / /
tshod pa la sogs yod na yang / /
dbang skyes blo ni skye bar 'gyur / /
zhes bya ba ni med pa de nges pa yod na ni tshad ma gnyis par 'gyur ro / /
'on te dbang po las skyes pa'i blo nyid kyis med pa'i tha snyad sgrub po zhe na /
ma yin te med pa la dbang po las skyes pa'i blo mi 'jug pa'i phyir ro / /
med pa zhes bya ba ni dbang po'i spyod yul ma yin te /
mngon sum du snang ba ni sngon po la sogs pa'i rang bzhin kho na yin pa'i phyir ro / /
de la tha dad pa ni mi snang ba'i phyir /
de'i ngo bo nyid med pa'i phyir dbang po'i spyod yul ma yin zhing /
yul la sogs pas chod pa yang ma yin te /
snang ba med pa nyid du gnas pa'i phyir ro / /
'on te med pa la dbang po las skyes pa'i mi 'jug go zhes bya bar ji ltar shes te /
gang gi phyir bum pa la sogs pas dben pa'i sa phyogs dmigs pa nyid kyis med par nges so zhe na /
'di la smras pa /
don gyi stobs las dbang po'i shes pa skyes pa'i phyir te /
de don gyi stobs las skye bar 'gyur ba'i phyir don nye ba'i ngo bo nyid snang ba can du rigs pa yin no / /
bzlog pa'i dngos po de la nye bar 'gyur ba ma yin nam /
ji ltar de mngon sum gyi yul du 'gyur /
mi snang bar gyur pa na des khong du mi chud pa'i med pa ji ltar shes par 'gyur /
'on te don gyi stobs las skyes par khas mi len te /
dbang po stobs las mngon sum skye ba'o / /
de la yul snang ba nyid yin gyi /
skyed par byed pa nyid ni ma yin no zhe na /
de lta na 'o na ni gal te dbang po las skyes pa'i blo don dang 'brel bar khas mi len na /
yul la sogs pas chod pa la yang dbang po las skyes pa'i shes pa skye bar 'gyur ro / /
sogs pa'i sgras ni shin tu nye bar gyur pa dang bskal ba'i don bzung ngo / /
'on te dbang po rnams nye ba'i dngos po la shes pa bskyed par nus kyi chod pa la ni ma yin no / /
des na de la dbang po las skyes pa'i blo 'jug pa ma yin no zhe na /
de lta na ni sa bon yang myu gu la nus pa med par 'gyur la /
sa la sogs pa kho na rgyu'i dngos por 'gyur ba ma yin nam /
'o na gal te sa nyid myu gu skyed ba nyid yin yang sa bon la ltos bar 'gyur ba'i phyir myu gu bskyed pa de la sa bon yang nus pa can du rtogs par bya'o zhe na /
de lta na ni mig las skyes pa'i rigs pa la yul gyi nus pa grub par 'gyur ba nyid ma yin nam /
'di ltar yul nye bar gyur na dbang po'i shes pa skye ba nyid yin gyi /
de med na yang mngon sum med par 'gyur ba ma yin no / /
rjes su 'gro ba dang ldog pa nges pa ni rgyu dang 'bras bu'i dngos po'i mtshan nyid yin te /
de lta ma yin na thams cad du rgyu dang 'bras bu'i dngos po nyid med par 'gyur ro / /
gal te mngon sum log pa las / /
med par nges nyid yin na yang / /
'gal ba'am de nyid rjes 'gro dang / /
ldog pa can nyid rtags yin no / /
zhes bya ba la /
'on te med par nges par byed pa ni mngon sum kho na ste /
de log pa las te mngon sum log pa'i phyir ro / /
de dag gis ni 'di skad du bstan par 'gyur te /
mngon sum zhugs pas ni dngos po yod par sgrub cing /
mngon sum log pa las med par nges par byed pa yin no / /
de'i phyir mngon sum nyid yod pa'i tha snyad dang med pa'i tha snyad byed pa yin pa'i phyir rjes su dpag par ji ltar 'jug par 'gyur zhe na /
'di la smras pa /
mngon sum log pas dngos po dang bral bar ston pa 'di ni 'gal ba yin te /
dbang po las skyes pa'i shes pa mngon sum du bya ba'i dngos po shes pa yin pa'i phyir /
ji ltar med pa 'dzin par byed /
gang zhig gang la mi 'jug pa de ni de'i sgrub byed ma yin te shin tu thal ches pa'i phyir ro / /
de bas na mngon sum ni mdun na gnas pa'i sngon po la sogs pa la 'jug par 'gyur zhing /
de nyid yod par shes pa yin gyi nyams su myong bar ma gyur pa de la yod pa dang med par 'dzin par nus pa ni ma yin no / /
ji lta bu zhe na /
rjes su 'gro ba dang ldog pa gang la yod pa de ni rjes su 'gro ba dang ldog pa can gyi rtags yin no / /
de dag gis 'di skad du bstan par 'gyur te /
rjes su 'gro ba dang ldog pa'i rjes su 'jug pa'i med pa'i tha snyad sgrub pa'i mi dmigs pa ni rjes su dpag pa nyid yin no / /
'dis ni mi dmigs pa'i yul bstan cing /
rang bzhin gyi gtan tshigs kyi yul yang shugs kyis bstan te /
'di ltar gal te de las gzhan pa med pa'i tha snyad 'dogs par nus pa ste /
yan gar ba dmigs pa'i phyir gzhan du yang tha dad pa'i tha snyad de ltar byed pa de nyid la de ltar sgrub par byed na'o / /
da ni 'bras bu'i gtan tshigs kyi yul bstan pa'i phyir /
gzhan gyi sems nyid rtogs pa las / /
tshad ma gnyis nyid grub pa yin / /
smra tshogs la ni 'jug phyir yang / /
de yod par ni nges par grub / /
ces bya ba la /
gzhan gyi sems de nyid rtogs pa'i phyir tshad ma gnyis grub pa yin no / /
'on te mngon sum nyid kyis gzhan gyi rgyud la yod pa'i sems khong du chud par bya ba'i phyir /
'di la tshad ma gzhan gyis ci zhig bya zhe na /
'di la smras pa /
tshig smra ba la sogs pa'i tha snyad 'jug pa'i rgyu yin pa'i phyir te /
sogs pa'i sgras ni lus kyi 'gyur ba la sogs pa gzung ngo / /
de yod pa ste sems yod par 'grub pa yod kyi /
mngon sum gyis gzhan gyi sems rtogs pa ni ma yin te /
gzhan gyi rgyud la yod pa'i sems kyi khyad par 'dod chags la sogs pa mi 'dzin pa'i phyir ro / /
gzhan gyi rgyud kyi sems ma rtogs na yang tha snyad thams cad rgyun chad par 'gyur te /
'di ltar rgyud gzhan gyi sems ma rtogs na gzhan gyi khong du chud pa'i don du bstan bcos rtsom pa dang rtsod pa la sogs pa'i tha snyad dang 'jug pa dang ldog pa'i tha snyad gzhan gyi rgyud la bya bar rigs pa ma yin no / /
gal te mngon sum gcig pu rig par byed pa yin pa de'i tshe rang rig pa gnyis su med par 'gyur ro / /
de bas na su yang 'jug par mi 'gyur ro / /
'on te 'ga' zhig ltar gzhan gyi sems shes pa 'di yin yang de tshad mar mi 'gyur te /
gzhan gyi sems dang rjes su mthun pa'i tha snyad tsam mthong ba'i phyir ro / /
de bas na gzhan gyi sems rtogs pa yod kyang /
gang zhig khong du chud pa de ni tshad ma ma yin no zhe na /
de lta ni tshad ma'i rtog dpyod la 'jug pa spang bar 'gyur ro / /
'on te thabs gzhan med pas ma rtogs pa'i phyir tha snyad spong bar byed do zhe na thabs gzhan med pa zhes bya ba'i nges pa 'di ni tshad ma nyid ma yin nam /
med par nges pa yang rjes su dpag pa yin no zhes bstan to / /
'on te gzhan khas len du 'jug pa ston pa byed do zhe na /
gzhan khas len du 'jug pa yang gzhan gyi don gyi rjes su dpag pa nyid la zhugs pa ma yin nam /
'di ltar su yang rjes su dpog pas bdag nyid ston pa yin no / /
'on te rnam pa gzhan med pas gzhan gyi sems yod par tha snyad 'dogs so zhe na /
'o na ni 'jig rten pha rol yang nges par yod par 'gyur ro / /
'on te 'jig rten gzhan med kyang 'tsho bar nus pa'i phyir /
'jig rten gzhan rtogs pa ma yin no zhe na /
'o na 'tsho bar nus pa zhes bya bar ji ltar shes te /
'di ltar 'tsho ba don du gnyer ba nyid ci 'das pa yin nam /
'on te da ltar byung ba'i 'tsho ba po yin /
de la 'das pa ni 'tsho ba po ma yin te de 'das pa'i phyir ro / /
da ltar byung ba yang ma yin te de thob pa'i phyir ro / /
ma 'ongs pa 'tsho ba don du gnyer ba'o zhe na /
'o na ni ma 'ongs pa'i 'tsho ba po thabs 'dis 'byung gi /
gzhan gyis ma yin pa'o zhes rjes su 'gro ba dang ldog pas rtogs pa rjes su dpag pa kho na'o / /
'dis ni rjes su dpag pa the tshom za ba'i 'bras bu can no zhes zer ba de yang gsal ba yin no / /
gzhan yang ma dpyad pa nyid 'di ltar tha snyad 'dogs pa ni ci ste khyed kho na'i yin nam /
'on te gzhan gyi yin /
gal te khyed kyi yin na /
gnyi ga la ma grub pa'i phyir ji ltar gzhan la ston pa yin /
'on te gzhan gyi yin na khas blangs pa med pa nyid de /
de lta na gzhan gyi sems rtogs pa gdon mi za bar 'gyur ro / /
de yang rjes su dpag pa kho na yin no / /
gzhan gyi sems rtogs pa med na brtsad pa mi 'thad do / /
slu med phyir te tshad ma nyid / /
la la dag tu 'khrul pa'i phyir / /
yid brtan mi rung zhe na ni / /
rtags log mthong phyir de de 'dra / /
zhes bya ba ni /
rjes su dpag pa de tshad mar khas blang bar bya ste slu ba med pa'i phyir ro / /
'on te rjes su dpag pa la la la 'khrul par mthong ba yin te /
de'i bu yin pa'i phyir de yang sngo bsangs yin zhes bya ba 'di lta bu'o / /
de 'khrul pa'i phyir thams cad la yid brtan du mi rung ngo zhe na /
de ni ma yin te /
gang 'khrul ba can de la ni rjes su dpag pa nyid du mi 'thad de /
gtan tshigs ltar snang ba la skyes pa'i phyir ro / /
sngo bsangs dang de'i bu la 'brel par ma gtogs pa'i phyir ro / /
des na rtags kyi rang bzhin ma shes pa'i phyir /
gtan tshigs ma yin pa yang rtags su sgro btags pas slu ba de rjes su dpag pa de dang 'dra bar khyed la snang ba yin no / /
'on te de lta bur rjes su dpag pa thams cad yin te /
'di ltar mthun pa'i phyogs dang mi mthun pa'i phyogs dag la mthong ba dang ma mthong ba yod la /
de'i bu nyid la phyogs kyi chos kyang yod na de dag las tha dad pa'i khyad par gyi mtshan nyid gzhan med do / /
de bas na rjes su dpag pa gang zhig la 'khrul pa med pa yin zhe na /
smras pa /
dngos po gang las la lar ni / /
res 'ga' 'di yi rtogs par 'grub / /
de las de ni nges skye ba'am / /
de yi rang bzhin nyid du 'gyur / /
zhes bya ba la /
byas pa dang du ba la sogs pa'i rtags gang zhig las dus res 'ga' zhig dngos po sgra dang phyogs la lar /
mi rtag pa nyid dang me la sogs pa rtogs par gyur pa'i du ba la sogs pa de ni gdon mi za bar me de las skye bar 'gyur ba'am /
byas pa nyid la sogs pa de mi rtag pa nyid la sogs pa de'i ngo bo nyid du 'gyur te /
de'i bdag nyid dang de las byung ba'i mtshan nyid can gyi 'brel pa dang ldan pa'i phyir /
rtags ni go bar byed pa ma yin gyi /
gzhan du ni ma yin no zhes bya ba'i tha tshig go / /
'on te gal te de la skyes pa'am de'i bdag nyid rtags yin pa de lta na yang ma 'khrul bar ji ltar shes she na /
smras pa /
rang gi rgyu'am rang bzhin dag / /
med par don ni yod ma yin / /
de dag dngos po mthong ba gang / /
de nyid gzhan gyi mtshan nyid yin / /
zhes bya ba la /
rang bzhin te mi rtag pa dang /
rang gi rgyu ste me la sogs pa med par byas pa dang yod pa ma yin te /
go rims bzhin du bdag nyid med pa dang rgyu med pa nyid du thal bar 'gyur ro / /
'bras bu dang rang bzhin gyi gtan tshigs gang zhig bsgrub bya med na mi 'byung ba'i ngo bo nyid nges par mthong ba de nyid kyi ngo bo nyid gzhan du yang blta bar bya'o / /
de yang de'i bu la sogs pa la med pa'i phyir des ma nges pa ni ma yin no / /
'o na mi dmigs pa'i 'brel pa ci zhig yin /
gal te de'i bdag nyid dang de las byung ba'i mtshan nyid can gyi 'brel pa'o zhe na /
de lta na ni mi dmigs pa gtan tshigs gzhan pa ma yin par 'gyur ro / /
'on te 'brel pa med na ni de'i tshe gtan tshigs ma yin par 'gyur ro zhe na /
smras pa / /
rang bzhin nam ni rang gi rgyu / /
snang rung dag ni mthong rgyu pa'i / /
rgyu gzhan dag ni yod gyur kyang / /
mi snang de ldan ni ji ltar yod / /
ces bya ba la /
rang bzhin te shing ngam rang nyid kyi rgyu ste rgyu mtshan mi snang du rung ba ste /
dmigs pa'i rig byar gyur pa mig la sogs pa'i rgyu gzhan yod na /
mi snang ba ste mi dmigs par gyur pa /
de ldan te /
rgyu dang khyab byed dang ldan pas /
'bras bu dang khyab par bya ba yod pa ji ltar gyur te mi 'gyur ba nyid do / /
'di'i dgongs pa ni gang zhig 'brel pa 'di gnyis dang ldan pa de nyid ni 'di'i 'brel pa ste /
gang du bsgrub par bya bas khyab pa de la 'bras bu dang rang bzhin gyis gtan tshigs go bar byed pa yin la /
gang la bzlog pa'i 'brel pas khyab pa de la mi dmigs pa gtan tshigs yin no / /
de ltar 'bras bu dang rang bzhin dang mi dmigs pa'i mtshan nyid can gsum ni rjes su dpag pa yin no zhes bsgrubs pa yin no / /
gzhan yang spyi'i blo ni tshad min na 'ang / /
de med thob 'gyur pha rol gyi / /
dngos bzhin gal te dbang rnams kyis / /
dus gzhan du ni rtogs 'gyur na / /
dbang po'i nus sogs la de min / /
dbang po blo ni med phyir ro / /
med pa rtogs pa yin na ni / /
blo skye rgyu mtshan can min 'gyur / /
zhes bya ba la /
gal te spyi'i blo tshad ma nyid ma yin na de lta na ni /
lkog tu gyur ba de med pa nyid du 'gyur te /
'jig rten pha rol nyid bzhin no / /
'on te lkog tu gyur pa thams cad don med pa ma yin te /
'di ltar rnam grangs par rim gyis dbang po rnams kyi rtogs pa gang yin pa de yod kyi /
'jig rten pha rol gyi dngos po ni dbang pos rnam grangs par 'jug pa ma yin pa'i phyir /
'jig rten pha rol med do zhe na /
de lta na ni gang gi tshe rtogs pa de'i tshe na yod par 'gyur cig /
gang gi tshe mngon sum la mi snang ba de'i tshe yod par gang gis shes pa yin /
de bas na 'bras bu mthong ba dang 'bras bu de la gzhan du mi 'thad pas /
mig la sogs dang de'i nus pa yod par dpog par byed pa yin no / /
gzhan yang rnam grangs kyis dbang po snang ba de yang dbang po dang rgyu nyid du 'gyur ba'i nus pa shes pa med par 'gyur te /
ci'i phyir zhe na /
mig la sogs pa de la dbang po'i blo med pa'i phyir ro / /
'on te dbang po la sogs pa med mod /
de lta na yang dbang po rnams med par shes pa yod na /
mig gi rnam par shes pa'i blo skye ba rgyu mtshan can du mi 'gyur ro / /
de'i phyir rjes su dpag pa med na /
lkog tu gyur pa kun yod pa ma yin no / /
'on te spyi snga phyi'i ngo bo nyid rtogs pa dang bcas pa'i mngon sum nyid kyi rtogs pa'i phyir skyon 'di med do zhe na /
smras pa /
rnam par rtog pa med nyid kyis / /
rang gi mtshan nyid la mngon sum / /
de la spyi 'dzin rtog med pa / /
ma yin de phyir rjes dpag yin / /
zhes bya ba la /
spyi 'dzin pa'i shes pa ni tha snyad 'dogs pa yin gyi /
spyi la mngon sum 'jug pa ni ma yin gyi /
'on kyang mngon sum rang gi mtshan nyid la 'jug ste de la rtog pa med pa'i phyir ro / /
rtog pa med par spyi 'dzin pa ma yin pa'i phyir /
spyi de rig par byed pa ni rjes su dpag pa kho na yin gyi mngon sum ni ma yin no / /
'dis ni /
gcig gsum grangs ni gsal ba yin / /
zhes bya ba de gnas pa yin no / /
'o na ni gang 'di mi rtag pa la sogs pa'i rnam pas kha dog la sogs pa 'dzin pa de ji ltar med pa yin zhes bya ba'i bar du gzhung bshad par bya ba'i phyir /
gzhal bya des na kha dog gi / /
mi rtag pa ni rtogs mi 'gyur / /
de blo tshad ma gzhan yin te / /
rtags med par ni yod phyir ro / /
zhes bya ba smos te / /
gzhal bya rang gi mtshan nyid dang /
spyi'i mtshan nyid nges par gyur na /
sngon po la sogs pa'i kha dog mi rtag pa nyid du rtogs par mi 'gyur te /
'di ltar mngon sum gyis rang gi mtshan nyid 'dzin la /
rjes su dpag pa'i yul spyi'i mtshan nyid yin no / /
spyi khyad par can ji ltar rtogs par 'gyur na /
de yang yod pa yin no / /
des na kha dog mi rtag pa de 'dzin pa ni tshad ma gzhan yin par 'gyur te /
rtags med par skyes pas de ni rjes su dpag pa ma yin no / /
khyad par mthong ba yang rjes su dpag pas 'dzin pa yin te /
rtags ni spyi dang 'brel par mi rtogs pa'i phyir tshad ma gzhan nyid yin no / /
de smras pa /
rtags kyi 'brel pa ma rtogs phyir / /
khyad par mthong ba gang yin pa / /
de ni tshad ma gzhan yin te / /
gzhal bya mang phyir tshad ma ni / /
mang ba nyid dam gcig la yang / /
du ma 'jug pa'i phyir na ste / /
dper na khyad par mthong ba bzhin / /
yul la nges pa med phyir dang / /
gzhal bya gzhan ni yod pa'i phyir / /
gcig gsum grangs kyang sel mi 'gyur / /
zhes bya ba la /
khyad par mthong ba'i rgyu mtshan can gyi rtags du ba la sogs pa spyi dang 'brel par ma rtogs pa'i phyir /
'di ni me de nyid yin te du ba yod pa'i phyir zhes khyad par mthong ba de ni tshad ma gzhan yin te /
mngon du rtogs pa dang bral bas mngon sum ma yin la /
spyi'i yul can ma yin pa'i phyir rjes su dpag pa ma yin no / /
de bas na gzhal bya mang po yin pa'i phyir tshad ma yang mang po yin no / /
gzhal bya gcig la tshad ma du ma 'jug pa'i phyir /
yul gcig yin na yang tshad ma mang por 'gyur ro / /
gang gis du ma gcig la 'jug par mthong zhe na /
dper na khyad par mthong ba dang lhan cig du mar 'jug ste /
'di ltar dang po me mngon sum gyis rtogs la /
yang dus phyis du ba mthong ba las me de nyid 'di yin no zhes khyad par mthong ba can gyi tshad ma 'jug na'o / /
de'i phyir grangs gcig sel bar mi 'gyur zhing grangs gsum sel bar mi 'gyur te /
yul la nges pa med pa'i phyir ro / /
'di ltar yul gcig la tshad ma du ma 'jug pa de bzhin du /
gzhal bya du ma la yang 'dzin par byed pa'i tshad ma gcig nyid 'byung bar 'gyur ro / /
rang gi mtshan nyid dang spyi'i mtshan nyid dag las gzhan pa'i spyi'i khyad par gyi bdag nyid can gyi yul yod pa'i phyir grangs gsum sel bar mi 'gyur ro zhe na /
'dir lan smras pa /
skyon 'dir thal bar mi 'gyur te / /
kha dog spyi la sbyor phyir ro / /
zhes bya ba la /
kha dog gi spyi la mi rtag pa nyid kyi spyi sbyor ba'i phyir te /
kha dog la sogs pa mi rtag pa'o zhes bya ba'o / /
gang 'di yul nges pa med pa dang gzhal bya gzhan yod pa'o zhes bya ba'i skyon de ni med de /
'di ltar kha dog gi spyi la mi rtag pa'i spyi sbyor ba kha dog la sogs pa mi rtag pa'o zhes bya ba'o // //
de bas na de ni spyi kho na'o / /
'o na gal te kha dog nyid la mi rtag pa nyid sbyor na /
de lta na ni dngos po'i chos ma yin par 'gyur te /
gang zhig gang dang ldan par rtogs pa de ni de nyid kyi chos yin te /
mi rtag pa nyid dang ldan pa'i kha dog gi spyi rtogs pa'i phyir mi rtag pa nyid spyi yin gyi rang gi mtshan nyid kyi ni ma yin no zhe na /
smras pa /
dngos med ngo bo min de nyid / /
de ltar grub par bsgrub pa'i phyir / /
gzhan la gzhan grub min zhe na / /
min de de nyid grub phyir ro / /
zhes bya ba la /
mi rtag pa nyid ni dngos po med pa'i rang bzhin ma yin te /
rang gi mtshan nyid de nyid mi rtag pa la sogs pa'i ngo bo nyid du de ltar grub pa gang yin pa khong du chud par de rab tu bsgrubs pa'i phyir ro / /
'di ltar mi rtag pa'i ngo bo nyid can du rab tu bsgrubs pa ni rang gi mtshan nyid kho na'o / /
'on te gzhan spyi'i blos bzhag pa mi rtag pa nyid dang ldan par grub pas /
gzhan rang gi mtshan nyid ji ltar grub par 'gyur zhe na /
ma yin te /
rang gi mtshan nyid de nyid skad cig ma'i ngo bo nyid du grub pa'i phyir ro / /
'o na gal te rnam par rtog pa rang gi mtshan nyid dang 'brel pa med pa ste /
de la rang gi mtshan nyid mi snang ba'i phyir ji ltar rang gi mtshan nyid de ltar grub par 'gyur zhe na /
ma yin te /
dngos po dang brgyud nas 'brel ba'i phyir ro / /
mngon du 'brel pa med kyang brgyud nas 'brel pa'i phyir rtog pa yang slu ba med pa nyid do / /
rnam par rtog pa'i shes pa bag chags dang 'brel pa ma yin nam /
bag chags ni dngos por nges pa ma yin na /
de ji ltar brgyud nas kyang dngos po la rjes su dpag pa 'brel par 'gyur zhe na /
smras pa / /
dngos gang yang dag ji bzhin pa / /
de de 'dra ba'i rtags sems kyi / /
rgyu yin de las de ltar 'gyur / /
rtags can blo byung de phyir dngos / /
zhes bya ba la /
me dang mi rtag pa la sogs pa'i ngo bo nyid can gyi dngos po gang zhig rgyur gyur pa'am khyab byed du gyur pa'i dngos po ji bzhin pa ste /
me'i rnam pa can gyi rtog pa'i gzung ba dang /
rtag pa las log pa de dang 'dra ba me dang mi rtag pa nyid la sogs pa'i rtags gang yin pa'i du ba dang byas pa nyid de /
de 'dzin par byed pa'i sems gang yin pa'i bsgrub bya'i de ma thag pa'i shes pa de'i rgyu yin no / /
rtags can gyi sems de las skyes pa ni de las byung ba ni rtags 'dzin gyi blo'o / /
gang du zhe na /
me ma yin pa las log pa dang rtag pa las log par de ltar gyur pa'i dngos po me dang mi rtag pa'o / /
dngos po gang zhe na /
gang gi phyir zhes bya ba'i don te / /
de'i phyir zhes bya ba dang 'brel pas /
de'i phyir de ltar sbyar te /
gang gi phyir de ltar rtags can gyi blo yin pa de'i phyir / /
de ltar rtags dang rtags can blo / /
brgyud nas dngos po nyid dang ni / /
'brel phyir de yi snang ba yis / /
stong yang slu byed ma yin no / /
zhes bya ba la /
'di la kha cig rtsod par byed de /
rtags can gyi blo skabs kyis 'khrul pa yin gyi /
rtags kyi blo ni ma yin pa des na /
ci'i phyir de brgyud nas 'brel pa dang mi slu bar brjod / /
gzhan yang rtags kyi blo ni rtags kyi yul can te /
de nyid las mngon du skye ba dang /
dngos po snang ba can de yin na /
ji ltar rtags snang bas stang par 'gyur /
'on te mer snang bas stong pa'i phyir /
de'i snang bas stong par brjod na ni /
de lta na sngon po'i shes pa ser por snang bas stong pa ma yin nam /
de'i phyir de yang 'khrul bar 'gyur ro / /
des na rtags kyi blo rtags snang ba can yin no / /
rtags kyi blo ni me la slu bar mi byed pa nyid du yang mi rung ngo / /
'on te rtags kyi shes pa rtog pa dang bcas par 'dod na ni / /
de yang mi bden te /
rtags kyi shes pa rtog pa dang bcas pa yin yang me'i yul can ma yin te /
du ba la sogs pa la ni rtog pa med pa nyid tshad ma yin pa'i phyir rtags kyi shes pa 'khrul bar rung ba ma yin no zhe na / /
'di la smras pa /
'dir rtags kyi shes pa ni dngos po'i yul can du 'dod pa ma yin te /
de ma thag pa'i shes pa ni rtags kyi shes pa'o / /
bsgrub bya'i rdzas thogs pa'i shes pa yang ji ltar rtags yul yin pa de bzhin du bsgrub bya yang yul yin te /
bsgrub bya 'dzin pa med par de'i rjes thogs par rtogs pa mi rigs pa'i phyir ro / /
rjes thogs pa'i shes pa yang dngos po brgyud nas 'brel pa yin no / /
gang yang rtags kyi blo skabs su ma bab pa'o zhes zer ba de la smras pa /
rtags kyi shes pa ma 'khrul na rtags can gyi shes pa yang ma 'khrul bar 'gyur te /
'di ltar spyir me'i rjes thogs par du ba rtogs nas /
'di na yang 'di me'i rdzas thogs pa yin no zhes khyad par du me med na mi 'byung bar rtogs shing /
spyir rjes thogs pa'i shes pa ni rtags kyi shes pa yin la /
khyad par du rjes thogs par shes pa ni rtags can gyi blo'o / /
de'i phyir rtags kyi blo'i mi slu ba grub na rtags can gyi blo'i mi slu bar rtogs pa'i don du rtags kyi blo slu ba med par brjod do / /
yang na rtags kyi blo ni rang bzhin gyi gtan tshigs yin te /
de la ni rtags kyi blo gang yin de nyid rtags can gyi blo yin gyi /
'bras bu'i gtan tshigs ni rtags can gyi blo tha dad pa yin no / /
'di ltar goms pa phul du byung ba la glo bur du du ba mthong ba las me rtogs par 'gyur te /
der 'brel ba dran pa ni ma yin no / /
de bas na de ni du ba la sogs pa'i rtags goms pa phul du byung ba las rtogs pa med pa kho na yin pas /
rtags 'dzin pa'i shes pa ni dpe'i rjes su 'gro ba'i ngo bo nyid kyis lkog tu gyur ba'i don ston pa yin no / /
'o na gal te rjes su dpag pa slu ba med pa yin na ji ltar 'khrul bar 'gyur zhe na /
'dir smras pa /
de dngos slu byed nyid min yang / /
'khrul bar rnam par gzhag par mdzad / /
de dag de'i dngos stong pa yang / /
de yi ngo bor zhen phyir ro / /
zhes bya ba la /
rtags dang rtags can de dag phyi rol gyi ngo bo nyid kyis stong pa yin yang /
phyi rol gyi dngos por zhen pa'i phyir /
slu ba med pa yin yang 'khrul par rnam par gzhag go / /
gang gis gzhan du gnas pa'i don gzhan du ston pa'i shes pa de ni 'khrul pa ste /
rjes su dpag pa thun mong ma yin pa'i dngos po yang thun mong pa'i rang bzhin du 'dzin par byed pa de bas na 'khrul pa yin no / /
'o na gal te rjes su dpag pa 'khrul pa yin na ni dngos po snang ba dang bral ba'i phyir ji ltar thob par 'gyur zhe na /
snang ba las thob pa ma yin te /
zhen pa las thob pa yin no / /
'di ltar zhugs par gyur na skye bos thob par 'gyur la /
'jug par byed pa ni dngos por mngon par zhen pa'i phyir rjes su dpag pa la yod na /
ci ste thob par byed pa ma yin /
'di ltar don yod na thob par 'gyur gyi snang ba las ni ma yin no / /
'on te yod pa nyid kyang mngon sum la snang bas nges par byed kyi /
rjes su dpag pa ni dngos po snang ba ma yin pa'i phyir /
ji ltar dngos po yod par rtogs she na /
de ni ma yin te /
ji ltar mngon sum gyis gzung ba las 'di'i yod pa grub pa de bzhin du 'brel par gyur pa'i rtags snang ba las lkog tu gyur pa'i yod pa ci ste mi 'grub /
snang bar gyur pa'i ngo bo tsam las 'jug pa ni ma yin no zhes bstan to / /
gdon mi za bar yod par nges pa nyid las 'jug par 'gyur te /
snang bar gyur kyang 'khrul pas gang du yod par ma nges pa de rung 'jug pa ma yin no / /
de bas na phyi rol du zhen pa kho na 'jug par byed pa'i phyir /
rjes su dpag pa slu ba med pa nyid yin no / /
de phyir rtogs bya dngos po la / /
khyab bya sems kyi khyab byed ni / /
de yi rang bzhin nam rgyu nyid / /
rgyu mtshan de yang de'i blo yin / /
zhes bya ba la /
rtogs par bya bar 'dod pa'i dngos po lkog tu gyur pa las khyab par byed pa'i bsgrub bya dang rgyu mtshan de rtags kyi rgyu'o / /
gtan tshigs de'i rang bzhin dang rgyu'o / /
khyab par bya ba'i sems ni rjes thogs pa'i shes pa'o / /
rtags kyi sems mngon sum de yang khyab par byed pa'i blo'i rgyu yin no / /
'o na mi dmigs pa ni 'brel pa ma yin te /
'brel pa med par go bar byed par mi rung ba'i phyir la /
'brel pa yod na ni gtan tshigs gzhan du mi dmigs par 'gyur ro zhe na /
smras pa /
thams cad du ni mi dmigs pas / /
dgag pa dag ni sgrub par byed / /
tshad mas grub par smra rnams kyi / /
bzlog pa'ang don gyis bstan pa yin / /
zhes bya ba la /
sa'i steng la sogs pa'i yul thams cad la dgag pa dang dgag pa'i tha snyad mi dmigs pa kho nas grub par byed pa dang /
med pa'i tha snyad du rung ba yang mi dmigs pa'i ngo bo nyid yin pa'i phyir /
de'i bdag nyid kyi mtshan nyid can kho na'i 'brel pa'o / /
'di ltar tshad ma nyid kyis don grub par nges pa'o zhes smra ba rnams kyis /
don de shugs kyis 'di skad du bzlog pa tshad ma log pas don med pa grub pa'o zhes ston pa yin no / /
yang na 'gal ba zhes bya bas kyang dngos sam brgyud nas 'brel pa gzhan yod pas de las med par rtogs par 'gyur ba ma yin nam /
dper na 'di na grang ba'i reg pa med de me yod pa'i phyir ro / /
'di la spu langs pa la sogs pa med de me'i khyad par nye ba'i phyir ro zhes bya de ji ltar mi dmigs pa kho nas med pa'i tha snyad grub ce na /
smras pa / /
de'am de yi rgyu 'gog la / /
de dang 'gal ba'i chos brjod pa / /
mthong ba gang yin de nyid la / /
de ni tshad med nyid du bstan / /
zhes bya ba la /
gang zhig 'gal ba'i chos su bstan pa mthong ba ste /
'di gang dang 'gal ba zhe na /
dgag par bya ba'i grang ba de'am de'i rgyu dgag par bya ba spu langs pa la sogs pa'i rgyu grang ba'i reg pa'i'o / /
de yang 'gal ba'i dngos po dmigs pa ste /
dgag par bya ba de nyid tshad ma med pa nyid du bstan pa ni mi dmigs pa ston par byed pa'o / /
'gal ba la 'brel pa yod pa ma yin te /
'gal ba ni me dang grang ba yin pas grang ba'i reg pa dang 'brel par 'dod pa ma yin no / /
'on te grang ba'i reg pa nyid med pa dang 'brel pa nyid kyis yongs su 'jal bar byed do zhe na /
'o na ni med pa kho nas 'brel par shes par bya'i med pa dang 'gal ba ni ma yin no / /
de bas na mi dmigs pa kho na med pa'i sgrub byed yin no / /
gzhan du chos gcig yod brjod pas / /
gzhan med na de gang gis rtogs / /
'gal nas yin na de yang ni / /
cis grub lhan cig mi gnas phyir / /
zhe na de yang gang las 'dod / /
gal te snang rung mthong med phyir / /
zhe na de ni tshad med min / /
zhes bya ba la /
gzhan du na gal te 'gal ba dmigs pas dgag par bya ba'i mi dmigs pa mi 'phel na de'i me la sogs pa'i chos cig yod par brjod pa las /
gzhan grang ba med par ji ltar rtogs par 'gyur te /
dngos po gzhan brjod pas dngos po dgag par mi rigs pa'i phyir te ha cang thal ches pa'i phyir ro / /
'on te gang na 'gal ba yod pa de dmigs pas gzhan med par rtogs pa'i phyir skyon 'di med do zhe na /
'di lhan cig mi gnas pa'am /
phan tshun spangs te gnas pa'i mtshan nyid kyi 'gal ba ma yin nam /
gang gis de'i dbang gis med pa 'grub par 'gyur ba de tshad ma gang gis grub par 'gyur /
'on te lhan cig mi gnas pas 'gal bar shes te /
gzugs dang ro la sogs pa gang na lhan cig gnas pa de na 'gal ba med do / /
de nyid kyi phyir der gzugs dmigs pas ro med par shes pa ni ma yin no zhe na /
'o na me dang grang ba lhan cig mi gnas par 'di nyid tshad ma gang gis rtogs par byed /
'on te snang du rung ba grang ba'i rigs pa ni me mthong ba'i tshad ma mthong ba'i phyir lhan cig mi gnas par grub po zhe na /
'o na ni sngar 'gal ba 'dzin pa gang yin pa de nyid mi dmigs par 'gyur ro / /
gal te de lta na ni 'gal ba ni mi dmigs pas shes kyang /
rtags de las med par rtogs kyi mi dmigs pas ni ma yin no / /
'on kyang 'gal ba sgrub par byed pa mi dmigs pa sngon nas yod pas de'i rjes su 'brangs nas 'gal ba'i rtags las med par rtogs kyang mi dmigs pa nyid las rnam par 'jog go zhe na /
gal te de lta na ni mngon sum gyis 'brel pa nges pa de'i rjes su 'brang ba'i du bas me rtogs par mngon sum kho nas 'gyur bas /
de ji ltar rjes su dpag pas tshad mas gzhan yod par 'grub / /
'on te lkog tu gyur pa'i me la mngon sum mi 'jug pa'i phyir de la rjes su dpog pa'o zhes me dang med pa lkog tu gyur pa ma yin nam /
de la ji ltar rjes su dpag pa 'jug par 'gyur /
mi snang bar mi dmigs pa gang yin pa de ni tshad ma ma yin no / /
'on te dran par gyur pa'i dmigs pa'i rig byar gyur pa mi dmigs pas da ltar 'gal ba can dang bral ba rtogs par byed do zhe na /
'di la smras pa /
dran pa ni 'brel pa dran pa ste mngon sum yin pa'i phyir rjes su dpag pa don med par 'gyur ro / /
de bas na 'dir 'di'i dgongs pa ni 'di yin te /
grang ba med pa dang lhan cig me sngar dmigs la /
yul gzhan du ni mi dmigs pas grang ba med par grub par 'gyur te /
med pa ni mi dmigs pa nyid yin no / /
de bas na rjes su dpag pas grub pa'i mi dmigs pas med pa'i tha snyad sgrub par byed de dper na mngon sum du grub pa bzhin no / /
gang gi tshe spu langs pa la sogs pa med par grub pa de'i tshe mes grang ba mi dmigs pa ste /
grang ba mi dmigs pa des spu langs pa la sogs pa med par grub pa'o / /
de la me'i ngo bo nyid kyis dro ba'i rang bzhin gyis reg pa tshogs pa gcig la 'brel pas rjes su dpog cing /
dro ba'i reg pa ni grang ba'i reg pa med pa'i ngo bo nyid can no / /
de rjes su dpag pas dmigs pa nyid grang ba'i reg pa mi dmigs pa'o / /
de'i phyir 'bras bu'i gtan tshigs kho na grang ba'i reg pa med par rtogs par byed pa yin gyi rtags gzhan ni ma yin no / /
de bas na rjes su dpag pas grub pa'i mi dmigs pa nyid med pa go bar byed pa yin no / /
de phyir rang sgras brjod na yang / /
de ni med pa'i sgrub byed yin / /
gang gi tshad ma min ba des / /
dgag pa kun du brjod par bya / /
zhes bya ba ni /
rang gi sgra ste mi dmigs pa'i sgras brjod pa'am /
ma brjod kyang mi dmigs pa de nyid med pa grub par byed pa yin no / /
'on te mi dmigs pa ji ltar tshad ma yin te /
tshad ma dngos po'i yul can yin no zhe na 'dir smras pa /
rgol ba dang gang zhig mi dmigs pa de tshad ma ma yin par 'dod pa des rnam pa thams cad du dgag pa brjod par mi bya ste /
dgag pa la rnam pa gzhan dag med pa'i phyir ro / /
des ni de dang 'gal don gyi / /
'bras bu brjod par bstan pa yin / /
kun du sbyar ba 'ba' zhig dag /
tha dad don la tha dad med / /
ces bya ba la /
thams cad du mi dmigs par smra ba'i rigs pa 'di ni grang ba dang 'gal ba'i don mi ste /
de'i 'bras bu du bar brjod pa de bstan te /
de la yang rjes su dpag pas rjes su dpog pas bsgrubs pa'i med pa go bar byed de /
'di ltar du ba las me grub la des grang ba med par sgrub ste /
me grang ba med pa'i rang bzhin gyi phyir ro / /
de bas na du ba las me ste /
me grang ba med pa'i ngo bo nyid yin pas grang ba med pa'i tha snyad sgrub pa'o / /
de'i phyir mi dmigs pa thams cad la sbyor ba'i tshig dgod pa tsam gyis khyad par las don la ni tha dad pa med do / /
'o na med pa'i sbyor ba gzhan yang mthong ste /
dper na sbyin pa'i sems dang ldan pa rnams mngon par mtho ba'i rgyu med de / /
de ma thag tu 'bras bu ma mthong ba'i phyir ro zhe na /
smras pa / /
'gal ba brjod pa med pas dang / /
de yang thabs bcas bsgribs med par / /
dgag la tshad smra gang yin te / /
rigs pa'i rjes 'brangs can min te / /
smra ba la sogs la kun shes dang / /
'jig rten gzhan sogs 'gog pa bzhin / /
zhes bya ba la /
'gal ba'i me la sogs pa dang bsgribs pa ste /
gags mi byed pa dang /
du ba la sogs pa yang brjod pa med pa ste /
ma brjod na 'dzin pa med pa'i phyir ro / /
'dis ni dmigs pa'i rig byar gyur ba mi dmigs par bstan to / /
de'i don ni 'di yin te /
ji skad bstan pa'i mtshan nyid dang ldan pa'i dgag par bya ba ni dmigs par ma bstan pa dang rgyu dang khyab byed la sogs pa mi dmigs par ma bstan pa'i thabs dang bcas pa de yang dgag par bsgrub par bya ba la tshad ma smra bar byed pa gang yin pa de ni rigs pa dang bral ba yin te /
dper na smra ba la sogs pa las thams cad shes pa med pa lta bu ste /
smra ba ni thams cad shes pa dang 'gal ba ma mthong ba de bzhin du bgrod par bya ba'i 'jig rten pa rol la sogs pa dmigs pa'i rig byar ma gyur pa'i mi dmigs pas med par 'gog pa ma yin no / /
'on te gang smra ba de ni 'dod chags la sogs pa dang lhan cig spyod par mthong ba de bas na brjod par 'dod pa'i smra ba ni gdon mi za bar 'dod chags la sogs pa dang ldan pa'o zhe na /
smras pa / /
don rnams dbang po las 'das pa / /
'gal ba grub pa med phyir ro / /
gal te smra rigs yod gyur na / /
gnod bya gnod byed ngo bo gang / /
zhes bya ba la /
gal te smra ba la thams cad rig pa yod par gyur kyang gang dang yang gnod par bya ba dang gnod par byed pa'i ngo bo med de /
dbang po las 'das pa'i don thams cad rig pa la sogs pa rnams dang 'gal ba ma grub pa'i phyir ro / /
smra ba ni thams cad mkhyen pa dang 'gal ba ma yin no / /
de 'dra mi dmigs pas she na / /
de nyid sgrub par byed par brjod / /
ces bya ba ni de ltar yin du chug kyang /
thams cad mkhyen pa de 'dra ba ni mi dmigs pa'i phyir med par rtogs so zhe na /
'o na ni mi dmigs pa de nyid dgag pa'i gtan tshigs su brjod par bya ba'i smra ba'i phyir zhes bya ba la sogs pas ci zhig bya /
'on te thams cad mkhyen pa med pas sgrub pa ni mi dmigs pa nyid yin no zhe na /
mi dmigs pa ni 'di 'dra ba'ang / /
'bras bu nges med can rab brjod / /
de phyir shin tu lkog gyur la / /
yod med nyid du nges pa med / /
ces bya ba ste /
ma mthong ba tsam gyis mi dmigs pa 'di 'dra ba ni med par nges par byed pa ma yin no zhes bstan to / /
gal te chos ni tha dad pa'am / /
tha dad med kyang rab sbyor te / /
dper na kha ba med sgrub me'am / /
skye la yod pa gnod byed bzhin / /
zhes bya ba ni 'gal ba'i chos te 'dzin pa tha dad par brjod dam /
'on te tha mi dad pa'i chos nyid du brjod de /
dper na kha ba med par bsgrub par bya ba la me ni chos can dang grang ba las tha dad pa'am /
skye ba la gnod par byed pa'i yod pa ni de chos can las tha dad pa ma yin zhing /
skye ba las kyang tha mi dad de yod pa dag phan tshun spangs te gnas pa'i mtshan nyid kyi 'gal ba nyid de /
yod pa nyid skye ba ma yin te /
yod pa ni thams cad la rag ma las pa'i phyir skye ba'i don ci zhig yod /
'o na yod pa dang skye ba dag tha mi dad na 'gal bar ji ltar 'gyur zhe na /
gzhan gyis tha mi dad par khas blangs pa'i phyir de ltar brjod do / /
'o na gal te mi dmigs pa tsam nges par byed pa ma yin na /
de lta na ni rtog pa nges par ji ltar 'gyur te /
dmigs pa'i rig byar gyur pa las mi dmigs pa de yod pa ma yin pa'i phyir bsgrub bya dang bral ba dang /
sgrub pa dang bral ba'i don thams cad cig car mthong bar mi nus pa'i phyir ro zhe na /
smras pa /
ji ltar dngos rnams bsgrub pa la / /
dngos po kho na sgrub byed yin / /
de ltar dngos rnams rang ldog par / /
dngos po nyid ni ldog byed yin / /
zhes bya ba la /
ma mthong ba tsam gyis ldog pa nges pa ni ma yin te /
'on kyang ji ltar 'brel pa nges pa las dngos po nyid du ba la sogs pas me la sogs pa'i dngos po rnams sgrub par byed pa ni bsgrub pa 'grub pa yin no / /
de ltar 'brel pa nges pa las rgyur 'dod pa dang /
khyab byed du 'dod pa'i dngos po nyid kyis 'bras bur 'dod pa la sogs pa'i dngos po rnams zlog par byed pa ni rang ldog pa yod na ste /
gal te rang nyid la log par nges pa de'i che'o zhes bya ba'i tha tshig go / /
des ni 'ga' zhig na yod phyir / /
rtog pas sbyar zhing bzhag pa yi / /
phyogs dang mthun phyogs cig shos la / /
sogs pa'i chos ni bsal ba yin / /
zhes bya ba la /
dngos po go bar byed par bstan pa des ni rtog pas sgro btags pa'i chos phyogs dang mthun pa'i phyogs dang gzhan pa nyid bsal ba yin no / /
sogs pa'i sgras ni yod par khas blangs pa la sogs pa gzung ngo / /
yang phyogs dang mthun pa'i phyogs dang gzhan pa dag ji ltar dngos por mi 'gyur zhe na /
gang yang rung ba zhig na yod pa'i phyir te /
phyogs dang mthun pa'i phyogs dang gzhan pa nyid rtag pa dang mi rtag pa dag gcig la yang 'brel par nges pa ma yin pa'i phyir go bar byed pa ma yin no / /
de ltar ni 'gyur mod kyi /
gal te 'brel pa nges pas gcig log na gzhan ldog pa de lta na ni 'bras bu dang khyab par bya ba log na yang rgyu dang khyab byed ldog par 'gyur ro zhe na /
smras pa /
de la'ang khyab par byed pa'i chos / /
ldog pa khyab bya go byed yin / /
gal te rang nyid zlog pa ni / /
rnam 'gas yongs su gcod na'o / /
zhes bya ba la /
gcig log pas gzhan ldog pa de la yang khyab par byed pa mi rtag pa nyid dang me la sogs pa'i chos log na /
khyab par bya ba du ba dang byas pa la sogs pa ldog pa go bar byed pa yin no / /
gal te khyab par byed pa rang nyid zlog pa rnam pa 'ga' zhig gis yongs su gcod pa de'i tshe /
rang bzhin mi dmigs pa yang med pa'i go bar byed pa ma yin nam /
des na khyab par byed pa mi dmigs pa kho na ci ste /
go bar byed par brjod ce na /
smras pa /
tshad ma nyid med gang de nyid / /
med pa la ni rtags su brjod / /
de ni shin tu rmongs don te / /
ba rdzi'i bar la grags phyir ro / /
zhes bya ba la /
rang bzhin mi dmigs pas med pa sgrub pa ni ma yin te /
de med pa'i ngo bo nyid yin pa'i phyir ro / /
rtags su bkod pa gang yin pa ni tshad ma med pa ste /
mi dmigs pas dgag par bya ba de nyid med par brjod pa yin no / /
rtags de ni shin tu sleb pa gang yin pa grangs can te /
mi bden pa'i lta ba la goms pa'i phyir ro / /
de'i don du yin gyi mkhas pa'i phyir ni ma yin te /
ba lang rdzi mo'i bar du med pa'i tha snyad du grags pa'i phyir ro // //
tshad ma rnam 'grel gyi 'grel pa /
bam po drug pa /
'o na mi snang ba mi dmigs pa bzhi pa yang yod pa ma yin nam /
de ji ste 'dir mi brjod snyam du sems na /
smras pa / /
mi dmigs pa ni de tsam zhig /
med par nges pa'i 'bras can yin / /
de la'ang rgyu 'am rang bzhin dag /
snang rung nyid mi dmigs par 'dod / /
ces bya ba la / /
mi dmigs pa gsum pa de tsam zhig med par nges par byed pa yin te /
de ni snang du rung ba mi dmigs pa med pa sgrub par byed pa'o / /
mi dmigs pa de yang rgyu dang khyab par byed pa dang rang bzhin te /
snang du rung bar khas blang bar bya ba snang ba las 'das par blta bar bya'o / /
'o na kha dog 'di ni mi rtag pa'o zhes rang gi mtshan nyid la sbyor ba'i phyir /
mi rtag pa de ji ltar kha dog spyi la sbyor phyir ro zhes brjod ce na smras pa /
rjes su dpag pas mi rtag sogs / /
'dzin la go rims 'di bzhed cing / /
gzhan du gzung ba 'dzin pa'i phyir / /
tshad ma nyid du mi bzhed do / /
zhes bya ba la /
rjes su dpag pas mi rtag pa la sogs pa 'dzin pa la /
kha dog spyi la sbyor phyir zhes bya ba'i rim pa 'di bzhed kyi /
gzhan du mthong ba'i dus phyi mar gyur pa'i zhen pa ni tshad ma nyid du mi bzhed de /
mthong ba yis gzung ba'i mi rtag pa nyid rang gi mtshan nyid la zhen pa'i phyir ro / /
de la ni mthong ba kho na tshad ma yin no / /
'o na ji ltar mi rtag pa nyid mngon sum gyis grub ste /
dngos po tsam zhig mngon sum la snang ba'i phyir ro zhe na /
smras pa / /
dngos las mi rtag gzhan med do / /
de yang dbang po las sngar grub / /
dngos du ma can de brjod min / /
stobs las skyes chos brjod bya yin / /
zhes bya ba la /
mi rtag pa nyid dang kha dog la sogs pa dngos po'i ngo bo nyid las gzhan pa ma yin te /
dngos po'i ngo bo nyid mi rtag pa'o zhes /
rang gi mtshan nyid de nyid kyi rang bzhin 'dzin par mi nus pa'i rtog pa ni spyi'i ngo bo nyid yin no / /
spyi mi rtag pa la sogs pa rnams phan tshun de dang ldan pa las tha dad par mthong ba ste /
sgra mi rtag pa dang byas pa'o zhes bya ba ma yin nam /
de ji ltar gzhan du mi rtag pa yod pa ma yin no zhes rjod par byed ce na /
'dir smras pa /
du ma'i rang bzhin can rang gi mtshan nyid 'di brjod par bya ba ma yin gyi /
rnam par rtog pas nye bar bstan pa'i chos su du ma'i ngo bo nyid can ni brjod par bya ba ste /
'di ltar bag chags kyi stobs las skyes par gyur pa'i shes pas byas pa dang mi rtag pa dag /
de dngos po gcig yin yang tha dad par bstan to / /
rnam par rtog pas nye bar bstan pa'i don la sgra 'jug par 'gyur ba'i phyir /
rtog pa las skyes pa'i chos kho na brjod par bya ba yin no / /
'o na gal te rnam par rtog pa la snang ba'i ngo bo nyid spyi yin la /
de nyid sgra'i brjod bya yin gyi /
rang gi mtshan nyid ni mngon sum gyis gzung ba yin pa /
de'i tshe rtog pa'i shes pa gzung ba 'dzin par ji ltar 'gyur zhe na /
smras pa /
spyi yi rten ni grub pa na /
spyi de nyid ni grub pa can / /
de ma grub na de ltar 'di / /
rab grub phyir ni rjes dpog byed / /
ces bya ba la /
mi rtag pa nyid la sogs pa'i spyi'i rten gang yin pa skad cig ma'i rang gi mtshan nyid de grub pa mngon sum du byed pa na /
spyi de nyid grub par nges pa kho na ste /
spyi zhes bya ba gzhan ni yod pa ma yin gyi /
gcig tu rang gi mtshan nyid kho na la de ltar tha snyad 'dogs so / /
'o na gal te rang gi mtshan nyid skad cig ma grub na /
spyi mi rtag pa nyid grub par 'gyur na ni /
ci'i phyir rjes su dpag pa 'jug par 'gyur zhe na /
'di la smras pa /
spyi mi rtag pa nyid de nges pa med na rang gi mtshan nyid 'di nyid mi rtag pa'i rang bzhin du de ltar grub par bya ba'i don du rjes su dpag pa 'jug par 'gyur ro / /
rang gi mtshan nyid skad cig mar snang bar gyur kyang /
mi rtag pa nyid du nges pa ma yin pa'i phyir tha snyad gdags su rung ba nyid du grub par byed de /
'di ltar yod pa ni dmigs par 'gyur ba nyid do / /
de yang snga ma phyi mas bden par snang zhing /
snga ma phyi ma dang bral ba la skad cig mar brjod de /
gang zhig ji ltar snang ba de ni de ltar tha snyad gdags par bya'o / /
ji ltar sngon po sngon po nyid du snang bar gyur pa la /
de bzhin du tha snyad kyi lam 'jug par 'gyur te /
thams cad mngon sum gyi don cung zad kyang snga ma phyi ma'i dngos po la 'jug pa ni ma yin pa'i phyir /
thams cad mi rtag pa nyid du snang ngo / /
'o na gal te skad cig ma nyid du sngon po snang ba yin na /
ci ste mthong ba'i de ma thag par nges par mi 'gyur zhe na /
smras pa /
'dra ba gzhan ni yod pa'i phyir / /
la lar de yongs mi shes pa / /
'khrul phyir sgong gi tha dad bzhin / /
tha dad ma mthong ba yin no / /
zhes bya ba la /
dngos po skad cig mar mngon du byas kyang /
mi rtag pa nyid de yongs su mi shes pa ni nges pa med pa ste /
skad cig ma 'dra ba gzhan 'byung ba'i phyir ro / /
rtag par sgro btags pa'i 'khrul pa gang yin pa de las tha dad par skyes bus mi mthong ste /
dper na sgyu ma'i sgong dag tha dad pa yod kyang 'dra ba'i phyir mi shes pa bzhin no / /
'di ltar skad cig ma gnyis pa dang tha dad par mi shes pa'i phyir /
de nyid 'di yin no snyam nas tha snyad 'dogs so / /
'on te sgyu'i sgong dag tha dad par 'dzin pa ste /
dpyod pa dang ldan pas legs par dpyad nas shes kyi /
skad cig ma ni de ltar nges pa ma yin no zhe na /
'dir smras pa / /
'di ltar mar me sogs 'jig pa / /
can ni nus pa'i bar skye bos / /
'dra ba med par gzhan 'byung ba / /
rtags med mthong ba yongs gcod byed / /
ces bya ba la /
'di'i dgongs pa ni 'di yin te /
'di gnas skabs ma yin pa can ni 'jig pa dang mi rtag zhes tha snyad 'dogs la /
sgron ma la sogs pa la yang de'i gnas skabs med de /
'di ltar skye bo 'di dag mar me la sogs pa la blta bas mar me 'jig pa'o zhes de ltar yongs su gcod do / /
ji lta bur zhe na /
'di la rtags yod pa ma yin pas rtags med pa can no / /
'dre ba med pa ste snga ma'i skad cig ma 'dra ba gzhan 'byung ba ma yin pa de ni de lta bur gyur pa'i sgron ma 'jig pa'i ngo bo nyid can shes pa yin no / /
'o na mthong ba yod kyang nges pa ma yin no zhes bya ba 'di gang du mthong zhe na /
smras pa /
nus pa dngos po'i rang bzhin du / /
gyur kyang de ma thag pa med / /
mthong ba med phyir 'bras la rmongs / /
nges byed gsal ba med phyir ro / /
zhes bya ba la /
dug gi dngos po'i rang bzhin du gyur pa 'chi ba'i nus pa ro myang ba'i dus su 'dzin pa yod kyang rmongs par 'gyur te /
de ci'i phyir zhe na /
'bras bu ma mthong ba'i phyir ro / /
de nyid ci'i phyir zhe na /
de ma thag pa med pa'i phyir dang /
nges par byed pa'i skyes bu la mthong ba gsal ba med pa'i phyir /
skad cig ma nyid du nges pa ma yin no / /
'o na gal te 'dra ba gzhan 'byung bas rtag pa nyid 'khrul pa yin na /
de ji ltar ldog par 'gyur zhe na /
smras pa /
de nyid bzlog pa'i ched du ni / /
rjes su dpag pa brjod pa yin / /
blo gros chen po mthong nyid las / /
dam pa thams cad nges par byed / /
ces bya ba la /
rtag pa nyid du rmongs pa de nyid ji ltar ldog par 'gyur bar bya ba'i phyir /
rjes su dpag pa nye bar rjod par byed do / /
gang dag la goms pa dang gsal ba la sogs pa nges pa'i rgyu yod pa'i blo gros chen po can de dag gis /
dngos po'i nus pa rnam pa thams cad mthong ba nyid nges par 'gyur gyi /
de dag la rjes su dpag pa brjod pa ni ma yin no / /
de bas na spyi'i rten grub na spyi grub pa nyid de /
gang na 'khrul pa yod pa der rjes su dpag go / /
skad cig ma dngos po las tha mi dad pa ma yin nam /
de ji ltar dngos po'i skad cig ma nyid do zhes tha dad pa dang ldan par rtogs /
ji ltar gyur pa'i dngos po kho na mngon sum du byas na de bzhin du nges par rigs te /
sngon po nyams su myong na ser por mngon par zhen pa nges par mthong ba mi rigs pa'i phyir ro zhe na /
smras pa /
thams cad las ni ldog pa yi / /
tha dad med don de la ni / /
ldog pa'i rgyu mtshan can gyi blo / /
thams cad rten can bzhin 'jug dang / /
ji skad du brjod sgra 'jug 'gyur / /
'khrul rgyu med na de yis ni / /
ngo bo nyid kyis rang dang ni / /
rjes su mthun pa'i blo skyed 'gyur / /
zhes bya ba la /
rang gi mtshan nyid de ni rigs mthun pa dang rigs mi mthun pa thams cad las log pa ste /
rigs mi mthun pa las ldog pa'i rgyu mtshan can rnam par rtog pa'i blo tha dad med pa ste /
cha shas med pa'i don de la tha dad pa 'dzin pa bzhin du 'jug par 'gyur ro / /
ji skad du brjod pa ste brda las ma 'das par sgra 'jug par 'gyur te /
sgra mi rtag pa nyid do zhes bya ba'i blo 'jug go / /
gal te dngos po thams cad las ldog pa dang ldan na ni ji ltar rtogs pa gcig nyid kyis thams cad log par nges par mi byed ce na /
'dir smras pa /
dngos po de yang 'khrul pa'i rgyu med na rang gi mtshan nyid la zhen pa'i ngo bo nyid snang ba bskyed par 'gyur te /
ngo bo nyid kho nas skyed kyi /
spyi'i stobs kyis ni ma yin no / /
'khrul ba'i rgyu yod na nges par byed pa ma yin no zhes bstan to / /
bye brag tu smra bas smras pa /
yang na 'dir ni mi dmigs pa'i / /
rtags las 'jig pa grub na ni / /
zhes bya ba yin te /
yang na 'jig par grub par nges te /
rtags mi dmigs pa yod pa'i phyir ro / /
dngos po thams cad skye ba dang 'jig pa dang ldan pa ste /
de la skye ba ni mngon sum dngos po sgrub par byed pas nyams su myong bas rtogs par bya'o / /
'jig pa ni med pa ste /
de ni mi dmigs pas bsgrub par bya ba'o / /
ji srid dgag par bya ba de thams cad mi dmigs pa'i bsgrub par bya bar 'dod do / /
mi rtag pa nyid dngos po'i ngo bo nyid du gyur pa ma yin nam /
dngos po sgrub pa nyid kyi tshad mas rtogs par 'gyur ro zhe na /
'dir smras pa /
dngos po tsam ni mi rtag pa nyid ma yin te /
'on kyang /
dngos po sngar byung med gyur pa / /
mi rtag pa zhes bstan pa yin / /
zhes bya ba ni /
sngar de sngon du yod par gyur pa med par gyur pa gang yin pa de ni mi rtag pa ste /
dngos po tsam ni ma yin no / /
med pa de yang gzhan du ni mi dmigs pa'i sgrub byed can yin no / /
rigs pa can gyi snga na med pa dang /
zhig nas med pa'i khyad par gyis khyad par can du gyur pa'i yod pa'am /
de dang 'brel pa ni mi rtag pa ste /
med pa'i mtshan nyid can ni ma yin no / /
yod pa yang mi dmigs pa'i bsgrub bya ma yin pa ma yin nam /
des na mi dmigs pas mi rtag pa grub ces bya ba 'di ji ltar yin zhe na /
'dir smras pa /
gang zhig mtha' gnyis khyad par can / /
yod pa 'brel brjod dang tshul can / /
mi rtag nyid kyi sgra yin na / /
des de'i mtha' zhes 'dod pa gang / /
zhes bya ba la /
rgol ba gang zhig snga na med pa dang zhig nas med pa'i mtha' gnyis kyi khyad par dang ldan pa gang yin pa ni khyad par can te de ni yod pa'o / /
de dang 'brel pa ste de brjod pa ni mi rtag pa nyid kyi sgra'o / /
rgol ba de yis de yi mthar / /
zhes 'dod pa gang yin pa smros shig /
gal te snga phyir med ce na'ang / /
de nyid mi rtag cis ma yin / /
zhes bya ba ni gal te snga na med pa dang /
zhig nas med pa mtha' gnyis yin na ni med pa de nyid mi rtag pa nyid du ci ste mi 'dod / /
drug pa la sogs mi rung phyir / /
zhe na de mthar ji ltar 'gyur / /
zhes bya ba la /
'o na gal te med pa nyid mi rtag pa yin pa de lta na ni dngos po mi rtag pa dang dngos po'i mi rtag pa'o zhes bya ba'i drug pa la sogs pa'i rnam par dbye ba dang ldan par mi 'gyur te /
yod pa dang med pa las 'brel pa ci yang med pa'i phyir ro zhe na /
ci ste drug pa la sogs pa'i sbyor ba 'di snga na med pa dang zhig nas med pa'i dngos po'i mtha' 'di dag tu ji ltar 'gyur te /
dngos po med pa dang ldan pa dang 'du ba'i 'brel pa med pa'i phyir ro / /
yod nyid dang 'brel dag rtag phyir / /
mtha' ma dag tu khyad par med / /
ces bya ba la /
re zhig yod pa'am 'brel pa ste 'du ba'i ngo bo nyid mtha' gnyis po snga na med pa dang /
zhig nas med pa dag gis khyad par du byed pa ma yin te /
yod pa dang 'brel pa dag rtag pa'i phyir ro / /
gtan du ba dang rgyu med pa can la rtag pa zhes brjod de /
de ni snga na med pa dang zhig nas med pa la yod pa ma yin no / /
de bas na mtha' ma dag gis gang la yang tha dad par byed pa ma yin no / /
gal te rgyu 'bras mtha' yin na / /
khyad par med pa nyid 'gyur te / /
'brel med phyir ro de dngos po / /
snga na med par 'dod ma yin / /
de yis khyad par can zhes pa / /
de dag kyang 'di la grub min / /
zhes bya ba la /
'on te rgyu dang 'bras bu mtha' yin par khas len par byed pa rgyu dang 'bras bu dag dngos po dang 'brel pa yod pa'i phyir khyad par du byed par 'gyur ro zhe na /
de ni ma yin te /
'brel pa med pa'i phyir te /
yod pa dang med pa dag la 'brel pa ci yang med pa'i phyir ro / /
gang gis snga na med pa de ni rang gi rgyu dang 'brel par byed kyi /
dngos po ni snga na med pa 'brel can du rgol ba de 'dod pa ma yin no / /
'on te snga na med pa dngos po'i 'brel pa can no zhe na /
'o na ni snga na med pa dang zhig nas med pa nyid mi rtag pa'o zhes bya ba thob par 'gyur ro / /
de lta na ni rgyu dang 'bras bu de dag kyang rgol ba 'di la grub pa ma yin te /
snga na med pa ste /
khyad par gang dang ldan pa de la de skad ces bya ba gang yin pa de'o / /
'bras bu zhes bya ba ci la brjod de /
gang snga na med pa rgyu nye bar gyur pa'i dngos po'i chos can no / /
rgyu ni byed pa po la rgyur brjod do / /
de bas na snga na med pa'i rgyu can nyid rgyu dang 'bras bu'i tha snyad 'di yin la /
de med na rgyu dang 'bras bu'i dngos por mi 'gyur ro / /
gzhan yang gzhan gyi lta ba la 'bras bu yang dpyad na 'thad pa ma yin te /
'di ltar / /
yod nyid rang rgyu dang 'brel pa / /
byed pa'i phyir na rgyu yin lo / /
yod nyid de dang 'brel pa ste / /
rtag na 'o na 'dir 'bras ci / /
zhes bya ba la /
yod pa yang rang gi rgyu de dag dang 'brel pa ste /
'du ba de byed pa'i phyir rgyur brjod do / /
de ni dngos po gsum ldan par byed pas yod pa ste /
de yang 'du ba'i mtshan nyid kyi 'brel pa'o zhe na /
de gnyi ga yang rtag pa yin na /
da ni ci ste 'bras bu zhes brjod par bya /
'on te yang yod pa dang 'brel par byed pa ma yin gyi /
'on kyang dngos po nyid 'bras bu'o zhe na /
smras pa / /
gang med pa de byas pa na / /
dngos po snga ma med ldan min / /
'brel pa khas mi len phyir ro / /
de phyir 'di ril rtag pa yin / /
zhes pa la /
rang gi mtshan nyid kyang 'bras bu ma yin te /
dngos po gang zhig snga na med pa de nyid rgyu rnams kyis byed pa yin gyi /
dngos po rnams snga na med pa dang ldan pa can ni ma yin pas /
ldan pa dang 'du ba'i mtshan nyid can gyi 'brel pa yang mi 'thad pa'i phyir ro / /
de bas na 'gro ba thams cad rtag pa thob par 'gyur la /
des na res 'ga' ba nyid 'bras bu sna tshogs pa 'byung bar mi 'gyur ro / /
'o na ji ltar yod pa dang med pa'i 'brel par rtogs te /
bum pa med pa dang ka ba'i med pa zhes byar mi rung ngo zhe na /
smras pa / /
de phyir don med zhen pa can / /
brjod bya tha dad tshul can blo / /
tha dad med don mngon 'dod can / /
sgra la ldog pa'i rten yin no / /
zhes bya ba la /
tha dad pa med pa'i don gang yin pa la mngon par 'dod pa'i sgra de rnams la /
brjod bya tha dad par ston pa'i blo nyid ldog pa'i rten yin no / /
don med par sgra rnams la dmigs pa'i blo ldog pa'i rten du ji ltar 'gyur zhe na /
smras pa / /
rtog pa'i blo rnams don dang 'brel ba ma yin gyi / /
'on kyang don med pa la zhen pa nyid do / /
de ni bag chags kyi stobs kyis don med pa la zhen pa'i blo nyid yod pa dang med par rtog par byed do / /
de bas na kha dog spyi la sbyor ba'i phyir /
kha dog gi mi rtag pa rtogs pa tshad ma gzhan ni ma yin te /
gzhal bya gzhan du gyur pa med pa'i phyir ro / /
yang dang yang du dran pa'i shes pa yang tshad ma ma yin te /
dran pa ni tshad mar 'gyur bar mi 'os pa'i phyir ro / /
'on te dbang po'i byed pa'i rjes su 'brangs pa'i phyir dang /
slu ba med pa'i phyir ngo shes pa tshad ma nyid do zhe na ma yin te /
dbang po'i byed pa ni yul nye ba can yin pa'i phyir ro / /
gal te dbang po yul nye ba can yin na /
ji ltar de nyid 'di yin no zhes zer zhing 'jug par 'gyur zhe na /
de ni ma yin te /
de nyid 'di yin no zhes ngo shes pa tsam gyis 'jug pa ma yin te /
gal te 'bras bu thob pa'i rgyu yin no zhes 'dzin pa de'i tshe 'jug par rigs so / /
dngos po de nyid kyi don byed pa de sgrub par byed pa ma yin gyi rang gi rgyu la rag las pa'i nus pa can gyi dngos po rnams de 'am gzhan yang don byed par rung ba nye bar skyed par byed do / /
dngos po rnams gcig pa nyid kyi don byed pa dang ni mngon sum gyi yul ma yin pas /
sngar nyams su myong ba nyid don byed pa dang ldan par dran pa'i phyir ro / /
de'i don byed pa des kyang de nyid 'di yin no zhes shes pa'i yul yin gyi /
rang gi mtshan nyid kyi dngos po ni ma yin no / /
gal te sngar shes pa nyid ngo shes pas 'dzin na de lta na yang dran pa nyid de /
mi rtag par rang bzhin la yang don byed pa dang ldan par sbyor ba ni rjes su dpag pa'o / /
don de byed pa tsam nyid las tha mi dad par btags nas gcig pa nyid du tha snyad 'dogs so / /
mi bslu bas kyang gcig pa nyid du grub pa ma yin na /
du ma nyid yin yang don byed par nus pa'i phyir ro / /
des na mngon sum ni spyi'i yul can ma yin la /
rjes su dpag pa yang khyad par gyi yul can ma yin no / /
khyad par mthong ba'i rjes su dpag pas khyad par nyid rtogs pa ma yin no zhe na /
'dir smras pa /
skad cig re re tha dad phyir / /
khyad par ngo shes ma yin yang / /
mthong ba mtshungs pas de 'dzin phyir / /
khyad par yul can ma yin no / /
zhes bya ba la /
gang gi tshe me mthong ba de ni 'gags pa yin la phyis gzhan de ma yin pa la de nyid 'di yin no zhes du ba las shes pa de'i tshe khyad par ngo shes pa yin gyi tshad ma ni ma yin te /
skad cig re re la gzhan dang gzhan du tha dad par 'byung ba'i phyir ro / /
tha dad par yod kyang gcig par rtogs pa ni spyi nyid yul du byed do / /
de bas na bstan pa'i dngos po gang la 'gyur ba med pa'i phyir /
tha dad pa med pa de la khyad par gyi spyi nyid ngo shes pa'o zhe na /
'di la smras pa /
de lta na yang khyad par gyi yul can ngo shes pa ma yin te /
gal te 'gyur ba ma mthong ba de lta na yang tha dad pa yod pa nyid do / /
'o na ji ltar tha dad pa ngo shes par 'gyur zhe na /
sngar mthong ba dang mtshungs par da ltar byung ba'i ngo bo nyid 'dzin pa ni spyi yin gyi /
khyad par gyi yul can yin pa'i phyir /
rjes su dpag pa ni ma yin no / /
gal te de nyid dpe yin pa / /
de ltar spyi 'dzin ma yin na / /
dpe nyid yin phyir grub 'di la / /
tshad ma yis ni ci zhig bya / /
zhes bya ba la /
gal te gang rtogs pa de nyid dpe yin pa'i phyir spyi 'dzin pa med de /
dpe dang dpes tha dad pa la gnas pa ni spyi yin pa'i phyir ro zhe na /
de lta na 'o na ni dpe ni sngar mngon sum gyis grub pa'i phyir /
me 'di la rjes su dpag pa'i tshad mas ci zhig bya /
gal te brjed phyir skyon med na / /
de nyid phyir na dpe ma yin / /
zhes bya ba la /
'on te de ni 'dzin pa nyid de 'on kyang brjed pa'i phyir skyon 'di med do zhe na /
'o na ji ltar brjed pa'i phyir dper mi 'gyur te /
dpe'i sgo nas sgrub byed 'jug pa'i phyir ro / /
de'i khyad par ma grub pa ni ji ltar dper 'gyur /
gal te mthong ba'i dngos po ste / /
tshad mas grub na don gzhan la / /
de nyid du 'dogs phyin ci log / /
de grub phyir na tshad nyid min / /
zhes bya ba la /
'on te dus gzhan du mthong ba'i dngos po ni de'i dngos por grub pa de /
da ltar byung ba'i dus na yod par nges par khyad par mthong ba'i rjes su dpag pa'i tshad ma las yin no zhe na /
de lta na 'o na ni snga ma dang phyi ma'i ngo bo nyid rnams tha dad pa yin nam /
tha mi dad pa yin /
gal te tha dad pa de'i tshe gzhan la ste /
da ltar byung ba'i dngos po la de nyid du sgro 'dogs pa phyin ci log kho nar 'gyur te /
'di ltar snga ma'i shes pas ni snga ma tsam 'dzin la /
da ltar ba'i shes pas kyang da ltar byung ba tsam kho na 'dzin pa'i phyir /
gcig pa nyid du rtogs pa de 'khrul pa'i phyir tshad ma med pa nyid do / /
'on te snga ma dang phyi ma'i dngos po gcig yin pa'i phyir phyin ci log ma yin no zhe na /
smras pa /
mngon sum cig shos gcig pa'i phyir /
gnyi ga 'ang gcig gis grub par 'gyur / /
zhes bya ba la /
gal te mngon sum dang cig shos ngo bo nyid gcig pa yin na ni /
mngon sum pa'am lkog tu gyur pa dag tshad ma mngon sum mam rjes su dpag pa gcig gis grub pa'i phyir /
mngon sum dang lkog tu gyur pa gnyis kyis tshad ma gzhan don med par 'gyur ro / /
'on te ngo shes pa'i rtogs par sngar gzung ba tsam nyid 'dzin pa yin yang bden pa ste /
des na tshad ma'o zhe na /
smras pa /
gzhan dang mtshams ni sbyor ba yis / /
zhen pa'ang mkhas pa dag gis dran / /
de rtags la ltos phyir dran min / /
zhe na ma yin 'khrul phyir ro / /
zhes bya ba la /
gang sngar mthong ba dang mtshams sbyor ba nyid ngo shes pa yin gyi /
gsal ba'i ngo bo nyid kyis 'dzin pa ni ma yin no / /
de'i tshe nyams su myong ba'i shes pa gzhan dang mtshams sbyor bar gyur pa'i zhen pa mkhas pas dran pa yin no / /
mngon sum pa dang lkog tu gyur pa ngo bo nyid gcig pas lhag pa ci yang dpag tu med pa'i phyir dran pa nyid yin no / /
'on te me de'i rtags du ba la sogs pa'i rtags gang yin pa de la ltos pa'i phyir dran pa ma yin no zhe na /
de ni ma yin te /
khyed kyi lugs la rtags zhes bya ba yod pa ma yin te /
tshul gsum med pa'i phyir /
dpe dang don gcig pa nyid kyi phyir ro / /
sangs rgyas pa'i phyogs la ni rjes su dpag pa kho na ngo shes pa ste spyi'i yul can du bstan to / /
rtags las skyes pa'i dran pa 'di ni 'khrul pa can du mi 'gyur ba'i phyir /
mngon sum ma rtogs pa'i shes pa thams cad dran par brjod do / /
'o na gal te rjes su dpag pa dran pa yin na /
da ltar yod pa ji ltar rtogs she na /
phyogs kyi chos kyi stobs las te /
sa phyogs gang na du ba yod pa'i sa phyogs de na yod pa'i me ni skyed pa yin pa'i phyir /
shugs kyis snga na med pa'i yul dang dus khong du chud par 'gyur ro / /
de ltar gyur na rjes su dpag pa thams cad dran pa nyid yin no / /
de dag gis ni yul gnyis yin pa'i phyir tshad ma gnyis te /
mngon sum dang rjes su dpag pa'i ngo bo nyid kyi don mngon du byed pa ste /
de dang cig shos 'dzin pa ma gtogs pa'i rtog pa gzhan med pa'i phyir ro / /
zhes bya bar gnas so / /
de la mngon sum ni rtog pa dang bral zhing ma 'khrul pa'o / /
rigs la sogs pa sbyar ba rtog pa yin la /
phyin ci log tu 'dzin pa 'khrul pa yin pa de bas na gnyi ga las ldog pa ni mngon sum ma yin nam /
de la ma 'khrul pa ni phyin ci ma log par mthong bar rtogs par 'gyur na /
rtog pa dang bral bar ji ltar shes te /
rjes su dpag pa mngon sum gyi rgyu can de ni med na 'jug pa ma yin no / /
'on te mngon sum nyid kyis rtog pa bral bar grub pa ni ma yin te /
gang gi phyir snang ba'i rig pa thams cad ni brjod pa dang ldog pa de'i phyir mngon sum rtog pa dang bcas pas ji ltar bdag nyid la rtog pa dang bral bar ston par byed ce na /
'dir smras pa /
mngon sum rtog pa dang bral bar / /
mngon sum nyid kyis grub par 'gyur / /
kun gyi rnam rtog ming rten can / /
so so rang gis rig bya yin / /
zhes bya ba la /
mngon sum ni rtog pa dang bral bar rang rig pas shes pa ste /
rnam par rtog par ming skyed cing ming gis kyang rtog pa skyed pa de'i rnam rtog ming rten can ni /
so so rang gis rig pas rig par bya ba yin te /
rang rig pas rnam par rtog pa rig pa'i phyir dang /
mig la sogs pas phyi rol pa snang ba'i phyir ro / /
de bas na 'gal ba'i chos bsten pas rnam par rtog pa dang cig shos rig pa dag tha dad par mkhas pa rnams kyis shes pa yin no / /
'on te rtag tu rtog pa yod pa'i phyir sngon po'o zhes gtod par byed pa 'di ni gcig po nyid de /
des na mngon sum dang rtog pa cis tha dad ce na /
'dir smras pa / /
kun las sems pa bsdus nas ni / /
nang gi bdag nyid g.yo med pas / /
gnas na'ang mig gis gzugs dag ni / /
mthong ba'i blo de dbang skyes yin / /
zhes bya ba la /
gal te mngon sum rtog pa dang bcas pa dus rtag tu sngon po la sogs pa la 'jug pa yin no / /
de lta na ni yul thams cad las sems kyi rgyun bsdus nas sems mi g.yo ba dang ldan pa'i lha sbyin gyi mig la ji ltar gzugs snang bar 'gyur /
bsdus nas rtog pa med pa'i tshe yang snang bar 'gyur ba'i phyir /
rtog pa dang bral bar snang ba can gyi rig pa'i mtshan nyid mngon sum gyis khong du chud par 'gyur ro / /
de ltar yin du chug kyang rnam par rtog pa dang bral ba can gyi gtod par byed pa'i shes pa dang po skye bar 'gyur la /
dran pa la sogs pa nye bar gyur na ni rtog pa'i shes pa skye bar 'gyur ro / /
de yang mngon sum gyi byed pa las skyes pa de'i phyir /
mngon sum nyid yin no zhe na /
de ni mi bden te /
mig las skyes pa de nyid rtog pa med pa yin la /
de'i dus phyis 'byung ba'i rtog pa ni dbang po las skyes pa ma yin te /
dbang po'i byed pa med pa'i phyir ro zhes bshad par bya'o / /
'o na gal te rtog pa bsdus pa'i gnas skabs na rtog pa nub pa can du snang ba'o zhes bya bar shes na ni /
ji ltar de'i tshe rtog pa dang bral ba can du 'gyur /
'on te de'i tshe shes pa med na ni /
ji ltar rnam par mi rtog pa nyid du snang bar shes te /
rnam par rtog pa'i shes pa nub kyang rtog pa zil gyis mnan nas rig pa'o zhes bya ba'i tha snyad kyi lam mi 'jug pa'i phyir ro zhe na /
'di la lan btab pa /
slar yang cung zad rnam rtog pa / /
kho bo rtog pa de 'drar 'gyur / /
ces rig sngar bshad gnas skabs kyi / /
dbang po las rtog la med do / /
zhes bya ba la /
rnam par rtog pa nub par gyur pa can sngar rig par gyur pa las 'das pa'i dngos po cung zad yongs su dpyod pas /
kho bo la rtog pa 'di lta bu skyes par gyur to zhes dpyod kyi /
sngar rig pa'i gnas skabs rtog pa bcom pa'i tshe dbang po'i shes pas rtogs pas nan tan du gzhag pas rtogs pa ma yin no / /
de'i dgongs pa ni 'di yin te /
de nyid kyi tshe de'i rtog pa 'di rtog pa med par mthong ba'o snyam du skye ba ni ma yin te /
des na mngon sum ni rtog pa dang bral zhes bshad par bya'o / /
gzhan du na mngon sum rtog pa dang bcas par smra bas kyang /
ji srid du 'di ni rtog pa dang bcas pa'o zhes nges pa ma skyes pa de srid du mngon sum rtog pa dang bcas pa'o zhes bya ba'i tha snyad ji ltar 'dogs /
de bas na mngon sum rtog pa yin pa'i tha snyad gdags pa'i don du yang zhen pa brtag par bya dgos la /
de la yang gzhan dgos pas thug pa med pa'i phyir /
nges par mi 'gyur ro / /
'on te yang mngon sum rang nyid rnam par rtag pa yin pa'i phyir /
de la nges pa gzhan gyis ci zhig bya zhe na /
ma yin te /
rtog pa med pa yang rang rig pa'i ngo bo nyid yin pa'i phyir rtog pa dang bral ba shes pa yin yang nges pa gzhan gyis khong du chud par byed pa'i phyir ro / /
'on te mngon sum rtog pa dang bcas pas phyis tha snyad kyi lam 'di ni rtog pa dang bcas pa'o zhes bya ba 'jug go zhe na /
de la yang dang por gtod par byed pa de lta bu'i rtog pa brgyud pas rtog pa'o zhes tha snyad la 'jug gi /
rtog pa dang bral ba'i tshe ni ma yin te /
de'i tshe rtog pa nub pa'i snang ba yod do zhes zhen pa'i phyir ro / /
de'i tshe rig pa med pa ma yin nam /
ji ltar zhen pa'i lam 'jug ce na /
'o na ni rtog pa'i shes pa yang yun ring du 'das pa ji ltar zhen pa'i yul du 'gyur /
'on te de'i rigs can gyi rtog pa mthong ba'i phyir shes so zhe na /
de lta na 'dir yang rtog pa zil gyis mnan pa can slar yang mthong ba ma bzlog pa nyid do / /
de bas na rang bzhin mi mthun pa dang ldan pas phan tshun spangs pa can skye ba'i phyir rtog pa dang cig shos shes pa dag la gcig pa nyid med do / /
'on te rgyu tha dad pa yod par grub par gyur na shes pa'i tha dad pa 'grub par 'gyur na /
rnam par rtog pa'i rgyu tha dad pa grub pa med pa'o zhe na /
gal te khyad par can gyi rgyu tshogs par gyur na /
nges pa'i tshul can gyi shes pa'i tha dad pa 'grub par 'gyur ro zhes bya bar 'jog pa de lta na ni /
rgyu tha dad pa las skyes pa'i sngon po dang ser po 'dus pa bzhin du shes pa yang tha dad pa'o zhes ci ste khas len par mi byed /
de la yang rgyu khyad par can las sngon po dang ser po'i bdag nyid gzhan yin no zhes smra bar ni mi nus so / /
ngo shes pa skyes pa las ser po de nyid yin gyi /
'dus pa gzhan ni ma yin no zhes bya bar zhen pa'i phyir ro / /
sngon po dang ser po bzhin du shes pa yang yin nam zhe na /
de lta na ni gsal ba dang mi gsal ba'i rig pa tha dad pa yang ji ltar rgyu mtshungs par 'gyur te /
'di ltar mig gi stobs kyis sngon po myong bar skyed la /
rnam par rtog pa ni sngar nyams su myong bas bzhag pa'i bag chags la ltos nas skyes pa'i phyir /
rgyu tha dad pas rtog pa dang bcas pa dang cig shos tha dad par shin tu gsal lo / /
de'i phyir mngon sum ni rtog pa med pa nyid do / /
de ltar ni yin la rag na rtog par gyur pa'i rig pa med kyang mig phye na rig pa gsal bar 'gyur te /
der des mngon par zhen pa'i rigs dang sbyor ba med na 'dzin pa la sogs pa ma yin no / /
de skad du yang rang gi mtshan nyid dang rtag tu nye ba'i rigs dbang po las skyes pa'i shes pas mthong bar byed na /
des na ji ltar mngon sum rtog pa med par 'gyur zhe na /
'dir lan smras pa / /
khyad par gcig la mthong ba ni / /
gzhan 'ga' zhig la mthong mi 'gyur / /
de las spyi gzhan tha dad pa / /
yod min blo tha dad med phyir / /
de phyir khyad par yul can nyid / /
thams cad dbang skyes blo yin no / /
zhes bya ba la yul dang /
dus gzhan dang ldan pa'i khyad par ni /
gang gi phyir yang gcig tu mthong ba'am /
dus gzhan du mthong ba'i khyad par slar yang yul gzhan du ma mthong ba ste /
mdun na gnas pa dang phyis 'byung bar 'gyur ba'i mngon sum gyis dus gzhan dang 'brel pa can gyi khyad par mi shes pa'i phyir bdag gi dus su 'dus pa'i khyad par can du gsal bar snang ba'o / /
des na dang po mthong bas 'byung bar 'gyur ba'i dus kyi rang bzhin myong bar mi 'gyur zhing /
da ltar byung ba'i mngon sum gyis 'das pa'i ngo bo nyid myong ba ni ma yin no / /
dran pa'i shes pas snga ma dang phyi ma dag de nyid 'di yin no zhes nges par byed pa ma yin nam zhe na /
ma yin te /
dran pa'i shes pa'i rigs pa mngon sum ma yin pa'i phyir te /
de la dbang po'i byed pa med pa'i phyir ro / /
'di ltar yul nges pa dang 'brel pa can da ltar byung ba'i sngon po la sogs pa la ni 'jug gi /
'das pa'i dus dang ma 'ongs pa'i mthong ba ni ma yin no / /
mig gi shes pa yang dus gzhan du gyur pa'i dngos po la 'jug pa ma yin no / /
de lta ma yin na yul dang dus thams cad pa mngon sum gyis rig par 'gyur ba'i phyir /
dang po mthong bas kyang rnam pa thams cad rig par 'gyur ro / /
gal te dbang po 'das pa dang ma 'ongs pa la ni mi 'jug na /
de lta na yang de la brten pa'i shes pas snga phyi 'dzin par byed pa ma yin nam zhe na /
gal te de ltar na mig gi shes pas snga phyi dngos po yul du byed na /
'o na mig nyid rting ma 'ongs pa la byed pa med pa yin /
nye ba ma yin pa'i rang bzhin snang ba skyed par byed pa mig gi bya ba ma yin te /
de ltar snang ba med pa'i phyir ro / /
ma 'ongs pa ni dran par byed pa ma yin te /
'byung bar srid par rjes su dpag par byed do zhes bshad par bya'o / /
de'i phyir mig gis bskyed pa'i snang ba med pa'i phyir shin tu rjes su 'gro ba med pa'o / /
'on te rigs ni dbang pos phan btags pa'i shes pa'i shes pa ste /
gsal ba la brten par de yod na /
de rjes su 'gro ba can yin no zhe na /
de ni mi bden te gang gi phyir /
tha dad pa de las ji ltar bye brag las brjod pa'i spyi tha dad pa yod pa ma yin la /
gzhan spyod pa pas khas blangs pa yang yod pa ma yin te /
dbang po'i blo la tha dad par mi snang ba'i phyir ro / /
gsal ba mthong ba'i tshe tha dad pa'am gzhan pa'i spyi snang ba ni ma yin te /
rtogs par ma gyur pa ji ltar mngon sum gyi yul du 'gyur /
de'i phyir dbang po las skyes pa'i blo thams cad khyad par gyi yul can du rigs te /
thun mong ma yin pa'i gzhal bya mthong ba'i phyir ro / /
gsal ba las tha dad pa'i spyi mi gcod pa'i phyir /
de la sgra 'god pa ma yin no zhes bya ba rigs pa nyid yin yang /
smad par gyur pa'i lus can gyi khyad par yang ji ltar sgra'i yul can ma yin /
de'i phyir sgras bcad pa'i rang gi mtshan nyid la dmigs pa can yin pa'i phyir /
dbang po las skyes pa'i blo rtogs pa dang bcas pa'o zhe na /
'dir smras pa /
khyad par rnams la sgra rnams ni / /
'jug pa yod pa ma yin te / /
khyad par rjes 'gro med pa'i phyir / /
brda mi 'jug pa nyid phyir ro / /
zhes bya ba la /
gcig las gcig log par gyur pa'i snang ba'i bdag nyid la spyi yod pa ma yin la /
sgra rnams khyad par dag la 'jug pa yod pa yang ma yin te /
khyad par rnams la rjes su 'gro ba med pa'i phyir /
brda mi 'jug pa'i phyir ro / /
brda ni yul dang dus gzhan la tha snyad 'dogs pa'i don du skye bo dag gis 'dod de /
dgos pa med par brdar byed pa ni ngal ba'i rtsed mor 'gyur ro / /
rang gi mtshan nyid sgra'i yul ni ma yin pa'i phyir /
yul dang dus nges par gyur pa'i rang gi mtshan nyid ni brdas bskyed pa ni ma yin no / /
de bas na brda mi 'jug pa'i phyir khyad par sgra'i yul ma yin no / /
'o na gal te sgra'i yul spyi yin gyi /
rang gi mtshan nyid ma yin pa de ltar na yang /
yid kyis rang gi mtshan nyid las sgra sbyor bar byed de /
yid kyi rnam par shes pas sbyar ba'i sgras khyad par du byas pa'i rang gi mtshan nyid 'dzin par mngon du skye ba ma yin nam zhe na /
de ni ma yin te gang gi phyir /
yul gang zhig la sgra rnams ni / /
sbyor ba de nyid la de rnams / /
zhes bya ba la /
sgra rnams kyi yul gang yin pa de nyid sgra dang lhan cig sbyor ba ste /
rang gi mtshan nyid yul dang dus gzhan la khyab pa ma yin pa de'i phyir brjod pa sbyor ba khyad par la yod pa ni ma yin pa'i phyir /
de snang ba'i shes pa rtog pa dang bcas pa ma yin no / /
rigs 'dzin pa gang yin pa de nyid rtog pa dang bcas pa yin te /
sgras khyad par du byas pa'i spyi 'dzin pa'i phyir ro / /
rigs mi snang ba'i phyir de brda byed pa ma yin te /
rang gi mtshan nyid ni yul dang dus gzhan du mi 'gro bas sgra 'jug pa ma yin no / /
de dag las tha dad pa'i gzhal bya med de /
des na sgra dang 'brel pa'i tha snyad 'jig par 'gyur ba ma yin nam zhe na /
'dir smras pa / /
de yi 'di zhes 'brel pa la / /
don snang gyur pa gang yin pa / /
de dag nyid ni 'brel pa ste / /
de tshe dbang po'i spyod yul min / /
zhes bya ba la /
phyi rol gyi dngos po la 'di'i 'di rjod par byed pa dang /
de'i don brjod par bya ba'o zhes bya ba'i 'brel pa'i rgyu mtshan can gyi shes pa la /
don gang zhig spyi'i ngo bo nyid snang bar gyur pa de dag nyid kyi don ni brjod par bya ba dang /
rjod par byed pa'i rgyu mtshan gyi 'brel pa yin gyi /
dbang po'i yul gsal ba'i don ni brda'i tshe snang ba ma yin te /
'di ltar 'di'i 'di zhes bya ba'i don ni /
gal te rjod par byed pa 'di las 'di shes par bya'o zhes brjod na /
de lta na ni /
ci mi gsal bar snang ba can gyi shes pa yin nam / /
'on te gsal bar snang ba can gyi mngon sum gyis yin zhes gnyis su brtag grang na /
de la gal te gsal ba 'dzin pa'i mngon sum gyis shes par bya ba yin te /
de lta na ni sgra'i stobs las skyes pa'i shes pa la gsal bar snang ba yod pa'i phyir /
dbang po'i tshogs don med par thal bar 'gyur ro zhes bstan to / /
'on te mi gsal bas sgra'i yul gyi don 'dzin la /
de'i tshe yang dbang po'i yul gyi don ni brda ma yin te /
de'i tshe mig gi yul gyi don med pa'i phyir ro / /
yang na 'das pa'i don dang ma 'ongs pa la ni de'i 'di rjod par byed pa'o zhes brda sbyor ba'i phyir /
brda ni dbang po'i gzung ba'i yul can ma yin gyi /
sgra las byung ba'i tha snyad ni rtog pas bzhag pa yin pa'i phyir /
tha snyad rgyun chad par thal bar gyur pa ma yin no / /
'o na gal te dbang po las skyes pa nyid kyis 'dzin pa la de ltar snang ba'i phyir sgra las byung ba'i shes pa don gsal bar snang ba ma yin pa /
de lta na yang gsal ba dang mi gsal ba'i rnam pa can gcig pa nyid du dngos po de 'gyur ba'i phyir /
sgra las byung ba 'khrul pa ma yin no zhe na /
smras pa / /
gsal bar snang ba can gyi don / /
de ni snang ba med phyir ro / /
dngos rnams tha dad byed pa ni / /
shes pa'i snang ba tha dad yin / /
zhes bya ba la /
gal te yang sgra'i don mthong ba'i dus na don gsal bar snang ba ma yin la de ltar gsal bar snang ba'i don can mig gi yul du mi snang ba'i phyir /
sgra rang gi mtshan nyid kyi yul can ma yin te /
'di ltar dbang po'i yul du gyur pa'i don gsal bar snang ba can gyi don mi mthong bar gyur na snang ba mi gsal bar 'gyur ro / /
rnam par shes pa'i snang ba tha dad pas phyi rol gyi dngos po rnams tha dad par byed pa yin no / /
ring po dang nye ba la sogs pas gsal ba dang mi gsal bar snang ba tha dad kyang /
spyod yul gcig nyid du yongs su gcod pa yod na /
de ji ltar snang ba tha dad pas tha dad pa yin /
de'i phyir don byed pa tha dad pas tha dad pa'i rigs pa ma yin nam zhe na /
don byed pa tha dad pas kyang snang ba tha dad par brjod pa ma yin nam /
tha dad pa'i don byed pa gzhan yod kyang rgyu tha dad par byed pa ni ma yin te /
snang ba tha dad pa med par 'bras bu tha dad pas rgyu tha dad par rigs pa ma yin pa'i phyir ro / /
'on te snang ba tha dad pa yod na ni /
'o na de nyid kyi phyir snang ba tha dad pas dngos po tha dad pa yin pas 'bras bu tha dad pas ci zhig bya zhes bya ba 'di dag nges par khas blang bar bya ste /
gzhan du na gal te 'bras bu tha dad pas rgyu tha dad pa yin na ni 'bras bu ni 'bras bu gzhan tha dad pa nyid kyis tha dad par 'gyur ba'i phyir /
don byed par brgyud nas thog ma med par 'gyur ro / /
'on te snang ba tha dad pas bskyed pa don byed pa tha dad pa yin no zhe na /
de lta na ni tha dad par byed pa snang ba tha dad pa nyid yin pas don byed pa tha dad pas ci zhig bya /
'bras bu tha dad pas kyang dngos po tha dad par 'gyur ba la yang snang ba tha dad pa nyid tha dad par byed par khas blang bar bya ste /
gsal bar snang ba nyid 'bras bu la phan 'dogs pa yin pa'i phyir ro / /
de bas na ring por gnas pa'i sdong po gcig tu snang ba ni dngos po'i yul can ma yin no / /
'on te mi gsal bar snang ba ni mi bslu bar byed pa ji ltar dngos po'i yul can ma yin zhe na /
'o na rjes su dpag pa ni mi bslu ba'i phyir dngos po'i yul can nyid du rtogs shig dang /
de bas na snang ba tha dad pa nyid kyis tha dad pa'o / /
gang gi tshe dngos po nye bar gyur pa la brda sbyor ba de'i tshe gsal bar snang ba can gyi don nyams su myong ba'i phyir /
de la dngos po'i yul can nyid ma yin no zhes bya ba gang yin pa rigs so / /
gang gi tshe mig phye ba na phyi rol snang bar gyur pa la 'di ba lang yin no zhes brda byed pa de'i tshe brjod pa dngos po'i yul can du ji ltar mi 'gyur zhe na /
'dir smras pa /
mig gi don du snang ba la'ang / /
gzhan 'di zhes brjod gang yin pa / /
de nyid sgra yis sbyor byed kyis / /
dbang po'i spyod yul ma yin no / /
zhes bya ba la /
gal te mig phye ba la sngon po la sogs pa gsal bar snang ba yin la /
sgra las skyes pa'i shes pa la sgra snang ba de lta na yang rang gi ngo bo snang ba tsam gyis sgra dang don dag 'brel pa ma yin no / /
'di 'di'i rjod par byed pa'o zhes bya ba 'di ni rnam par dbye ba drug pa brjod par bya ste /
ston pa'i don de nyid sgra rnams dang sbyor bar byed kyi /
drug pas bstan pa'i don mngon sum gyis spyod yul ni ma yin te /
'brel ba dang bral ba'i don 'ba' zhig snang ba'i phyir ro / /
dbang po'i yul du gyur pa'i don sgra dang 'brel bar snang ba ni ma yin te /
'di ltar rnam par rtog pa nyid kyis rnam par dbye ba'i don 'di'i zhes shes pa ste /
'brel pa ni phan 'dogs pa dang gdags par bya ba med na mi 'byung ba'i phyir ro / /
'on te sgra'i stobs kyis don 'di shes pa'i phyir /
de'i rjod par byed pa ste sgra yin par brjod do zhe na /
mig nyid kyis gsal ba'i ngo bo nyid can gyi don shes pa ma yin nam /
de'i tshe sgra'i stobs kyis ma yin no / /
'on te dus gzhan du gsal ba'i ngo bo nyid shes pa'i rtogs pa sgra las byung ngo zhe na /
de la snying po med pa ste /
gang gi phyir dus gzhan na yod pa'i don de'i tshe mig gis mi shes la /
gang gi tshe sgra dang 'brel pa las skyes pa can gyi shes pa mi gsal bar skye ba de'i tshe gsal bar snang ba 'byung bar mi 'gyur ro / /
de'i phyir de'i 'di rjod par byed pa'o zhes res 'ga' blo la gnas pa'i don dang /
rjod par byed pa las nyan pa po'i blo la gnas pa'i don snang bar 'gyur ba'i phyir /
rjod par 'dod pa dang tshig dag rgyu dang 'bras bu'i mtshan nyid can gyi rnam par dbye ba drug pas ston par byed kyi rnam par dbye bas bstan pa'i don ni mngon sum gyis spyod yul ma yin te /
de nye bar gyur pa'i ngo bo nyid tsam la 'jug pa'i phyir ro / /
de bas na sgra'i yul ni dbang po'i spyod yul ma yin te /
'on kyang spyi yin no / /
mig la don snang bar gyur na mi gsal ba gzhan 'dzin par mi snang ba ma yin nam /
de ji ltar sgra sbyor ba don gzhan pa'i yul can yin zhe na /
'dir smras pa /
dbang po'i bya ba med pa can / /
gzhan dag tsam gyis mi snang phyir / /
'brel ma brjod pa yis kyang min / /
bdag nyid shes par thal phyir ro / /
zhes bya ba la /
gal te gsal bar snang ba can gyi rang gi mtshan nyid la brda sbyar na de'i tshe byed pa med pa'i mig can gyi skye bos sgra thos pa na shes pa gsal bar 'gyur ba las skye ba ni ma yin no / /
de bas na byed pa'i dbang po can gyi skyes bus gzhan gyi tshig tsam las gsal bar mi snang ba'i phyir /
dbang po'i spyod yul gyi don sgras sbyar ba ni ma yin no / /
'o na gal te rang gi mtshan nyid brdar byed pa ma yin pa de lta na yang de nyid sgras ston pa ste /
brda'i stobs kyis dbang pos don ston pa ma yin gyi /
'on kyang rung bas yin pa de bzhin du sgra yang brda las 'das na ngo bo nyid kho na las don ston pa yin no zhe na /
'di la smras pa /
ma brjod pa ste 'brel pa ma grub pa'i don te sgras sbyor ba ma yin te /
rang nyid brda dang bral bar yang sgra thos pa na rang gi mtshan nyid la gsal ba'i shes pa skye bar thal bar 'gyur ba'i phyir ro / /
mig phye bar gyur kyang gsal bar snang ba'i rig pa skye bar 'gyur ba ma yin no / /
de'i phyir dbang po las skyes pa'i blo brjod du med pa nyid dag pa'i dngos po 'dzin pa'i phyir /
rtog pa zil gyis mnan pa can mngon sum yin no / /
'o na ji ltar sbrul mthong ba'i de ma thag tu 'di ni sbrul yin no snyam pa'i rtog pa gsal bar snang ba can du rig par 'gyur /
'on te gsal ba'i sbrul las tha dad pa la dmigs pa can de yin par khas len na ni de ni ma yin te /
tha dad pa'i mi gsal bam myong ba'i phyir /
dper na rjes su dpag pa la gsal ba'i du ba dang sa phyogs las tha dad pa'i me'i rnam pa yongs su gcod pa bzhin no / /
'on te rnam par rtog pa med pa'i gsal bar rig pa la sngon po snang ba dang /
rtog pa skyes pa la sngon por snang ba la khyad par med cing /
dmigs pa la khyad par mi ston na yang ji ltar rtog pa don tha dad par mi 'gyur zer na /
de ni rigs pa ma yin te /
gang gi phyir nges pa nyid kyis tha snyad 'dogs pa la g.yer bag can gyi rtog pas don de nges par 'gyur gyi /
rtog pa med pa'i shes pas ni nges pa nyid du dngos po rtogs pa ma yin na /
de ji ltar rtog pa'i shes pa shes pa snga ma dang grub pa dang bde ba tha dad pa can du 'gyur /
'on te nges pa ni bden pa'i don 'dzin par mi 'gyur na ni /
'o na ji ltar rtog pa med pa'i don can du ji ltar grub par 'gyur /
ji srid du 'jug pa'i yul nges par ston pa ni slu ba med par grub pa'o // //
tshad ma rnam 'grel gyi 'grel pa /
bam po bdun pa /
gzhan yang mngon sum du byed pa nyid zhen pa'i shes pa yin na /
de ji ltar 'di med pa'i don can yin /
rnam par rtog pa nub pa can gyi shes pa ni nges pa med pas bden pa nyid du ma myong yang nges pa'i ngo bo nyid can gsal ba'i shes pa ji ltar mi bden pa yin /
'on te sngon por snang ba'i shes pa tha dad par khas len cing /
rtog pa ni thog ma med pa'i bag chags la rag las pa'i skye ba can yang tha dad pa nyid du 'dod na ni /
de ni mi bden te /
tha dad par 'dzin pa nyams su ma myong ba'i phyir ro / /
phyi rol pa mngon sum du byed pa'i dus na gsal bar rig pa tha dad par 'dzin pa mi rtogs pa'i phyir ro / /
'on te rjes su dpag pa'i shes pa rtog pa yin na ni /
de ni ma yin te /
lkog tu gyur pa ma yin pa'i yul can yin pa'i phyir / /
rjes su dpag pa nyid mi srid pa'i phyir te /
'di ltar rjes su dpag pa ni lkog tu gyur pa'i yul can yin pa'i phyir ro / /
'dir lan btab pa /
rtog bcas rtog pa med pa'i yid / /
cig car du ni 'jug phyir ram / /
'jug par myur phyir rmongs pa rnams / /
de dag la ni gcig tu zhen / /
zhes bya ba la / /
rtog pa dang bcas pa dang rtog pa med pa'i rig pa dag lhan cig tu 'jug pas /
skye bo rmongs pa rnams rtog pa dang don mthong ba de dag la gcig pa nyid du sems pa yin no / /
yang na mthong ba'i rjes la rtog pa 'jug pa ni 'dir 'jug pa myur ba'i phyir rmongs pas tha dad pa mi rtogs pa yin no / /
'dir 'di'i bsdus pa'i don ni 'di yin te /
gal te ka pa'o snyam pa'i rtog pa yi ge ka la sogs par snang ba can /
phyi rol nyams su myong bar gsal ba yin pa de lta na ni mngon sum rtog pa dang bcas par 'gyur gyi /
gang gi tshe yi ger snang ba 'das pa'i shes pas bzhag pa'i bag chags sad pa mi gsal ba'i yi ge la zhen pa can ni /
don nges pa las gzhan pa nyid gsal ba'i gzung ba can phyi rol pa snang ba yin te /
de snang ba can gyi shes pa ni rtog pa med pa mngon sum yin no / /
'o na de lta na ni mthong ba dang rtog pa dag ji ltar gcig tu zhen pa yin zhe na /
de nyid du zhen pa med pa nyid ma yin nam /
'di ltar ba lang zhes bya bar nges pa na tha dad yi ge ba dang /
la dang nga yis brten pa dang ldan par rtogs pa ste /
ba la sogs pa'i yi ge rig pa yang rim gyis skye bar 'gyur ba yin no / /
de bas na ba la sogs pa'i yi ge rig pa la yang gcig pa nyid ma yin na /
yang phyi rol rig pa dang lhan cig par rtog pa gcig ji ltar rtogs par bya /
'on te yi ge snang ba can gyi shes pas khra bo la sogs pa yongs su gcod pa yin no zhe na /
de lta na ni rtog pa ma tshang na ba lang mi snang bar 'gyur te /
gang gi phyir rnam par rtog pa med na ni rig pa gsal bar 'gyur la gsal bar rig pa med na yang ba lang la sogs pa'i yi ge'i phreng ba mig btsums pa la yang snang bar 'gyur ro / /
'on te zhen pa'i rtog pas nges par rtogs kyi dngos po mthong bas nges par rtogs pa ni ma yin no zhe na /
zhen pa zhes bya ba ni ci yin /
gsal ba'i ngo bo nyid snang ba'o zhe na /
rtog pa med par gyur kyang /
mthong ba gsal bar snang ba yod pa nyid ma yin nam /
de'i phyir snang ba tha dad pas mthong ba dang nges pa dag la gcig par zhen pa yod pa ma yin no / /
'o na ji ltar gcig pa nyid kyi tha snyad 'dogs she na /
'jug pa dang ldog pa'i ngo bo nyid can gyi 'bras bu skye ba'i phyir 'bras bu gcig yin pas de nyid du zhen pa yin te /
'di ltar phyi rol pa gang zhig la mthong ba 'jug pa de nyid la rtog pa yang 'jig rten pa tha snyad du byed pa yin no / /
gal te rnam rtog chod pa yis / /
mthong ba rgyun chad 'gyur zhe na / /
rigs tha dad pa'i rnam rtog ni / /
yod na gzhan gyi'ang ji ltar min / /
zhes bya ba la /
'o na gal te nges pa gzhan pa nyid yin na /
ji ltar de'i gzung ba mi gsal bar rtog par 'gyur /
'on te de'i yul gzhan med na ni /
'o na rnam par rtog pa yul med pa can dngos po mthong ba chod pa'i phyir /
mthong ba rgyun 'chad par thal bar 'gyur te /
bar du rtog pa can du 'gyur ro / /
rgyun mi 'chad pa nyid du gsal bar mthong ba rgyun chad par snang ba ni ma yin no / /
gang zhig mngon sum rtog pa dang bcas pa de'i gsal bar mthong ba rgyun mi 'chad de /
rnam par rtog pa'i shes pa nyid gsal bar snang ba can yin pa'i phyir ro / /
des na rtog pa dang bcas pa'i mngon sum gyis shes pa rgyun 'chad par mi 'gyur ro zhe na /
'di la smras pa /
tha dad pa'i rigs kyi dngos po la rtogs pa skyes na /
rtog pa'i don las gzhan pa mthong ba ji ltar chod par mi 'gyur te /
tha dad pa'i dngos po la zhen pa mngon sum gyis shes pa ma yin pa'i phyir ro / /
de las gzhan pa gsal ba'i ngo bo nyid du shes pa med pa'i phyir ro / /
de la gsal ba'i ngo bo yongs su gcod pa ni mngon sum yin la de la rgyun chad pa yod pa ma yin no / /
de'i phyir rnam par rtog pas chod kyang mthong ba rgyun chad par snang ba ni ma yin no / /
mgal me mthong ba bzhin dngos po'i / /
phyogs stobs ldan par 'dod na ni / /
de gzhan la yang mtshungs 'gyur zhing / /
yi ge'ang cig car thos par 'gyur / /
zhes bya ba la /
'o na gal te rigs mi mthun pa'i rnam par rtog pas mthong ba la chod par gyur pa yin na yang mthong ba'i dngos po bar na gnas pa de stobs dang ldan pa ste /
mthong ba'i dngos po stobs dang ldan pa des ma mthong ba gsal nas shes pa med pa'i phyir /
chod par gyur pa'i mthong ba mi nges pa yin te /
'di ltar mgal me myur du bskor ba mthong ba'i tshe bar na mthong ba yod na yang zil gyis mnan pa'o zhe na /
de lta na'o na gzhan du rigs mthun pa'i rtog pa la yang rtog pa med par mthong ba'i dngos po'i phyogs stobs dang ldan pa de yod pa nyid kyi phyir mthong ba rgyun 'chad pa'i skabs med do / /
yang na khas blangs nas 'di skad du shin tu myur bar 'jug pa las tha mi dad par shes pa yin la /
dngos su ni rtog pas chod pa snang ba yin te /
myur ba la bar nub par gyur nas rgyun mi 'chad par rtogs pa'i phyir ro zhe na /
gal te shin tu myur bas chod pa'i shes pa mchod par snang ba yin na ni myur bar brjod pa'i yi ge dag cig car snang ba can du thos par 'gyur ba las de ni yod pa ma yin no / /
de bas na myur ba'i rim pa ma chod par yongs su gcod pa'i rgyu ma yin no / /
'on te myur du brjod pa'i yi ge myur ba nyid ni lhan cig thos pa'i rgyu mtshan ma yin pa'i phyir /
de la lhan cig gcod pa med do zhe na /
'dir lan brjod pa /
'dir ni cig car don kun dang / /
'dus can dbang rnams yod na yang / /
lnga po rnams kyi chod pa yang / /
chod med bzhin du snang ba'i blo / /
gang de ming gi mthar thug pa / /
skad cig shes pa dang 'dre'i phyir / /
chad par snang can de ngo mtshar / /
de'i phyir blo ni cig car skyed / /
ces bya ba yin te /
gang dag shes pa cig car ma yin par skye bar 'dod pa'i lugs kyis /
gang du cig car snang ba der myur du 'jug pa rgyu yin par smra ba de la 'di skad smra bar bya ste /
yi ge dag myur bar brjod na ji ltar cig car snang bar mi 'gyur /
'on te myur ba nyid de lta bur gyur pa de la med pa'i phyir /
cig car nges pa ma yin no zhe na /
'o na gang na yul ma lus pa mnyam par 'dus pa dang /
rnam par rtog pa bral bar ma gyur pa 'di na shin tu myur ba dang ldan pa med de /
gang gi tshe gur kum gyi byug pas nye bar byugs pa'i 'gro ba bzang mo'i ma mchus ro myang ba dang glu snyan pa nyan pa de'i tshe /
gzugs la sogs pa'i don dbang po thams cad dang cig car 'dus pa can gang yin pa'i dbang po rnams yod par gyur na yang /
mthong ba lnga pos shes pa re re la chod pa de la de 'dra ba'i shin tu myur ba med pa'i phyir /
cig car ma yin par snang bar thal bar 'gyur ro / /
de bas na de ltar chod par gyur kyang blo gang zhig 'das pa'i rigs mthun pa mthong bas ma chod pa bzhin du snang ba'i blo de ni ming gi mthar thug pa yi ge'i yul can skad cig ma'i shes pas chod pas /
rgyun chad par snang ba 'di ni shin tu ngo mtshar ba ste /
de'i phyir blo rnams ni cig car snang ba skye bar 'gyur ba yin te /
ji skad du bshad pa'i 'gal ba bzlog par mi nus pa'i phyir ro / /
de bas ni yid ni cig car 'jug pa'o zhes bya ba 'di gnas pa yin no / /
gzhan yang /
snang ba la ni khyad med na'ang / /
bar bcas par med ji ltar rung / /
yid kyi rtog pa 'ba' zhig la'ang / /
rim pa 'dzin par mi 'gyur ro / /
zhes bya ba la /
'dir la la ru bar dang bcas pa ste /
gang na tha dad pa'i rigs kyi rtog pas chod pa'o / /
la lar ni bar med par snang ba ste /
gang na rigs mi mthun pa'i rtog pas mchod pa yod par ro / /
des na bar chad dang bar med par mthong ba ji ltar snang ba khyad par med par 'gyur /
yid kyi rtog pa mthong ba dang bral ba 'ba' zhig yul la zhen par byed pa can myur du 'jug pa can yin pa'i phyir /
rim gyis 'dzin pa skye bar mi 'gyur ro / /
'o na gal te cig car shes pa skye na /
ji ltar rung ba'i yul na gnas pa'i yul la mig phye bar gyur kyang res 'ga' snang ba med par 'gyur zhe na /
de la lan smras pa /
la lar kun du chags sems ldan / /
don nye ba la'ang 'dzin med gang / /
chags las gzhan skyed mi nus phyir / /
brtsad pa de ni gnyi gar mtshungs / /
zhes bya ba la /
mngon par 'dod pa'i yul la lar kun du chags pa'i sems dang ldan pa'i skye bo mig dang 'brel pa'i don nye bar gyur pa 'dzin pa med pa gang yin pa /
yul gzhan la zhen pas bcom pa'i shes pa skyed pa'i nus pa can gyi shes pa gzhan skyed pa la nus pa med pa'i phyir te /
yul gzhan la gtod par mi nus pa'i sems kyis shes pa gzhan bskyed par ji ltar 'gyur /
gzhan yang bdag cag gnyi ga la brtsad pa mtshungs par 'gyur ro / /
'on te yid gcig yin pa'i phyir /
dbang po gcig la chags pa ni shes pa gtod par byed pa'i nus pa tha dad pa'i phyir gzhan du zhen pa ni ma yin no zhe na /
de ltar na yang myur du 'jug pas yid kyis shes pa yang go rims med pa nyid du shes par 'gyur ro / /
'on te de la kun du chags pa chen po yod pa'i phyir /
cig car 'dzin pa'i shes pa ma yin no zhe na /
de lta na ni de la kun du chags pa tha dad pas nus pa bcom pa'i yid ni shes pa skyed par byed pa ma yin no zhes ci'i phyir khas mi len /
'on te mgal mel rim par mthong ba skyes na yang /
cig car snang ba skye ba ste /
rim par snang ba can gyi rig pa rnams mtshams sbyar nas 'khor lor mthong ba skye ba'i phyir ro zhe na /
smras pa /
mgal me la sogs myur 'jig phyir / /
rjes su 'gro bas bcom pa can / /
mig gi 'khor lor 'khrul byas kyi / /
de mthong mtshams sbyor bas ma yin / /
zhes bya ba ste /
shin tu myur bar 'jug pa'i mgal me la sogs pa'i rjes su 'gro ba bskor ba gang yin pa des bcom par byas pa can gyi dbang po mig ces bya ba 'khor lo'i rnam par 'khrul nas skye bar 'gyur gyi /
'khor lor 'khrul pa de mgal me mthong ba mtshams sbyar nas skyes pa ma yin no / /
de bas na rnam par shes pa lnga cig car nyid du skye'o zhes bya bar gnas so / /
'on te don lnga po tsam la cig car snang ba 'khrul par khas len na ni /
de lta na dngos po ma lus pa'i yul can cig car snang ba'i 'khrul par 'gyur ro / /
'on te dngos po thams cad pa'i yid kyi shes pa yang cig car mngon sum gyi rnam pa bzhin du 'khrul par khas len par byed do zhe na ma yin te /
rim pa med pa la tshad ma med pa'i phyir te /
cig car snang ba ni gsal bar gyur pa'i mngon sum las shes par 'gyur gyi /
de las bzlog pa'i yid kyi shes pa la med do / /
gal te bzlog par mthong ba med par 'khrul bar rig na ni rig pa ma lus pa la thal ba 'di mtshungs so / /
de'i phyir cig car nyams su myong ba'i shes pa'i tshogs bzlog par rigs pa med pa'i phyir /
cig car ba'o zhes bya ba 'grub po / /
de bas na rtog pa dang bral ba nyid mngon sum yin no / /
de ltar mngon sum rtog pa med par rang gi gzhung gis bshad nas /
da ni gzhan gyi gzhung bkod nas bzlog par bya ste /
kha cig dbang skyes la sogs phyir / /
bus pa'i blo bzhin rtog med dang / /
bus pa'i rtog med kyi rgyu yang / /
brda dman pa nyid yin smra ba / /
zhes bya ba la /
ha ri swa mi la sogs pa kha cig dbang po las skyes pa'i phyir dang /
sogs pa'i sgras nyams su myong ba'i rnam pas 'jug pa'i phyir zhes bya ba la sogs pa'i gtan tshigs kyi dbang po'i blo la rtog pa yod pa ma yin par brjod pa yin te /
bus pa'i dbang po'i blo bzhin no / /
bus pa'i dbang po'i shes pa la rtog pa med pa ni brda 'dzin par mi nus pa rgyur smra'o / /
de dag gis ni rtog med phyir / /
bus pa'i mngon sum nyid du 'gyur / /
brda yi rgyu dang bral ba'i phyir / /
de ni phyis kyang mi 'gyur ro / /
zhes bya ba la /
de ltar rgol ba de dag gi gzhung gis bus pa rnams kyi shes pa mngon sum nyid du 'gyur ro / /
'on te bus pa'i shes pa ma lus pa rtog pa med pa nyid du 'dod do zhe na /
ma yin te /
gzhon nu ma'i rang gi don byed pa la snga phyi brtag par byed pa'i rtog pa yod do / /
'on te de la rtog pa sngar med do zhe na /
'o na phyis kyang rtog pas skyed par mi byed de brda yongs su dpyod pa'i thabs med pa'i phyir ro / /
yongs su dpyod pa ni rtog pa yin pa'i phyir /
de yang bus pa la med na de ji ltar rgyu mtshan med par rtog pa skye bar 'gyur /
gal te brda la ma byang ba'i / /
yid yod des ni de 'dod na / /
de bzhin dbang skyes la yang 'gyur / /
'di lta bu 'di lhag ldan yin / /
zhes bya ba la /
'on te bus pa yang brda lam byang ba'i yid tha snyad la zhugs pa yod de /
brda la ma byang ba'i yid des ni brda byed pa'i phyir /
rtog pa de phyis yid las 'dod do zhe na /
de lta na 'o na ni dbang po las skyes pa'i rig pa la yang bus pa rnams kyis rnam par rtog par 'gyur te /
bus pa'i dbang po las skyes pa'i blo brda 'dogs par rung bar brjod par bus pa'i phyir ro / /
'on te dbang po las skyes pa nyid kyi phyir bus pa'i dbang po las skyes pa'i blo rtog pa med pa'o zhe na /
de 'di 'dra ba dbang po las skyes pa'i rtags 'di ni 'brel pa nges pa med pa'i phyir /
lhag ma dang ldan pa ma yin nam /
yang na gal te bus pa'i dbang po las skyes pa'i shes pa rtog pa med pa yin pa de lta na yang tha snyad la byang ba'i lus dang ldan pa la mig la skyes pa can gyi shes pa rtog pa med par ci ltar shes te /
gnod pa can gyi shes pas gzhag pa med na mi 'byung bar nges pa'i rtags med par dpe tsam gyis go bar byed pa ma yin pa'i phyir ro / /
'on te dbang pos nye bar blangs pa'i shes pa skye ba de ni nye bar gyur pa'i rnam pa 'dzin pa'i phyir /
'das pa dang ma 'ongs par nges pa dang bral ba'i phyir rtog pa dang bral ba'o zhe na /
de 'das pa dang ma 'ongs pa'i ngo bo nyid nges pa dang bral ba 'di ji ltar grub /
snga ma dang phyi ma mngon du byed pa med pa'i phyir /
mngon du byed pa mngon sum ma yin na /
'o na ni rtags dbang po las skyes pa don med par 'gyur ro / /
mngon sum gyi shes par bya bas rtog pa med pa yin te /
nye bar gyur pa mngon sum byed pa ni mngon sum gyis myong ba'i phyir ro / /
'on te mngon sum du byas pa'i rnam pa can du bus pa'i shes pa de las gzhan pa'i mngon du byed pa'i shes pa yang yin pa de bas na /
ji ltar rtog pa med par ma grub pa ma yin te /
dbang po las skyes pa'i phyir zhes rjes su dpag pa las yin no zhe na 'dir smras pa /
bus pa la sgrub gang yin la / /
de nyid 'dir yang brjod par bya / /
dbang po'i blo dag mtshungs phyir ro / /
'dis ni myong sogs bshad pa yin / /
zhes bya ba la /
gang bus pa'i shes pa rtog pa med pa nyid sgrub par byed pa'i don mngon du byed pa gang yin pa'i don mngon du byed pa tha snyad la byang ba'i rgyud las byung ba'i mngon sum la yang rtog pa med pa nyid grub par bya ba'i phyir /
sgrub byed du brjod par bya'i /
dbang po las skyes pa brjod pa 'dis ci zhig bya ste /
dbang po'i shes pa rnams dngos po mngon du byed par mtshungs pa'i phyir ro / /
gang yang nyams su myong ba'i rnam pa 'jug pa'i phyir zhes bya ba'i rtags gzhan brjod pa de yang /
don mngon du byed pa'i mngon sum 'dis bsal bar 'gyur te /
rtog pa med pa nyid du grub pa'i phyir ro / /
'di ltar mngon du byed pa nyid la rtog pa med pas khyab la /
rtog pa med pa nyid ni rtog pa dang bcas pa dang 'gal ba'i phyir ro / /
yang na mngon du byed pa la ni rtog pa med pas khyab pa ste /
de'i phyir 'gal bas khyab pa dmigs pas rtog pa dang bral ba mthong ba'i bdag nyid ston par 'gyur ro / /
gal te rtog pa bkag pa nyid kyis mngon du byed par ston cing /
des kyang mngon sum ston na ni /
'o na gal te rtog pa med pa nyid mngon du byed par grub na /
mngon du byed pas kyang mngon sum nyid sgrub pa'i phyir zla ba gnyis su rig pa yang mngon sum nyid du 'gyur ro zhe na /
ma yin te /
'khrul pa med pa zhes bya ba'i khyad par yod pa'i phyir ro / /
'o na 'khrul pa med pa nyid yin mod rtog pa dang bral bas ci zhig bya zhe na /
ma yin te /
gzhan gyi lugs la ltos nas khyad par du nye bar bkod pa'i phyir ro / /
de skad du yang mtshan nyid khyad par du byas pa ni gzhan gyi lugs la ltos pa ste /
thams cad rtog pa med pa nyid dang thams cad 'khrul pa med pa'i shes pa nyid do zhes bshad do / /
slob dpon gyis 'khrul ba med par yang dmigs kyis dgar bas rab rib bcas pa zhes bya ba phyis 'chad par 'gyur ro / /
yang na dbang po la brten nas 'jug pa'i phyir /
dbang po la brten pa'i shes pa ni mngon sum ste /
de'i phyir mngon du byed par shes par bya ste /
shes pa thams cad mngon du byed cing 'jug pa ni rtog pa med pa nyid do / /
yang na 'dis yul la khyab pa'i phyir mngon sum ste /
yul gyi ngo bo nyid la khyab pa yang mngon du byed pa nyid yin pa'i phyir /
dbang po las skyes pa ma lus rtog pa dang bral ba can no / /
yang na slob dpon ma 'khrul bar bzhed pa ma yin te /
rtog pa dang bral ba nyid do zhes bya bas mtshan nyid bshad do / /
'o na ji ltar zla ba gnyis su snang bar ldog par 'gyur zhe na /
ma yin te /
thams cad mngon du byed pa mngon sum yin pa'i phyir ro / /
zla ba gnyis su snang ba yang gnyis su gsal bar yongs su gcod pas mngon sum kho nas yin pa'i phyir /
gang du mngon du byed pa der de mngon sum ste /
phyi rol gyi zla ba mthong ba la ni mngon du byed pa po ma yin la /
de la ltos nas 'khrul pa'o / /
'di ltar snang bar gyur ba'i zla ba gnyis kyi rnam pa las ma gtogs pa'i phyi rol pa de na med pa'i phyir /
rtog pas gzhag pa'i phyi rol la ltos nas rig pa 'khrul par brjod kyi /
de kho na nyid du snang ba 'khrul bar srid pa ma yin no / /
de skad du yang yid ni shes pa'i yul yin pa'i phyir 'khrul pa ni ma yin no zhes gsungs so / /
de dag gis ni mngon du byed pa nyid kyis mngon sum rtog pa dang bral bar grub pa'o zhes bya ba 'di gnas pa yin no / /
gzhan yang /
khyad par dang ni khyad par gzhi / /
'brel pa 'jig rten gzhung lugs ni / /
gzung ste de dag bsdoms nas su / /
de ltar rtogs te gzhan du min / /
dper dbyug can bzhin rigs sogs kyi / /
bye brag dpyod pa med phyir ro / /
de ltar sbyor ba dag med pas / /
de phyir 'di la rtog pa'ang med / /
ces bya ba la /
khyad par du gyur pa'i rigs la sogs pa rnams dang /
rdzas khyad par can du gyur pa'i rdzas 'dzin pa ni rtog pa ste /
rna cha la sogs pa so so'i khyad par dang /
lha sbyin la sogs pa khyad par can de dag ldan pa'i rang bzhin nam 'phrod pa 'du ba'i ngo bo nyid kyis 'brel pa mchog la sogs pa kha cig la 'dzin pa dang /
'jig rten pa'i lugs rnam par gzhag pa yang nges pa ste /
'di ltar 'brel pa khyad par med na yang rna ba'i bug pa la 'phyang bas rna cha can no zhes tha snyad 'dogs kyi /
mgrin par btags pa la ni ma yin no / /
dus phyis 'byung ba'i rtog pa skyes pa gang yin pa dran pa dang brjod pas tha snyad kyi dus su bsdoms nas de ltar khyad par gyis khyad par can du gyur par rtogs kyi /
gzhan du ni ma yin te /
tha snyad kyi dus na dran pa ma rtogs par rtogs pa yod pa ma yin no / /
dper na sngar sbyin na gzung zhing khyad par dbyug pa yang bzung nas de dag 'brel par yang bzung ste /
lag pas bzung ba'i dbyug pa nyid kyis dbyug pa can zhes brjod pa la sogs pa 'jig rten pa'i lugs rnam par gzhag pa gzung na dbyug pa can no snyam pa'i rtog pa skye bar 'gyur ba bzhin no / /
rigs dang yon tan dang bya ba rnams ni gsal ba'i ngo bo nyid las tha dad par mthong ba med pa'i phyir /
rigs la sogs pa de dang ldan pa de dang lhan cig sbyor ba med de /
sbyor ba med pa de nyid kyi phyir dbang po las skyes pa'i lus can 'di la rtog pa yang med par 'gyur te /
'di ltar tha dad par snang ba can gyi sbyor ba yin nam /
tha mi dad par snang ba can gyi yin grang na /
de la gal te tha dad pa med par yongs su bcad pa'i don sbyor ba yin na /
de lta na ni tha dad pa med par mthong ba can de gcig pa nyid kyi phyir sbyor ba med de /
sbyor ba ni dngos po gnyis la ltos pa'i phyir ro / /
'on te tha dad par snang ba can gyi don gnyis sbyor na ni de'i tshe yang phan tshun tha dad par mthong ba'i phyir /
shin tu yang sbyor ba med par gsal ba'i phyir sbyor ba bden pa ma yin no / /
yang rdzas la sbyor ba yod du chug kyang rigs la sogs pa la ni so sor tha dad par snang ba med pa'i phyir /
rigs dang ldan pa la sogs pa rnams sbyor ba med de /
gsal ba'i ngo bo nyid las tha dad par rigs dang yon tan dang bya ba rnams shes pa ma yin pa'i phyir ro / /
rigs dang rigs dang ldan pa la sogs pa tha dad par ma mthong ba nyid kyi phyir sbyor ba ma yin nam zhe na /
de ni ma yin te /
tha dad pa dag tha mi dad par 'byung ba ma yin no / /
'on te dus dang yul mtshungs pa can gcig tu snang ba'o zhe na /
ma yin te /
dus dang yul mtshungs pa can gyi rol sogs pa rnams tha dad par snang ba'i phyir ro / /
yul tha dad pa can yin yang ngo bo nyid tha dad par shes pa nyid kyis tha dad pa yin gyi /
yul dang dus tha dad pas ni ma yin no / /
gal te yang de la ngo bo tha dad par khas mi len na ni /
'o na yul la sogs pa tha dad kyang tha dad par shes pa ni ma yin no / /
'o na gal te mthong ba dag pas rigs la sogs pa dag mi shes pa de lta na yang mthong ba'i dus phyis rjes su 'gro ba can gyi shes pas gsal ba'i ngo bo nyid las tha dad pa'i rigs pa la sogs pa shes pa ma yin nam /
'di ltar dpag tu med par tha dad pa can gyi gsal ba rnams la ba lang zhes bya ba de nyid du shes pa yin gyi /
ba lang ngo snyam pa'i shes pas rang bzhin phan tshun tha dad pa can gsal ba ston pa'o zhes brjod par rigs pa ma yin te /
de dag ngo bo nyid tha dad pa'i phyir ro zhe na /
smras pa /
rjes 'gro can gyi rnam shes gang / /
de yang sgra dang gsal bar snang / /
kha dog dbyibs yig rnam pa yis / /
stong pa ba lang nyid du brjod / /
ces bya ba la /
mthong ba'i dus phyis rjes su 'gro ba can gyi shes pa gang yin pa de la gsal ba la gnas pa'i spyi gzhan du gyur pa snang ba ni ma yin no / /
de bzhin du rjes su 'gro ba'i ngo bo nyid can rigs kyi lugs kyang snang ba yin no / /
rnam par shes pa brjod par byed pa'i sgra snang ba dang /
gsal ba'i ngo bo nyid du snang ba can de ni /
de la sgra med par spyi gzhan rtogs par mi 'gyur ba ma yin nam /
'on te sgra'i shes pa spyi'i rnam par rtog pa shes pa skye la /
spyi'i rnam pa ni rigs las yin gyis /
gsal ba las ni ma yin no zhe na /
sgras brjod par bya ba skyes pa can gyi mthong ba skyes pa ni yongs su mthong ba'i kha dog dang /
dbyibs dang snang ba'i rnam pa nges pa can du shes par bya ba ma yin nam /
mi gsal ba dang kha dog dang bral ba'i rjes su 'brang ba'i spyi gzhan snang ba ma yin te /
kha dog la sogs pa'i rnam pa tsam rjes su 'brang ba can gyi blo nyams su myong bar 'gyur ro / /
'on te spyi mi gsal ba kha dog dang dbyibs kyi rnam pa can nyid yin na /
de ji ltar sgra dang 'brel pa'i shes pa spyi nges par byed pa ma yin zhe na /
kha dog sngon po la sogs pa dang /
dbyibs shes par bya ba'i cha byad dang /
yi ge ba la sogs pa'i rnam pas stong pa rjes su 'gro ba'i ngo bo nyid can ba lang nyid du brjod par bya na /
de ji ltar rnam pa gzhan can gyi gzhal bya gzhan gyi rnam pa can gyi shes pas mthong bar 'gyur /
de'i phyir spyi snang ba ma yin te /
rjes su 'brang ba 'di ba lang ngo snyam pa ni ming tsam yin no / /
ming nyid kyang tha mi dad pa'i don med par ji ltar 'gyur zhe na /
ma yin te /
don gcig byed par mtshungs pa'i phyir /
ming tsam gcig tu byed pa'i phyir ro zhes le'u dang por bstan to // //
yang na yongs su dpyod pa'i shes pa nyid mtshungs pa yin gyi /
don la mtshungs pa yod pa ma yin no / /
'on te sgra'i rjes su 'brang ba can mthong ba skyes pa ni mi gsal ba'i rnam pa myong bar gyur pa spyi yin mod kyi /
kha dog la sogs pa dang bral bar bye brag pas bstan pa ni ma yin te /
de mi gsal ba'i phyir ro zhe na /
smras pa /
de nyid mtshungs pa nyid yin yang / /
mig gi spyod yul du snang min / /
snang ba gnyis ni med phyir yang / /
blo yi tha dad rnyed par dka' / /
zhes bya ba la /
gang zhig rjes su 'gro ba can gyi shes pa la sngon po la sogs pa'i ngo bo nyid mi gsal bar snang ba'i rnam pa de nyid mtshungs pa'i ngo bo nyid du khas len par gyur kyang /
gsal ba'i ngo bo nyid mig gi spyod yul du mi gsal ba'i rnam pa can 'di mthong ba ma yin no / /
de'i phyir mig gi yul du ma shes pa'i spyi'i rang bzhin rigs su ji ltar 'gyur te /
'on kyang shes pa las tha mi dad pa'i phyir mi gsal ba ni khyad par gyi ngo bo nyid yin no / /
ci ste don tsam thams cad la spyi dang khyad par gyis mthong bar 'gyur pa thams cad kyi blo nyams su myong ba ma yin nam /
de yang spyi dang khyad par gyi rnam pa can gyi gzhal bya med par skye ba thob par mi nus te /
de lta bu ni rig pa'i chos yin te /
gang phyi rol na gnas pa'i yul mthong ba'o / /
gal te yang rigs med par de'i rnam pa can gyi blo skye na /
ji ltar bdag nyid la gnas pa'i phyi rol du snang ba spong bar mi 'gyur zhe na /
de ni snying po med pa ste gang gi phyir /
dbang po las skyes pa'am rtog pa'i blo rjes su 'gro ba dang ldog pa'i rnam pa can gyi ngo bo nyid kyis tha dad pa rnyed pa ma yin te /
spyi dang spyi ma yin pa'i rnam pa can gyi snang ba gnyis med pa'i phyir ro / /
'di ltar rnam pa gnyis su snang ba can dbang po las skyes pa'i blo yin nam /
rtog pa'i blo yin grang na /
de la dbang po las skyes pa ni ldog pa dang rjes su 'gro ba snang ba can ma yin te /
mthong ba ni gsal ba nyid du thun mong ma yin pa'i rnam pa yongs su gcod pa'i phyir ro / /
mig las skyes pa'i rig pa gsal ba'i ngo bo nyid las lhag pa'i spyi'i ngo bor shes pa ma yin pa'i phyir dang mi snang bar gyur pa'i ngo bo nyid yul ma yin te /
thal ches pa'i phyir ro / /
'on te rtog pa'i blo rnam pa gnyis 'dzin pa yin no zhe na /
de ni ma yin te /
de la mi gsal ba'i ngo bo nyid kho na nyams su myong ba'i phyir ro / /
rtog pa la gsal ba'i rnam pa snang ba ni ma yin te /
de bas na blo 'di yang rnam pa gnyis su snang ba 'dzin pa ma yin la /
de lta bas na gsal ba las tha dad pa'i rigs mthong ba med par bstan to / /
'on te 'phrod pa 'du ba'i stobs kyis gsal ba las tha dad pa'i rigs tha dad par shes pa ma yin te /
dper na gzhi khyad par gyi gzugs nye bar gyur na de'i rang bzhin nyid du shel sgong la snang ba yin gyi /
gzhi'i gzugs las tha dad pa shel la mi snang bar shes pa bzhin no zhe na /
smras pa /
dbang pos 'phrod 'du 'dzin med phyir / /
'brel pa mthong ba med par gnas / /
zhes bya ba la /
'phrod pa 'du ba ni dbang po'i spyod yul las 'das pa'i phyir /
dbang pos mi 'dzin pa'i phyir /
rigs la sogs pa rnams kyi 'brel pa ma mthong bar nges pa ste /
'di ltar 'phrod pa 'du ba dbang po las 'das par pha rol gyis khas blangs pa'i phyir /
mthong ba dang reg pa las 'das pa'i 'phrod pa 'du ba ji ltar bdag nyid kyis rigs tha dad par snang ba 'joms par 'gyur /
btsod la sogs pa'i tshon rtsi ni rang nyid myong bar gyur pas snam bu'i ngo bo nyid tha dad par mthong ba 'joms par 'gyur ro / /
'on te gzigs gzan gcig pu 'phrod pa 'du ba dbang po las 'das par 'dod la /
rigs pa can gyi dbang po'i spyod yul du 'dod de /
'di ltar snal ma la snam bu'o snyam du mig las byung ba'i shes pa skye'o zhe na /
de yang mdzes pa ma yin te /
gang gi phyir /
snal ma 'di yang snam bu sogs / /
sgra 'di rnams kyang rang gis byas / /
zhes bya ba ni 'jig rten la snal ma la snam bu dang /
yal ga la sdong po'o snyam pa'i blo med de /
de'i phyir blo 'di lta bu med pa'i phyir /
ji ltar 'phrod pa 'du bar shes /
'o na ci zhe na /
rigs pa can rang nyid mi bden pa'i lta ba la goms pa kho nas snal ma la snam bu'o zhes bya ba la sogs pa'i sgra byas pa'o / /
'o na ji ltar 'jig rten na grags she na / /
'jig rten ba lang la rwa zer / /
rwa la ba lang 'jig rten min / /
zhes bya ba la /
'jig rten pa ni ba lang la rwa yod pa dang /
sa'i steng na sdong po dang 'khru shing yod do zhes grags pa yin gyi /
rwa la ba lang dang lcug ma rnams la sdong po yod do snyam du 'jig rten pas rtogs pa ni ma yin na /
de ji ltar rtogs pa dang bral bar 'phrod pa 'du bar rjes su dpog pa yin /
'on te ba lang gi rwa zhes rtogs par bya ba'i rgyu yin te /
rgyu med na yul tha dad par 'jug pa mngon sum du rigs pa ma yin pa'i phyir /
ba lang 'di la rwa yod do zhes bya bar /
yongs su gcod pa'i rgyu can 'phrod pa 'du bar 'gyur ro zhe na /
smras pa /
lhag pa'i yan lag pa min can / /
tha dad dmigs su med phyir ro / /
zhes bya ba la /
'phrod pa 'du ba med kyang 'dir mthong ba dmigs pa nyid de /
dper na nyi ma nub pa'i tshe ri'i rtse mor snang byed song ngo zhes bya bar rtogs pa bzhin no / /
gang la ba zhes bya ba'i ming yod pa de ni rwa dang nog dang lkog shal gyi yan lag gi khyad par de dag dang bral bar mi dmigs pa'i phyir /
ba lang la rwa yod do zhes blo skye bar 'gyur gyi /
rwa la sogs pa'i yan lag gi tshogs tha dad pa'i ba lang yod pa ma yin te /
gang la rwa gnas pa de ba lang gi rwa 'di yin no snyam pa ma yin no / /
rten dang brten pa'i dngos po ni rtogs pas bzhag pa nyid do / /
snal ma de dag las snam bu 'di byas pa'o zhes bya ba'i rtogs pa rab tu grags pa ma yin nam /
snam bu mthong ba na snal ma tshogs pa las gzhan pa'i snam bu yod pa ma yin la /
gnod pa can bstan pa med par 'khrul pa'i shes pa'o zhes brjod par mi nus te /
de'i phyir rtogs pa 'di'i yul snal ma dang snam bu'i khyad par yod pa yin no / /
ci'i phyir snal ma'i tshogs pa snam bu yin no snyam sems na /
smras pa /
snal ma de rnams kyis snam bu / /
'di zhes snal ma 'dus byas la / /
phyi ma 'bras bu brjod pa ste / /
nam yang dus gcig pa ma yin / /
zhes bya ba la /
snal ma'i sgras ni snam bu'i sngon rol gyi gnas skabs la brjod de /
dus phyis 'byung ba'i tshe bgo ba la sogs pa'i dgos pa byed pa la snam bu'i sgras brjod do / /
des na snal ma de rnams kyi snam bu 'di yin no zhes bya ba'i dag ni /
phyis snal ma rnams tha ga pa la sogs pas 'dus byas pa snam bu nus pa de las byung ba 'bras bur brjod pa yin gyi /
nam yang snal ma'i dus mtshungs pa can du snam bu la sogs pa 'bras bur brjod pa ni ma yin no / /
de bas na snal ma dang snam bu dag rten dang brten pa'i dngos po ma yin no / /
'o na gal te gang gi tshe snal ma yin pa de'i tshe snam bu ma yin la /
gang gi tshe snam bu yin pa de'i tshe snal ma ma yin te /
rgyu dang 'bras bu dag dus tha dad pa'i phyir ro / /
de ltar na snal ma'i dus na snam bu dang bral ba'i phyir 'di dag ni snal ma'o 'di ni snam bu'o zhes rtogs pa ji ltar 'gyur zhe na /
de ni bden pa ma yin te gang gi phyir /
'ga' zhig sgra rten ston pa na / /
rgyu ru nye bar 'dogs pa 'am / /
snal ma gcig ni gses nas kyang / /
'bras la snal ma zhes 'jug 'gyur / /
zhes bya ba la /
snal ma'i 'bras bu ni snam bu nyid de de'i tshe snal ma med do / /
sngar snal ma rgyu yin pas btags nas snal ma'i shes pa dang snal ma'i sgra 'bras bu snam bu la skye'o / /
'jug par 'gyur te 'di ltar sngar gyi snal ma dran nas 'di dag snal ma'o zhes rtogs kyi gzhan du ni ma yin no / /
snal ma re re nas gses nas kyang snal ma'o zhes bya bar 'jug par 'gyur ro / /
ci zhig bya zhe na /
snam bu la /
snal ma'i sgra'i rten bstan par bya ba'i phyir te /
'di ltar snal ma de nyid bsdus nas khyad par can gyi dus su son pa na snam bu zhes brjod do / /
de'i phyir dmag dang nags bzhin du snam bu ni kun rdzob tu yod pa nyid yin gyi / /
don dam par snal ma las tha dad pa'i snam bu yod pa ma yin no / /
'o na gal te snal ma las tha dad pa'i snam bu med na ji ltar snam bu'i sgra 'jug par 'gyur te /
phyi rol gyi rgyu mtshan med par brjod pas 'jug par nus pa ma yin pa'i phyir ro zhe na /
de ni rigs pa ma yin te gang gi phyir /
phan gdags phan 'dogs byed nyid dam / /
ris chad mthong ba med pa nyid / /
ces bya ba la /
snam bu'i sgra'i rgyu mtshan yin par blta bar bya'o / /
tha ga pa la sogs pa'i grogs byed pas phul du byung ba can gyi snal ma rnams phan tshun phan gdags par bya ba dang phan 'dogs par byed pa gang yin pa de ni snam bu'i sgra'i rgyu yin pa'i phyir snal ma de nyid phan gdags par bya ba dang phan 'dogs par byed pa'i dngos por gnas pas bgo ba la sogs pa'i dgos pa nye bar bsgrub pa ni snam bu'i sgra'i rgyu mtshan yin no / /
yang na snal ma rnams la ris su chad pa ma mthong ba 'di ni snam bu'i tha snyad kyi rgyu yin te dper na thag bzangs la sogs pa phan 'dogs pa med na snal ma dag phan tshun rnam par chad nas khyer bar byed kyi /
snam bu'i dus na ni de ltar ma yin pa'i phyir ris su chad pa mthong ba med pa nyid bum pa'i sgra'i rgyu yin gyi don gzhan du gyur pa'i yan lag can ni ma yin no / /
de ltar yin du chug na gal te snal ma dang bral ba'i rdzas bum pa'i sgra'i rgyu med pa de lta na snal ma la bum pa'i sgra nye bar 'dogs par 'gyur te /
dper na skyes bu la seng ge'i sgra bzhin te /
rtsal che ba la dpa' ba la sogs pa'i yon tan gyi rgyu yod kyang seng ge'i sgra ni dngos su ma yin te seng ge'i rigs med pa'i phyir ro / /
de bzhin du phan gdags dang phan 'dogs pa'i dngos po'i rgyu mtshan yod kyang snal ma la snam bu'i sgra ni dngos su mi 'gyur te de'i yan lag can med pa'i phyir ro zhe na 'dir smras pa /
dang po brda'i spyod yul gang / /
'khrul med can gyi shes pa dngos / /
zhes bya ba la /
gang zhig dang po'i brda'i spyod yul gyi dngos po de ni dngos yin te 'khrul pa med pa'i shes pa'i yul yin pa'i phyir dngos po gang la shes pa mi 'khrul pa yod pa de ni dngos yin par 'jig rten du grags la / /
gang la dang po brdar byas pa'i dngos po dang chos mthun pas de nyid du sgro 'dogs pa las rtogs pa de ni nye bar btags pa ste 'khrul pa'i shes pa'i yul yin pa'i phyir ro / /
snam bu'i sgra ni snal ma nyid bgo ba la sogs pa'i bya ba byed pa nyid dang por brdar byas nas ma 'khrul pa'i shes pa skyed par byed pa'i phyir dngos yin no / /
'on te don dam pa'i dngos po med pa'i phyir snam bu'i sgra nye bar btags pa nyid yin na ni /
de lta na sgra rnams thams cad nye bar btags pa ste yod pa'i dngos po yul du byed pa med pa can yin pa'i phyir ro zhes le'u dang por bstan to / /
'on te rigs la sogs pa rnams rjes su dpag pas yod par shes pa ste /
ji ltar dbyug pa can du mtshungs pa'i rgyus skyes bu tha dad pa la yang dbyug pa can zhes bya ba'i blo mtshungs pa'i rnam pa can du 'gyur zhing /
nag mo la sogs pa yang phan tshun tha dad pa'i ngo bo nyid la ba lang zhes bya ba'i blo rnam pa mtshungs pa can yod pa de'i phyir rnam par mtshungs pa can mthong bas dpag par bya bar rigs gsal ba tha dad pa dpag tu med pa la yod par nges so zhe na /
'dir smras pa /
dngos po las ni tha dad can / /
rigs sogs la ni rjes dpog med / /
dbyug pa la sogs kun rdzob las / /
thams cad du ni tha snyad 'dogs / /
zhes bya ba la /
dngos po rang gi mtshan nyid las tha dad pa ste /
rigs dang yon tan la sogs pa yan gar ba 'dzin pa'i rjes su dpag pa med de /
'di ltar rnam pa gcig pa can gyi brjod pa'am /
rigs pa yod pa nyid kyis rigs bstan pa'o zhes brjod de /
brjod pa dngos po yod pa'i rgyu mtshan can ni ma yin te /
dngos po thams cad la dbyug pa la sogs pa tha snyad 'dogs pa dbyug pa la sogs pa kun rdzob kho na las dbyug pa can du 'dogs so / /
de bas na gal te rtog pas mthong ba'i spyi'i rgyu la brten nas ba lang gi gsal ba la rnam pa mtshungs pa can du brjod pa de lta na ni grub pa la sgrub pa yin no / /
'on te rgyu rigs la sogs pa yod pa nyid la brten nas mtshungs pa'i rtogs pa sgrub na /
de lta na ni dpe bsgrub byas stong par 'gyur te /
dbyug pa can no snyam pa'i rtogs pa dbyug pa'i rgyu can nyid du rigs pas ma yin te /
dbyug pa can gyi sgra dbyug pa'i rgyu can nyid yin na srog chags thams cad dbyug pa can du 'gyur ba'i phyir te /
tha dad par khyad par med pa'i phyir ro / /
'on te dbyug pa dang 'brel na dbyug pa can yin pa'i phyir thal ches pa ma yin no zhe na /
'brel pa yang 'brel pa can gyi shes pa'i shes bya ma yin pa'i phyir /
'brel pa la yang 'brel ba gzhan rtogs par 'gyur bas de bzhin du 'brel pa thug pa med par 'gyur ro / /
'on te 'brel pa med par yang 'brel pa dang 'brel pa can du shes pa de lta na ni 'brel pa'i 'brel pa rtog pas gzhag par 'gyur te /
de'i phyir 'brel pa gzhan med kyang 'brel pa'i 'brel pa can rtog pa ji lta ba de bzhin du dngos po dag gi 'brel pa med kyang rtog pas mthong ba nyid kyi 'brel par 'gyur ro / /
de bas na kun rdzob nyid kyi rgyu mtshan las dbyug pa can zhes bya ba'i tha snyad 'dogs pa'i phyir thal bar 'gyur ba de nyid yod pa yin no / /
'on te dbyug pa dang ldan pa bden pa nyid yin gyi /
rtog pas btags pa ma yin no zhe na /
de ni bden pa ma yin te /
dbyug pa dang skyes bu las ma gtogs pa'i ldan par snang ba ma yin pa'i phyir dang /
dbyug pa dang skyes bu dag ni mtshungs par ldan pa'i phyir /
ji ltar skyes bu dbyug pa dang ldan pa'o snyam du rtogs pa de bzhin du dbyug pa skyes bu can no snyam du yang 'gyur ba yin no / /
yang na rnam pa gnyis snang ba na dbyug pa dang skyes bu phan tshun ldan pa'o zhes pa'i blo skye bar 'gyur ba las /
de dag la khyad par dang khyad par can gyi dngos po yod pa ma yin no / /
'on te phan 'dogs par byed pas dbyug pa gtso bo'o zhe na /
de lta na ni phan 'dogs pa dang phan gdags pa brtags te bzhag pa tsam yin pa'i phyir /
kun rdzob nyid de la dbyug pa can gyi sgra'i rgyur 'gyur te /
phan gdags pa dang phan 'dogs pa'i dngos po de yang mthong ba dang reg pa las 'das pa ste /
de'i phyir dbyug pas khyad par can du gyur pa'i dus na dbang po'i yul ma yin no / /
gzhan yang skyes bu so so la dbyug pa yang tha dad pa nyid yin na /
de ji ltar tha dad pa'i dbyug pa las tha mi dad pa'i rnam pa can gyi dbyug pa can rtogs par 'gyur /
de bas na tha dad pa nyid rmo ba dang bzho ba'i bya ba tha mi dad par shes par gyur nas dbyug pa bzhin tha mi dad pa'i tha snyad kyi rgyur yod pa yin te /
'di ltar gsal ba so so ba la 'gro ba'i bya ba'am /
dkar po'i yon tan tha dad pa yin yang rdzas la tha mi dad pa'i rtogs pa dkar po'o snyam pa dang 'gro ba'o snyam du grangs ji lta ba bzhin du rtogs kyi /
de la rigs rgyu mtshan can gyi shes pa skye ba ni med do / /
'on te yon tan dkar po dang las 'gro ba de la dkar po nyid 'gro ba nyid kyi spyi grangs bzhin du yod de /
rtogs pa tha mi dad pa 'di de'i rgyu mtshan can yin no zhe na /
de ni med de dkar po nyid kyi rigs rdzas la gnas pa ma yin gyi /
'on kyang yon tan dkar po la yod pa yin na gzhan la 'jug pa rigs kyis skyed par byed pa ma yin te /
'brel pa med pa'i phyir ro / /
'on te rdzas la yon tan dkar po gnas la /
yon tan dkar po la dkar po nyid kyi rigs gnas pa'i phyir / /
'brel pa po dang 'brel pa las rtogs pa 'jug par 'gyur ro zhe na /
'brel pa dang 'brel pa la sogs pa skye na dngos po thams cad la brgyud nas 'brel pa yod pa'i phyir /
thams cad kyi thams cad du shes pa skyed par 'gyur ba'i phyir /
'di dag ni ci yang ma yin no / /
de lta bas na dbyug pa la sogs pa las kyang rtogs pas bstan pa'i tha dad pa nyid las dbyug pa can zhes tha snyad 'dogs kyi /
don dam par dbyug pa'i rgyu mtshan can ma yin pa'i phyir /
dbyug pa can gyi dpe la tha dad pa nyid can gyi dngos po'i rgyu can gyi shes pa ma grub pa de bas na dpe bsgrub bya dang bral ba yin no // //
tshad ma rnam 'grel gyi 'grel pa /
bam po brgyad pa /
da ni ma nges pa nyid du bstan par bya ba'i phyir /
smras pa /
dngos po khang bzangs phreng sogs kyi / /
sgra rnams kyang gzhan la ltos min / /
zhes bya ba la /
rdzas la sogs pa dngos po drug po rnams la dngos po'i sgra dang /
khang bzangs kyi phreng ba dang nags kyi tshogs la sogs pa la sgra 'jug par 'gyur yang /
rgyu mtshan gzhan la ltos pa ni ma yin te /
rdzas la sogs pa'i dngos po rnams la dngos po nyid ces bya ba'i rigs gzhan yod pa ma yin pa'i phyir /
rigs ni dngos po gsum la 'phrod pa 'du ba'i phyir ro / /
khang bzangs ni rdzas ma yin la /
de ji ltar de la phreng ba nyid kyi rigs yod par 'gyur na /
de bas na sgra de dag ji ltar gzhan la ma ltos par 'jug par 'gyur ba de bzhin du ba lang la sogs pa'i sgra yang yin pa'i phyir /
ba lang nyid kyi rigs med pa'o / /
'o na gal te khang pa'i rdzas ma yin te /
rigs mi mthun pa shing dang so phag la sogs pa rnams rdzas mi rtsom pa'i phyir /
shing la sogs pa dang ldan pa khang bzangs yin no zhe na /
de smras pa /
gal te ldan pa khang pa na / /
de yi phreng ba de ci yin / /
rigs yin na khang pa gcig kyang / /
phreng ba zhes brjod shing bzhin du'o / /
rigs la rigs ni med pa'i phyir / /
phreng ba la de'i sgras cir 'gyur / /
zhes bya ba la /
khang pa ni ldan pa gcig dang ldan pa ni ma yin te /
lcags dang shing dang so phag la sogs pa'i ldan pa mang ba'i phyir ro / /
yang na gal te khang pa ldan pa gcig par khas len na /
khang pa de rnams kyi phreng ba ci zhig tu 'gyur /
rdzas ni ma yin te /
de'i yon tan khang pa la ni 'jug pa'i phyir ro / /
yon tan ma yin zhing las kyang ma yin te /
de dag rdzas la 'phrod pa 'du ba'i phyir dang /
khang pa ni rdzas ma yin pa'i phyir ro / /
'on te khang bzangs kyi phreng ba rigs su khas len te /
'di ltar rigs ni dngos po gsum la 'jug pa can du 'dod do zhe na /
'o na ni khang pa gcig la yang phreng ba zhes brjod par 'gyur te /
dper na shing gcig la shing gi sgrar brjod par bya ba bzhin no / /
gzhan yang khang bzangs la sogs pa'i phreng ba rnams mang po la phreng ba de'i sgra phreng ba 'di dag go zhes bya ba 'jug par 'gyur ro / /
'on te phreng ba la yang rigs la brten nas phreng ba'i sgra 'jug go zhe na /
de yang ma yin te /
rigs la rigs med pa'i phyir te /
phreng ba'i rigs la rigs gzhan khas len par mi nus pa'i phyir ro / /
khas len na yang phreng ba'i rigs kyi rigs la yang rigs kyi tha snyad yod par 'gyur ba'i phyir /
de la yang rigs gzhan yod pas thug pa med par 'gyur ro / /
gal te yang rigs phreng ba yin no zhe na /
de lta na ni phreng ba chen po'o zhes bya bar ji ltar phreng ba la sogs pa chen por bstan pa shes par 'gyur te /
chen po ni rdzas la 'phrod pa 'du ba'i phyir ro / /
'on te rdzas dang 'phrod pa 'du ba'i chen po rdzas nyid la brten pas nye bar btags nas phreng bar sgro 'dogs pas de nyid kyi phyir skyon med do zhe na /
'dir smras pa /
phreng sogs chen po nyid sogs gang / /
nye bar btags las 'dod na yang / /
dngos kyi khyad par med shes pas / /
gzung bya nyid phyir nyer btags min / /
zhes bya ba ste /
phreng ba chen po dang ring po zhes pa phreng ba'i tha snyad gang zhig nags chen po zhes nags la chen po nyid la sogs par 'dod pa nye bar btags pas byas pa ste /
de ni nye bar btags par rigs pa ma yin te /
phreng ba rnams la ring po nyid du nye bar btags pas shes pa med pa'i phyir ro / /
nye bar btags pas mi shes par gyur pa nye bar gdags par nus pa ma yin te /
brjod pa ni shes pa'i rgyu can yin pa'i phyir ro / /
'on te phreng ba rnams la chen po med pas nye bar btags pa'o zhe na /
'o na ni dngos po thams cad la btags par gyur na chen po yod pa bzlog pa'i phyir /
dngos po thams cad la nye bar btags par 'gyur ro / /
'on te dngos kyi rtogs pa dang bral ba'i phyir /
phreng ba la nye bar btags nas ring po nyid yin no zhe na /
de ni ma yin te dngos kyi chen po la phreng ba chen po shes pa gang yin pa de las khyad par med pa'i shes pa'i gzung bya yin pa'i phyir /
de la 'khrul par rtogs pa skye ba ma yin pa'i phyir ro / /
'on te tha dad pa'i chen po'i rgyu mtshan med par yang phreng ba chen po'i sgra 'jug pa'i phyir nye bar btags pa'o zhe na /
smras pa /
rgyu mtshan med pa can nyid de / /
dngos su 'dod pa la yang mtshungs / /
drug po rnams la tshig don sgra / /
rgyu mtshan gang la ltos par 'gyur / /
zhes bya ba la /
tha dad pa'i rgyu mtshan dngos yin la /
tha mi dad pa'i rgyu mtshan ni btags pa'o zhes smra ba gang yin pa de ni mi rigs te /
gang gis gang dag la dngos kyi don yod pa de dag dngos su mngon par 'dod pa ste /
yan lag can zhes bya ba'i sgra gang yin pa de dag la yang rgyu mtshan med pa'o zhes bstan ma thag pa yin no / /
de'i phyir rgyu mtshan med pa can nyid ni dngos kyi sgra rnams la yang mtshungs pa'o / /
gzhan yang drug la 'jug par 'gyur ba'i tshig gi don gyi sgra ni ci'i phyir /
rgyu mtshan spyi yod pa la ltos par 'gyur te /
rigs dang khyad par dang 'du ba rnams la rigs med pa'i phyir ro / /
'on te tshig gi don gyi sgra rang gi ngo bos 'jug pa rgyur byas nas dngos po rnams la 'jug go zhe na /
de lta na ni brjod pa thams cad rang gi ngo bo brjod nas don gyi rjod par byed par ston par 'gyur na rigs la sogs pas ci zhig bya /
de'i phyir sgra rgyu mtshan med pa can du bstan par 'gyur ro / /
'on te tha dad pa'i rgyu mtshan ma gtogs pa nyid du tshig gi don drug gi sgra tshig gi don drug tshig gi rjod par byed pa yin pa'i phyir de la dngos yin par 'gyur la /
chen po la sogs pa'i sgra gang yin pa de ni yon tan gyi rgyu mtshan yin pas /
rgyu yon tan med par 'jug par gyur pa ni btags par 'gyur te /
gang la bden pa'i don can der dngos yin no zhe na /
de ni mi bden te /
gang gi phyir / /
gang zhig ji ltar grags pa las / /
grub pa de dang mtshungs pa'i phyir / /
gang la de skad brjod dngos btags / /
yod pa la yang med 'dogs phyir / /
zhes bya ba la /
grags pa'i dbang gis tha dad pa'i rgyu mtshan med kyang /
ji ltar rang bzhin gang chen po nyid la sogs pa'i sgra'i brjod par bya ba'i nags la sogs pa gang zhig grub pa de ni chen po de nyid dang ldan pa dngos yin gyi /
de la nye bar btags pa nyid ni ma yin no / /
skyes bu la sogs pa la seng ge dang mtshungs pa ste /
grags pa can gyi seng ge'i yon tan rtul phod pa la sogs pa dang 'dra ba yod pa las de bzhin du seng ge'i sgras brjod pa de ni de la btags pa yin gyi /
med pa'i don can btags pa'i mtshan nyid ni ma yin te /
yod pa la yang med par btags pa 'jug pa'i phyir dper na bu yin yang bu'i bya ba mi byed pa'i phyir /
bu med do zhes tha snyad 'dogs pa phal par 'gyur ba dang /
med pa yang med pa'i sgras dngos kho nar brjod pa ste /
gal te yang dngos po'i yul can dngos kyi tha snyad kyi rgyu yin pa de lta na ni dngos po'i yul can nub na med pa la dngos kyi tha snyad 'dogs par mi 'gyur ro / /
gang yang tha dad pa'i rgyu med kyang tshig gi don gyi sgra dngos po la 'jug pa de der dngos yin no zhes brjod pa de yang mi rigs te /
de lta na ni tha dad pas byas pa dngos ma yin par 'gyur te /
tha dad pa'i rgyu med kyang tshig gi don gyi sgra dngos yin pa'i phyir ro / /
gang med na yang 'byung ba de ni de'i rgyu mtshan no zhes tha snyad 'dogs par grub par mi 'gyur te /
tshig gi don gyi sgra la tha snyad pa'i rgyu las 'das kyang dngos por 'gyur ro / /
de'i phyir tha dad pa'i rgyu mtshan can ma yin no / /
'o na gal te grags pas bstan pa dngos yin na ni grags pa de nyid rigs med par ji ltar 'gyur te /
grags pa rgyu med pa can du nges par gnas pa can du rigs pa ma yin pa'i phyir ro zhe na /
'dir smras pa /
grags pa brda yi rjes 'gro ba / /
de yang brjod 'dod rjes 'gro can / /
tha snyad don du byas pa yin / /
sdeb sbyor sgra yi cha'i ming bzhin / /
zhes bya ba la /
grags pa rgyu med pa can ma yin zhing /
rigs la sogs pa'i rgyu mtshan yang ma yin te /
'on kyang gang la brda nyid kyi rjes su 'gro ba'i rgyu yod pa de ni brda'i rjes su byed pa can 'di yin no / /
'o na brda de yang ji ltar phyir rol gyi rgyu med par skye zhe na de ni ma yin te /
gang gi phyir /
brda de yang brjod par 'dod pa'i rgyu mtshan te /
tshig 'dod pa'i rjes su byed pa nyid ni le'u dang por bstan to / /
'o na ci'i phyir brda byed ce na /
phyi rol gyi rgyu mtshan med par yang tha snyad kyi don du brda byed pa yin te /
sdeb sbyor gyi ming dang /
sgra'i cha'i ming bzhin no / /
'di ltar sdeb sbyor ni rkang chag dang /
rkyang pa dang tshigs su bcad pa la sogs pa'i ming dang /
tshig gi yang yan lag rnams ngo bo nyid dang rkyen la sogs pa'i ming byed pa la phyi rol pa'i rgyu cung zad kyang yod pa ma yin te /
ji ltar 'dod pa bzhin ngo bo nyid dang rkyen gyi char btags pa'i phyir ro / /
de bas na /
dngos po khams bzangs phreng sogs kyi / /
sgra rnams kyang gzhan la ltos min / /
zhes bya bar gnas pa yin no / /
de'i phyir mtshungs par brjod pa mthong ba'i phyir /
rigs rjes su dpag par bya ba ni ma yin no / /
'o na ji ltar sangs rgyas pa'i lugs kyis kyang blo dang sgra dag rjes su 'gro bar snang ba yin zhe na /
blo dang sgra'i rjes su 'gro ba phyi rol pas byas pa ma yin te /
'on kyang bag chags kyi sa bon sad pa thob pas phul du byung ba can gyi blo ni rjes su 'gro ba med pa can yin yang rjes su 'gro ba ltar snang ba yin no / /
mngon du phyogs par gyur pa'i bag chags smin pa can phyi rol la ltos pa med pa can gyi blo de nyid ji ltar yul tha dad pa can yin zhe na /
'dir smras pa /
tha dad kyang dngos chos nyid kyis / /
don de 'dra ba rnams shes kyi / /
rgyu yin gang la shes pa de / /
de dag de ltar rtogs par 'gyur / /
de ltar shes pa tha dad kyang / /
tha dad med par rnam rtog phyir / /
de 'bras can min dang bral ba'i / /
rjes 'gro dngos gcig la ma yin / /
zhes bya ba la /
khra bo la sogs pa'i don ni dngos po'i chos nyid kyi yin gyi /
tha dad pa'i rigs la sogs ni ma yin te /
tha dad pa med pa'i rnam pa can de 'dra ba'i shes pa rang gi bdag nyid la tha dad pa yod kyang rgyu yin no / /
khra bo la sogs pa gang las tha mi dad par skyes pa'i shes pa de tha mi dad par skyes pas te /
khra bo la sogs pa de dag mtshungs pa'i ngo bo nyid du de ltar rtogs par 'gyur ro / /
'di'i dgongs pa ni 'di yin te /
gsal bas de lta bur gyur pa'i shes pa byed pa yin te /
shes pa gang gis bag chags kyi sa bon yongs su smin pa'i rim pas mtshungs pa'i rnam par yongs su rtog pa'i shes pa bskyed pa'o / /
dper na mngon par 'dod pa'i btsun mo mthong nas bde ba'i bag chags yongs su smin pas bcad nas bde ba myong bar 'gyur gyi /
nang du khyad par can gyi bde ba rig pa ni phyi rol gyi gsal ba la bde ba nyid ces bya ba'i rgyu med do / /
'on te bde ba'i rnam pa nyid phyi rol gsal ba dang 'brel pa can rtogs pa ni ma yin te /
des na phyi rol ma yin no zhe na /
de lta bas na 'o na rigs kyang gsal ba dang 'brel pa can du mi snang ba ma yin nam /
shes pa nyid 'ba' zhig rnam pa mtshungs pa can du snang ba ma yin no / /
de'i phyir shes pa'i ngo bo nyid kho na spyi yin no / /
'on te shes pa tha dad pa ni gsal ba so sor tha dad pa yin na de ji ltar shes pa gcig gi 'bras bu can du gsal bar 'gyur zhe na /
de ni mi rigs te /
gal te shes pa yang tha dad pa yin pa de lta na yang phan tshun tha dad pa yin yang tha mi dad par rtogs pa skyed pa'i rgyu yin pa'i phyir /
shes pa la yang tha snyad mtshungs par 'gyur te /
tha mi dad pa'i rtogs pa'i rgyu mtshan can yin pa'i phyir /
de la rigs gzhan yod pa ma yin no / /
'on te 'bras bu gcig pa can de gsal ba thams cad kyi rjes su 'gro ba can yin pa'i phyir /
spyi thal bar 'gyur ro zhe na /
de ni yod pa ma yin te /
gsal ba'i ngo bo nyid las ma gtogs pa'i de'i 'bras bu can du snang ba ma yin te /
de'i phyir de'i 'bras bu med pa can dag las log pa'i dngos po rnams ni rjes su 'gro bar rigs te /
'di ltar gcig de'i 'bras bu can ma yin pas tha dad pa de bzhin du gnyis pa yang yin gyi /
spyi dngos po gcig pa ni phyi rol gyi dngos po rnams kyi rjes su 'brang ba ma yin no / /
'o na ji ltar rigs phyi rol gyi don rnams la rtogs par gyur pa med pa de bzhin du /
ldog pa yang dngos por tha dad pa med pa'o / /
'on te tha dad pa'i ldog pa yod na /
rigs nyid la ldog pa'i sgras brjod par 'gyur ro zhe na /
'dir smras pa /
de'i phyir ldog pa dngos la yod / /
sgra dngos de yi mthar thug yin / /
zhes bya ba la /
rigs mi mthun pa las ldog pa'i mtshan nyid can 'bras bu gcig la phyi rol gyi dngos po rnams yod do / /
gang yang ldog pa tha dad pa med do zhe na brjod pa de ni 'dod pa nyid de /
log pa las ldog pa gzhan du ma yin pa'i phyir ro / /
'on kyang de nyid rigs mi mthun pa las ldog pa'i dngos por yod pa yin pa'i phyir /
rigs mi mthun pa las log pa 'bras bu gcig pa'i ngo bo nyid ni mthar thug pa ste /
mthas gtugs pa gang yin pa de'i sgra nyid rigs mi mthun pa las ldog pa dang ldan par phyi rol gyi dngos po la rtog pa yin no / /
'o na gal te bag chags las thob pa'i skye ba can blo yin la /
phyi rol gyi don dang 'brel pa ma yin pa de lta na ni shes pa bag chags kyis bskyed pa'i phyir ji ltar phyi rol du mi slu ba yin /
de bas na rigs mi mthun pa las log pa'i dngos po yongs su gcod par sgra las byung ba'i shes pas rigs par 'gyur te /
rigs mi mthun pa rnam par gcod pa ni don byed par nus pa yin la /
de yang rjes su 'gro ba nyid kyis rigs su khas blang bar bya'o / /
'on kyang don byed nus pa ni rang gi mtshan nyid las gzhan pa yin te /
de bas na nus pa yongs su bcad na rang gi mtshan nyid shes par 'gyur gyi /
phyi rol sgra yis ma shes par ni ma yin no zhe na smras pa /
phyi rol nus pa rnam gcod pa / /
mthar thug med na'ang de'i sgra ni / /
de yi mthar thug rnam rtog gi / /
gzugs brnyan la ni sbyor bar byed / /
de phyir gzhan sel mthar thug phyir / /
sgra ni gzhan sel byed par brjod / /
ces bya ba la /
gzhan sel ba phyi rol gyi ngo bo nyid can sgra yis ston pa ma yin te /
de lta na yang mthar thug pa de med kyang phyi rol ba rnams don gcig byed par nus pa de nyid rnam par gcod pa'i mthar thug pa de mtha' can gyi rgyu yin no / /
de'i sgra ni ba lang gi sgra'o / /
rnam par rtog pa la gnas pa'i don gyi gzugs brnyan gang yin pa de dag la de'i mthar thug pa ste /
de'i rgyu mtshan rngul sbyor ba yin no / /
phyi rol gyi don dang 'brel pa'i rnam par rtog pa'i gzugs brnyan ni phyi rol gyi don mthong ba las brgyud nas skye ba'i phyir don la mi slu ba yin no / /
de bas na phyi rol gyi gzhan sel ba mthar thug pa ste /
'jug pa'i yul gang yin pa de'i dngos po de'i phyir gzhan sel ba sgras byed par brjod do / /
sgra ni phyi rol du mthar thug pa yin te /
gzhan las log pa'i rnam pa can gyi rtogs pa'i gzugs brnyan bskyed pa'i phyir dang /
gzhan las ldog pa la yang 'jug pa'i phyir ro / /
'di ltar rtog pas phyi rol du reg par mi byed kyang /
rigs mi mthun pa las ldog pa'i dngos po rnams la 'jug par byed pa'i phyir sel ba'i yul can du brjod do / /
sgra dang 'brel pa'i shes pa ni tha dad pa'i phyi rol par snang ba ma yin nam /
de ci ste de shes pa'i ngo bo nyid can yin te /
shes pas dben par shes pa de de las tha dad pa med par brjod par mi nus pa'i phyir ro / /
tha dad pa'i rgyu ni shes pa tha dad pa yin te /
snang ba tha dad pa ma gtogs par tha dad pa'i rgyu med pa'i phyir ro zhe na 'dir smras pa /
don gyi gzugs brnyan shes pa la / /
sgra las tha dad ltar snang ba / /
gang de don gyi bdag nyid min / /
de 'khrul bag chags rang bzhin can / /
zhes bya ba la /
sgra las byung ba'i shes pa la gnas pa'i tha dad pa bzhin du don gyi kha dog dang dbyibs la sogs pa'i gzugs snang ba gang yin pa de ni don gyi bdag nyid ma yin te /
dngos po'i ngo bo nyid ma yin zhes bya ba'i tha tshig go / /
'on kyang don gyi gzugs brnyan te /
shes pa la 'phos pa'i gzugs brnyan ni dngos po ma yin pa'i phyir /
me long gi dngos po las byung ba'i bzhin gyi gzugs brnyan bzhin no / /
de don gyi gzugs brnyan yin gyi /
dngos po ma yin no zhes bya ba 'di ci'i phyir zhe na /
gang gi phyir 'khrul pa de don rtogs pa'i bag chags kyi rgyu can te /
bag chags las skyes pa'i shes pa mthong ba ni phyi rol gyi dngos po ma yin pa'i phyir /
rmi lam na mthong ba'i rnam pa bzhin no / /
'on te gang cung zad snang ba de thams cad dngos po'o zhe na /
ma yin te /
snang ba las dngos po nyid med do zhes bshad par bya'o / /
'on te rtogs pas gzhag pa'i gzugs brnyan shes pa'i ngo bo nyid sgra yis brjod pa ste /
shes pa'i ngo bo nyid ni dngos po yin na /
de ji ltar sgra'i don bsgrub par mi 'gyur zhe na /
smras pa /
sgra rnams kyis de brjod pa na / /
don gyi cha gang rtogs par 'gyur / /
de ma rtogs na'ang de don can / /
brda byed pa ni don med 'gyur / /
zhes bya ba la /
shes pas gzhag pa'i rnam pa ste sgra rnams kyi brjod pa na /
sgrub pa'i ngo bo nyid kyi don phyi rol la don gyi cha shas gang zhig yod de ci yang med de /
rtog pa la brten pa'i gzugs brnyan la zhen pa'i phyir ro / /
'o na gal te blo'i gzugs brnyan sgra yis rjod par byed do zhe na /
de lta na ni phyi rol rtogs pa ma yin pa'i phyir /
brda'i sbyor ba med par 'gyur ro / /
phyi rol pa de'i cha rtogs pa med pa yin na /
brda'i sbyor ba don med par 'gyur te /
gang gi phyir de'i don can te phyi rol gyi don rtogs pa de dgos pa'i don gang la brda byed pa de yod pa'i phyir ro / /
phyi rol gyi don ston par byed pa'i don du brda byed kyi gzhan du ni ma yin no / /
de ltar ni 'dod mod kyi sgra'i don gzhan sel ba yin zhing 'di phyir rol gyi rang bzhin ma yin pa de'i phyir de la yang brda sbyor bar mi 'gyur ro zhe na /
'dir smras pa /
sgras don cha ci brjod ce na / /
de la gzhan sel brjod par bya / /
rnam pa de yang don la med / /
de brjod ji ltar don brten yin / /
zhes bya ba la /
dngos po las tha dad pa'i gzhan sel ba ni med de /
don gyi cha 'ga' zhig kho na gzhan sel ba yin pa'i phyir ro / /
'di ltar sgra yis don gyi cha shas ci zhig brjod ces /
'dir 'dri ba 'di la lan ni sgra yis gzhan sel brjod par byed do zhes brjod par bya'o / /
de yang blo yis gzhag pa'i rnam pa ni phyi rol gyi rang gi mtshan nyid la med de /
de'i blo'i ngo bo nyid yin pa'i phyir ro / /
shes pa'i rnam pa ste brjod pa'i sgra ni ji ltar don la brten pa yin te /
gang zhig phyi rol na med pa de de'i rnam pa la don gyi rnam par shes pa ni rigs pa ma yin pa'i phyir /
dper na rab rib can la skra shad snang bas don rtogs pa ma yin pa bzhin no / /
gzhan yang /
rjes 'gro can sgra don 'bras kyang / /
rjes 'gro can 'gyur de yang ni / /
rjes 'gro can min de blo las / /
tha mi dad phyir mthong goms yul / /
zhes bya ba la /
gzhan sel ba ni spyi yin par 'dod de /
tshar pa dang glang ma la sogs pa shing ma yin pa las log pa rnams la shing zhes bya ba'i sgra rjes su 'gro ba can yin pa'i phyir ro / /
rjes su 'gro ba can gyi sgra de'i brjod par bya ba'i don dgos pa yin pa'i phyir rjes su 'gro ba can yin par 'gyur ba yin la /
shes pa'i rnam pa de yang rjes su 'gro ba can ma yin te /
blo las tha dad pa med pa'i phyir ro / /
blo de yang don so so ba la brten nas tha dad pa med pa'i phyir te /
blo de las tha dad pa med pa'i phyir /
rnam pa yang tha dad pa yin no / /
'o na gal te shes pa'i rnam pa nyid 'di yin na ji ltar sngon por snang bar 'gyur te /
shes pa ni rang nyid rtogs pa'i ngo bo nyid yin na ji ltar 'di rnam pa dang 'dra ba yin zhe na /
de ni yod pa ma yin te /
gang gi phyir phyi rol pa mthong ba goms pa yang dang yang du 'jug pa des sprul pa'i phyir ro / /
des ni phyi rol brgyud nas 'ongs pa'i phyir /
shes pa yang ba lang mi gsal ba dang 'dres par mthong ba'o zhes bstan par 'gyur ro / /
de bas na rjes su 'gro ba can ma yin pa'i phyir blo'i gzugs brnyan sgra'i brjod bya ma yin la /
phyi rol gyi dngos po yang ma yin te /
rtogs pas gsal ba gzhan sel ba ni stong pa'i ngo bo nyid yin pa'i phyir /
de yang brjod par bya ba ma yin no / /
'o na ji ltar spyi sgra'i brjod par bya bar brjod de /
blo'i gzugs brnyan ni re zhig sgra'i brjod par bya ba ma yin te /
de sgra'i nye bar blang bar bya ba yin pa'i phyir ro / /
sgra'i brjod bya yin pa de lta na yang gzugs brnyan ni shes pa bzhin du thun mong ma yin pa'i phyir /
spyi'i ngo bo nyid ni ma yin la /
phyi rol gyi log pa ni sgra yis brten par bya ba ma yin te /
ldog pa yongs su bcad na log pa'i dngos po nyid du shes pa yin gyi /
dngos por gyur pa ni ma yin no / /
'on te phyi rol gyi dngos po mi shes na ni /
ji ltar 'o na dngos po'i cha shas su gyur pa gzhan sel ba sgra'i yul du 'gyur /
dngos po'i cha ma brjod par yang brda byed pa don med par 'gyur ro zhe na 'dir smras pa /
de yi ngo bo sgro 'dogs pa'i / /
rtogs pas gzhan las log shes phyir / /
sgra don gang yin de nyid ces / /
brjod pa la ni 'gal ba med / /
ces bya ba la /
shes pa de'i ngo bo nyid sngon po la sogs pa gsal bar snang ba'i rnam pa de la phyi rol gyi rang bzhin du sgro 'dogs pa de rtogs pa de myong bas /
gzhan las log pa bzhin gzugs brnyan rtogs pa'i phyir ram /
yang na gzhan las log pa'i phyi rol rtogs pa'i phyir zhes bya bar blta bar bya'o / /
ji ltar yang phyi rol gcig las log pa de bzhin du gzhan yang yin par thams cad du rigs mtshungs par rigs mi mthun pa las ldog pa mtshungs par shes la /
bye brag so so ba la ni rtogs pa ma yin pa'i phyir /
khyad par mi rtogs pas de nyid rigs mi mthun pa las log pa la rigs zhes brjod kyi /
phyi rol dang shes pa'i gzugs brnyan dag la rjes su 'gro ba can gyi rigs yod pa ma yin te /
blo'i gzugs brnyan gal te mi ma yin pa las log pa me yin pa de lta na yang me ma yin pa las log pa'i me'i gzugs brnyan mi gsal bar 'di na snang ba'i phyir /
nges pa'i stobs kyis rigs mi mthun pa las log pa zhes brjod do / /
de bas na de ltar blo'i gzugs brnyan dngos po thams cad la sgro btags pa'i phyir mtshungs pa nyid yin no / /
de'i phyir gzhan las log pa'i blo'i gzugs brnyan nam phyi rol du zhen pa'i phyir ro / /
sgra'i don gang yin zhes 'dri ba'i lan gang yin pa ni /
shes pa'i rnam pa de nyid dang de nyid kyi phyi rol pa'o / /
brjod pa de la 'gal ba ci yang med de /
gzhan las log pa'i phyi rol rtogs pa ni rigs mi mthun pa las log pa'i dngos po'i chos yin pa'i phyir /
sgra ni dngos po la reg pa'o / /
sgra yis bzhag pa'i shes pa ni gzugs brnyan nyams su myong bar gyur pas phyi rol rig pa med pa'i phyir /
ji ltar de la 'jug par 'gyur /
'o na gal te phyi rol mi snang ba de lta na yang /
nyer len sgra yis bskyed pa'i mthong bas shes par bya ba'i phyir /
phyi rol du zhen nas 'jug pa ma yin na ni /
zhen pa zhes bya ba 'di ci yin te /
gzung ba'i chos yin nam /
'dzin pa'i chos yin grang na /
de la gal te gzung ba'i chos yin na /
de lta na ni gzung ba mi gsal ba nyid du snang ba'i phyir /
gzung ba la gsal ba'i rnam pa yod pa ni ma yin no / /
'on te 'dzin pa'i chos zhen pa yin na /
de lta na yang rtog pas gzung ba mi gsal ba'i rnam par 'jug pa nyid yin gyi /
gsal ba'i rnam par 'jug pa ni ma yin no / /
des na 'dzin pa'i rnam pa yang gsal ba'i rig par byed pa ma yin pa'i phyir /
de'i chos ni phyi rol par shes pa ma yin no / /
gzhan yang phyi rol la rtog pa'i gzugs brnyan du sgro 'dogs pa yin nam /
rtog pa'i gzugs brnyan la phyi rol du sgro 'dogs pa yin grang na /
de la gal te phyogs dang po la brten na de lta na ni rtog pa'i rnam pa don byed par nus pa dang bral ba'i phyir rtog pa des phyi rol gyi don la ji ltar 'jug par 'gyur te /
phyi rol pa'i don byed pa ni mi rtogs pa'i phyir ro / /
'on te rtogs pa'i gzugs brnyan la phyi rol du sgro 'dogs na de lta na yang phyi rol shes pa ma yin pas ji ltar sgro 'dogs par nus te /
yul du ma byas par ni sgro 'dogs par mi nus pa'i phyir ro / /
gzhan yang gal te phyi rol shes pa'i ngo bo nyid du shes so zhe na /
de lta na yang shes pa'i phyogs par 'gyur gyi /
phyi rol gyi phyogs la ni ma yin te dper na chu ru sgro 'dogs pa skyes na smig rgyu ba'i phyogs su 'jug par 'gyur ba bzhin no / /
de bas na rtog pas don mi 'dzin pa'i phyir /
mi 'jug pa ma yin nam zhe na /
'dir smras pa /
shes pa'i sgra yis nges sprul pa / /
de dag log par snang ba nyid / /
don gyi cha rjes 'di 'gro'i phyir / /
sgra ni gzhan sel byed pa yin / /
zhes bya ba la /
sgra yis sprul pa'i shes pa log par snang ba can nyid yin pa de'i phyir log par snang ba'i phyir na /
rang gi mtshan nyid rtog pa med kyang /
don gyi cha rigs mi mthun pa las log pa'i rjes su 'gro ba bzhin du snang ba des na phyi rol du 'jug pa yin gyi /
dngos po mthong bas 'jug pa ma yin te /
'khrul pa'i shes pas mya ngam gyi smig rgyu ba la sogs pa la 'jug gi /
der chu dngos 'dzin pa ni ma yin la /
smig rgyu la 'khrul pa yang ma yin no / /
de bzhin du sgra las skyes pa'i shes pa 'di la yang gal te phyi rol mi snang bar gyur pa de lta na yang 'khrul pa'i dbang gis 'jug par 'gyur ro / /
'o na 'khrul pa nyid med pa ma yin nam /
'di ltar phyin ci log tu sgro 'dogs pa ni 'khrul bar yang shes pa'i bdag nyid la sgro 'dogs pa yin nam /
don gyi bdag nyid la yin /
ci ste sgro 'dogs pa zhes bya ba'i don yang ci zhig yin te /
rang bzhin gzhan la 'jug pa yin nam /
'on te rang bzhin gzhan du rtogs pa'i don gzhan yin grang na /
gnyi ga ltar yang sgro 'dogs pa med do / /
'on te med pa nyid la yod par zhen par gyur pa ni 'khrul pa'o zer na /
ma mthong ba'i don med pa nyid du ji ltar shes /
shes pa gzhan gyis shes te /
de la dmigs pa med pa'i phyir ro snyam na /
gal te mthong ba gzhan gyi yul ma yin pa de lta na yang 'dis cir 'gyur te /
ha cang thal ches pa'i phyir ro / /
rang mthong ba'i tshe na de shes pa'o zhes bsam par bya ba de bas na snang ba la 'khrul pa ni ma yin no zhe na /
snang bar gyur pa'i ngo bo nyid la 'khrul pa med pa ni bden te /
'di ltar rtog pa rnams rang gi ngo bo la byed pa yin gyi /
phyi rol la ni ma yin te /
rtog pa'i rang gi ngo bo ni med pa ma yin te /
de rig pa'i phyir ro / /
phyi rol gyi dngos po la ni rtog pa phyin ci log gis rnam par mthong ba'i phyir 'khrul ba yin gyi /
rang gi ngo bo las tha dad pa'i phyi rol du rtog pa'i byed pa med pa de bas na de la byed pa med pa nyid kyis phyi rol la ltos nas 'khrul pa nyid yin no / /
de lta na yang 'jig rten pa'i zhen pa'i dbang gis phyin ci log tu 'dzin par gzhag ste /
gang du ji ltar mthong ba'i don byed pa thob pa der slu ba med par skye ste /
gang du ji ltar snang ba'i don byed pa med pa der 'khrul pa nyid do / /
sgra'i rjes su 'jug pa can gyi mthong ba skyes na mi gsal bar shes par gyur pa las 'das te /
gsal ba nyid du thob par 'gyur ba'i phyir 'khrul pa nyid du rigs so / /
de'i phyir de ltar rigs mi mthun pa las ldog pa'i dngos po la brten pa'i rnam par rtog pa bskyed pa'i phyir dang /
de las gzhan pa spong ba la 'jug pa'i phyir /
sgra ni gzhan sel bar byed par brjod par bya'o / /
'o na gal te rnam par rtog pa'i gzugs brnyan gzhan sel ba la sgra 'jug par 'gyur na /
de lta na yang de nyid brda yang byed par 'gyur te /
ji srid du mthong bas gzhag pa'i ngo bo nyid 'di ba lang yin no zhes brda byed par 'gyur ro / /
brdar byas pa'i don yang sgra yis brjod par 'gyur ba'i phyir /
rang gi mtshan nyid kho na sgra yis brjod par bya bar 'gyur ro zhe na /
smras pa /
de'i phyir brda yi dus na yang / /
rang gi rtogs pa'i 'bras can gyis / /
bstan pa'i don dang 'brel pa yi / /
gzhan sel sgra la 'brel par 'gyur / /
zhes bya ba la /
de'i phyir mi gsal ba can gyi rnam par rtog pa'i gzugs brnyan gyi shes pa'i rgyu sgra yin pa'i phyir /
brda'i dus sam tha snyad kyi dus na yang gzugs brnyan gyi ngo bo nyid sgra dang 'brel par 'gyur gyi /
dngos po rang bzhin la ni ma yin no / /
'di ba lang yin no zhes bya ba'i brda ni phyi rol nyid gsal bar snang ba yin gyi /
rtog pa'i gzugs brnyan ma yin pa ma yin nam /
de ji ltar de la sgra 'god pa'o zhes bya ba 'di las rjod par byed ce na /
de ni mi rigs pa ma yin te /
gang gi phyir gal te 'di ni ba lang yin no zhes phyi rol gyi don bstan pa de lta na yang gzugs brnyan nyid la ltos par byed do / /
'di ltar 'di ni 'di'i rjod par byed pa'o zhes bya ba 'di las 'di dus gzhan du shes par bya ba'o / /
de'i phyir dus gzhan la khyab pa nyid du shes pa yin no / /
bstan par bya ba dang ston par byed pa gnyi ga yang brda ru 'dod pa yin no / /
dus gzhan gyi gzugs ni dbang po'i yul ma yin te /
de'i phyir 'di ba lang yin no zhes mdzub mos bstan pa'i don gsal ba dang 'brel ba yin la /
rtog pa ni gcig pa nyid du 'brel ba yin no / /
gzugs brnyan ni rang bzhin gzhan sel ba nyid sgra dang 'brel par 'gyur gyi khyad par ni ma yin no / /
'on te 'di'i rjod par byed pa 'di yin no zhes pas dus gzhan du khyab pa gsal ba dang mi gsal bdag gcig pa nyid du zhen pas shes pa ni ma yin te /
'on kyang 'di'i rjod par byed pa 'di yin no zhes rang gi mtshan nyid kho na brda'i yul nyid du shes pa yin gyi /
gzugs brnyan ni ma yin no zhe na /
de ni rigs pa ma yin te /
goms pa phul du byung ba las de ltar rtogs pa'i phyir ro / /
gang gi tshe yongs su gcod par byed pa de'i tshe gdon mi za bar gzugs brnyan rtogs par 'gyur la /
gang gi tshe yang tha snyad la brten nas sgra dang don dag gi 'brel pa shes pa de'i tshe /
gdon mi za bar dus gzhan du gyur pa'i rang bzhin shes par 'gyur ro / /
'di ltar bum pa khyer la shog ces pa'i tshig las bum pa khyer nas 'ong ba'i phyir /
'di'i ming ni 'di yin no zhes rtogs par gyur nas kho bos kyang 'di lta bu nyid du shes par bya'o snyam du sems par 'gyur ro / /
'o na gzugs brnyan la don byed pa med pa ma yin nam /
de'i phyir gzugs brnyan shes par bya ba'i don du ji ltar brda sbyor ba yin zhe na /
ma yin te /
rigs mi mthun pa las log pa'i rang gi rtogs pa'i 'bras bu don gang la yod pa de dang 'brel pa ni sgra la 'brel par 'gyur gyi /
gang gis brda don med par 'gyur ba'i rang rgyud pa ni ma yin no / /
yang na nye bar bstan pa'i don gzugs brnyan gang yin pa de dang 'brel pa'i gzhan sel ba ldog pa'i ngo bo nyid can ni sgra dang 'brel par 'gyur te /
gzugs brnyan pa de yang ldog pa rtogs pa'i 'bras bu yin gyi /
rang gi ngo bo rtogs pa'i ni ma yin te /
gzugs brnyan gyi ngo bo nyid don la med pa'i phyir dang /
ldog pa yang yod pa'i phyir ro / /
'on kyang gzhan las ldog pa tha dad pa ma yin te /
'o na yang rtog pas gsal ba'i tha snyad gdags pa'i phyir yin no / /
gal te rang gi mtshan nyid dam rigs la brda mi byed ce na /
smras pa /
gzhan du mthong med la ltos phyir / /
la lar de mthong la ltos phyir / /
gzhan sel sgra la 'brel 'gyur gyi / /
de ni dngos la mi rung ngo / /
zhes bya ba la /
sgra ni rigs mi mthun pa gzhan la ma mthong ba'i phyir dang /
rigs mthun pa la la la sgra de mthong ba la ltos pa'i phyir /
gzhan sel ba nyid sgra la 'brel pa yin no zhes shes par 'gyur ro / /
gal te yang gsal ba la sgra sbyor bar byed na rigs mthun pa thams cad las mthong ba med par thal bar 'gyur ro / /
gal te spyi la sgra sbyor bar byed na gzhan du ma mthong ba la ltos par mi 'gyur ro / /
gal te ma bzung ba dang tha dad pa can dang 'brel pa'i rigs kyi rtogs par bya ba'i phyir /
rigs mi mthun pa ma mthong ba la ltos pa yin no zhe na /
de lta mod kyang rigs mi mthun pa las ldog pa nyid du 'gyur bas rigs brtags pas ci zhig dgos /
gsal ba nyid ni rigs mi mthun pa la log par rtogs par bya'i /
rigs kyis ci zhig /
'on te nges pa'i khyad par can gyi gsal ba mi shes so zhe na /
gsal bar rtog pa med na rigs nges par gyur pas ci zhig bya /
'on te sgra'i shes par gyur pa'i rigs kyis don bya ba byed pa'i phyir gsal ba khong du chud par byed do zhe na /
'dir dang po ni rigs yin la phyis ni gsal bar rigs kyi gnyis su shes sam /
'on te shes pa nyid la dang po ni ba lang tsam shes la phyis ni nag mo la sogs par shes pa yin grang na /
tshig 'di ni bcud med pa yin te /
ba lang gi sgrar snang ba na nag mo la sogs pa'i bye brag shes pa ma yin te /
'jig rten pa'i tha snyad dang 'gal ba /
yin no / /
de bas na khyad par med pa tsam du shes pa yin te /
de ni spyi yin gyi rigs rtogs pas khyad par mtshon par ni rigs pa ma yin no / /
'on te gdon mi za bar khyad par 'ga' zhig yod pa'i phyir mtshon pa yin no zhe na /
ma yin te /
'di la brjod pa mi 'jug pa'i phyir te /
de la rang gi mtshan nyid yod pa'am med par sgrub pa'i tshad ma yod pa ma yin no / /
mtshon par byed pa'i rigs kyang sgra las byung ba'i shes pa la snang ba ma yin te /
de'i phyir rtogs pa nyid dngos po la reg pa med par sgras bskyed pa yin no / /
'o na gal te blo nyid khyad par med pa can gyi yul can sgra las skyes pa yin na gzhan sel ba nyid ji ltar sgra'i brjod par bya bar 'gyur zhe na /
gzhan spong bas 'jug pa'i phyir gzhan sel ba'i yul can yin no zhes brjod pa yin no / /
mthong ba dang ma mthong ba la ltos pa de ni rigs sam gsal ba'i dngos po brjod par bya bar mi rung ngo / /
sgra ni nye bar mtshon pa ste /
rtags la yang 'brel par ni gzhan sel ba yin no zhes bsam par bya'o / /
de'i phyir rigs sogs de ldan dag /
don la'ang yod min de la'ang sgra / /
mi sbyor gzhan la ldog pa la / /
sgra rnams nyid ni sbyor phyir ro / /
zhes bya ba la /
de'i phyir te rigs la sogs pa tha dad pa ma mthong ba'i phyir dang /
rjes su dpag pa med pa'i phyir /
phyi rol gyi don la rigs la sogs pa yod pa ma yin la /
rigs la sogs pa de rnams la 'brel ba yang yod pa ma yin te /
dmigs pa'i rig byar gyur pa las mi dmigs pa'i phyir ro / /
rigs la sogs pa de rnams la yang sgra sbyor bar mi byed de /
gzhan las ldog pa nyid la sgra rnams sbyor ba'i phyir ro / /
de bas na rigs la sogs pa dang 'brel pa sbyor ba ni ma yin no / /
'on te mig gi shes pa la rdzas dang sbyor ba yod de dbyug pa la sogs pa'i khyad par tha dad par mthong ba'i phyir ro / /
ji ltar sgra dang sbyor ba yang mngon sum gyis bzlog par mi nus te /
brda'i dus na rdzas las tha dad par sgrar snang ba yod pa yin no / /
'o na da ni de la sgra yod pa ma yin no / /
de la gal te de'i sgra med pa de lta na yang dran pas gzhag pa'i brda'i dus su mthong ba'i sgra yis dngos po bcad nas 'di ni ba lang yin no zhes mthong bar 'gyur ro / /
de bas na rtog pa med pa'i mngon sum du ji ltar 'gyur zhe na /
smras pa /
brda dran pa yi rgyu can gyis / /
mthong ba bsres pa'i bdag nyid can / /
snga phyir rtogs pas steng ba yis / /
mig shes la de ji ltar yod / /
ces bya ba la /
rdzas la sbyor ba med pa'i phyir / /
rnam pa gnyis su snang ba ni yod pa ma yin no / /
'on te rnam pa gnyis nyid dbyug pa can du rtog pas shes pa yin no zhe na /
de ni ma yin te /
rtog pa med pa'i shes pa la yang dbyug pa dang skyes bu'i rnam pa snang ba'i phyir /
dbyug pa dang skyes bu dag rnam par rtog pas shes par ji ltar 'gyur /
'on te dbyug pa dang skyes bu'i rnam pa mngon du byed pa rtog pa yin no zhe na /
'o na rnam pa gnyis mngon sum du byed pa'i rtog par gal te byed na ni /
de'i tshe 'dod pa nyid de gnod pa ci yang med do / /
'on te dbyug pa dang skyes bu dag ldan par snang ba des na sbyor ba yin no zhe na /
ldan pa gal te dbyug pa dang skyes bu dag las tha dad par snang ba ma yin nam /
de lta na ni ldan pa de yang rang gi ngo bo nyid kyis snang ba'i phyir ci zhig sbyor ba yin /
ldan pa ni tha dad pa ni ma yin te mi snang ba'i phyir ro / /
dbyug pa dang skyes bu gnyis de lta bur gyur par skye ba mthong ba'i yul yin gyi /
ldan pa ni ma yin no / /
'on te gang tha dad par yod pa de ni de ltar ldan pa zhes bya bar shes pas ldan pa yod pa yin no zhe na /
de lta mod kyi sngar gyi tha dad pa'i gnas skabs dran na ldan pa rtogs kyi dbang po las skyes pa ma yin te /
snga phyi'i dngos po la dbang po rnams 'jug pa ni ma yin pa'i phyir ro / /
gzhan yang ldan pa yod na yang lag pas gzung ba'i dbyug pa nyid kyis dbyug pa can gyis tha snyad du 'gyur ba'i phyir sngar byas pa'i brda gang yin pa de'i rgyu can du dbyug pa can zhes bya ba'i ldan pa yin pa de bzhin du /
sgra sbyor ba yang brda las skyes pa ste /
'di ltar 'di ba lang yin no zhes bya ba ba lang gi sgra'i brjod par bya ba 'di yin zhes bya ba'i don te /
ba lang gi sgras 'di shes par bya'o zhes bya ba'i tha tshig go / /
ba lang gi sgra'i brjod par bya ba yang brda yis shes pa yin te /
brda ni 'das pa'i dus na yod pa yin pa'i phyir /
brda dran pa de nyid kyi thabs gang la yod pa'i rdzas kyi khyad par can dang sgra'i khyad par can 'dzin pa de de lta bu'o / /
brda'i dus dang tha snyad kyi dus na mthong ba'i 'dres pa 'di ni ba lang de yin na zhes gcig tu byed pa'i bdag gang la yod pa de rdzas dang sgra'i khyad par can 'dzin pa mig gis shes par ji ltar 'gyur te ma yin no / /
ji lta bu'i zhig ce na /
snga ma dang phyi mar rtog pa de yis stong pa'o / /
des ni gtan tshigs bstan te /
mig gi shes pa ni rtog pa med pa nyid de snga ma dang phyi mar rtog pas stong pa'i phyir ro / /
'di ltar da ltar byung ba'i dus dang 'brel pa'i don la dbang po rnams 'jug gi 'das pa dang /
ma 'ongs pa la ma yin no / /
mngon sum gyis shes pa ni dbang po la brten pa'i don can yin no / /
'on te 'das pa dang ma 'ongs pa dag la dbang po 'jug pa yang brda las yin no zhe na /
ma yin te /
ma 'ongs pa yang de la sngar snang bar 'gyur ro / /
'on te sngar sgra'i brjod par bya ba shes pa gang yin pa de rtogs pa yin no zhe na /
sgra'i brjod par bya ba rtogs pa yang tha snyad kyi dus su rtogs pa ma yin pa ma yin nam /
'on te rjod par byed pa'i sgra dran pa las de'i brjod par bya ba rtogs pa yin no zhe na /
de lta na ni dran pa nyid brjod par bya ba nyid du rtogs par 'gyur ba ma yin nam /
'on te dran par gyur pas ba lang gi sgra'i brjod par bya ba dang lhan cig snang ba'i rnam pa mngon sum gyis shes pa yin no zhe na /
dran pa'i tshad ma ma yin pa ma yin nam /
des gzhag pa gang yin pa de ni yod pa ma yin te /
'di ltar dngos po nub par gyur kyang dran pas gzhag pa'i gzugs snang bar 'gyur ro / /
de'i phyir dran par gyur pa'i don dang lhan cig pa la mngon sum 'jug pa ni med pa yin no / /
'on te dngos po gzhan mthong ba na tha dad pa'i yul can de dran pa mi bden pa yin gyi tha mi dad pa'i yul can de nyid 'di yin no zhes dran pa ni bden pa yin te /
don gyi bya ba byed pa yin no zhes sems pa dang /
de'i sgra yin no snyam sems pa ni mngon sum ma yin no zhe na /
sngar mthong ba'i don byed pa dran pa dang /
don byed pa dang rjod par byed pa'i sgra la mngon sum 'jug pa ni ma yin no / /
gzhan yang gal te don byed pa de 'dir mthong ba de lta na ni sngar mthong ba nyid kyi dngos por ji ltar 'gyur te /
de nyid kyis don bya ba byed pa yin no zhes bya bar nges pa med pa'i phyir ro / /
'on te mtshams sbyor bas mtshungs pa yin no zhes mthong ba yin no zhe na /
gal te snga ma dang phyi ma dag la gcig pa nyid med na ji ltar mtshams sbyor bar 'gyur zhing /
mtshams sbyor bar byed pa yang su zhig yin /
mtshams sbyor bar byed pa dang mtshams sbyor bar bya ba'i yul la gcig pa nyid med par gyur na ni ngo shes pa med par 'gyur zhe na /
dran pa dang mthong ba las tha dad pa'i mtshams sbyor ba gzhan med pa'i phyir dang /
mthong bas kyang snga ma dang phyi ma mtshams sbyor ba ma yin te /
nye ba tsam zhig 'dzin pa'i phyir ro / /
'on te nye bar mthong ba mtshams sbyor ba bdag yin no zhe na /
bdag gis kyang mthong ba'i stobs kyis don nyams su myong ba yin gyi /
rang rgyud pa ni ma yin te /
gnyid log pa'i gnas skabs na mi 'dzin pa'i phyir ro / /
mthong ba yang dbang po la brten pa yin la /
dbang po yang snga ma dang phyi mar 'jug pa ni ma yin no / /
'on te dbang po'i rjes su 'brang ba can gyi shes pa snga ma dang phyi ma'i dngos por 'jug go zhe na /
'o na ni de ltar dbang po la brten pa nyid du shes pa mi 'thad de /
gal te gang du dbang po 'jug pa dang ldan pa der mngon sum 'jug par 'gyur na /
de'i tshe dbang po'i rjes su 'brang ba yin gyi gzhan ni ma yin no / /
de bas na dbang po las skyes pa'i shes pa ni nye btsam zhig snang ba yin gyi /
snga ma dang phyi mar rtog pa ni ma yin pa'i phyir /
brda dran pa la ltos pa'i skye ba dang /
tha dad pa nyid yin pa'i phyir rtog pa med pa nye ba tsam zhig 'dzin par grub bo / /
'on te rig pa thams cad ni rtog pa dang bcas par nyams su myong ba yin no zhe na brda 'dzin pa med na sgra'i rnam pa nyams su myong ba can ma yin te /
de ni rtog pa med pa ma yin nam /
de ni mi rigs te /
gal te khyad par can gyi sgra'i rnam pa ba brda med par mi snang ba de lta na yang ci yang rung brjod par byed pa'i spyi'i rnam pa dang ldan pa nyid kyis rig pa nyams su myong ba'i phyir rtog pa med pa'i tha snyad mi rung ba'i phyir ro / /
gzhan yang gal te thams cad du sgra sbyor ba med pa de lta na yang shes pa rtog pa med pa ma yin te /
yul dang dus la sogs pa gcod par byed pa thams cad du snang ba'i phyir ro // //
tshad ma rnam 'grel gyi 'grel pa /
bam po dgu pa /
yul la sogs pa dang bral ba'i dngos po ni nam yang rtogs pa ma yin pa'i phyir ro zhe na /
'dir smras pa /
gzhan du sems pa can gyis yang / /
mig gis gzugs dag mthong bar 'gyur / /
de brda mi 'dzin de yi tshe / /
gsal ba'i nges bskyed rtogs pa yin / /
zhes bya ba la /
gzhan du de yul gzhan la 'jug pa'i sems pa gang la yod pa'i skyes bu de yang mig gi rgyu mtshan gyis ba lang gi gzugs mdun na gnas pa mthong bar 'gyur te /
ba lang gi gzugs gsal ba ste snang bar gyur pa ba lang de la brda mi 'dzin pa nyid du gsal bar shes par bya ste /
rta'i yul la yang brda bzung ba'i phyir ro / /
brda de las skyes pa ni rtog pa yin par 'dod do / /
gal te yang shes pa thams cad brjod pa dang bcas pa nyid du skye ba de lta na ni rtar rtog pa'i dus su ba lang mthong bar ji ltar 'gyur te /
rtog pa gnyis cig car skye ba ni ma yin te /
rta ru rtog pa'i tshe na ba lang gi rtog pa skye ba dmigs pa ni ma yin la /
ba lang gi sgra yis gzhag pa'i nges pa ni ba lang mthong bde la yod pa ma yin zhing rtogs par gyur pa ma yin la /
rtogs par gyur pa ma yin pa tsam gyis rtogs pa ni yod par rtog nus pa ma yin te /
ba lang mthong ba na khams gsum thams cad rtogs par thal bar 'gyur ba'i phyir ro / /
de bas na ba lang mthong ba ni ming du btags pa las 'das pa yin no / /
gang yang gang gi tshe brda mi 'dzin pa de'i tshe ci yang rung ba'i spyi rtogs pa yod do zhes gang smras pa /
de yang rigs pa ma yin te /
gal te ci yang rung ba'i spyi rtogs pa de la yod pa de lta na yang de'i khyad par de'i yul du mi 'gyur te /
de khyad par can du mi snang ba'i phyir ro / /
snang ba'i rang bzhin ni rnam par rtog pa'i yul yin no zhes sngar bstan zin to / /
de bas na so sor nges pa'i khyad par can gyi rnam pa rjod par byed pa'i sgra mi 'dzin pa'i phyir rtog pa med pa nyid 'dzin pa yin no / /
gang yang yul la sogs pa nges pa'i dngos po thams cad 'dzin pa'i phyir rtog pa med pa'i shes pa ma yin no zhes zer ba de yang mdzes pa ma yin te /
'di ltar rtsig pa la sogs pa mthong ba na yul nye bar bsgribs pa gcod par byed par snang ba ma yin te /
der rtsig pa la gnas pa'i brtan pa mthong nas rjes su dpog par byed do / /
gang zhig yul snang ba de rtsig pa yongs su gcod pa ma yin pa'i phyir /
rang gi ngo bo nyid tsam kho na mngon sum du snang gi yongs su gcod par byed pa ni ma yin no / /
dus ni dbang po las 'das pa'i phyir /
yongs su gcod par byed pa ma yin no / /
sngon po'i rnam pa nyid las tha dad pa'i dus snang ba ni ma yin no / /
de bas na yongs su gcod pas dben par sngon po la sogs pa'i ngo bo nyid mngon sum yin par brjod kyi /
gcad par bya ba dang gcod par byed pa'i dngos po ni rtog pas bstan pa yin no / /
de'i phyir rtog pa gzhan yod kyang ba lang mthong ba las mngon sum rtog pa dang bral bar bsgrub pa yin no / /
gal te yang rjod par byed pa'i sgra'i dran pas grogs byed pa can gyi dbang pos rnag gi ngo bo snang bar byed na /
de lta na ni rta'i rtog pa yod na ba lang mthong bar mi 'gyur te /
grogs byed pa'i rgyu med par rgyu rang gi 'bras bu la 'jug pa ma yin pa'i phyir /
dper na sa bon sa la sogs pa dang bral na myu gu mi skyed pa bzhin no / /
'on te shes pa thams cad kyi grogs byed pa ming gi dran pa ma yin te /
'on kyang ming gi khyad par can gyi don 'dzin pa ni ma yin no zhe na /
de ni mi rung ste /
'di ltar gal te dran pas grogs byed pa can gyi dbang po dang tha dad pa ni ming du snang ba can yin par byed cing gsal bar snang ba gzhan nyid yin la /
de'i tshe tha dad par rtog pa'i rtog pa dang lhan cig par mngon sum 'dod pa nyid yin gyi /
mngon sum gyi rang gi ngo bo nyid ni rtog pa yin par 'gegs pa yin no / /
'on te gsal ba'i ngo bo nyid 'dzin pa can dang rtogs pa dang bcas pa'i shes pa gcig nyid yin gyi /
mthong ba dang rtog pa tha dad pa ni ma yin no zhe na /
de lta na 'o na ni pad+ma mthong ba pad+ma dri zhim po yin no snyam pa'i rtog pa skye bar 'gyur la /
de yang pad+ma dri zhim por dran pa'i grogs can gyi mig gis pad+ma'i gzugs gsal bar 'dzin par byed do zhes khas len par ci ste mi byed de /
mig ni dri dran pa'i grogs byed pa can pad+ma'i dri la 'jug pa la skyon ci yang med pa'i phyir ro / /
'on te dran pa yod kyang mig dri la 'jug pa ma yin te yul ma yin pa'i phyir ro zhe na /
de lta na yang yul ma yin pa'i phyir dran pa yod kyang sgra la mig mi 'jug pa'i phyir /
sgra la sogs pa dang bral bar mig gi shes pas don 'dzin pa can no / /
gzhan yang / /
gang la sgra ni nges 'god pa / /
de la rnam rtog skye bar 'gyur / /
des na dbang skyes 'dod pa las / /
'jug 'gyur phyi rol mthong ma yin / /
zhes bya ba la /
lkog tu gyur pa'i don gang zhig la sgra nges par 'god pa'i yul de la rtog pa brjod par bya ba dang rjod par byed pa can gyi rtogs pa skye bar 'gyur te /
de lta na yul gzhan la sgra 'god pa dang don gzhan la rtog pa skye bar 'gyur na sgra'i khyad par can gyi don snang ba can ma yin no / /
sgra'i yul can gyi blo 'dod pa'i rjes su 'jug pa can yin pa de bas na mngon sum rtog pa dang bcas pa yin na dbang po'i shes pa 'dod pa'i stobs kyis 'jug pa ste sgra bzhin no / /
phyi rol gyi don la yang ltos pa ma yin te sgra bzhin no / /
sgra dang sgra las skyes pa'i shes pa phyi rol mthong ba ma yin pa'i phyir ro / /
'on te don yod pa nyid la sgra 'god pa de'i phyi rol la ltos pa can yin no zhe na /
de lta na ni ji ltar 'dod pas sgra'i shes pa 'jug par 'gyur ba de bzhin du dbang po las skyes pa'i rtogs pa yang 'dod pa'i rjes su 'jug pa can yin pa'i phyir dmigs pa med pa can du 'gyur ro / /
'on te 'dod pa'i rjes su mi 'jug pa can te /
'on kyang phyi rol gyi don la ltos pa can dbang po'i shes pa dmigs pa dang bcas pa'o zhe na /
gal te de lta na phyi rol gyi rjes su 'gro ba can mngon sum ni nye ba tsam 'dzin pa'i phyir rtog pa med pa nyid du 'gyur gyi /
sgra yis gzhag pa ni 'dod pa la rag las pa'i phyir dbang po las skyes pa ma yin no / /
'o na gal te mngon sum sgra yis gzhag pa las 'das pa yin na /
de lta na ni mngon sum gsal ba'i ngo bo nyid gcod pa nyid du 'gyur te /
'di ltar gsal ba ni sgra'i ngo bo nyid can rtag pa yin la sgra de nub par gyur na gsal ba ma mthong ba'i phyir ro / /
sgra'i ngo bo nyid gal te mngon sum ma yin na de'i ngo bo nyid ci zhig yin zhe na /
'dir smras pa /
gzugs ni gzugs zhes mthong na ni / /
de yis blo zhes ji ltar mthong / /
de yi nyams myong yod na yang / /
de ni ji ltar rtog med 'gyur / /
zhes bya ba la /
sgra'i ngo bo nyid nub par gyur kyang gsal ba'i dngos po yin te /
gang gi phyir skye bo gzhan du son pa'i sems dang ldan pa'i skye bo la gzugs gsal bar snang ba yod pa'i phyir ro zhes bya ba 'di dag ni bstan zin to / /
gzhan yang shes pa thams cad rtog pa dang bcas par smras bas /
gzugs so snyam pa'i rtog pas gzugs mthong ba yin yang /
gzugs de'i blo yin par ji ltar mthong bar 'gyur te /
gzugs mthong ngo snyam pa'i rtog pa gzugs nges pa'i dus de na de med pa'i phyir ro / /
'on te gzugs nyid shes pa yin gyi /
gzugs su snang ba shes pa ni ma yin no zhe na /
'o na gzugs kyi blo de'i nyams su myong ba yod de /
blo myong ba med na nyams su myong bar gyur ba'i ngo bo nyid shes pa med par 'gyur te /
gzugs nyams su myong ba mngon du byed pa med par don nyams su myong ba nyid rtogs pa ma yin pa'i phyir ro / /
gzhan yang 'gro ba bzang mo mthong ba'i tshe bde ba la sogs pa myong bar 'gyur gyi /
bde ba'o snyam du rtog pa skye ba ni ma yin pa'i phyir ro / /
blo'i nyams su myong ba ni rtog pa med pa nyid do / /
'on te rtog pa med na blo nyams su myong ba yin zhe na /
'o na gal te rig pa thams cad rtog pa dang bcas pa yin na ni /
blo'i nyams su myong ba de nges pa med par ji ltar 'gyur /
de'i phyir 'dis ni rtog pa dang bcas par smra bas gsal ba la rang nyams su myong ba med par bstan par 'gyur ro / /
'on te gzugs kyi blo'i nyams su myong ba rtog pa dang bcas pa nyid de /
blo yod pa'o snyam du phyis nges pa'i phyir ro zhe na /
smras pa /
de nyid kyis myong ma yin na / /
rtog gnyis cig car mthong ba med / /
ces bya ba la /
gzugs kyi blo'i myong ba ni blo de nyid kyis yin nam /
blo gzhan gyis yin zhes rnam pa gnyis su brtag grang na /
de la gzugs de nyid kyi blos yin gyi blo nyams su myong bar khas len na ni mthong ba'i rtogs pa dang gzugs kyi rtog pa gnyis cig car skye bar thal bar 'gyur te /
rtog pa gnyis cig car mthong ba ni ma yin no / /
'on te gzugs mthong ba nyid kyis rang gi ngo bo dang /
gzugs rim gyis mthong bar 'dod na ni /
gal te mthong ba gcig yin na ji ltar rim pa mthong bar 'gyur te /
'di ltar rim pa yang blo las tha mi dad pas rim pa med pa nyid du 'gyur ro / /
'on te rim pa yang rim par blo yis mthong ngo zhe na /
'o na ni thug pa med par 'gyur te /
'di ltar rim pa yang rim pa gang gis mthong ba de yang blo las tha mi dad pa nyid kyi phyir /
rim pa med par 'gyur la /
de la yang rim pa mthong ba gzhan bstan dgos par thal bar 'gyur ro / /
gzhan yang mngon par zhen pa nyid blo yin la /
mngon par zhen pa ni rang gi ngo bo nyid yin pa'i phyir /
blo tha dad pa'o snyam pa yang tha dad pa med pa yin te /
des blo gcig la rim pa ci zhig yod / /
'on te mngon par zhen pa tha dad la /
zhen par gyur pa ni tha dad pa med do zhe na /
mngon par zhen pa de yang rang gi ngo bo nyid mngon par zhen pa ma yin nam /
nyams su myong ba gzhan gyis myong bar bya ba yin pa'i phyir /
de nyid thug pa med par 'gyur ro / /
'o na gzugs mthong ba gzhan gyis myong ba ma yin nam zhe na /
phyogs de la yang ci dus mtshungs par gyur pa'i shes pa gzhan gyis gzugs kyi blo myong ba yin nam /
'on te dus tha dad par gyur pas yin zhes phyogs gnyis su brtag grang na /
de la phyogs dang po la 'di smras pa /
de ni dus mtshungs can shes pa / /
gzhan gyis myong med bshad pa yin / /
zhes bya ba la /
des ni ste /
rtog gnyis cig car mthong ba med / /
ces bya ba 'dis gzugs kyi blo dang dus mtshungs pa gang la yod pa'i shes pa gzhan des gzugs kyi blo nyams su myong ba yang bshad pa ste gsal ba yin no / /
dus mtshungs pa can gyi shes pa gzhan gyis myong yang rtog pa gnyis cig car skye bar thal bar 'gyur ba so na 'dug go / /
gzugs kyi blo'i yul can gyi shes pa la yang rtog pa gzhan gyis myong bar bya ba'i phyir rtog pa'i phreng ba ring por 'gyur ro / /
'on te dus phyis 'byung ba'i shes pa gzhan gyi gzugs kyi blo myong bar 'gyur ro zhe na /
smras pa /
'das pa de ni dran 'gyur na / /
de ma bzung ba ji ltar 'gyur / /
tha dad med can rang blo dang / /
gzhan blo yongs gcod mtshungs par 'gyur / /
zhes bya ba la /
rjes la thob pa'i dus su 'byung bar 'gyur ba zhes pa ni 'das pa'i gzugs dran par 'gyur gyi /
mngon sum ni ma yin te /
de'i yul nye ba yin pa'i phyir ro / /
'on te shes pa gzhan gyi dus na gzugs kyi blo yod do zhe na /
'o na ni gzugs su snang ba dang bral ba ma yin pa'i phyir /
de nyid rtog pa gnyis su thal bar 'gyur ro / /
'on te 'das pa'i gzugs mthong ba la shes pa gzhan 'jug pa de dran pa nyid yin no zhe na /
dran pa des sngar gyi gzugs ma mthong bar ji ltar dran pas 'dzin par 'gyur /
de'i phyir gzugs kyi blo 'dzin pa'i nus pa med pa nyid du 'gyur ba yin no / /
'on te mngon sum gyi don gzhan du mi 'thad pa'i phyir /
gzugs mthong bar skye'o snyam du shes so zhe na /
de lta na ni skyes bu gzhan gyi blo de yongs su gcod pa de dang tha mi dad pa gang la yod pa'i rang gi rgyud kyi blo rtogs pa de ni rang gi blo 'dzin pa can te /
rang ste bdag nyid kyi blo de 'dzin par byed pa'i blo yin par mi 'gyur ro / /
des ni 'di skad du ston par 'gyur te /
mngon sum gyis don skye bo thams cad kyi thun mong yin pa'i phyir ro / /
rang gi blo'i sgrub byed ma yin pa'i phyir /
'das pa'i ngo bo nyid du snang ba lkog tu gyur pa yin pas /
rgyud gzhan gyi shes pa yongs su gcod pa las bye brag med pa nyid du brjod do / /
gal te rang rig pas mngon du snang ba yin la /
gzhan rig pa ni mngon du snang ba ma yin na /
de'i tshe rang dang gzhan rig pa tha dad par 'gyur te /
rang rig pas mngon du byed pa ni 'das pa nyid ma yin pa ste /
mngon du snang bar gyur pa ni da ltar byung ba yin pa'i phyir ro / /
de lta ma yin na 'das pa'i shes pa dbang po las 'das pa ni dran pas shes par bya ba kho na ste /
'di ltar dran pas gzhag pa'i rnam par rig pas 'das pa'i tha snyad 'dogs pa yod pa'i phyir ro / /
des na rang gi blo dang gzhan gyi blo mtshungs pa nyid yin no / /
'o na lkog tu gyur pa'i rang gi ni bdag nyid dang 'brel pas shes pa yin gyi /
rjes su dpag pa las ni ma yin la /
gzhan gyi blo yang gzhan dang 'brel pa nyid kyi shes pa yin na /
de nyid kyi phyir ji ltar khyad par med par 'gyur zhe na /
'dir smras pa /
'das pa yin na dpe med cing / /
rtags med par ni don rig pa / /
de dag gis grub de la ni / /
mngon sum ma yin rtags can min / /
zhes bya ba la /
rang gi blo mngon du byed pa ma yin gyi /
mngon sum sngon du song ba'i rjes su dpag pa rang gi blo'i sgrub byed du 'gyur te /
ci ste yang 'das pa'i don rig pa ni dpes shes pa yin na /
'das pa rig pa la dpe yod pa ma yin te /
mngon sum las 'das pa'i phyir ro / /
dpe med pa nyid kyis rtags kyang yod pa ma yin na /
de mthong ba tshad ma gang gis sgrub cing /
bdag dang 'brel ba can nyid kyang gang gis sgrub par 'gyur /
don rig pa de la ni rang dang 'brel pa can du mngon sum 'jug pa can ma yin zhing rjes su dpag pa la yang ma yin te /
gal te mngon sum gyi rig pa'i don yin na 'das pa ma yin par 'gyur ro / /
mngon sum med par yang rtags dang rtags can 'brel pa 'dzin pa med par rang gi blo la rjes su dpog pa yang med pa'i phyir /
blo tsam zhig yongs su gcod pa yin gyi /
bdag dang gzhan 'brel ba can nyid rtogs pa ni ma yin te /
rang rig pa'i ngo bo nyid can mthong na ni /
gang gi rang rig par snang ba de ni de'i bdag nyid mthong ba yin pa'i phyir /
rang gi blo yongs su gcod par rigs pa ma yin no / /
gal te de yi rang ngo bor / /
snang ba can blo de ma thag /
gzugs sogs bzhin du 'dzin 'gyur na / /
sngar gyi blo de 'dzin mi 'gyur / /
zhes bya ba ni /
gal te don mthong ba de'i rang gi ngo bor snang ba de ni de'i rnam pa can nyid de / /
gang la de yod pa'i blo de yis gzugs mthong ba'i de ma thag tu gzugs su snang bar 'dzin par 'gyur ro / /
dper na gzugs kyi rnam pa can gyi blos gzugs la sogs pa 'das pa 'dzin pa bzhin no zhes khas len par byed na ni /
phyogs de la yang blo 'dzin pa'i blo de ni sngar gyi blo gang yin pa don 'dzin pa can de 'dzin par mi 'gyur te /
'di ltar gzugs ni sngar gyi gzugs snang ba ma yin te /
mthong ba la gnas pa'i gzugs kyi gzugs brnyan la gzugs so snyam du shes pa yin la /
shes pa gnas pa'i gzugs brnyan mthong ba la gzugs mthong ba nyid du brjod kyi /
gzugs mngon du byed pa ni ma yin no / /
de ltar na mthong ba'i rnam pa can gyi rig pa mthong ba'i rig pa po ma yin te /
gzugs mthong ba'i rnam pa can gyi rig pa rtog pa med pa'i phyir ro / /
'on te gzugs su snang ba'i rnam pa can gyi rig pa yang rig par 'gyur ro zhe na /
'o na ni rig pa de yang rig pa gzhan gyis gzung bar bya ba yin pa'i phyir /
thug pa med par 'gyur ro / /
'on te gzugs su snang ba'i rnam pa can gyi rig pas mi 'dzin no zhe na /
de lta na ni shes pa gzhan la gnas pa'i gzugs mthong ba mi rigs pa'i phyir /
rang rig pas rigs pa ma yin no / /
'o na gal te gzugs su snang ba'i ngo bo nyid rang rig pas yul du byed pa ni rtog pa med par snang ba'i phyir /
rang rig pa rtog pa med pa nyid yin yang /
gzugs la sogs pa tha dad pa rnam par rtog pa dang bcas pa la snang ba la 'gal ba ci zhig yod ce na smras pa /
ji ltar rang yul can shes pa / /
nyams myong de ni rtog med yin / /
de bzhin rnam rtog med gzhan yang / /
brda byas nus pa ma yin phyir / /
zhes bya ba la /
ji ltar rang ste bdag nyid kyi yul gang la yod pa'i shes pa nyams su myong ba de ni mi rtog pa ste /
de bzhin du gzugs 'dzin pa gzhan yang rtog pa med pa yin te /
brdar bya bar mi nus pa'i phyir ro / /
gzugs 'dzin pa gang la brdar bya bar mi nus pa yod pa de de ltar yin no / /
'di'i dgongs pa ni 'di yin te /
mthong ba'i rang gi ngo bo nyid myong ba ci'i phyir rtog pa med pa yin zhes brtsad pa'i lan ni 'di yin te /
rang gi ngo bo nyid snang bar gyur pa la rang gi ngo bo dang lhan cig sgra sbyor ba med pa'i phyir ro / /
de lta yin pas phyi rol yang mthong ba la sgra sbyor bar nus pa ma yin te /
mngon du snang bar gyur pa la sbyor ba dang bral ba'i phyir /
gzugs la sogs pa'i rang gi ngo bo nyid snang bar gyur pa la sgra'i rnam pa ma mthong ba'i phyir ro / /
de bas na de nyams su myong ba rtog pa med pa'o / /
'o na gal te gzugs mthong ba'i tshe sgra'i rnam pa gsal bar snang ba ma yin pa de lta na yang sgra'i spyi dran par gyur pa yod de /
de yis yongs su bcad pa'i sngon po la sogs pa shes pa'i phyir /
phyi rol 'dzin pa ci ste rtog pa med pa yin zhe na /
'di la rta ru rtog pas ba lang mthong ba'i phyir zhes bya bas lan btab zin to / /
gzhan yang / /
mi brjod dang tshul can sgra dang / /
de dang don gcig can rtog pa / /
rtog pa med pa med na ni / /
khyad par ji ltar rtogs par 'gyur / /
zhes bya ba la /
dpyod pa gang zhig gi spyi brjod pa'i ngang tshul gang la yod pa'i sgra rnams de ni de lta bu dang /
sgra dang lhan cig don gcig pa gang la yod pa'i rtog pa de ni de lta bu ste /
rgol ba de yis rtog pa med par snang ba med na /
khyad par rtog pa yod par ji ltar 'gyur /
'on te sgra dang lhan cig don gcig pa can rtog pa ma yin te /
'o na ci zhe na /
khyad par shes pa can rtog pa yin no zhe na /
de lta na ni sgra yis bcad pa ni khyad par shes pa ma yin pa'i phyir /
'di ba lang yin no zhes bya ba khyad par mthong bar mi 'gyur te /
sgra sbyor ba'i ngo bo nyid blo yang gzhan yin zhing /
khyad par 'dzin pa yang gzhan yin pa'i phyir gsal ba dang mi gsal ba'i rnam pa tha dad pa'i phyir dang /
rgyu tha dad pa'i phyir ro / /
'di ltar sgra'i rnam pa can nyid kyi rgyu bag chags yin la /
gsal ba'i rang bzhin myong ba'i rgyu ni mig yin te /
'di ltar mthong ba ma rtogs par sngar myong bas bzhag pa'i bag chags sad pa nyid sgra'i snang ba yin no / /
mig phye ba na rjod par byed pa dran pa'i gtod pa med kyang gzugs mthong ba'i dus su rtog pa skye ba ni ma yin no / /
'on te rtog pa mig dang 'brel pa nges pa med na gsal ba'i ngo bo nyid ba lang de nyid 'di yin zhes bya ba gzhi mthun pa'i sgra'i rnam pa can du mi 'gyur ro zhe na /
de ni yod pa ma yin te /
mthong ba dang gzhi mthun pa can sgra yis gzhag pa shes pa tsam las mthong ba dang rtog pa dag la rgyu gcig pa can nyid mi 'grub pa ste /
rjes su dpag pas shes pa'i me dang mthong bas gzhag pa'i gzugs la ri 'di ni me dang ldan pa'o zhes bya ba'i gzhi mthun pa can yod pa'i phyir ro / /
gzhan yang sgra'i rnam pa can nyid rtog pa la snang ba yin la /
mthong ba ni gsal ba'i ngo bo nyid yin na /
de la gzhi mthun pa can gang zhig yod /
'o na ji ltar gzhi mthun pa'i tha snyad ba lang de nyid 'di yin no zhes bya bar 'gyur te /
ngo bo gnyis rig pa ni tha dad pa'i rten can gyi dngos po yin no zhe na /
de ni ma yin te /
don gcig byed pa na gzhi mthun pa can gyi tha snyad yin pa'i phyir /
don dam par ni gzhi mthun pa can med do /
'di ltar de 'di yin no snyam pa'i lkog tu gyur pa dang /
da ltar byung bar snang ba can gyi shes pa gnyis kho na yin no / /
gal te rtog med 'ga' zhig kyang / /
yod na de dang mtshungs rgyu can / /
thams cad de bzhin 'bras tha dad / /
rgyu yi tha dad las 'gyur phyir / /
zhes bya ba la /
'on te rnam par rtog pa med pa yang dang po 'ga' zhig mthong ba yod pa des khyad par rtogs so zhe na /
de lta na ni rtog pa med pa de dang lhan cig mtshungs pa'i rgyu mig dang don dag shes pa gzhan gang zhig la yod pa de de bzhin du shes pa thams cad rtog pa med par 'gyur te /
gang gi phyir rgyu tha dad pas 'bras bu rtog pa med pa'i shes pa rnams tha dad pa'i phyir ro / /
de bas na mig la sogs pa las skyes pa thams cad rtog pa med pa kho na'o / /
'on te don gyis phan btags pa nyid du rtog pa rig pa yin te /
'di ba lang yin no snyam pa'o / /
de'i phyir rtog pa dang mthong ba'i rgyu tha dad par grub pa med do zhe na /
smras pa /
brda dran phyir na sbyor ba ni / /
phyi rol don la ltos med can / /
de bzhin brda la ltos med par / /
dngos nus nyid kyis mig blor 'gyur / /
zhes bya ba la /
phyi rol gyi don la ltos pa med pa gang yin pa'i sgra sbyor ba de ni sngar nyams su myong ba'i sgra'i brda dran pa nyid kyi rgyu las 'byung ba yin la /
mig gi blo ni sgra'i brda la mi ltos pa nyid du yul rung ba na gnas pa'i dngos po'i nus pa dang mig gis bskyed pa ste /
de bas na mig gi blo la rtog pa'i rgyu brda dran pa med pa'i phyir sgra'i rnam pa can ni ma yin te /
rgyu las 'das nas 'bras bu skye ba med pa'i phyir ro / /
gal te dbang po dang gzugs kyi / /
sems ni brda dran la ltos can / /
ltos med ma yin rtags bzhin du / /
dran pa nyid las nus pa yin / /
zhes bya ba la /
'o na ba lang ngo snyam pa'i rtog pa dang bcas pa dbang po'i sems brda dran pa de la ltos pa can gyi gzugs dang dbang po nus pa can yin gyi /
brda dran pa la ltos pa med par gzugs 'ga' zhig rtog pa dang bcas pa'i shes pa la nus pa yod pa ma yin no zhes khas blang bar bya'o zhe na /
'dir smras pa /
rjod par byed pa'i brda dran pa'i ngo bo nyid la nus pa can yin gyi /
dbang po'i sems la ma yin te /
'di ltar nges pa'i sgra dran pa med na sgra sbyor ba ma yin zhing /
nges pa'i don mthong ba med na yang nges pa'i tshig dran pa skye ba ma yin no / /
de bas na ba lang mthong ba yod na ba lang gi sgra dran par 'gyur la ba lang gi sgra dran par gyur na yang ba lang ngo snyam du rtog pa skye bar 'gyur ba de'i phyir mthong ba'i rnam pa ni rjod par byed pa dran pa'i rtags nyid du rigs te /
de bas na sbyor bas rtogs pa thams cad ni rtags can yin no / /
'on te rigs ma mthong na ji ltar rtags las shes par 'gyur zhe na /
ma yin te /
yan lag mtshungs pa nyid rigs yin pa'i phyir ro / /
yan lag mtshungs pa ni sngar mthong ba de da ltar dran pa yin te yan lag dang ldan pa can gyi 'dra ba gzhan yin no / /
mtshungs pa'i tha snyad kyi yul can gyi shes pa rnams la 'dra ba nyid de /
blo mtshungs par rtogs pa'i phyir blo yang mtshungs pa nyid yin la /
rtogs pa mtshungs pa'i phyir rtogs pa tha dad pa med par bag chags thog ma med pa'i stobs kyis bskyed pa yin no / /
de bas na sgra sbyor ba dang rigs sbyor ba ni rtags kho na las yin gyi /
dbang po las skye ba ma yin no / /
rtags ni de dang 'dra ba'i rang bzhin mthong ba yin no / /
'on te dbang po'i stobs las skyes pa'i sbyor ba mngon sum nyid du brjod do zhe na /
de lta na ni rjes su dpag pa thams cad dbang po las skyes pa yin pa'i phyir mngon sum nyid du 'gyur te /
ri la me yod do zhes ri dang me sbyor ba ni dbang po'i byed pa med na mi 'byung ba'i phyir /
mngon sum nyid du 'gyur ro / /
'on te me la ni rjes su dpog pa yin gyi me dang sbyor ba ni mngon sum nyid yin no zhe na /
'o na sa phyogs ni mngon sum yin la mer rtog pa ni rjes su dpag pa yin no zhes bya bar yang brjod par nus pa ma yin nam /
me la ni mthong ba yod pa ma yin la /
ma mthong ba yang sbyor ba ni mi rung ngo / /
de bas na rjes su dpag pas nye bar blang bar bya ba nyid sbyor ba de rtogs pa yin gyi /
mngon sum ni sbyor ba dang bral ba yin no / /
'on te dran pas drangs pa'i ming la sogs pa lkog tu gyur pa la yang mngon sum 'jug par 'gyur ba'i phyir /
mngon sum gyis sbyor bar byed pa yin no zhe na /
'dir smras pa / /
de dag 'dus pas de skyed phyir / /
dran las dbang po'i blor 'gyur ba'am / /
min te de las dus gzhan 'gyur / /
la lar rnam g.yeng srid phyir ro / /
zhes bya ba la /
dran pa de dag 'dus pa las te nye bar gyur pa las dbang po'i blo de skyed pa'i rgyu'i phyir /
dran pa las dbang po'i blor 'gyur gyi don nye ba la ltos pa ni ma yin no / /
gal te dran par gyur pa'i ming la sogs pa la 'jug par 'gyur ro / /
'on te don nye bar gyur pa la rten par byed do zhe na /
ma yin te /
dbang po'i blo dran pa las skye ba ma yin te /
don mngon du byed pa ni dran pa ma yin pa'i phyir ro / /
gzhan yang dus gzhan du yang ming la sogs pa dran pa de las dbang po'i blor 'gyur te /
yul la lar rnam par g.yengs pa yang phyis de'i ngo bo nyid kyi rnam pa'i dran pa de srid pa'i phyir ro / /
de bas na dbang po'i shes pa dus gzhan du dran pa'i ngo bo nyid can du 'gyur ro / /
gal te yang don rtog pa med pa'i shes pa'i rgyu yin pas rtag tu rtog pa med pa'i shes pa skye ba'i rgyu don yin pa'i phyir rtog pa dang bral ba nyid mngon sum yin no / /
rim gyis gnyi ga'i rgyur 'gyur na / /
tha dad med phyir sngon nyid 'gyur / /
zhes bya ba ni /
rim gyis don ni shes pa gnyi ga'i rgyur 'gyur te /
dang po ni rtog pa med pa'i shes pa skyed par byed la /
phyi nas ni rtog pa'o zhe na /
dran pa las snga ma'i shes pa'i dus nyid du rnam par rtog pa'i shes pa tha dad pa med pa'i don gyi rgyu las skye bar 'gyur ro / /
'on te dran pa'i grogs can dbang po dang don gyi rtog pa skyed pa yin no zhe na /
mig gi skye mched grogs byed pa can gyis dran pa ma mthong ba ma yin nam /
dbang po rnams snga phyir ming la sogs pa la mi 'jug pa'i phyir ro / /
dran pa'i grogs byed pa thob pa tsam gyis yul ma yin pa la mig 'jug pa ma yin te /
dran pa dang nyi ma shar bar gyur kyang mig nyams par gyur pa can gyi skyes bus gzugs 'dzin par skye ba ni ma yin no / /
gzugs gsal bar gyur na dran pa'i grogs byed pa med kyang mig 'jug par 'gyur te /
dran pa med par gyur kyang gsal ba'i rang bzhin du skye ba'i phyir ro / /
'on te mthong bas gzhag pa'i sgra'i rnam pas dran pa skyed do zhe na /
de ni ma yin te /
gal te sgra'i rnam pa gsal ba'i ngo bo nyid kyi spyod yul can yin na dang po nyid du 'gyur ba yin te /
de mthong bar tha dad pa med pa'i phyir ro / /
'on te gsal ba'i rnam pa can las lhag par gyur pa ming gis shes pa snang bar 'gyur ro zhe na /
de lta na 'o na gsal ba'i rnam pa las rnam pa gzhan snang ba can du 'dzin pa'i shes pa gzhan nyid du 'gyur te /
ming la sogs pa'i shes pa la mthong ba'i byed pa med pa'i phyir ro / /
dbang blo'i rgyu ni gzhan yin na / /
de la dran pa don med 'gyur / /
zhes bya ba la /
'on te dran par gyur pa'i rnam pa las gzhan pa nyid kyis gsal ba'i rnam pa can gyi don dbang po'i blo'i rgyu yin pa de bas na de nyid yul du 'gyur ro zhe na /
de lta na 'o na gsal ba'i rnam pa can de la dran pa don med par 'gyur te /
gsal bar 'dzin pa de la dran pa ni byed pa dang ldan pa ma yin pa'i phyir dran pa med pa yang gsal ba'i rnam pa can rtogs pa'i phyir ro / /
ji ltar brdar byas grub bya'i phyir / /
brda ni dran par 'dod pa dang / /
tha dad brdar btags med 'dzin na / /
de la dran pa'i don can gang / /
zhes bya ba ni /
gal te dran pa'i grogs can gyi dbang po gzugs la sogs pa la 'jug na ming la sogs pa dran pa med na gzugs snang bar mi 'gyur te /
ji ltar 'di yin no zhes nye bar 'jog pa med pa'i phyir mi 'gyur na 'di yin no snyam du sems pa'i nye bar 'jog pa med kyang gzugs mthong ba yod pa yin no / /
sgra yis nye bar gzhag pa las skyes pa'i shes pa la phul du byung ba med pa'i phyir /
de la nye bar 'jog pas dgos pa ci zhig yod /
'on te nye bar 'jog pa yod na gzugs la sogs pa la 'jug par nges te /
de dang 'di'i zhes bde ba dang sdug bsngal gyis sgrub pa la 'jug pa yin no zhe na /
ma yin te /
nye bar 'jog pa med kyang 'jug pa'i phyir ro / /
rtog pa med pa las kyang sngar goms pa'i stobs kyis 'jug par mthong ba yin te /
'di ltar rta'i rtog pa ni ba lang mthong ba nyid las kyang 'jug pa'i phyir ro / /
de bas na 'jug par 'gyur ba la yang nges pa'i byed pa yod pa ma yin no / /
'o na gal te goms pas mthong ba nyid la 'jug pa yin no zhe na /
de lta na ni ming la sogs pa dran pa med par yang dang po'i dus su 'jug par mi 'gyur ba yin no / /
de bas na dang po 'jug pa'i don du 'jug pa la dran pa yod pa yin no zhe na /
'di la smras pa /
gsal ba'i rnam pa can gyi tha dad pa brdar btags pa med pa ste /
sgra yis ma sbyar ba nyid kyis gzung bar bya ba tha dad pa de la dran pa gzhan ci'i phyir byed de don med pa yin no / /
ji ltar brdar btags pa ni tha snyad 'grub par bya ba'i don du brda dran par 'dod de /
tha dad pa sgra yis khyad par 'dzin pa ni ma yin pa'i phyir /
gsal ba'i ngo bo nyid rtogs pa la ming la sogs pa dran pa la dgos pa dang ldan pa ni ma yin no / /
dang por 'jug pa ni rjes su dpag pa las 'gyur ba yin pa'i phyir /
gzugs mthong ba la sgra'i nye bar 'jog pa'i byed pa ma yin zhing /
'jug pa la yang ma yin no / /
sgra'i don la goms pa ni don med pa nyid yin yang rtog pa 'jug par 'gyur ro / /
'o na dbang po'i shes pa la snang ba ni spyi nyid yin te /
sngar mthong ba'i tha dad pa ni ma yin no zhe na / /
spyi tsam 'dzin pa yin na ni / /
khyad par la ltos mi rung ngo / /
de bas mig dang gzugs dag la / /
brten nas mig gi blo skyer 'gyur / /
zhes bya ba la /
mngon sum gyis khyad par dang bral ba'i spyi tsam zhig 'dzin pa yin na ni khyad par du snang ba 'dod pa thob par mi 'gyur ba las khyad par 'dod pa yang yin te /
'di ltar shing zhes bya ba'i spyi tsam 'dzin pa yin na yang shing ji lta bu yin zhes tshar pa la sogs pa 'dod par snang ba'i phyir /
snga phyi dran pa ma rtogs par spyi 'dzin pa yod pa ma yin zhing rjod par byed pa'i sgra dran pa ni mthong ba la byed pa yod pa ma yin no / /
de'i phyir mig dang gzugs la brten nas mig gi blo skye bar 'gyur te /
'di ltar phyi rol na gnas pa'i gzugs tsam la mig 'jug pa mthong ba yin na /
ji ltar sgra dang spyi'i yul can du 'gyur /
de bas na dran pa'i sngar phyis mig gi rig pas snga ma dang phyi ma 'dzin pa ma yin te /
rtog pa med pa ni nye ba tsam zhig snang ba yin pa'i phyir ro / /
sgra yis nye bar gzhag pa ni brda dran pas blang bar bya ba'i skye ba can yin pa'i snga ma dang phyi ma la rtog pa can gyi yid nyid yin no / /
de'i phyir mngon sum rtog pa dang bral bar grub pa yin no / /
'o na ci'i phyir gnyis la rag las nas skye ba dbang po la brten par brjod kyi yul la brten par ma yin no zhes bya ba slob dpon gyi gzhung 'di'i don ni 'di yin te /
mig la rag las pa dang yul la rag las pa nas mngon sum skye ba yin na /
ci'i phyir dbang po la brten pa zhes bya'i /
yul la brten pa zhes mi bya zhes bya ba'i tha tshig go / /
gzugs la sogs pa'i yul gyi sgo nas kyang brjod par rigs kyi dbang po 'ba' zhig las ma yin te /
dbang po las skyes pa kho nas mngon sum ma yin te /
rab rib kyis bcom pa'i mig las skyes pas zla ba gnyis su mthong ba mngon sum ma yin pa'i phyir ro / /
yul gyi rnam pa can gyi mthong ba la 'jug pa ni thams cad mngon sum kho na yin pa de bas na /
yul la mi 'khrul ba can ni mngon sum yin la /
brjod pa yang 'khrul pa med par rigs pa yin no zhe na /
'o na yul gyi phan btags pa'i zla ba gnyis su snang ba 'khrul pa nyid ma yin nam /
de'i phyir yul gyi stobs kyis bskyed pa yin na yang thams cad phyin ci ma log pa ma yin no / /
'on te zla ba ni zla ba gnyis su snang ba'i shes pa'i yul ma yin te shes pa la dran pa 'jog par nus pa med pa'i phyir /
de yul ma yin no zhe na /
de lta na 'o na ni phyin ci log tu snang ba'i rgyu dbang po nyid ma yin te /
rnam pa rab rib kyis bcom pa'i rgyu can yin pa'i phyir /
nye bar bcom pa'i dbang po ni dbang po ltar snang ba yin no / /
de lta bas na mig dang yul dag mtshungs pa yin na brtsad par rigs te /
yul yang dbang po bzhin mngon sum / /
shes pa skyed par nus na ni / /
'o na ci'i phyir gnyis ltos pa'i / /
skye ba de ni des mi brjod / /
ces bya ba la /
'o na gal te mngon sum gyi shes pa skyed pa la yul la nus pa mngon du yod de dbang po bzhin yin na ni /
de lta na ni dbang po dang yul gnyis la rag las nas mngon sum skye ba de ni /
yul de'i sgo nas yul la brten pa'o zhes ci'i phyir mi brjod ce na 'dir smras pa /
rtogs par byed pa nyid dpyad nas / /
tha snyad nges par sbyor bar byed / /
da yang dbang po'i ming la yod / /
de yi chos kyang nges sbyor yin / /
zhes bya ba la /
tha snyad thams cad ni brjod par 'dod pa'i dngos po ston pa na /
rtogs par byed pa dpyad nas sbyor bar byed de /
gang la go bar byed pa med pa'i sgra de ni sbyor ba ma yin no / /
mngon sum gyi rang gi ngo bo go bar byed pa yang dbang po la brten pa'i ming gis nus pa ste /
gang dbang po la brten pa de mngon sum yin la /
nye bar bcom pa'i dbang pos ma nges pa ni gsal ba yin no / /
rtogs par byed pa de'i chos kyang nges par sbyar bar 'os pa yin te /
des na dbang po'i sgo nas mngon sum zhes bya bas brdar btags pa yin no / /
'on te yul dang lhan cig 'khrul pa med de /
zla ba ni 'khrul pa'i shes pa'i yul ma yin pa'i phyir ro zhe na /
de ni ma yin te /
gal te zla ba yul ma yin na skyes bu gzhan gyi mngon sum gyi yul du 'di ji ltar 'gyur /
dbang po las skyes pa nyid ni dbang po gcig yod pa dang med pa'i rjes su 'brel ba'i phyir /
dbang po'i ni thun mong ma yin pa'i rgyu yin pa'i phyir /
tha snyad gdags pa'i rgyu mtshan yin gyi /
yul ni ma yin te /
de ni skye bo thams cad kyi thun mong ba yin pa'i phyir ro / /
de nyid kyi phyir nas kyi myu gu zhes bya ba ni thun mong ma yin pa'i tha snyad du snang ba yin no zhes gsungs pa yin no / /
'on te yul la brten pa zhes bya ba yul gyi bdag nyid can shes pa yin par 'dod do zhe na /
de lta na ni rang rig pa nyid mngon sum du 'gyur gyi /
dbang po las skyes pa ni go bar byed par mi 'gyur ro / /
'on te 'jig rten la grags pas yul 'dzin par brjod do zhe na /
ma yin te /
mngon sum zhes bya ba nyid 'jig rten la grags pas 'di nyid kyis chog mod /
brjod pa gzhan gyis ci zhig bya /
bye brag tu smra ba'i lta ba la yang yid kyi rnam par shes pa mngon sum du 'gyur te yul 'dzin pa'i phyir ro / /
de ltar yang yul ni thun mong ba yin te /
yid kyi rnam par shes pa dang gzhan gyi rgyu la yod pa'i shes pa'i rgyu yin pa'i phyir ro / /
de bas na dbang po'i sgra yis brjod pas mngon sum ni rtog pa dang bral ba'i ngo bo nyid du mtshon par nus kyi /
yul gyi sgra yis brjod pa las ni ma yin no / /
'on te yul brjod pas kyang rtog pa dang bral bar ston par nus te /
'di ltar don gyi stobs kyis skye ba'i phyir ro zhe na /
ma yin te /
zla ba gnyis snang ba na don las skye ba med pa'i phyir ro / /
des na de rtog pa med par mi 'gyur ro / /
'on te don gyi stobs kyis skyes pa phyin ci log gi shes pa la med do zhe na /
de lta na 'o na mngon sum thams cad don las skyes pa'i phyir /
rtog pa med pa nyid du brjod par nus pa ma yin te /
de'i phyir dbang po nyams pa la skyes pas thams cad rtog pa med par grub par 'gyur ba'i phyir /
dbang po nyid kyi sgra yis tha snyad gdags par rigs pa yin no / /
de'i phyir tha snyad 'di la ni / /
rang bzhin gyis rtags nges par sbyar / /
ngo bo khyab par byed pa ni / /
log pa'i phyir na ldog par 'gyur / /
zhes bya ba ni /
gang gi phyir rtog pa sngon du gtong ba rnams kyis rtogs par byed pa dpyad nas tha snyad sbyor bar byed pa de'i phyir mngon sum gyi tha snyad 'di la ni rtags nges par sbyar bar bya ste /
mngon sum gyi rang gi ngo bo nyid la ltos nas go bar byed pa'i ngo bo nyid yin no / /
des na rtogs par byed pa la rtags sbyor ba yin no / /
nges par sbyor ba de yang yul brten pa'i sgra la ldog pa yin te /
khyab par byed pa'i rang bzhin go bar byed pa ldog pa'i phyir ro / /
des na dbang po la brten pa nyid kyis mngon sum zhes bya ba'i tha snyad gdags par rigs so / /
de bas na mngon sum rtog pa dang bral ba grub pa yin no / /
'o na gal te mngon sum rtog pa med pa yin na /
'o na gang 'di slob dpon snga mas rnam par shes pa lnga'i tshogs ni bsags pa la dmigs pa can no zhes gsungs pa dang /
der ni du ma'i don skyed phyir / /
rang gi don la spyi'i yul can / /
zhes gsungs pa de dang 'gal bar 'gyur te /
'das pa la dmigs pa'i shes pa ni rtog pa ma yin te /
bsags pa rtogs pa ni rtog pa med par 'gal ba'i phyir ro / /
'di ltar /
bsags pa dag ni tshogs pa yin / /
de spyi de la dbang po'i blo / /
spyi blo gdon mi za bar yang / /
rnam par rtog pa dang rjes 'brel / /
zhes bya ba la /
rdul phra rab rnams mang po bsags pa ni tshogs par brjod de /
tshogs pa de yang spyi yin te kun rdzob tu yod pa'o / /
rdul phra rab rnams phan tshun tha dad pa'i lus can tha dad par snang ba la 'dus pa'i blo yod pa ma yin pa de bas na tha dad pa'i tshogs pa ni yod pa ma yin no / /
'on te rdul phra rab las tha dad pa tshogs pa'o zhe na /
de ni ma yin te /
rdul phra rab kyis dben par tshogs pa mi snang ba'i phyir ro / /
rdul phra rab rnams las log pa'i 'dus pa 'dzin na ni tha mi dad pa nyid du 'dzin pas 'dus pa ni ci zhig yin /
'on te rdul phra rab rnams bdag gi ba'i rang bzhin du snang ba ma yin te /
'on kyang rdul phra rab 'dus pa'i rnam pa can gyi blo skye ba de 'dus pa'i sgrub byed yin no zhe na /
'dus pa rtogs pa'i sgro btags pa tsam ste /
nags la sogs pa bzhin no / /
spyi yang rdul phra rab thams cad kyi thun mong ba 'dzin pa'i blo ni rnam par rtog pa dang rjes su 'brel pa'o / /
de bas na mig la sogs pa'i blo rnams spyi 'dzin pa ni rtog pa med pa nyid rnyed par dka' ba ma yin nam zhe na /
smras pa / /
don gzhan dang ni mngon 'brel phyir / /
rdul phran gzhan gang skye 'gyur ba / /
de dag bsags bshad de yang ni / /
shes pa skye ba'i rgyu mtshan yin / /
zhes bya ba la /
rdul phra rab las tha dad pa'i don gzhan nye bar 'jog pa'i rgyu dang 'brel pa'i phyir /
sngar gyi rdul phra rab rnams las gzhan pa'i rdul phra rab gang zhig rung ba'i yul na gnas pa shes pa'i rgyur skyes pa'i rdul phra rab de nyid la bsags pa zhes bsags pa la dmigs pa can zhes bya ba'i gzhung gis bshad kyi /
gzhan pa'i bsags pa ni yod pa ma yin no / /
gang gi phyir rdul phra rab khyad par can du skyes pa de nyid mngon sum gyi shes pa skyes pa'i rgyu mtshan yin no / /
'o na gal te rdul phra rab nyid phan tshun tha dad pa'i shes pa'i rgyu yin pa de lta na /
'o na ni snang bar 'gyur ro zhe na /
skra shad la sogs pa ma 'dres pa yang ring po nas ma 'dres par mi snang ba ma yin nam /
de bzhin du gal te tha dad par mi snang yang rdul phra rab kyang rang gi rnam pa 'jog par nus pa'i phyir 'dir gang gi skyon du 'gyur /
de lta na 'o na dngos po nyid snang ba las 'das pa mngon sum yin zhing /
gzhan yang phyin ci log gi rnam pa snang ba mngon sum rtog par 'gyur te /
spyi'i blo bzhin no / /
'on te shes pa'i rnam pa nyid shin tu mthug po bar med par mngon du byed pa'i phyir /
mngon sum la rnam par snang bar 'gyur na /
'o na rtog pa rgyang ring bar 'gyur te /
rtog pa nyid la yang rang gi snang ba nyid snang ba'i phyir ro zhe na /
'dir lan btab pa /
ma dag par snang ba can gyi lus can rnams phyin ci log nyid du snang bar 'gyur te /
de la ltos nas rtog pa med pa zhes bya ba 'di brjod pa yin no / /
dag pa mthong ba can rnams ni snang ba'i stobs kyis dmigs pa thams cad phyin ci ma log pa yin no / /
gang yang thams cad rtog pa med pa'o zhes smras pa de la brjod pa /
rtog pa dang bcas par shes pa thams cad 'dod pa nyid de /
rang gi rnam pa nyid snang ba'i phyir ro / /
gzhan gyi lugs la brten nas rtog pa dang bcas pa dang rtog pa med pa'i bye brag bstan pa yin te /
phyi rol gyi tshul la phyi rol mngon sum du byed pa mngon sum yin te /
rjes su dran pa'i rtog pa ni rtog pa'o / /
de mngon sum la yod pa ma yin pa'i phyir rtog pa med pa'i shes par brjod do / /
'o na rdul phra rab de nyid phan tshun ltos pa med pa nyid du rnam par shes pa ci ste mi skyed ce na /
'dir smras pa /
rdul phran gzhan dag med par ni / /
rdul phran khyad par de yang med / /
de gcig nges med phyir shes pa / /
spyi yi spyod yul can du bshad / /
ces bya ba la /
rdul phra rab rnams kyi rnam par shes pa la rnam pa gtod par nus pa'i khyad par de ni /
rdul phra mo gzhan dag med par yod pa ma yin te /
rdul phra rab de dag gi tshogs pa gcig la rag las pa yin na /
ji ltar phan tshun ltos pa med par skye bar 'gyur zhing /
gang gis na phan tshun ltos pa med par snang bar 'gyur /
de ste de'i phyir rdul phra rab gcig la nges pa med pa'i phyir /
shes pa spyi'i spyod yul can du bstan bcos mdzad pas bshad do / /
de dag gis ni /
der ni du ma'i don skyed phyir / /
rang gi yul la spyi'i yul can / /
zhes bya ba'i don bstan par 'gyur ro // //
tshad ma rnam 'grel gyi 'grel pa /
bam po bcu pa /
ci ste skye mched gcig nyid la'ang / /
cig car du ma mi snang na / /
zhes bya ba la /
de lta mod kyi rdul phra rab rnams skye mched gcig pa can yin yang /
rdul phra rab du ma'i 'khor lo cig car mi snang ba de'i phyir /
sngar mthong ba nyid kyi don dang mtshams sbyor ba las /
rdul phra rab rnam pa 'dzin pa rtog pa dang bcas pa yin te /
phan tshun tha dad pa'i rdul phra rab mthong bas bslangs pa'i don dang mtshams sbyor ba'i phyir /
mngon sum rtog pa dang bral ba ma yin no / /
gcig mthong ba na du ma cig car yongs su gcod pa yang ma yin te /
yid gcig nyid yin pa'i phyir gang la byed pa yod pa de nyid shes par nus pa yin gyi /
rdul phra mo du ma cig car yongs su gcod pa ni ma yin no / /
de'i phyir yan lag can gyi rdzas khas blang bar bya'o zhe na /
'dir smras pa /
til sogs tha dad rnams la ni / /
ci'i phyir cig car 'dzin par snang / /
zhes bya ba la /
gal te rdul phra rab rnams cig car mi snang ba de'i tshe sngon gyi rdul phra rab bsres nas rtog pa dang bcas par 'gyur la /
de yang ma 'dres pa'i rdul phra mo mngon sum du byas pas rtog pa med par grub ste /
sngar gyi rdul phra rab bsre ba ni shes pa gzhan kho na yin no / /
gzhan yang gal te cig car don du ma yongs su gcod par mi 'gyur ba de lta na ni /
nges pa'i sa phyogs su til dang sran ma sha dang mon sran gre'u la sogs pa phan tshun ldan pa ma yin pa rnams cig car 'dzin par snang bar ci'i phyir 'gyur /
'on te shes pa shin tu myur bar 'jug pas tha dad pa'i til rnams la cig car snang ba yin no zhe na /
smras pa /
'dir ni mgyogs pa'i lan btab zin / /
de rnams rim gyis 'byung ba na / /
rim min 'dzin pa cis ma yin / /
dus mtshungs can blo thams cad ni / /
de las rim min snang can 'ga' / /
ci phyir gzhan ni rim ldan yin / /
de phyir don kun 'dzin pa la / /
'di ni rim min thal bar 'gyur / /
zhes bya ba la /
cig car 'dzin pa 'dir rgyu mtshan mgyogs pa'i lan ni yi ge dus gcig thos par 'gyur zhes bya ba 'dis lan btab zin to / /
gzhan yang mgyogs pas cig car ma yin par snang ba la cig car snang ba de ltar shes ta /
dper na ut+pala'i 'dab ma brgya 'bigs pa mgyogs pas cig car snang bar mthong ba de bzhin du gzhan du yang yin no zhes bya bar ni mi rung ste /
dpe tsam gyis bsgrub bya 'grub pa med pa'i phyir ro / /
gzhan yang 'dab ma brgya 'bigs pa steng 'og na gnas pa'i don ni cig car 'bigs pa med pa'i phyir /
rim pa rjes su dpag pas grub pa yin no / /
nyil rnams la ni cig car mthong ba la gnod pa yod pa ma yin la /
gnod pa med par yang cig car snang ba phyin ci log tu grub pa ma yin no / /
gzhan yang til de dag nyid rim gyis 'byung ba'i ngang tshul can la ni mgyogs par snang ba rim pa ma yin par 'dzin pa ci'i phyir ma yin / /
gzhan yang skad cig ma'i mtshan nyid can gyi dus mtshungs pa gang la yod pa'i blo de lta bu'i blo thams cad 'gyur ba yin te /
skad cig ma ma yin pa'i phyir /
blo rnams la dus tha dad pa yod pa ma yin no / /
de'i phyir blo de dag gi nang nas blo 'ga' zhig til la sogs pa rnams rim pa dang ldan pa la rim pa med par snang ba can yin zhing /
blo gzhan dag til la sogs pa rim gyis 'byung ba gang yin pa de rnams rim gyis snang ba can du ci'i phyir 'gyur te /
dngos po mthong ba ni blo'i tshad tsam gyis dus can yin zhing /
blo de dag kyang dus mtshungs pa can yin no / /
de'i phyir don thams cad 'dzin pa na snang ba 'di la rim pa med par thal bar 'gyur ro / /
de bas na cig car mthong ba ni mgyogs pas byas pa ma yin no / /
gzhan yang cig car mthong ba nyams su myong ba ni gsal bar snang ba can yin no / /
gal te yang mgyogs pa las /
sngar mthong ba las sgro btags nas rim pa med par rtogs na ni /
ji ltar shin tu gsal ba yongs su gcod pa can cig car snang bar 'gyur /
de'i phyir cig car mthong ba shin tu gsal ba'i lus can rtog pa med par bden par grub pa yin no / /
gzhan yang /
phye leb khra bo la sogs gzugs / /
gcig min na yang mthong ba ci / /
gal te khra bo de gcig na / /
de las 'di ches ngo mtshar che / /
sna tshogs yin phyir gcig pa min / /
dper na nor bu'i gzugs bzhin no / /
zhes bya ba la /
gal te gzugs kyi skye mched du gzung ba rdul phra mo du ma 'dzin pa ma yin na /
de lta ba ni phye ma leb khra bo la sogs pa'i gzugs gcig ma yin pa'i phyir /
cig car snang bar mi 'gyur ro / /
'on te phye ma leb khra bo'i gzugs gang yin pa sna tshogs yan lag can gcig pa yin no zhe na /
'di khas len na phye ma leb khra bo la sogs pa'i khra bo las ches ngo mtshar bar 'gyur ro / /
de'i phyir sna tshogs par gyur na gcig pa'i rang bzhin du mi 'gyur te /
'di ltar khra bo zhes bya ba ni phan tshun tha dad pa'i rnam pa can gyi dngos po ni gzhan du rjod par byed pa yin na /
ji ltar gcig du mar 'gyur /
de bas na phye ma leb khra bo sna tshogs pa'i rnam pa can ni gcig pa ma yin te /
dper na nor bu mar gad dang pad+ma rA ga dang /
mu tig la sogs pa rnams kyi gzugs tha dad pa bzhin no / /
'on te nor bu rnams tha dad pa ni rdzas tha dad pa'i phyir /
sna tshogs pa'i gzugs can nyid yin gyi /
phye ma leb khra bo la ni rdzas tha dad par snang ba ma yin no zhe na /
phye ma leb khra bo la yang phan tshun tha dad par snang ba bzlog par mi nus par 'jug pa ma yin nam zhe na /
tha dad par yongs su gcod pa nyid tha dad pa ste /
de'i phye ma leb khra bo la sogs pa gcig pa ni ma yin no / /
'on te nor bu rnams la sngon po la sogs pa cha tha dad par snang ba yod de /
'di ltar in+d+ra nI la sngon po'i gzugs 'dzin pa dang pad+ma rA ga ni dmar po'i gzugs yongs su 'dzin pa dang /
reg bya'i bye brag kyang nor bu la dmigs pa yin la /
phye ma leb khra bo la ni gzugs tha dad par snang ba med cing /
reg bya tha dad par snang ba yang ma yin te /
de'i phyir gcig pa nyid yin no zhe na /
'dir smras pa /
ras khra bo sogs sdo sogs / /
rnam pa tha dad mtshungs pa yin / /
zhes bya ba la /
sngon po dang ljang gu la sogs pa rnams dang rig pa'i cha tha dad pa gang yin pa mar gad la sogs pa tha dad pa'i rgyur brjod pa de ni phye ma leb khra bo la sogs pa la mtshungs pa ste /
'di ltar phye ma leb khra bo la sogs pa la sngon po la sogs pa'i cha tha dad pa 'di sngon po yin zhing /
'di ni ser po'i rang bzhin no snyam pa mthong ba kho na yin la /
de la reg bya ni phan 'dogs pas tha dad pa yin no / /
de'i phyir ji ltar nor bu la cha shas med par 'gyur zhing /
phye ma leb khra bo la ni cha tha dad pa yod par 'gyur ba yin /
reg bya'i bye brag kyang ma nges pa nyid yin te /
'di ltar rigs mi mthun pa'i snal ma las byas pa'i phye ma leb khra bo la reg bya mtshungs pa ma yin no / /
de la yan lag can yod pa ni ma yin te /
rigs mi mthun pa'i rdzas rtsom pa med pa'i phyir ro / /
gal te de la yan lag gzugs / /
'ba' zhig de ltar snang gyur na / /
'di ltar sngo sogs bsal nas ni / /
khra bo gzhan mthong ngo mtshar che / /
zhes bya ba la /
phye ma leb khra bo la sogs pa de la /
snal ma'i yan lag rnams kyi gzugs 'ba' zhig de ltar tha dad par snang bar 'gyur gyi /
yan lag can gyi gzugs tha dad par snang bas shes par bya ba ni ma yin pas de nyid gcig pa yin te /
yan lag rnams ni tha dad pa'i phyir /
de la gnas pa'i gzugs tha dad pa nyid yin no zhe na /
de ni ma yin te /
sngon po dang /
dmar po dang /
dkar po la sogs pa spangs pa'i snam bu khra bo la gzhan du mthong ba'i rdzas gang yin pa'i dar khra bo de ni ngo mtshar che ste /
yan lag la gnas pa'i sngon po la sogs pa'i gzugs las tha dad pa'i snam bu khra bo la sogs pa'i gzugs gcig dmigs pa med pa'i phyir ro / /
'on kyang sngon po la sogs pa cig car du /
phye ma leb khra bo dang / /
bris pa'i phye ma leb khra bo la gzugs du ma snang ba'i phyir /
cig car du ma dmigs par grub pa yin no / /
'on te bris pa'i phye ma leb khra bo la sngon po la sogs pa rim gyis yin la /
bris pa ma yin pa'i bya khra bo la sogs pa la sngon po la sogs pa cig car snang ba yin no zhe na /
don rnams dus mtshungs can nyid du / /
mtshon par byed pa'i blo dag gi / /
sna tshogs don can rim ldan gcig /
don gcig can gzhan rim min cis / /
zhes bya ba smos te /
sngon po la sogs pa'i rnam pa dang dus mtshungs pa gang la yod de med pa nyid kyis bris pa'i phye ma leb khra bo dang bris pa min pa mtshon par byed pa'i blo dag gi nang nas blo gcig bris pa'i phye ma leb khra bo 'dzin pa ni sna tshogs pa'i yul can dang rim pa dang ldan pa yin la /
gzhan dngos kyi phye ma leb khra bo 'dzin pa ni rdzas gcig gi don can dang /
rim pa med pa can yin no zhes bya ba 'di la rgyu ci zhig yod /
dus dang rnam pa dang mtshungs par dmigs pa na /
bris pa dang ma bris pa'i phye ma leb khra bo dag mi 'dra ba ni rigs pa ma yin pa de ltar na gnyi ga la yang tha dad med pa'i ngo bo nyid yod par 'gyur ro / /
'o na gal te bris pa dang bris pa ma yin pa'i phye ma leb khra bo dag gcig pa nyid du snang bar khyad par med pa de lta na yang /
gal te gang yang rung ba'i rjes su dpag pa las dngos kyi phye ma leb khra bo gcig pa dang bris pa du ma yin no zhes rnam par gzhag par bya na /
de lta bu la skyon ci zhig yod ce na /
de ni bden pa ma yin te /
gang gi phyir / /
blo rnams sna tshogs ngo bo'i phyir / /
dngos rnams sna tshogs tshul can nyid / /
de rgyu ma yin na gang gis / /
tha dad rnam gzhag 'di grub 'gyur / /
zhes bya ba la /
blo rnams ni sna tshogs pa'i tshul can yin zhing /
rnam pa sna tshogs pa can nyid yin pa'i phyir /
nor bu dang /
mu tig dang /
byi ru la sogs pa'i dngos po rnam pa sna tshogs pa'i tshul can te /
rnam pa sna tshogs pa nyid can du 'gyur ro / /
gal te blo sna tshogs pa'i tshul can /
phye ma leb khra bo la sna tshogs pa nyid du grub pa'i rgyu ma yin pa ste /
sgrub byed ma yin no zhe na /
'o na tshad ma gang gis mu tig dang /
pad+ma rA dug la sogs pa tha dad par grub par 'gyur /
de bas na tha dad pa'i tha snyad thams cad nyams par 'gyur ro / /
ras khra bo gcig pa nyid ma yin la /
'on kyang nor bu dang /
mu tig dang /
byi ru la sogs pa rim gyis nyams su myong bar gyur pa yin yang /
shin tu myur bar snang bas cig car snang ba ma yin nam zhe na /
de lta na ni don thams cad dmigs pa rnams ni phyin ci log tu 'dzin par dogs kyi /
gang du yang de kho na nyid nges pa ni ma yin no / /
des na thams cad 'thad pa med par 'gyur te /
de'i phyir nor bu cig car rtogs pa rnams ni rjes su dpag pas rim pa rtogs par mi rung ste /
mngon sum gyis cig car nyams su myong ba'i phyir ro / /
'on te mngon sum nyid kyang cig car snang ba ma yin te /
rjes su dpag pas gnod pa'i phyir ro zhe na /
'o na rjes su dpag pa nyid du de mi 'gyur te /
cig car mngon pas gnod pa'i phyir ro / /
de'i phyir thal ba mtshungs pa yin no zhe na /
'on te mthong ba ni ci zhig ltar mig gi nyes pa las 'byung gi rjes su dpag pa ni ma yin no / /
de'i phyir rjes su dpag pas nye bar gzhag pa'i rim par snang ba du ma la yod kyi /
mngon sum cig car snang ba ni ma yin no zhe na /
de ni rigs pa ma yin te /
rab rib kyis bslad pa'i mig yul la phyin ci log tu snang ba skyed par rigs kyi /
rim pas mthong ba ni rgyu'i skyon gyis rim pa med par 'gyur bar dmigs pa ma yin te /
ngo bo nyid gcig ni gzhan pa'i rnam pa can ma yin pa'i phyir /
cig car snang ba nyid du 'gyur ro / /
'on te rim par snang ba'i nor bu rnams la cig car snang ba'i shes pa ni 'khrul pa'o zhe na /
'o na 'khrul pa nyid ci zhig yin te /
ci snang ba med pa yin nam /
'on te rnam pa gzhan pa yin grang na /
gal te rim pa dang ldan par mi snang ba rim par snang ba la 'khrul pa nyid yin na /
'o na ni sngon po la yang ser por mi snang ba'i phyir 'khrul pa nyid du 'gyur ro / /
gal te yang rim pa med par mi snang ba yin na /
'o na rim pa nyid shin tu gsal bar snang ba'i lus can snang bar 'gyur ba'i phyir /
ji ltar 'khrul par 'gyur /
sngon por snang ba nyid de 'khrul pa ma yin no / /
'on te rim pa dang ldan par snang ba la cig car snang ba 'khrul pa yin no zhe na /
de lta mod kyi rim par snang ba can nyid dang /
rim pa mi snang ba can gyi rim pa med pa la rim pa med pa ma yin nam /
de'i phyir blo de rim pa dang ldan par ji ltar 'gyur / /
de bas na gang cig car myong bar gyur pa de cig car snang ba can yin te /
snang ba nyid rnam par 'jog pa'i rgyu yin pa'i phyir ro / /
'o na ri mo la sogs pa la khra bo'i blo cig car snang bar 'gyur ba de bas na rtsig pa'i logs la khra bo gcig pa nyid du rigs kyi /
mar gad dang pad+ma rA ga la sogs pa la ni khra bo'i blo gcig pa ma yin te /
de'i phyir blo nyid snang ba'i cha tha dad pa'i phyir khra bo gcig yin la /
nor bu la sogs pa ni gcig pa ma yin no zhe na /
'dir smras pa / /
rigs mi mthun rnams rtsom med phyir / /
ri mo sogs gzugs sna tshogs min / /
ldan pa khra min gzugs med phyir / /
btags pa tsam la brten min te / /
re re khra bo min phyir ro / /
zhes bya ba la /
ri mo la sogs pa la khra bo'i blo gcig ni khra bo gcig gis 'dzin pa ni ma yin te /
de la yan lag can med pa'i phyir ro / /
rdzas med pa ni ser po dang ljang gu la sogs pa'i rigs mi mthun pa'i cha shas rnams kyis rdzas mi rtsom pa'i phyir ro / /
'di ltar rigs mi mthun pa'i snal ma'i tshogs kyis snam bu mi rtsom pa'i phyir /
snam bu'i rdzas khra bo ni yod pa ma yin no / /
'on te ri mo la sogs pa rigs mi mthun pa'i yan lag gis bskyed pa'i ldan pa khra bor 'gyur ro / /
gal te rdzas ni rigs mi mthun pa'i rgyus bskyed pa ma yin te /
rigs mi mthun pa rnams kyis ma brtsams pa'i phyir te /
'phrod pa 'du ba med pa'i phyir ro / /
ldan pa ni rigs mi mthun pa la yang yod pa'i phyir ro zhe na /
de ni ma yin te /
gang gi phyir ldan pa ni khra bor rigs pa ma yin te /
de yon tan nyid yin pa'i gzugs dang 'phrod pa 'du ba med pa'i phyir ro / /
gal te ldan pa gzugs dang ldan pa yin na /
de lta na ni yon tan bzhin du /
rdzas yin pa'i phyir rdzas nyid du 'gyur ro / /
de lta na yang rigs mi mthun pas ma brtsams pa zhes bya ba ni grub pa'i mtha' las 'das pa yin no / /
'on te nges par btags nas ri mo la sogs pa la ldan pa khra bo yin te /
dper na sdong po'i tshogs me tog rgyas pa bzhin no zhe na /
btags pa tsam gyis yang rten ldan pa ma yin te /
sngon po dang /
dkar po dang /
skya bsangs la sogs pa re re ba rnams la khra bo med pa'i phyir ro / /
gal te yan lag rnams re re khra bo nyid yin na /
de'i tshe khra bo nyid de yis brtsams pa'i ldan pa don gcig la 'dus pa la khra bor shes par 'gyur te /
dper na sdong po me tog dang 'brel pa las de la grangs mang po rnams ldan par nags me tog can no zhes me tog dang ldan pa nyid du rtogs pa yin gyi /
ri mo la sogs pa rnams la yan lag rnams re re la khra bo dang ldan pa ni ma yin te /
de dag re re ni khra bo ma yin pa'i phyir ro / /
de bas na khra bo dang ldan pa la khra bo gdags pa ni ma yin no / /
'o na ji ltar me'i chos me nyid dang rno ba nyid kyis chos mthong ba las /
skyes bu la 'dra bas 'dogs pa ste /
bus pa me yin pa bzhin no / /
de ltar sngon po dang ser po la sogs pa so sor gzung ba rnams yan lag gzhan snang ba'i tshe brtags nas sgro 'dogs par byed do / /
de'i phyir khra bo rtogs pa yin no zhe na /
'di la lan btab pa /
rim pa bzhin du gzung ba la'ang / /
khra bo'i blo ni btags min pa'i / /
du ma gcig gis 'dzin phyir ro / /
zhes bya ba la /
mi rno ba me dang sgro 'dogs pa'i rgyu yod na /
ri mo la sogs pa ni ser po la sogs pa shes par gyur pa ji ltar sgro 'dogs par 'gyur te /
'di ltar rim gyis gzung ba'i sngon po dang ser po la sogs pa rnams yod na yang de la gcig pa'i rang bzhin snang bar gyur pa /
khra bo'i blor 'dogs pa du ma yin te rgyu mtshan med pa'i phyir ro / /
'on te sngon po la sogs pa nye bar gyur na /
phan tshun sgro 'dogs pa'i rgyu yin no zhe na /
cig car snang ba la nye bar rigs kyi /
rim par snang ba la nye bar gyur pa ci zhig yod /
'on te yul gcig tu yan lag rnams mthong ba nye ba ma yin nam zhe na /
yul gcig tu snang ba snga ma dang phyi ma dag tu ji ltar khra bo nyid du snang bar 'gyur te /
dus phan tshun spangs pas yan lag rnams nyams su myong ba'i phyir ro / /
'on te dran pa la gnas pa'i gzugs snang du rung ba nyid kyis snang bar 'gyur te /
tha dad par mthong ba'i phyir ro zhe na dran par gyur pa la snang du rung ba nyid ni rang bzhin la 'dzin par ji ltar 'gyur /
dran par gyur pa'i ngo bo nyid las 'das kyang /
dran par gyur pa la ngo bo nyid gsal bar mthong bas snang ba yin no zhe na /
'o na ni mthong ba nyid sems kyis 'dzin gyi sgro btags pa ni ma yin no / /
'on te mthong ba nyid sgro btags pa'o zhe na /
de yang mi rung ste /
sngon po dang ser po la sogs pa du ma blo gcig gis 'dzin pa'i phyir ro / /
cig car du ma mthong ba yang ri mo la sogs pa la gsal bar yod de /
mig 'jug pas thams cad mthong bar snang ba'i phyir ro / /
skabs su bab pa'i nye bar bsdu bar bya ba'i phyir /
de'i phyir du ma'i don can gcig /
grub 'gyur phyir rtog med pa'ang 'grub / /
don gcig rtog par byed pas kyang / /
de las gzhan pa'ang mthong bar 'gyur / /
zhes bya ba smos te /
gang gi phyir til la sogs pa tha dad pa rnams la cig car snang zhing /
phye ma leb khra bo la sogs pa'i gzugs sna tshogs pa'i rnam par snang ba'i phyir sngon po dang ser po la sogs pa'i rnam pa sna tshogs pa thams cad kyi yul can gyi blo sna tshogs pa'i gzugs can gcig nyid yin pa'i phyir /
sngon po la sogs pa sna tshogs pa'i yul can yin pas rtog pa med pa'i blo grub pa yin no / /
gang gi phyir / /
khra bor snang ba na sngon po la sogs pa sna tshogs pa'i gzugs ni sngon po gcig la rtog pas kyang ser po la sogs pa gzhan yang mthong ba yin te /
cig car rtog pa du ma skye ba ni ma yin no / /
'on te khra bo'o zhes rtog pas sngon po la sogs pa'i dngos po thams cad mthong ba yin no zhe na /
ma yin te /
nges pa med pa'i phyir gdon mi za bar khra bo zhes bya ba'i rtog pa nyid la khra bor snang ba yod pa ma yin te /
rtog pa gcig gis kyang gzugs sna tshogs mthong ba'i phyir /
'dis ni blo gcig khra bo'i rnam pa can du grub pa yin no / /
'dir rtsod par byed de /
sna tshogs snang can don rnams la / /
gal te gcig nyid mi rigs na / /
re zhig blo de gcig nyid la / /
ji ltar du ma snang bar 'gyur / /
zhes bya ba la /
gang la sna tshogs pa'i snang ba yod pa'i phye ma leb khra bo la sogs pa'i don rnams la /
gal te gcig pa nyid med na ni /
'o na khra bor snang ba'i blo de nyid gcig par ji ltar rigs te /
ji ltar khra bo'i rnam pa can gyi blo gcig tu khas len pas na phyi rol gyi sna tshogs kyang gcig pa yin par 'gyur te /
blo sna tshogs pa'i ngo bo nyid can yin pas /
gal te dngos po rnams du ma'i gzugs can yin na /
de'i tshe blo la snang ba ni rang bzhin sna tshogs pa'i ngo bo nyid yin pa'i phyir blo yang sna tshogs pa'i rang bzhin can du 'gyur na /
blo tha dad pa ni ma yin no / /
de'i phyir khra bo'i blo'i dpe nyid kyis ma nges par 'gyur te /
sna tshogs pa yin pa'i phyir de dag tu ma yin no zhe na /
'dir smras pa /
ji lta ji ltar don bsams pa / /
de lta de ltar dben par 'gyur / /
mkhas pa rnams kyis gang smras pa / /
de ni dngos stobs 'ongs pa yin na / /
zhes bya ba la /
'di'i dgongs pa ni 'di yin te /
blo gcig yin na ni sna tshogs pa ma yin te /
rnam pa du ma can nyid kyi phyir dang /
dngos po rnam pa'i mtshan nyid can yin pa'i phyir /
gdon mi za bar rnam pa mang po yin na don kyang mang po nyid du 'gyur ro / /
de'i phyir don so so bar nges pa'i blo rnams kyang de tsam zhig tu ci'i phyir mi 'dod la /
ci'i phyir khra bo'i rnam pa can gcig tu khas len par byed /
'on te don re re'i blo tha dad pa na /
ji srid rdul phra rab yod pa de srid du shes pa yang yod pa'i phyir /
rdul phra rab re re la yang mthong bar thal bar 'gyur ro zer na ma yin te /
du mar rtogs pa med de /
shes pa rnams phan tshun med pa'i phyir dang /
gzhan gyis bdag nyid rig pa med pa'i phyir ro / /
'on te rang rig pa'i shes pa rnams la snang ba sna tshogs pa nyid du shes pa yin no zer na /
de ni ma yin te /
rgyud gzhan la gnas pa'i shes pa yang sna tshogs pa nyid du snang bar 'gyur ba'i phyir ro / /
de bas na shes pa sna tshogs pa yin no zhes rtogs pa skye ba ma yin no / /
de ni shes pa rnams gcig yin na rnam pa du ma yang ma yin te /
gcig pa nyid la ji ltar rnam pa sna tshogs pa yin zhing /
du ma yin na yang khra bo la ji ltar mi 'gyur zhe na /
de kho na nyid mthong ba'i mkhas pa rnams kyis /
ji lta ji lta bur gcig pa nyid dang du ma nyid du /
phyi rol dang nang gi bdag nyid kyi don sems pa de lta de ltar med par 'gyur te /
de ni dngos po'i stobs las 'ongs pa yin no / /
de skad du yang rnam par shes pa ni rnam par shes pa'i ngo bo nyid kyis stong pa yin no zhes gsungs pas /
chos thams cad stong pa nyid du 'thad pa yin no / /
'on te snang bar gyur pa'i dngos po ni gcig pa nyid dang du ma nyid du rtog pa dag gis bzlog par mi nus she na /
gcig pa nyid dang du ma nyid du rtog pa dag gis gzhigs par gyur kyang dngos por rtogs pa yin te /
sgyu ma dang smig rgyu dag chu'i zla ba snang ba bzhin du bden pa ma yin pa 'gro ba ma lus pa la snang ba'i phyir ro / /
chu la gnas pa'i zla ba'i gzugs brnyan la sogs pa yang mthong ba yod na /
ji ltar mi bden pa yin zhe na /
don byed pa dang bral ba'i phyir te yod pa ni don byed pa'i mtshan nyid can yin pa'i phyir ro / /
mthong ba tsam gyis yod par shes pa ma yin te /
rab rib kyis bslad pa'i mig gis nam mkha'i ngos la zla ba gnyis gnas par mthong yang med par nges pa'i phyir ro / /
de lta na 'on ni shes pa thams cad med pa ma yin te /
'ga' zhig gis don byed par snang ba'i phyir te /
'di ltar dngos po mthong bar gyur pa 'ga' zhig gis don byed pa yin gyi snang ba tsam gyis don byed pa ma yin no / /
don byed pa de yang sngon po la sogs par snang ba las tha dad pa dang reg pa la sogs par snang ba ni tha mi dad pas yin te /
de'i phyir gang du tha dad pa'am tha mi dad par don byed pa yod par 'thad pa yin no zhe na /
de ni mi rigs te /
sngon po la sogs par snang ba med na /
don byed par snang ba yod pa ma yin te /
sngon po la sogs pa'i rang gi ngo bo nyid snang ba'i phyir ro / /
'on te gang 'dod pa de nyid don byed pa yin no zhe na /
de lta na yang rnam par gzhag pa med par 'gyur te /
'di ltar 'ga' zhig cung zad mngon par 'dod pa can du 'gyur ro / /
gdung ba dang /
klag pa dang /
spro ba skye ba don byed pa yin no zhe na /
ma yin te /
gdung ba dang spro ba la sogs pa bstan par mi gnas pa'i phyir ro / /
'di ltar 'ga' zhig la lar cung zad gdung ba dang 'ga' zhig spro bar 'gyur ba yin no / /
gzhan yang goms pa'i stobs kyis thams cad snang ba'i phyir dang /
goms pa med na med pa'i phyir 'gro ba ma lus pa ni bden pa kho nar 'gyur ro / /
gal te de lta na bag chags kyi stobs kyis bskyed pa'i 'gro bar snang ba dang ldan pa'i shes pa yod pa yin gyi mi bden pa ni ma yin no zhe na /
ma rig pa'i mthu yis sprul pa nyid mi bden pa ma yin nam /
mthong ba tsam gyis ma brtags na nyams dga' ba'i dngos po yin pa'i phyir kun rdzob kyi bden pa nyid yin no / /
de skad du yang chos thams cad gzugs brnyan lta bu'i zhes gsungs so / /
gcig la sna tshogs nyid de ci / /
de'i blo la yang mi 'gyur ro / /
gal te 'di rang don 'dod na / /
de la kho bos ci byar yod / /
ces bya ba la /
mig las skyes pa'i blo de gcig la yang /
gal te sna tshogs pa nyid tha dad pa med par 'gyur na /
ci zhig mthong bar 'dod pa ma grub pa yin /
'di'i dgongs pa ni 'di yin te /
gal te sna tshogs pa'i rnam pa can gyi shes pa gcig pa nyid yin na ni /
de lta na yang gsung rab la 'jug pa kho na yin te /
khams gsum pa 'di ni sems tsam mo zhes bya ba'i tshig gzhan 'ga' zhig yod do zhe na /
'di ni bden te /
sems tsam du lta ba yod de /
'on te nga gal te bdag nyid thams cad kyis stong pa nyid 'di ni /
rang rig pa nyid ni don rnams yod na ni /
de la kho bos ci zhig bya /
des ni 'di skad du ston pa yin te /
rnam par rig pa tsam gyi lta ba kha cig yod do / /
'on kyang tshad ma'i stobs kyis yongs su dag pa'i shes par 'dod pa mi rtog ste /
yongs su bslad pa'i sngon po la sogs pa dang /
bde ba la sogs pa'i rnam pa nyid du snang ba'i phyir ro / /
'o na gal te yongs su dag pa'i shes pa mi snang ba de lta na yang /
phyi rol gyi rags par snang ba snang bzhin pa'i lus can nyid shes pa yin pa'am rdul phra rab la rags pa'i rnam par snang ba yin la /
shes pa ni bden pa'i rnam pa can kho na yin pa'i phyir /
ji ltar chos thams cad stong pa nyid yin zhe na /
'dir smras pa /
de'i phyir don dang shes pa la / /
rags pa snang min de'i bdag nyid / /
gcig la bkag pa kho na'i phyir / /
mang po la yang yod ma yin / /
zhes bya ba la /
rags pa nyid yin pa de'i phyir /
rdul phra rab kyi don nam yan lag can la rags par snang tshub ma yin zhing /
shes pa'i ngo bo nyid kyang rags par snang ba ma yin te /
'di ltar rags pa ni phyogs cha tha dad pa dang 'brel pa'i phyir dang /
phyogs tha dad pa yang phan tshun dben pa'i gnas skabs yin pa'i phyir gcig ma yin no / /
de'i phyir de'i bdag nyid de rags pa'i rdzas nyid dam /
rdul phra rab la rags pa yod par smra ba ni bkag pa yin no / /
yang na le'u gnyis par bkag pa'i phyir /
rags pa rdzas gcig pa ni ma yin no / /
'on te rdul phra rab mang po la rags par snang ba yin te /
'di ltar rigs mtshungs pa'i rdul phra rab mang po gzhan gyis ma chod par snang bar gyur pa rags pa nyid du brjod do zhe na /
'di la smras pa /
rdul phra rab mang po la yang rags pa'i bdag nyid yod pa ma yin te /
rdul phra rab so so ba la rags pa nyid med pa'i phyir dang /
'dus pa'i tha dad pa yang yod pa ma yin pa'i phyir ro / /
gang yang bde ba'i rnam pa can gyi shes pa rags pa ma yin no zhes zer ba de la smras pa /
lus las tha dad pa'i bde ba'i rnam pa can gzhan gang zhig snang bar 'gyur te /
snang bar gyur pa ni lus nyid yin pa'i phyir nang gi bde ba'i rnam pa can nam /
gdung ba'i rnam pa can du snang ba'i phyir /
rags pa'i rnam pa can las ma gtogs pa'i shes pa med de de shin tu nyams su ma myong ba'i phyir ro / /
rags pa ni shes pa gcig tu rigs pa ma yin te /
phyogs cha tha dad pa'i phyir ro / /
rags par snang ba'i rig pa ni du ma yin na yang phan tshun tha dad par snang ba ma yin pa'i phyir /
chos thams cad stong pa nyid yin no / /
'o na gal te snang ba tsam du gnas pa can dngos po thams cad yin na /
de lta na yang /
de nyid rnam par rig pa tsam gyi lta ba 'dir 'gyur ba'i phyir /
ji ltar chos thams cad rang bzhin med pa yin zhe na /
'dir smras pa /
yongs su bcad pa'i snang las gzhan / /
phyi rol gyi cha ltar gnas pa / /
tha dad med shes tha dad du / /
rab tu snang ba bslad pa yin / /
zhes bya ba la /
shes pa rang rig pa'i ngo bo nyid rang gi ngo bo tsam la gnas pa'i phyir /
tha dad par snang ba mi rung ste /
rang gi ngo bo nyid snang ba la /
gzhan snang ba med pa'i phyir ro / /
des na tha dad par rig pa ma yin no / /
'on te rig pa gnyis phan tshun snang ba'i phyir /
tha dad pa yin no zhe na /
gal te shes pa gnyis kyis rang gi ngo bo dang gzhan gyi ngo bo gsal bar byed pa nyid yin na /
de lta na yang rang dang gzhan du snang ba'i rnam pa gnyis rang rig par 'gyur ba ma yin nam /
shes pa gcig rig pa shes pa gzhan rig pa ni ma yin no / /
shes pa'i rang gi ngo bo nyid rig na gzhan rig pa bdag nyid du byed pa ni ma yin no / /
'on te shes pa rang rig pa ma yin gyi /
'on kyang gzhan kho na'i rig pa po yin pa'i phyir /
shes pa gnyis phan tshun du tha dad par 'dzin to zhe na /
de lta na ni sna tshogs yan lag dang /
sna tshogs dpa' bo yongs su gcod pa bzhin shes pa gnyis kyang mthong bar mi 'gyur ba ma yin nam /
gzhan yang bdag gis 'di dag mthong ngo zhes bya ba'i shes pa med par 'gyur te /
bdag nyid mngon sum du mi byed pa'i phyir ro / /
de bas na shes pa de nyid la /
rang rig pa yod par mi 'gyur ro / /
de lta na ni mi gzhan gyi sems mi mthong bzhin du shes pa gnyis mthong ba med par 'gyur ro / /
'on te shes pa gnyis rig par byed pa bdag yin no zhe na /
'o na bdag de yang rang rig pa nyid yin nam /
gzhan rig pa'i ngo bo nyid can yin grang na /
gal te bdag rang rig pa'i rang bzhin can yin na ni /
de rang nyid kho na shes pa'i phyir /
gzhan shes par rigs pa ma yin no / /
'on te bdag gis mthong ba tha dad pa la 'gal ba ci yod ce na /
phyogs de la yang bdag gi rang bzhin /
gang gis bdag rig pa'i rang bzhin de nyid kyis don nam /
shes pa rtogs par 'gyur ram /
'on te gzhan gyi rang bzhin gyis yin /
gal te de nyid kyi rang bzhin gyis gzhan rig pa yin no zhe na /
de ni rigs pa ma yin te /
bdag gi rang bzhin ni bdag gi ngo bo nyid la gnas pa'i phyir ro / /
rang gi ngo bo nyid la gnas pa'i rang bzhin gang yin pa ni bdag la mngon du phyogs pa kho na yin pa'i phyir ro / /
gzhan rig par ji ltar 'gyur /
'on te bdag la gzhan 'dzin pa la mngon du phyogs pa'i rang bzhin yod do zhe na /
de ltar na 'o na ni gzhan 'dzin pa'i mngon du phyogs pa'i rang bzhin gyis bdag mi rig ste /
des na mi gzhan gyi shes pa bzhin gnyis pa rig pa ma yin no / /
'on te bdag la rang rig pa la mngon du phyogs pa dang gzhan rig pa la mngon du phyogs pa'i rang bzhin gnyis yod pa'i phyir /
gcig po de rang dang gzhan rig par byed pa yin no zhe na /
'o na rang dang gzhan la mngon du phyogs pa gnyis su gang gis shes pa yin /
bdag gis shes so zhe na /
'o na mngon du phyogs pa gnyis rig par byed pa'i mngon du phyogs pa gnyis pa yod par 'gyur bas thug pa med par 'gyur ba ma yin nam /
'on te mngon du phyogs pa gnyis dang bdag ni rang gi ngo bo nyid kyis 'dzin pa yin no zhe na /
de lta na ni 'di mngon sum rang rig pa yin no zhes shes pa'i bdag gzhan zhig khas blang bar bya zhing /
de yang rig pa po'i bdag gzhan dgos pa'i phyir de yang thug pa med par thal bar 'gyur ro / /
de'i phyir shes pa dang /
de rig par byed pa'i bdag med pa'i phyir tha mi dad par snang ba bzhin no / /
tha dad pa med par snang ba can de'i tha dad pa snang ba gang yin pa gzhan nang du gyur pa'i cha las gang zhig sngon po la sogs pa phyi rol na gnas pa lta bur snang ba de ni bslad pa ste /
mi bden pa yin no / /
sngon po dang /
ser po tha dad par snang ba dang /
bde ba dang /
sdug bsngal tha dad par snang ba 'khrul pa'i phyir dang /
des dben pa'i shes pa yang mi rtogs pa'i phyir /
chos thams cad stong pa nyid du rig pa yin no / /
'o na tha dad par snang ba bslad pa yin pa'i phyir /
sngon po dang ser po la sogs pa tha dad pa spong bar rigs pa ma yin nam /
rtogs pa tsam ni thams cad du tha mi dad pa'o zhe na /
smras pa /
de la gcig ni med pa na / /
gnyi ga'ang nyams par 'gyur ba ste / /
de phyir gnyi ga stong pa nyid / /
de ni de yi de nyid yin / /
zhes bya ba la /
de las te shes pa dang /
sngon po dag gi nang nas gcig ste /
snang bar gyur pa'i sngon po tha mi dad pa med na ni /
sngon po dang shes pa gnyi ga yang med par 'gyur ba yin no / /
yang na ni shes pa bzhin du sngon po yang bden par 'gyur ro / /
gnyi ga bden mod ce na /
ma yin te /
tha dad par rtogs pa med do zhes bstan zin to / /
de'i phyir shes pa de'i tha dad pa dang tha mi dad pa gnyis kyis stong pa de ni de kho na nyid de /
des na dngos po thams cad kyi de kho na nyid ni stong pa nyid yin no / /
da ni dbu ma'i lugs kyi stong pa nyid kyi don bsdu bar bya ba'i phyir /
dngos rnams tha dad gnas pa 'di / /
de tha dad brten ngang tshul can / /
de ni bslad pa nyid yin na / /
tha dad de dag kyang bslad 'gyur / /
zhes bya ba la /
phyi rol gyi dngos po rnams dang 'brel pa can gyi tha dad par rtogs pa 'di ni shes pa de dag tha dad pa la brten pa ngang tshul can yin no / /
rang rig pa'i tha dad pa de ni ji ltar bshad pa bzhin du bslad pa yin no / /
dngos po rnams kyi tha dad pa de dag kyang bslad pa kho nar 'gyur ro / /
de bas na dngos po thams cad yang dag pa ma yin pa ste /
zla ba gnyis la sogs pa bzhin stong pa nyid kyi don yin gyi /
rig pa thams cad rgyun chad pa ni ma yin te /
de nyams su ma myong ba'i phyir ro / /
bag chags dang 'brel pa'i phyir snang bar gyur kyang /
nam mkha'i me tog bzhin du thams cad yod pa ma yin no / /
zhes bshad do / /
da ni rnam par rig pa tsam gyi lugs kyi stong pa nyid bstan par bya ba'i phyir /
gzung dang 'dzin pa'i rnam pa las / /
phyi rol mtshan nyid yod pa ma yin / /
de la mtshan nyid stong pa'i phyir / /
rang bzhin med par rab tu bshad / /
ces bya ba smos te /
gzung bar bya bas na gzung ba yin la /
bye brag tu shes pas rnam par shes pa ni 'dzin pa ste /
de dag gi rnam pa de las tha dad pa'i phyi rol gyi rang gi mtshan nyid shes pa dag pa'i mtshan nyid can gyi ngo bo yod pa ma yin te /
de nyams su ma myong ba'i phyir ro / /
de bas na gzung ba dang 'dzin pa dang bral ba yod pa'i mtshan nyid stong pa nyid yin pa'i phyir /
chos thams cad rang bzhin med par bstan pa yin no / /
da ni phyi rol pa'i lugs kyi stong pa nyid bstan pa'i phyir /
phung po la sogs thams cad kyi / /
khyad par mtshan nyid bya ba yi / /
khyad par can de'ang de nyid min / /
des na'ang de dag mtshan nyid bral / /
zhes bya ba smos te /
rang gi yul du gzhan 'ong ba'i bgegs byed pa ni gzugs kyi mtshan nyid do / /
bye brag tu shes pa'i phyir /
rnam par shes pa'o zhes bya ba la sogs pa bya ba'i khyad par can /
phung po dang /
skye mched dang /
khams la sogs pa thams cad kyi bye brag gi mtshan nyid bya ba de yang /
de kho na nyid du med pa ste /
chos thams cad byed pa med pa'i phyir ro / /
bya ba dang byed pa'i khyad par can gyi mtshan nyid des kyang de dag ste /
dngos po thams cad mtshan nyid dang bral ba ste stong pa nyid do / /
'o na gal te yang dag par chos thams cad stong pa yin zhing /
bcom ldan 'das de kho na nyid mkhyen pa yin na /
ci'i phyir /
bcom ldan 'das phyi rol gyi don du gsung bar mdzad ce na /
smras pa /
ji lta'i rang rkyen la ltos nas / /
ma rig pas bcom bdag nyid can / /
rnam rig yang dag min rnam par / /
rkyen 'gyur rab rib can sogs bzhin / /
bden pa min par snang ba kun / /
de ni de nyid rig can min / /
gzung dang 'dzin pa'i bslad pa dag /
med par de rnams med phyir ro / /
des de nyid don btang snyoms can / /
glang chen lta stangs nyid mdzad nas / /
'jig rten blo'i ngo 'ba' zhig tu / /
phyi rol dpyad pa rgyas par mdzad / /
ces bya ba smos te /
gang la bdag nyid kyi rkyen te rgyu gang yin pa yod pa de la ltos nas ma rig pas bslad pa'i bdag nyid can gang yin pa de dag las sngon po dang /
bde ba la sogs pa'i rnam pa gang la yod pa'i rnam par rig pa de skye bar 'gyur te /
rab rib la sogs pas yang dag pa ma yin pa'i zla ba gnyis kyi rnam pa mthong ba'i shes pa skye ba bzhin no / /
'o na gal te phyin ci log tu snang ba yin na /
gnod pa can gyi shes pas 'khrul pa nyid du ci ste mi shes pa yin zhe na /
de ni ma yin te /
gang la de kho na nyid rig pa med pa'i shes pas de'i de kho na nyid rig pa can ma yin no / /
'o na de kho na nyid mthong ba de'i de nyid rig pa can ma yin par shes sam zhe na /
de ni ma yin te /
'on kyang gzhan dag gang la bden pa ma yin te /
ma dag par snang ba yod pa de thams cad kyi de nyid rig pa can ma yin pas mi shes te /
gzung ba dang 'dzin par snang bas bslad pa ma gtogs par shes pa de rnams mi 'byung ba'i phyir /
de'i de kho na nyid shes par nus pa ma yin no / /
gal te skye bo srog chags rnams 'khrul pa dang bral bar ma gyur na /
de'i de phyin ci log tu snang ba las yang dag pa ma yin par shes pa yin te /
ji srid du 'jig rten thams cad phyin ci log tu snang ba can yin no / /
de bas na de kho na nyid du gyur pa'i don stong pa nyid kyi mtshan nyid can la ltos par mi byed pa'i btang snyoms can /
de bzhin gshegs pa gang yin pa de dben par mthong ba can gyi mgon pos /
glang po che'i gzigs stangs mdzad nas 'jig rten pa ma dag pa'i shes pa can phyin ci log gi shes pa la brten nas phung po dang khams dang skye mched la sogs pa /
phyi rol gyi don dpyad pa mdzad pa yin no / /
de dag gis ni 'di skad du ston pa yin te /
phyi rol gyi don bstan par bya ba'i phyir /
phung po la sogs pa bcom ldan 'das kyi gsungs pa ma yin gyi /
'on kyang gang zag gi bdag med do zhes gdams par bya ba'i phyir chos rnams bstan pa yin no / /
'on te de kho na nyid mthong ba phyi rol gyi don ji ltar ston par 'gyur te / /
mi snang ba'i phyir ro zhe na /
ma yin te /
'jig rten la grags pa nyid bstan pa'i phyir dang /
'jig rten pa la yang ma rig pa goms pas phyin ci log tu snang ba'i phyir ro / /
'o na gal te bcom ldan 'das 'jig rten pa'i snang ba yin na /
de kho na nyid mthong bar ji ltar 'gyur zhe na /
ma yin te /
de kho na nyid mthong ba'i tshe phyi rol gyi don du snang ba med kyang tshogs bsags pa'i mthus 'khor lo 'khor ba bzhin du chos ston pa 'jug par 'gyur ro / /
de skad du yang shes pa stong pa nyid la brten nas ma nges pa nyid la sun phung ba yin no / /
da ni sna tshogs brten nas kyi lan gdab par bya ste /
sna tshogs pa'i rnam par snang ba yin yang gcig pa nyid de /
tha dad par bstan par mi nus pa'i phyir snyam bsams nas smras pa /
shes la sngon sogs sna tshogs pa / /
shes pa'i rang bzhin gzhan brten min / /
mthong dus can min de la ni / /
'byed pas don la 'jug par 'gyur / /
zhes bya ba la /
sna tshogs rnam pa can gyi shes pa la sngon po la sogs pa'i rnam pa sgro btags pa shes pa'i rang bzhin te shes pa'i ngo bo nyid de shes pa'i bdag nyid du gyur pa /
shes pa gzhan la brten pa ma yin te /
sngon po la sogs pa'i dngos po yan gar ba mthong bar mi nus pa'i phyir ro / /
de bas na 'byed par bya bar mi nus pa'i phyir sna tshogs par snang ba ni gcig pa nyid yin no / /
'o na gal te sna tshogs snang ba yang gcig nyid yin na /
phyi rol gyi sna tshogs pa yang gcig tu 'gyur ro zhe na /
gal te dbye bar mi nus na gcig nyid yin mod /
'on te shes pa sna tshogs pa can yang ji ltar gcig tu 'gyur te /
gang gi phyir khang bzangs kyi lcog dkar po mtshan mo zla ba'i 'od zer la mthong ba dang /
nyin par nyi ma'i 'od dang lhan cig mthong ba ni gcig pa ma yin no zhe na /
de ni ma yin te /
sngar mthong ba med pa'i phyir /
da ltar ni nyi ma'i 'od kyis gsal bar gyur pa'i khang bzangs mthong ba'i tshe sngar gyi mi snang ba'i phyir ro / /
'on te khang bzangs kyi lcog ma mthong yang yod pa ma yin nam zhe na /
'o na de nyid kyi shes pas gzhag pa ma yin te ma rtogs par gyur pa'i phyir ro / /
de lta na ni nyi ma la khang bzangs kyi rnam pa can dang /
mtshan mo snang ba'i rnam pa ni sgron ma med kyang yod par dpyod na don nyid khas blangs par 'gyur te /
don ni sngon po la sogs pa rig pa yin pa'i phyir ro / /
'on te sngon po'i rnam pa sngar ser po'i rnam pa dang lhan cig 'dzin la da lta ni yan gar bar snang ba'i phyir 'byed par byed pa yod do zhe na /
de ni rigs pa ma yin te /
sngar gyi dus su ni mthong ba 'jug pa ma yin gyi /
'on kyang /
shes gang ji ltar snang gyur pa / /
de ni de ltar nyams su myong / /
de ltar shes par bya ba la shes pa'ang de ltar 'gyur ba yin te /
sngon po dang /
ser po'i rnam pa gnyis dang ldan pa dang /
gzhan du sngon po'i rnam pa gcig pu dang ldan par snang bar 'gyur ba'i shes pa de de bzhin du rnam pa gnyis dang ldan pa dang /
gcig gi rnam pa dang ldan par nyams su myong bar 'gyur te /
de ltar gzhan dang gzhan yin par rtogs par bya'o / /
'dir snga phyi'i shes pa dag gcig ma yin pas tha dad par rig par bya ste /
da ltar byung ba'i shes pa'i ngo bo nyid lkog tu gyur pa la 'jug pa ma yin pa'i phyir ro / /
de bas na nyams su myong ba yod do zhes sngar gyi la shes pa 'jug pa ma yin no / /
'on te sngar gyi nyams su myong bas dran pas shes par byed do zhe na /
ma yin te /
dran pa tshad ma ma yin pa'i phyir ro / /
'on te mthong ba las skyes pa'i dran pa tshad ma yin no zhe na /
ma yin te /
dran pa myong ba las skyes pa yin yang /
gcig pa la tshad mar mi rung ba'i phyir te /
'di ltar myong ba'i dus na dran pa med pa'i phyir / /
myong ba nyid kyi rang gis nus pas bskyed pa'i dran pa mi mthong la /
nyams su myong bas byas pa'i dran pa skyes pas myong ba rtogs pa ma yin te /
de'i tshe myong ba ma mthong ba'i phyir ro / /
sngar nyams su myong ba mthong ba ni dran pa don med par 'gyur te /
mthong ba nyid de'i tshe yod pa'i phyir ro / /
de'i phyir tha dad par snang ba can shes pa la gnas pa'i sna tshogs pa ni gcig pa nyid de /
tha dad par bya bar mi nus pa'i phyir ro / /
'on te phyi rol yang tha dad par bstan par mi nus pas gcig tu 'gyur ro zhe na /
gang gi tshe lus can gcig gis sna tshogs mthong ba de nyid srog chags gzhan la mi mthun par snang bas phyi rol ma yin no / /
'on te gzhan gyis gcig tu gzung thub de nyid gzhan la snang ba yin no zhe na /
de lta mod kyi phyi rol gyi sna tshogs pa ni gsal bar tha dad par bstan par 'gyur ro / /
'on te skye bo gcig la snang bar gyur pa'i sna tshogs pa gcig pa nyid yin la /
rgyu gzhan la snang ba ni gzhan yin no zhe na /
'o na ni skyes bu so so ba la nges pa'i rang rig pa mthong ba yin pa'i phyir shes pa kho na yin no // //
tshad ma rnam 'grel gyi 'grel ba /
bam po bcu gcig pa /
de bas sems kyi rnam pa ni / /
sna tshogs gcig gi ngo bor 'gyur / /
zhes bya ba la /
sems dang 'brel pa can gyi sna tshogs pa'i rnam pa gang yin pa de ni gcig pa nyid du 'gyur gyi /
shes pa nyid spangs na ni dbyer med pa ma yin te /
de'i phyir bde ba la sogs pa rang nyid sngon po la sogs pa'i rnam pa can sna tshogs mthong ba ni gcig pa nyid yin no / /
yang na sna tshogs snang ba ma yin te /
sna tshogs pa sna tshogs su 'jog pa'i phyir ro / /
de la sna tshogs pa dang sna tshogs ma yin pa'i dbye ba yod pa ni ma yin pa'i phyir /
rang rig pa nyid gcig pu gnyis su med par gnas so / /
gzung ba dang 'dzin pa'i bye brag ji ltar med par 'gyur ba de ltar 'chad par 'gyur ro / /
'on te khra bor snang ba bzhin du snam bu la sogs pa yang gcig pa nyid la skyon ci yod ce na /
smras pa /
snam bu la sogs gzugs gcig na / /
de tshe bye brag med par 'gyur / /
tha dad can ni bor ba na / /
tha dad med can gzhan mi mthong / /
zhes bya ba la /
snam bu dang phye ma leb khra bo la sogs pa'i gzugs gcig pa ma yin na ni / /
de'i shes pa la gnas pa'i sna tshogs su snang ba bzhin tha dad pa med par 'gyur ro / /
tha dad par mthong ba med na ni snam bu khra bo'i gzugs shes pa'i ngo bo nyid kho nar 'gyur te /
shes pa'i chos dang mtshungs pa can yin pa'i phyir ro / /
ji ltar shes pa mi gzhan gyis mthong zhing dus gzhan du song ba yang ma yin la /
gegs bya bar mi nus pa de bzhin du phyi rol gyi don la yang yin no / /
de ltar mun shes pa nyid rang rig pa'i ngo bo nyid yin pa'i phyir /
yan lag gi don rnams tha mi dad par snang ba na /
snam bu khra bo'i gzugs tha mi dad par 'gyur ro / /
de skad du yang shes pa bzhin yan lag can tha mi dad pa'i bdag nyid yin no zhes gsungs so / /
'di la smras pa /
yan lag gi gzugs tha dad pa can bor na gzhan yan lag can gyi ngo bo nyid tha mi dad pa mthong ba ma yin te /
ma mthong bar gyur pa ni yod pa'o zhes tha dad par mi nus la /
yan lag can med na tha mi dad pa'i yan lag thams cad pa'i yan lag can no zhes brjod par mi nus so / /
de'i phyir phyi rol khas blangs nas cig car du ma mthong bar 'dod par bya'o / /
'o na gcig mthong bas cig car du ma mthong bar 'gyur te shes pa gzung bar bya ba gcig la 'jug pa na de nyid kyi tshe /
gzung ba gzhan la 'jug par nus pa ma yin pa'i phyir ro zhe na /
'o na gal te tha dad par mthong ba de'i tshe cig car du ma mthong bar khas blang bar byas na thal bar 'gyur ba ma yin nam /
don dam par rang rig pa tsam yin gyi /
gzhan gyis gzhan rig pa ni ma yin no / /
gzhan yang rdul phra rab rnams shes pa la snang ba yin te /
de'i rnam pa can gyi shes pa skye ba'i phyir ro / /
'on te yan lag can gyi rdzas med na rdul phra rab mang pos shes pa gcig skyed ce na /
smras pa /
gal te phul byung skyed pa can / /
mang po cig car blo yi rgyur / /
dbang po la sogs bzhin 'gyur na / /
'di la 'gal ba ci zhig yod / /
ces bya ba la /
ji ltar dbang po dang don dang yid la byed pa'am /
bdag dang dbang po dang yid dang don phrad pa las dus du mas rnam par shes pa gcig gi rgyur nyi bar gtod pa bzhin du /
phan tshun du snang du rung ba'i mtshan nyid can gyi phul du byung ba'i skye ba gang la yod pa'i rdul phra rab mang po de dag gis cha dus gcig tu mig gi blo gcig gi rgyur gal te 'gyur na ni 'di la 'gal ba ci zhig yod /
'on te rdul phra rab rnams rgyu nyid du 'gyur mod kyi /
mthong bas brten par bya bar rdul phra rab ji ltar 'gyur te /
rgyu ni tha dad pa'i dus can yin pa'i phyir dang /
gzung ba ni 'dzin pa'i dus can yin pa'i phyir ro zhe na /
de smras pa /
rgyu yi dngos po ma gtogs par / /
gzung ba zhes bya gzhan ci'ang med / /
ces bya ba la /
mthong ba'i rgyu nyid las ma gtogs par gzung bar bya ba'i don gzhan ci yang yod pa ma yin no / /
'o na rdul phra rab rnams mthong ba'i rgyu yin pa'i phyir 'dzin pa yin na ni /
mig la sogs pa rnams kyang mthong bar thal bar 'gyur te /
mig kyang blo'i rgyu yin pa'i phyir ro zhe na /
smras pa /
de la gang gi rnam can blo / /
de yi de ni gzung bar brjod / /
ces bya ba la /
de la mig la sogs pa'i rgyu rnams kyi nang nas rdul phra rab kyi rnam pa can gyi blo gang zhig gis bskyed pa'i mig gi blo de'i rgyu rdul phra rab rnams kho na gzung bar bya bar brjod do / /
'o na gal te rdul phra rab rnams mi mthong bar gyur ba ma yin nam /
de'i rnam pa can gyi blo ji ltar skyed pa yin zhe na /
de lta ma yin te /
shes pa mi 'thad pa'i phyir rdul phra rab rnams kyi rnam pa can yin no zhes brjod pa ste /
sngon po'i rnam pa can gyi rdul phra rab rnams ma gtogs pa shes pa la sngon po'i rnam pa 'byung ba ma yin pa'i phyir ro / /
gal te yang cig car du ma snang ba ma yin na skyon 'dir 'gyur te /
ji ltar rang gi yan lag bcas / /
cig car yan lag can bzung yin / /
zhes bya ba smos pa la /
gal te shes pas cig car du ma 'dzin par mi 'gyur ro zhe na /
'o na ji ltar rang gi yan lag rwa la sogs pa dang lhan cig dus gcig tu cig car yan lag can ba lang nyid gzung bar 'gyur /
'on te dral sogs pa dang bcas pa'i yan lag can 'dzin pa ma yin te /
ba lang gi shes pa la dag pa'i rdzas snang ba'i phyir ro zhe na /
ma yin te /
lkog shal sogs snang med par ni / /
ba lang shes pa mthong ba min / /
zhes bya ba la /
nog dang lkog shal la sogs pa'i yan lag rnams mthong ba med par ni ba lang ngo snyam pa'i shes pa skye ba ma yin no / /
de'i phyir rwa dang bcas pa'i ba lang gi rdzas mthong ba la yang cig car du ma 'dzin pa grub par 'gyur ro / /
gal te yon tan gtso bo dag /
lhan cig rtogs par 'dod na ni / /
yan lag rdzogs can mi 'dzin cing / /
yon tan sogs ldan cig car min / /
zhes bya ba la /
'on te yon tan te rwa la sogs pa'i khyad par dang /
gtso bo ste ba lang gi rdzas khyad par can dang lhan cig ba lang rwa can no snyam du 'dzin par 'dod na yang rdul phra rab rnams phan tshun khyad par dang khyad par can gyi dngos pos gnas pa ma yin pa de'i phyir de dag cig car 'dzin pa ma yin no zhe na /
de lta na 'o na ni rwa la sogs pa khyad par nyid kyis gnas pa'i yan lag de nyid dang lhan cig ba lang 'dzin pa'i phyir /
yan lag rdzogs pa gang la yod pa'i ba lang gi rdzas de mi snang ba nyid du 'gyur zhing /
dkar po la sogs pa'i yon tan dang ldan pa'i ba lang yang cig car 'dzin par mi 'gyur ro / /
'on te rwa la sogs pa'i yan lag dang /
dkar po la sogs pa'i yon tan gyi yan lag thams cad ni 'brel ba'i phyir de'i khyad par can gyi ba lang dang lhan cig nyid cig car snang bar 'gyur ro zhe na /
smras pa /
khyad par can dang khyad par dag /
brjod par 'dod pa gzhan dbang phyir / /
yan lag nyid du gzung ba gang / /
de nyid kyis de 'dzin par 'gyur / /
zhes bya ba la /
khyad par can dang khyad par ni dngos po la yod pa ma yin te /
khyad par de nyid khyad par can du yang shes pa'i phyir ro / /
'di ltar ba lang gi rwa dang ba lang rwa can zhes la lar 'ga' zhig gi khyad par yang khyad par can gyi dngos por shes pa yin no / /
khyad par dang khyad par can de dag brjod par 'dod pa'i rgyu yin pa'i phyir /
yan lag nyid du gyur pa'i khyad par gang yin pa khyad par nyid du brjod par 'dod pas gzung pa'i rdzas gang yin pa de khyad par de nyid dang lhan cig 'dzin par 'gyur gyi /
khyad par thams cad cig car 'dzin pa ni yod pa ma yin te /
brjod par 'dod pa rim gyis 'jug pa'i phyir ro / /
gzhan yang / /
dngos gzhan rang tha dad med phyir / /
yon tan la sogs 'byed pa yang / /
'dzin pa med phyir gzhan dang gzhan / /
mthong ba yi yang blo gcig 'gyur / /
zhes bya ba la /
gal te cig car du ma mi 'dzin na de lta na ni ba lang gi rdzas rang nyid rta la sogs pa'i dngos po gzhan las tha dad pa med pa ste /
rang nyid ni ba lang ma yin zhing ba lang ma yin pa yang ma yin te /
ba lang nyid dang ldan na ba lang zhes bya ba yin no / /
de bzhin du rang nyid dkar po yang ma yin la dkar po ma yin pa yang ma yin te /
dkar po nyid dang ldan pas dkar por 'gyur ba'i phyir ro / /
de bas na yon tan dang rigs la sogs pa tha dad par byed pa yang cig car 'dzin pa med pa'i phyir ba lang dang rta la sogs pa'i dngos po gzhan dang gzhan mthong ba'i skye bo'i blo rnam pa gcig pa can du 'gyur ro / /
gal te yon tan sogs tha dad / /
'dzin pas sna tshogs rtogs 'gyur na / /
blo ste de lta'ang de dag gi / /
'brel ba can ni 'chol bar 'gyur / /
zhes bya ba ni /
'on te dang po rdzas gcig gi rnam pa can nyid yin la /
phyis ni yon tan dang rigs la sogs pa tha dad pa 'dzin pa'i phyir ba lang dang dkar po dang 'gro ba zhes bya ba rdzas sna tshogs par gtogs par 'gyur ro zhe na /
dag par mthong ba las phyis rigs dang yon tan dang bya ba tha dad pas gzhag pa'i sna tshogs pa rtogs pa yin yang bla ste /
de lta na yang dang po dag par snang bas gcig pa nyid du rdzas mthong na ba na phyis gzugs la sogs pa 'dzin pa'i phyir gzugs la sogs pa de dag 'brel pa can gyi rdzas 'chol bar 'gyur te /
'di ltar gcig par gzung ba'i dngos po phyis yon tan la sogs pa du ma nyid du sbyor ba'i phyir /
khyad par du ma yang gcig tu 'gyur ro / /
de bas na du ma gcig pa nyid du mthong bar 'gyur ro / /
gzhan yang dus phyis gang gi khyad par can zhes khyad par 'dzin mi shes te /
khyad par 'dzin pa'i dus na rdzas mi 'dzin pa'i phyir dang /
rdzas mi 'dzin pa yang cig car du ma 'dzin pa ma yin pa'i phyir ro / /
de ltar yon tan dang yon tan tha dad par smra ba la /
cig car du ma 'dzin par 'gyur / /
zhes brjod nas grangs can gyi lha ba la yang brjod par bya ba'i phyir /
sgra sogs du ma nyid yin phyir / /
cig car du ma 'dzin par grub / /
bkod pa 'dzin pa mi rung bas / /
bkod pa can 'dzin mi 'gyur ro / /
zhes bya ba smos te /
gzugs dang /
ro dang /
dri dang /
reg bya dang /
sgra lnga rnams dang /
de tsam rnams kyi bkod pa'i khyad par te /
bum pa la sogs pa'i dngos po thams cad dam bde ba dang sdug bsngal dang /
rmongs pa'i bdag nyid can gyi khyad par yin no / /
de lta bas na sgra la sogs pa rnams bde ba la sogs pa'i ngo bo nyid kyis du ma yin pa'i phyir /
sgra la sogs pa 'dzin pa na bde ba la sogs pa du ma cig car 'dzin pa grub par 'gyur ba'am /
de tsam lnga yang bum pa la sogs par snang ba la grub pa yin no / /
de ltar yin du chug na bde ba la sogs pa mi 'dzin te /
de'i bkod pa sgra la sogs pa 'dzin pa'i phyir ro zhe na /
de ni ma yin te /
bde ba la sogs pa'i bkod pa sgra la sogs pa 'dzin pa dang mi ldan pa'i phyir /
bde ba la sogs pa'i bkod pa rnams mi 'dzin na de mi srid de /
sor mo mthong ba ma yin na khu tshur mthong ba 'byung ba ma yin pa'i phyir ro / /
bde ba la sogs pa'i rgyu med par sgra la sogs pa'i 'bras bu 'dzin na grangs can la yod pa ma yin te /
'bras bu 'dzin pa ni rgyu 'dzin pa med na mi 'byung ba'i phyir ro / /
de'i phyir sgra la sogs pa yongs su gcod pa na gdon mi za bar bde ba dang sdug bsngal dang rmongs par snang ba yin no / /
de bas na cig car du ma mthong ba grub pa yin no / /
de la yang phan tshun tha dad pa'i rdul phra rab snang bar 'gyur gyi /
khyad par dang khyad par can gyi dngos po sbyor ba ni ma yin pa'i phyir /
mngon sum rtog pa med par grub pa yin no / /
'o na gal te mngon sum rtog pa med pa yin na 'o na ji ltar chos dang chos can gyi 'brel pa mngon sum gyis 'dzin par 'gyur /
mngon sum gyis chos la sogs pa ma bzung bar rjes su dpag pa med par 'gyur ro / /
'on te rjes su dpag pas chos la sogs pa 'dzin no zhe na /
rjes su dpag pa de la yang chos can gzhan zhig dgos pas /
chos dang chos can mthas gtugs pa med pa can du 'gyur ro / /
de bas na chos can mngon sum gyis shes par bya ba yin la /
de yang chos du ma'i rten du gyur par 'dzin na /
ji ltar mngon sum rtog pa med pa yin zhe na /
'dir mdo mdzad pas lan gsungs pa /
chos can du ma'i tshul can de / /
rnam pa kun du dbang pos min / /
rang rig bstan du med pa'i dngos / /
dngos po'i shes pa'i spyod yul yin / /
zhes bya ba ste /
chos can bum pa la sogs pa tshul du ma la sogs pa'i ngo bo nyid can ni dbang pos rnam pa thams cad du rtogs pa ma yin te /
'on kyang rang nyid kyi ngo bo po nyid kyis byed pa po rigs pa yin te /
tshul de nyid mngon sum gyi spyod yul yin no / /
gzugs dang ro la sogs pa'i chos can dbang po'i shes pa la snang ba ma yin te /
gzugs la sogs pa phan tshun tha dad pa nyid du snang ba'i phyir ro / /
tha dad pa 'dus pa yang yod pa ma yin te /
de la gnas pa'i don gzugs la sogs pa mngon sum gyi yul yin pa'i phyir ro / /
'on te bum pa la sogs pa gang zhig kho bos mthong ba de nyid la reg pa'o snyam ngo shes pa 'byung ba'i phyir /
gzugs la sogs pa gzhi gcig pa nyid can du grub par 'gyur ro zhe na /
de ni ma yin te /
ngo shes pa mngon sum ma yin pa'i phyir ro zhes bstan to / /
'o na gal te rang rig pa bstan du med pa'i ngo bo nyid dbang po'i shes pa'i yul yin na ni /
ji ltar chos dang chos can tha dad par 'gyur zhe na /
smras pa /
kun las log pa'i chos can ni / /
gang dang gang las ldog de las / /
tha dad rtogs pa'i tha dad can / /
de ni du ma'i tshul can nyid / /
ces bya ba la /
rigs mthun pa dang rigs mi mthun pa thams cad las log pa'i ba lang gi gong bu mthong na ni /
ba lang gi rdzas ma yin pa dag dang dkar po ma yin pa gang las ldog pa'i log pa de las tha dad pa de yis gzhag pa'i rtog pa gang las yod pa du ma'i tshul can de yin no / /
des ni 'di skad du bstan par 'gyur te /
chos can gyis byas pa nyid la sogs pa'i ngo bo nyid can gyis du ma'i tshul can du ldog pa'i byas pa'i tha dad par brtags pa ste /
'di ltar gser gyi gdu bu mthong ba'i tshe na rigs dang /
dbyibs tha dad par snang ba ni ma yin gyi /
'on kyang dbyibs dang kha dog gi bdag nyid can gyis gser du snang ba'i yul can yin pa'i phyir /
chos can tha dad pa ni rtogs pas gzhag pa nyid yin no / /
'on te chos dang chos can tha dad par rtogs pas gzhag pa ni mngon sum gyis gzung ba yin pa'i phyir /
mngon sum rtog pa med pa ma yin no zhe na /
'dir smras pa /
de ni ngo bo tha dad brtags / /
rnam par rtog pa med pa'i sems / /
sna tshogs min pa'i res 'ga' ba / /
sna tshogs snang ba'i spyod yul can / /
zhes bya ba la /
chos dang chos can gyi khyad par de ni ngo bo tha dad par brtags pas gzhag pa yin te /
rtog pa med pa mngon sum gyis sems res 'ga' ba sna tshogs ma yin par snang ba ni rtog pa'i shes pa'i sna tshogs snang ba ni mthong ba'i yul ma yin te /
mngon sum ni mngon du byed pa'i rnam pa can yin gyi /
de rtog pas bzhag pa rnams 'dzin pa can du rig pa ni ma yin no / /
don dang 'brel pas kyang mngon sum res 'ga' ba nyid kyis brtags pa'i rang bzhin tha dad pa'i res 'ga' ba ni mthong ba ma yin no / /
mngon sum ni dngos po'i rnam pa can yin te /
du ma'i rnam pa can gyi chos tha dad pa'i phyir ro / /
de'i phyir rtog pa dang mthong ba dag ni rgyu tha dad pa'i phyir dang /
rnam pa tha dad pa'i phyir tha dad pa ni don dam pa yin no / /
'o na dkar po la sogs pa'i chos tha dad pa rtog pa dang bral ba yang yod pa ma yin nam /
mngon sum gyi yul yin no zhe na /
smras pa /
gal te'ang dkar po nyid la sogs / /
ji ltar dbang po'i yul yin pas / /
shes pa'i ngo bo tha dad phyir / /
de ni sgra yi brjod bya min / /
zhes bya ba la /
gal te dkar po nyid la sogs pa dbang po'i spyod yul yin pa de lta na yang /
ji lta bu'i dkar po gsal ba dbang po'i spyod yul yin pa'i dkar po nyid la sogs pa de ni sgra yi brjod bya ma yin te /
'di ltar dbang pos dkar po chos can gyi tshul nas shes pa ma yin zhing /
dbyibs las tha dad par shes pa ma yin no / /
sgra yis ni dbyibs las tha dad pa dang mi gsal bar snang ba'i chos nyid kyis mthong ba 'dzin pa yin no / /
de smras pa /
mngon sum dang sgra las skyes pa'i shes pa dag gi ngo bo nyid gsal ba dang mi gsal ba'i bye brag tha dad pa yin pa /
sgra las skyes pa'i blo dbang po'i yul la 'jug pa ma yin no / /
gal te don gcig can yin yang / /
blo rnams sna tshogs rten can nyid / /
da ni rna ba la sogs sems / /
tha dad don can de dag las / /
zhes bya ba ni /
mngon sum dang lhan cig pa can yin na'ang /
sgras bskyed pa'i blo rnams rgyu du ma can nyid de de snang ba tha dad pa yin no / /
'di ltar mig ser gyis khebs pa'i shes pas dkar po yang ser por rten tha dad pas mthong ba yin la /
rab rib kyis bsgribs pa'i mig gis kyang mi gsal bar mthong ba yin no / /
de bzhin du 'dir yang mig gi nye bar len pa las skyes pa'i shes pas gsal ba'i ngo bo nyid yongs su gcod la sgra'i rjes su 'brang ba'i shes pa skyes pas ni mi gsal bar 'dzin pa yin no zhe na /
de lta na 'o na da ni rten tha dad pas snang ba tha dad par khas len na /
rna ba'i rnam par shes pa la sogs pa tha dad pa'i yul can yin no zhes bya ba ji ltar shes /
de bas na tha dad par rnam par gzhag pa nyams par 'gyur ro / /
'di ltar sgra la sogs pa la yang rten tha dad pa nyid kyis snang ba tha dad par brjod par nus la /
dung la ser por snang ba ni yang dag pa ma yin pa ste /
de bzhin du sgra las skyes pa'i shes pa yang gzhan gyi rnam pa can yin pas 'khrul par 'gyur ro / /
gzhan yang /
sems kyi rten ni gzhan dang gzhan / /
skye ba yin na dngos gcig po / /
de nyid kyi gzugs de tha dad / /
rnam pa snang ba can gang las / /
zhes bya ba la /
mngon sum gyi sems dang sgra'i sems kyi rten de rgyu gzhan dang gzhan las skye ba yin mod kyi /
mig la sogs pa 'ga' zhig tu yin la /
gzhan du sgra dang rtsol ba la sogs pa de so sor nges pa'i dngos po gcig nyid rnam pa du ma ru snang ba gang la yod pa'i rang bzhin de gang las yin te /
rgyu tha dad pas shes pa tha dad par 'gyur gyi /
don tha dad pa ni ma yin no / /
sngon po la sogs pa'i don ni gcig kho na yin la /
de ni sgra shes pas gcig gi tshul du 'dzin pa yin te /
don la mi gsal ba'i rnam pa yod pa ma yin pa'i phyir snang bar rigs pa yin no / /
de bas na dbang po'i shes pa'i yul rang gi mtshan nyid bstan du med pa nyid yin pa'i phyir /
mngon sum rtog pa med pa yin no / /
rtog pa med pa'i mngon sum las kun rdzob tu chos dang chos can dang 'brel pa 'dzin pa'i phyir /
rjes su dpag pa 'jug pa yin no zhes sngar bstan pa yin no / /
'o na gal te dbang po'i yul gsal bar snang ba yin la /
sgra'i yul ni mi gsal bar snang ba yin yang mthong ba'i rjes thogs su de nyid 'di yin no zhes ngo shes pas gcig pa nyid do zhe na /
'dir smras pa /
mthong ba rtogs pa med par ni / /
brjod pa rnam rtog dag 'jug phyir / /
ba lang la sogs ngo shes pa / /
mthong ba las ni bzlog pa yin / /
zhes bya ba la /
ba lang la sogs pa mthong ba'i rjes la ngo shes pa skye ba gang yin pa de yang bzlog pa yin te /
ci ltar zhe na /
brjod pa dang rtog pa dag mthong ba'i don la rtog pa med pa ste /
'dzin pa med par 'jug pa'i phyir ro zhes da lta nyid du de dag bstan to / /
de bas na ngo shes pa dngos po 'dzin par ji ltar 'gyur /
'on te sgra dang shes pa rjes su 'gro ba mthong bas rigs rjes su dpag par bya'o zhe na /
de'i phyir /
ba lang la sogs mthong la rigs / /
brjod dang rnam par rtog pa dag /
rjes su 'gro las rjes dpog gang / /
de yang des ni sun 'byin to / /
zhes bya ba smos te /
brjod pa dang rnam par rtog pa de dag rjes su 'gro ba las mthong ba'i ba lang la sogs pa'i gong bu la rigs dang yon tan la sogs pa gang yin pa'i rjes su dpag pa de yang /
des ni ste brjod pa dang rtog pa dag mthong ba 'dzin pa med par 'jug pa zhes bya ba 'dis sun phyung ba yin no / /
brjod pa dang rtog pa dag dngos po 'dzin pa ni ma yin te /
snang ba tha dad pa'i phyir ro / /
de bas na brjod pa tsam rjes su 'gro ba yang des don grub pa ni ma yin no / /
'o na gal te rigs yod pa ma yin na ba lang de nyid 'di yin no zhes bya ba 'di dag ji ltar yod par 'gyur zhe na 'dir smras pa /
mthong ba nyid ni tha dad kyang / /
ngo shes pa zhes bya ba yi / /
rtog pa gcig ni rang bzhin gyis / /
byed pa yin zhes bshad zin to / /
zhes bya ba la /
phan tshun tha dad par 'dzin pa'i shes pa tha dad pa yin yang ngo shes pa zhes bya ba'i rtog pa gcig tu byed pa bzhin du rang bzhin gyis te rigs dang ldan pas ni ma yin no / /
'di ni sngar /
de ltar shes pa tha dad kyang / /
tha dad med pa'i rtog pa skyed / /
ces bya ba bstan to / /
de'i phyir rtog pa'i bag chags sad pa las skyes pa can gyi rigs la sogs pa ston pa yin la /
mngon sum ni brjod du med pa'i yul can yin no zhes bya bar gnas so / /
yid kyang don dang 'dod chags sogs / /
rig pa rtog pa med pa nyid / /
ces bya ba'i mdo de'i rnam par bshad pa ni / /
yid kyang don dang 'dod chags la sogs pa'i ngo bo rig pa ste rtog pa med pa'i mngon sum yin te /
nyams su myong ba'i rnam pa 'jug pa'i phyir ro zhes bya ba yin no / /
de'i don ni 'di yin te /
yid kyi mngon sum yang dbang po'i shes pa 'ba' zhig ni ma yin gyi /
don sngon po la sogs pa dang 'dod chags la sogs pa'i ngo bo nyid rig pa ni yid yin te /
nyams su myong ba'i rnam pas 'jug pa'i phyir rtog pa med pa'o / /
rtog pa med pa'i phyir mngon sum yin no / /
gsung rab las ni yid kyi mngon sum gsungs te /
'di ltar gzugs ni rnam par shes pa na gnyis kyis shes par bya ba ste /
mig gi rnam par shes pa dang des drangs pa'i yid kyi rnam par shes pas so zhes gsungs so / /
de la 'dir rtsod par byed de /
mig la sogs pa'i rnam par shes pa nyid nyams su myong ba'i rnam par 'jug pas shes par bya ba ni /
gang mig la sogs pas byas pa de thams cad dbang po'i shes pa kho na yin no / /
'on te dbang po'i shes pa nyid las yid skyes na ni /
de lta mod kyi yid kyis sngar mthong ba'i don 'dzin par 'gyur ro / /
de'i phyir /
sngar myong ba ni 'dzin pa na / /
yid ni tshad ma nyid ma yin / /
zhes bya ba la /
sngar dbang po'i shes pas nyams su myong ba'i don 'dzin pa'i yid kyi mngon sum ni tshad ma ma yin pa nyid de /
gzung ba 'dzin pa tshad ma ma yin pa'i phyir /
dran pa dang 'dod pa la sogs pa bzhin no / /
'on te mthong ba'i shes pas ma mthong ba'i don yid kyis 'dzin na ni /
de la yang /
ma mthong 'dzin na'ang long ba las / /
sogs pas kyang don mthong bar 'gyur / /
zhes bya ba la /
dbang po'i shes pa des ma mthong ba'i don yid kyis 'dzin na /
'on pa dang long ba la sogs pas kyang grangs bzhin du sgra dang gzugs kyi don mthong bar 'gyur te /
de'i phyir 'on pa dang long ba med par 'gyur ro / /
gzung ba 'dzin par khas blangs na ni yid tshad ma nyid ma yin par 'gyur ro / /
da ni gzung ba 'dzin pa ma yin par bstan pa'i phyir /
skad cig nyid phyir 'das pa yin / /
mthong ba yod pa ma yin zhing / /
skad cig min na mtshan nyid ni / /
khyad par dang bcas brjod byar 'gyur / /
zhes bya ba la /
dbang po'i shes pas mthong ba'i don skad cig ma yin pa'i phyir /
'das pa yin pas yid kyis mthong ba'i dus na yod pa ma yin no / /
gang gi gzung zin pa nyid mthong bar byed pas de ji ltar 'dzin pa yin / /
'on te skad cig ma ma yin par 'dod na /
'o na ni skad cig ma nyid ma yin na yang mthong bas yongs su bcad pa 'dzin pa'i phyir tshad mar mi 'gyur ro snyam nas khyad par dang bcas par 'jug pa'i mtshan nyid brjod par bya ste /
gang gi khyad par dang bcas pa'i dngos po 'dzin pa'i phyir /
yid tshad ma yin te /
rjes su dpag pa bzhin no / /
gzhan yang /
bya ba grub can las la ni / /
khyad par cung zad mi byed pa'i / /
dbang po can nam gzhan dag gi / /
sgrub par byed par ci phyir 'dod / /
ces bya ba la /
rtogs pa'i mtshan nyid kyi bya ba gang la yod pa'i bya ba grub pa'i las de la cung zad snga na med pa 'dzin pa'i ngo bo nyid dbang po can sgrub par byed pa'am /
gzhan zhig 'dzin par 'dod pa yin /
'on te sngar yongs su bcad pa'i ngo bo nyid kho na tshad ma phyi mas yongs su gcod do zhe na /
'o na yongs su bcad pa'i dngos po zhum yin nam /
yang gcod ces bya ba'i don ci zhig yin /
'o na khyed kyi yang ma mthong ba'i dngos po la mthong zhes bya ba'i don gcig yin zhe na /
rang gi ngo bor snang bas mthong ba yin no / /
'o na mthong ba'i dngos po yang slar snang ba na mthong bar 'gyur ba yin no zhe na /
ji ltar dngos po de mthong bar gyur pa de bzhin du de mthong ba yang ma yin nam /
da ni gzhan 'dzin pas ci zhig bya / /
'on te sngar mthong ba 'das pa'o zhe na /
'o na ji ltar sngar mthong ba ma gtogs par des bzung ba'i dngos po yod pa yin te /
gang gis na gzung khyab 'dzin par shes pa gzhan gyis 'gyur ba yin /
'on te sngar mthong ba nyid dus gzhan du yod par shes so zhe na /
ma yin te /
mthong ba'i dus su bcad pa'i don nyid 'dzin pa'i phyir /
shes pa gang gi dus ji srid pa can gyis don de tsam nyams su myong bar 'gyur te /
mthong ba 'gags na ni don yod ces sgrub pa'i tshad ma med do / /
dngos de las skyes can blo ni / /
thams cad cig car 'byung bar 'gyur / /
gzhan gyi 'bras min khyad par can / /
de la ltos pa 'gal phyir ro / /
zhes bya ba la /
gal te dngos po rtag pa yin pa de'i tshe /
don de las skyes pa'i blo gang yin pa de rnams thams cad cig car 'byung zhing skye bar 'gyur ro / /
de'i phyir rtag pa la 'jug pa'i shes pa'i dngos po dus mtshungs pa can dus tha dad pa nyid du rtag pa 'dzin par mi 'gyur te /
de bas na ji srid du dngos po yod pa de srid du de nyid mthong ba 'jug pa'i phyir /
gzhan gyis 'dzin pa don med par 'gyur ro / /
'on te dngos po'i dus na blo skye ba ma yin te /
rgyu gzhan las skye ba'i phyir ro zhe na /
de ni mi rigs te /
grogs byed pa gzhan gyis 'bras bu ma yin pa'i khyad par te gang la phul du ma byung ba yod pa de ni /
de la ltos par 'gal ba ste /
de'i phyir phan 'dogs pa gzhan gyis rtag pa'i don las rim gyis shes pa skye ba ma yin no / /
nyams su myong ba'i rnam pa can mthong ba las tha dad pa'i yid snang bar mi 'gyur te /
des na mi dmigs pas yid kyi mngon sum med pa ma yin nam zhe na /
'di la smras pa /
yid ni mngon sum las tha dad par gsung rab las brjod pa ma yin zhing / /
tha mi dad par yang ma yin te /
'di ltar gzugs ni shes pa gnyis po dag gis shes pa'o zhes gsungs pa'i phyir /
der yid log par bstan pa ni ma yin te /
mngon sum dang rjes su dpag pa dag tu bstan pa'i phyir ro / /
yang na mthong ba dang dran pa dag tu de bstan pa'i phyir ro / /
res 'ga' dbang po'i shes pas gzugs shes la res 'ga' myong ba las skyes pa'i dran pas gzugs shes pa yin te /
mngon sum du byed pa dang mngon sum du mi byed pa'i rig pa'i ma gtogs par gzugs rtogs pa khyad par med pa'i phyir ro / /
de bas na yid ni mngon sum las log par mdo las 'dod pa ma yin no / /
yid kyi mngon sum yin mod / /
de lta na yang gzhan gyis brtsad pa'i skabs yod do zhe na /
smras pa /
de'i phyir dbang po'i rnam par shes / /
de ma thag rkyen las byung can / /
yid ni yul gzhan nyid 'dzin byed / /
de phyir long bas mthong ba min / /
zhes bya ba la /
dbang po'i rnam par shes pa nyid de ma thag pa'i rkyen te /
nye bar len pa'i rgyu yin pa de las skye ba gang la yod pa'i yid de ni gzhan nyid de dbang po'i shes pa'i yul las tha dad pa nyid de /
rang gi yul gyi skad cig ma gnyis pa 'dzin par byed do / /
gang gi phyir dbang po'i shes pa las skyes pa'i yid yin pa de'i phyir long ba la sogs pas mthong bas te rtogs par mi 'gyur ro / /
'o na gal te dbang po'i shes pa las tha dad pa'i yul yid kyis 'dzin pa de lta na ni /
gzugs mthong ba'i de ma thag pa'i yid sgra la sogs pa yongs su gcod par 'gyur ro zhe na /
smras pa /
rang don rjes 'gro don ltos can / /
dbang skyes blo ni rgyu yin no / /
de phyir gzhan 'dzin yin yang de / /
nges par 'dzin par 'dod pa yin / /
zhes bya ba la /
rang gi don ni dbang po'i shes pa'i gzung ba skad cig dang po ste /
de nyid kyi rjes su 'gro ba'i rgyu gang la yod pa de'i don de la ltos pa can gyi dbang po las skyes pa'i blo ni yid kyi rgyu yin no / /
de'i phyir rang gi don gyi rjes su 'gro ba can gyi don la ltos pa'i dbang po'i shes pas bskyed pa'i phyir /
yid de dbang po'i gzung ba las gzhan pa'i don 'dzin yang nges par 'dzin pa gang la yod pa de'i dngos por de 'dod pa nyid do / /
skad cig snga ma'i rjes thogs pa'i skad cig gnyis pa 'dzin pa ni yid kyi rnam par shes pa yin gyi /
yul gzhan 'dzin pa ni ma yin no zhes bya ba'i tha tshig go / /
'di la rtsod par byed de / /
gal te dbang po'i sems nyid ni / /
de dang dus mtshungs byed med can / /
rang shes dus can don dag na / /
lhan cig byed par ji ltar 'gyur / /
zhes bya ba la /
gal te dbang po'i shes pa de yid gang gi yul dang dus mi mtshungs pa gang la yod pa'i yid kyi rnam par shes pa bzung ba'i don de ji ltar dbang po'i sems kyi lhan cig byed par 'gyur te /
yid skyed pa la don gcig byed par 'gyur gyi /
dbang po'i sems dang dus mtshungs pa med pa can gyi don lhan cig byed pa ni ma yin no / /
ji ltar dus mtshungs pa med par bya ba byed pa'i dus can gyi don yin /
gang gi phyir rang gi shes pa yin gyi rnam par shes pa'i dus de gang la yod pa ste /
yid kyi rnam par shes pa'i yul gyi don rang gi shes pa dang dus mtshungs pa can /
sngar mthong ba'i tshe yod pa ma yin na ji ltar shes pa lhan cig byed pa'i rkyen yin zhe na /
'di la lan 'debs pas /
sngar med nus pa med phyir dang / /
phyis ni dgos pa med pa'i phyir / /
de phyir rgyu kun sngar yod pas / /
don dang rang blo lhan cig min / /
zhes bya ba smos te /
yid kyi rnam par shes pa la dus mtshungs pa can gyi don yod pa ma yin te /
don ni yid kyi rnam par shes pa las dus snga ma can yin pa'i phyir ro / /
yid kyi shes pa'i rgyu yul yin la /
rgyur gyur pa'i yul shes pa dang dus mtshungs pa can ni ma yin te /
dus mtshungs na ni sngar med par 'gyur la / /
yid kyi rnam par shes pa ni sngar med pa'i don las skye ba ma yin te /
nus pa med pa'i phyir ro / /
phyis yid skyes pa'i dus kyi don yod pa la ni dgos pa med pa'i yul te 'bras bu grub pa'i phyir ro / /
rgyu thams cad ni 'bras bu skye ba las sngar bar yod pa de bas na yid kyi rnam par shes pa'i don te /
yul rang gi 'dzin par byed pa'i blo dang lhan cig dus mtshungs pa can du mi 'gyur ro / /
tha dad dus can ji ltar na / /
gzung bar 'gyur zhe na rgyu nyid / /
shes la rnam par gtong nus pa / /
rig pa shes pas gzung bar 'dod / /
ces bya ba la /
'on te yid kyi rnam par shes pa las tha dad pa'i dus can dbang po'i shes pa'i lhan cig byed pa'i dngos po ni yid kyis gzung bar ji ltar 'gyur zhe na /
'di la smras pa /
rigs pa shes pa ste mkhas pas bzung ba ni rgyu nyid du 'dod pa yin te /
shes pa rang gi rnam par gtod par nus pa de la 'dod kyi /
skam pas lcags gong bzung ba bzhin gzung ba dang 'dzin pa'i dngos po ni ma yin no / /
'o na rang gi ngo bo nyid kyi rnam par shes pa la snang ba gzung ba nyid ma yin nam /
de'i rnam pa can skyed pa ni ma yin na /
rang gi shes pa la snang ba ni dus mtshungs pa can yin pa de'i phyir ji ltar rgyu nyid gzung bar 'gyur zhe na /
'on te snang ba zhes bya ba 'di ci yin te /
ci don gyi ngo bo nyid yin nam /
'on te shes pa'i ngo bo nyid yin grang na /
gal te snang ba dngos kyi ngo bo nyid yin pa de lta na ni /
sngon po la sogs pa'i ngo bo nyid bzhin nam /
yang snang ba yang bral bar mi 'gyur te /
dngos po'i ngo bo nyid yin pa'i phyir rtag tu snang bar thal bar 'gyur ro / /
'on te shes pa rgyun 'jig pas snang ba 'gag go zhe na /
shes pas snang ba byas pa ma yin pa ma yin nam /
de ni snga nas yod pa ste dngos po'i ngo bo nyid yin pa'i phyir /
de la shes pa ci zhig bya / /
'on te shes pa yod na mthong gi gzhan du ma yin no zhe na /
'o na snang ba'i byed pa po shes pa yin nam /
de ltar ro zhe na /
ma yin te /
snang ba ni shes pa dang dus mtshungs pa can nyid yin pa'i phyir ro / /
'on te snang ba shes pa yin pa de lta na yang /
don gyi ngo bo nyid snang ba ma yin gyi /
'on kyang shes pa nyid yul gyi rnam pa can du snang ba yin no / /
'on te mig gi rnam par shes pa mig la sogs pa sna tshogs pa'i rgyu'i thun mong can yin na /
ji ltar nges pa can du don kho na 'dzin pa yin zhe na /
smras pa /
rgyu ni du ma yod nyid na'ang / /
'bras bu rjes mthun skyed pa gang / /
de ni des gzhan ngo bo can / /
de gzung ba zhes brjod pa yin / /
zhes bya ba la /
gang gi phyir 'bras bu zhes pa'i rgyu mig la sogs pa du ma yin yang /
rgyu gang zhig gi rjes su byed pa can du skye ba'i 'bras bu de ni rgyu des bzhag pa ste /
rgyu de'i ngo bo nyid 'bras bu gang la gtod pa'i phyir /
'bras bu des kyang rgyu rnam pa 'jug nus pa de 'dzin no zhes bya bar brjod do / /
dper na bu ni pha'i gzugs 'dzin no zhes tha snyad 'dogs pa bzhin no / /
de ltar dbang po'i shes pa las yid kyi mngon sum tha dad par khas len par byed na gzhan gyi skyon gyi skabs med de /
bde ba la sogs pa rang rig pa yang yid kyi mngon sum bzhin mngon sum yin no / /
'o na rnam par rtog pa'i rang bzhin mngon sum ma yin par 'gyur ba ma yin nam zhe na /
ma yin te /
sems dang sems las byung ba thams cad bdag nyid rig pa'i mngon sum yin pa'i phyir ro / /
bde ba la sogs pa 'dzin pa'i don du'o / /
'di la rtsod par byed de /
rtog pa la rtog pa dang bral ba nyid med pa'i phyir ji ltar mngon sum nyid du rung ste /
rnam par rtog pa'i ngo bo nyid rtog pa med pa ma yin pa'i phyir / /
'on te shes pa don la rtog pa yin gyi /
rang gi ngo bo la ma yin na ni /
gal te don la rtog pa rang gi ngo bo la yang rtog par 'gyur ba ma yin nam /
don gyi ngo bo nyid la rtog pa ma gtogs par rtog pa'i ngo bo nyid med pa'i phyir ro zhe na /
'dir lan btab pa /
bde sogs bdag nyid gzhan mi brtan / /
brda byed par ni nus med can / /
de phyir de dag rang rig ste / /
brjod dang rjes 'brel can ma yin / /
zhes bya ba la /
bde ba la sogs pa'i bdag nyid gang zhig la brda byed par mi nus pa yod pa de ni de'i bdag nyid yin no / /
de ci'i phyir zhe na /
gang gi phyir gzhan la mi brten pa ste thun mong ma yin pa rang rig pa'i yul yin pas te /
bde ba'i ngo bo bor na bde ba rig pa med pa'i phyir ro / /
de lta bur gyur pa'i bde ba'i bdag nyid de la brjod pa dang 'brel par 'jug pa ga la yod /
'on te sngar bde ba rig pa yin la /
phyis brjod pa dang sbyor bar shes pa gzhan gyis byed do zhe na /
ma yin te /
shes pa gzhan skyes pa'i tshe bde ba la sogs pa rnams med pa'i phyir te /
sngon gyi dus can nyid du shes pa gzhan gyis bde ba rig pa'i phyir ro / /
de'i tshe bde ba rig pa nyid du mi 'gyur te /
bde ba la sogs pa sngon gyi ngo bo'i rnam pa can du rig par bya ba'i phyir /
gzhan gyi bde ba rig pa bzhin no / /
'on te bde ba dang dus mtshungs pa can du 'gyur ba'i shes pa gzhan gyis brjod pa sbyor ba yin no zhe na /
de'i tshe skyes pa'i bde ba rang la mngon sum du byed pa ma yin nam /
ci la sgra sbyor ba yin /
'on te brjod pa dang 'drer rung ba 'dzin pa'i phyir bde ba rig pa ni rtog pa dang bcas pa'o zhe na /
bde ba brjod pas dben pa nyid ma yin nam / /
ji ltar 'drer rung bar shes pa yin pa bde ba dang sgra'i rnam pa dag ni dus mtshungs par snang bas 'drer rung bar snang ba ma yin na /
des na da ltar byung ba'i dus nyid du bde ba la sogs pa 'dzin pa ni gsal ba nyid kyis rtog pa med pa nyid myong ba yin no / /
'on te yid kyi rnam par shes pa rtog pa dang bcas par shes par bya ba'o zhe na /
ma yin te /
yid kyi rnam par shes pa'i ngo bo nyid kyang rang rig pa la rtog pa med pa ste /
phyi rol gyi rnam pa ni ma yin no / /
de bas na rig pa'i dus su skye ba'i phyir /
ji ltar rtog pa'i yul du 'gyur /
de'i phyir sems dang sems las byung ba thams cad rang rig pa rtog pa med pa yin no / /
'o na de lta na don la yang shes pa rtog par ji ltar 'gyur te /
rtog pas don mi mthong ba'i phyir ro / /
gal te yang rtog pa don 'dzin pa can yin pa da lta na yang don gyi ngo bo nyid myong ba'i phyir /
ji ltar rtog par 'gyur /
'on te shes pa'i rnam pa la don gyi rnam par sgro 'dogs pas rtog pa dang bcas pa nyid du brjod na ni /
'dzin pa dang mi 'dzin pa bor na sgro 'dogs pa'i sgra'i don yod pa ma yin te /
'dzin pa dang mi 'dzin pa'i phyogs gnyis ni rtog pa med pa nyid du brjod do zhe na /
'di la smras pa /
mngon du mi byed pa'i rnam pa la zhen pa'i shes pa gang la yod pa de rtog pa'o zhes 'jig rten pa 'dod la /
mngon du byed pa'i mngon pa'i nga rgyal shes pa gang la yod pa de ni mngon sum du brjod do / /
don dam par ni rig pa thams cad rtog pa med pa ste /
rang rig pa nyid la rtog pa med pa'i phyir ro / /
gzhan yang bag chags kyi dbang gis sngar mthong ba'i rjes su 'brang ba'i shes pa 'ga' zhig don la skye ba de ni rtog pa dang bcas pa ste /
mthong ba ni don dang 'brel nas skye ba can du 'jug cing nye ba'i rang bzhin gyi rjes su 'brang ba yin pa'i phyir rtog pa med pa'o / /
bde ba'i rnam pa yang rang rig pa ste /
rtog pa dang bral bas rtog pa med pa yin no / /
gang gi phyir bde ba la sogs pa'i bdag nyid brda byed par mi nus pa'i phyir /
bde ba la sogs pa de dag rang rig pa ste /
mngon par brjod pa dang rjes su 'brel pa rjod par byed pa'i sgra dang 'brel par yin no / /
gzhan gyis smras pa /
de dag gzhan rig byed min na / /
rang gi ngo bo ji ltar rig /
don gcig rten can rnam shes kyis / /
rig pa yin zhes kha cig zer / /
zhes bya ba la /
re zhig shes pa gang zhig gzhan gyi rig par byed pa des kyang ji srid rang gi ngo bo shes pa ma yin na yang bde ba la sogs pa de gzhan gyi rig par byed pa po ma yin pas rang gi ngo bo ste bdag nyid kyi rang bzhin ji ltar rig par 'gyur /
'on te rig par bya ba yin pas bde ba la sogs pas rang rig pa'o zhe na /
ma yin te /
rang rig pa ma grub pa'i phyir ro / /
'o na 'di ltar de dag rig pa yin pas shes pa gzhan gyi bde ba la sogs pa dag rig pa yin te /
bum pa la sogs pa bzhin no zhe na /
de lta na 'o na ni bum pa la sogs pa nyid bzhin phyi rol gyi rnam pa can nyid bde ba la sogs pa snang bar 'gyur ro zhe na /
don gcig la bdag la brten pa gang la yod pa'i shes pa des bde ba la sogs pa dag rig pa yin pa'i phyir /
de dag phyi rol du snang ba ma yin la /
bum pa la sogs pa ni don gcig la 'du ba'i shes pas shes par bya ba ma yin no / /
de bas na de dag chod par snang ba'o zhes bye brag pa kha cig zer ba 'di la lan btab pa /
de dang de min dngos tshul can / /
de dang de min dngos rgyus bskyed / /
shes las tha dad min skyes rgyu / /
bde sogs ci ste mi shes yin / /
zhes bya ba la /
de'i dngos po'i tshul can ni sA lu'i myu gu'o / /
de rnams de dang de ma yin pa'i ngo bo nyid kyis bskyed pa ste /
sA lu'i myu gu'i rgyu sa bon la sogs pa las skyes pa ni sA lu'i myu gu yin la /
nas kyi myu gu'i rgyu sa bon la sogs pa rnams las skyes pa ni nas kyi myu gu'o / /
gang gi phyir thams cad du 'bras bu tha dad par byed pa ni rgyu tha dad pa yin te /
de'i phyir bde ba la sogs pa shes pa dang tha mi dad pa'i rgyu mig la sogs pa las skyes na /
ci'i phyir mi shes pa yin /
'di'i dgongs pa ni 'di yin te /
rnam par shes pa las tha dad par bde ba la sogs pa 'dzin pa ma yin pa de bas na mngon sum ni tha dad par bsgrub pa ma yin no / /
'on te rjes su dpag pas bde ba la sogs pa shes pa las tha dad par rtogs so zhe na /
gal te 'dir bde ba la sogs pa rgyu tha dad pa'i rtags bstan par nus na rjes su dpag par nus te /
nges par 'bras bu tha dad pa ni rgyu tha dad pa ma yin pa'i phyir ro / /
'on te 'bras bu tha dad pas bde ba la sogs pa'i rgyu tha dad par shes so zhe na /
'bras bu tha dad pa tsam ni rgyu tha dad par sgrub pa ma yin te /
rgyu gcig las 'bras bu tha dad par mthong ba'i phyir thal ba dang du ba bzhin no / /
bde ba dang shes pa tha dad pa sgrub pa'i 'bras bu tha dad pa ma mthong ba de'i phyir rgyu tha dad pa nyid bde ba la sogs pa tha dad pa sgrub byed yin la rgyu tha dad pa ni med pa de bas na rgyu tha mi dad pa can dang ngo bo nyid tha mi dad pa can du bde ba la sogs pa rnam par shes pa las tha dad pa med par shes par bya'o // //
tshad ma rnam 'grel gyi 'grel pa /
bam po bcu gnyis pa /
rgyu mtshungs pa can nyid du bstan pa'i phyir /
rang gi don dang dbang po dang / /
sems pa ji ltar rang nus pas / /
bde ba la sogs skye bar snang / /
yid kyang de dang mtshungs pa yin / /
zhes bya ba la /
rang gi don ni rang gi yul yid 'phrog pa yod cing /
mig la sogs pa'i dbang po mya ngan la sogs pa'i dngos po mnyams pa dang /
ji ltar rang rang skye ba'i nus pa can gyi sems pa bde ba la sogs pa skye bar snang ba dang /
mig la sogs pas skyed pa'i yid de yang mtshungs pa yin no / /
de'i phyir rgyu tha dad pas tha dad pa ma yin no / /
'on te chos dang chos ma yin pa'i stobs kyis bde ba la sogs pa 'byung gi /
rnam par shes pa rgyu mig la sogs pas skyed pa yin na /
de ji ltar rgyu tha dad pa ma yin zhe na /
de dag yod dang med pa na / /
la lar skye zhing mi skye ba'i / /
bde sogs sam ni blo snang ba / /
des de las gzhan pa skyed min / /
zhes bya ba smras te /
mig la sogs pa de dag yod na bde ba la sogs pa ni skye bar mi snang zhing /
mig la sogs pa med na ni bde ba la sogs pa skye bar mi snang ba yin la /
mig gi blo yang ma yin te /
mig la sogs pa yod na bde ba la sogs pa'am blo skye ba yin no zhes bya ba'i tha tshig go / /
des te de'i phyir rnam par shes pa'i rgyu de las gzhan pa'i rgyu las bde ba la sogs pa de dag mi 'byung ngo / /
chos la sogs pa la bde ba skyed pa'i nus pa med de /
'dod pa dang mi 'dod pa'i sgrub pa thob pa nyid las chos la sogs pa'i bya ba mi 'byung ba'i phyir ro / /
gal te bde ba la sogs pa'i rgyu chos la sogs pa nyid yin na /
phreng ba dang byug pa ster ba la sogs pa med par yang bde ba la sogs pa 'byung bar 'gyur ro / /
'on te byug pa 'bul ba la sogs pa bde ba'i sgrub pa yod na yang mya ngan gyis bslad na yid bde bar skye ba ma yin te /
de'i phyir chos nyid bde ba'i rgyu yin gyi / /
phyi rol pa ni ma yin no zhe na /
chos ma yin pa nyid mya ngan la sogs pa'i rgyu ma yin nam /
de las sdug bsngal skye ba yin no / /
de'i phyir tha dad pa med par chos la sogs pa rnams bde ba la sogs pa skye ba'i rgyu ma yin no / /
yang na shes pa ni chos la sogs pa tha dad par ji ltar 'gyur zhe na /
smras pa /
de dag nyid kyi khyad par las / /
bde sdug la sogs tha dad de / /
dper na blo de nyid kyis ni / /
gsal dang mi gsal the tshom bzhin / /
zhes bya ba ste /
mig dang gzugs dang yid la byed pa de dag nyid nang gi khyad par las rtogs pa'i ngo bor mtshungs kyang /
bde ba dang sdug bsngal la sogs pa'i khyad par skye ste /
dper na blo de nyid goms pa'i bye brag gis gsal ba dang mi gsal ba dang the tshom za ba'i khyad par bzhin no / /
shes rab la sogs pa'i chos blo las tha dad pa ma yin no / /
de bzhin du bde ba la sogs pa blo'i bye brag yin no / /
'on te bde ba la sogs pa rtogs pa'i ngo bo nyid yin mod kyi /
de lta na yang rang rig pa nyid ma yin no / /
'o na ji ltar rjes su 'dzin pa dang gnod par byed par 'gyur /
don gcig la 'du ba'i rnam par shes pas bde ba la sogs pa rig par bya ba rjes su 'dzin par 'gyur ro zhe na /
smras pa /
don gang nye bas blo dang ni / /
bde sogs de dag skyed pa ni / /
de bor nas ni des bde sogs / /
ji ltar rtogs par 'gyur ba yin / /
zhes bya ba la /
shes pa gzhan gyis bde ba la sogs pa rig pa na shes pa de dbang po las skyes pa yin nam /
'on te shes pa gzhan zhig yin /
gal te bde ba la sogs pa rig par byed pa dbang po las skyes pa nyid yin na ni /
phyi rol gyi don gang zhig nye bas bde ba la sogs par snang ba nyid de yang dbang po las skye ba yin na /
gzugs la sogs pa snang ba can gyi blo des don de bor nas bde ba la sogs pa ji ltar rtogs par 'gyur te /
mig gis bde ba myong ba skyed pa ma yin te /
gzugs mthong ba nyid du nges par byed pa'i phyir ro / /
gzugs la 'jug pa'i mig bde ba la shes pa skyed pa ni ma yin te /
rjes su dpag pa yang mig las skye bar thal bar 'gyur ro zhes bstan to / /
'on te bdag dang yid 'dus pas bskyed pa'i shes pa bde ba la sogs pa'i rig par byed pa yin gyi /
mig las skyes pa ni ma yin no zhe na /
de lta na ni phyi rol dang bde ba dag rim gyis mthong bar 'gyur te /
shes pa cig car mi skye ba'i phyir ro / /
de bas na /
rim gyis 'dzin na de myong ba / /
bar chad med par snang mi 'gyur / /
zhes bya ba la /
bde ba la sogs pa de dag myong ba rim gyis 'dzin pa yin na /
don snang ba de dang lhan cig bar chad med par snang bar mi 'gyur te /
gang cig car mthong ba skye ba med pa 'di ni rim pa yin pa'i phyir ro / /
de myur zhe na de mtshungs phyir / /
nyams myong min pa ci ste min / /
zhes bya ba la /
don mthong ba dang lhan cig bde ba myong ba'i phyir /
bar med par snang ba de rig pa myur ba las yin no zhe na /
myur ba de nyid bde ba la sogs pa mi 'dzin par mtshungs pa'i phyir /
bde ba dang gzugs dag myong ba med pa nyid du 'gyur te /
de'i phyir gzugs mthong ba'i tshe nang du nyams su myong bar gyur pa'i bde ba rang rig pa kho na yin no / /
'on te dbang po'i shes pa gcig pu nyid dang bde ba la sogs pa 'dzin pa la 'jug par 'gyur ba'i phyir rim gyis 'dzin pa'i skyon med do zhe na /
smras pa /
dbang po'i sems ni yul nges phyir / /
gcig gis gnyis shes ma yin te / /
bde sogs med na'ang don dag las / /
skye bas de'i nus ma grub phyir / /
zhes bya ba la /
gzhan gyi lugs kyis dbang po'i shes pa bde ba la sogs pa'i 'dzin par byed pa ma yin te /
bdag dang yid phrad pa las skyes pa'i shes pas bde ba la sogs pa rig par 'dod pa'i phyir ro / /
'on te kha cig khas len par byed na de la yang smras pa /
dbang po'i shes pa gcig gis gzugs dang bde ba gnyis 'dzin pa ma yin te /
dbang po'i sems ni gzugs la sogs pa yul nges pa can yin pa'i phyir /
bde ba la mig 'jug par ni 'ga' zhig gis kyang shes pa ma yin pa'i phyir ro / /
gzhan yang bde ba la sogs pa med na yang phyi rol gyi don las dbang po'i blo skye ba'i phyir /
bde ba la sogs pa de dag gi nus pa dbang po'i blo la grub pa ma yin te /
gang gang zhig med par skye ba de ni de'i rgyu can du 'thad pa ma yin pa'i phyir ro / /
dbang po'i blo ni bde ba la sogs pa med par yang yod pa'i phyir /
bde ba la sogs pa'i 'dzin pa ma yin no / /
'o na gang gi tshe ser po dang lhan cig sngon po'i shes pa la snang ba de'i tshe sngon po'i nus pa ma yin te /
sngon po med par yang ser po las skye ba'i phyir ro / /
de bzhin du ser po la yang nus pa med de /
ser po med pa yang sngon po las skye ba'i phyir ro / /
'on te sngon po dang ser po gnyis kyis rang rang du snang ba can gyi shes pa skyed na /
'o na bde ba dang gzugs kyang dbang po'i shes pa skyed pa yin no zhe na /
smras pa /
sngo sogs bzhin du gnyi ga yis / /
so so so sor nus na ni / /
bde ba 'ba' zhig 'dzin par 'gyur / /
de rgyu don ni mi 'dzin pa / /
de yi myong ba mi rigs so / /
zhes bya ba la /
bde ba dang gzugs dag dbang po'i shes pa skyed pa nus pa so so so sor yod na ni /
yul dang bral bar bde ba gcig pu 'dzin par 'gyur te /
ser po dang bral bar sngon po shes pa bzhin no / /
'on te yan gar ba 'dzin pa nyid yin no zhe na /
de ni yod pa ma yin te /
bde ba de'i rgyu don gzugs la sogs pa mi 'dzin par bde ba de myong ba mi rtogs pa'i phyir ro / /
'gro ba bzang mo la reg pa dang mthong ba med par 'dod pa po la de yis bskyed pa'i bde ba mi 'byung ba bzhin no / /
'on te yul dang bcas pa'i bde ba dbang po'i shes pas 'dzin no zhe na /
'dir smras pa /
don dang lhan cig 'dzin na ni / /
blo de las skye mi 'dod phyir / /
bde sogs nus pa ci zhig yin / /
zhes bya ba la /
gzugs la sogs pa'i don dang lhan cig bde ba la sogs pa 'dzin na ni /
mig gi rnam par shes pa skyed pa la bde ba la sogs pa la nus pa ci zhig yod de med pa nyid de /
rjes su 'gro ba dang ldog pa med par nus pa grub pa ni ma yin pa'i phyir dang /
gang gi phyir bde ba la sogs pa de las skyes pa'i blo mi 'dod pa'i phyir ro / /
mig gi blo la gzugs nyid phan 'dogs par khas len pa'i phyir ro / /
'on te bde ba don las skyes pa ma yin par 'dod kyang /
don nyid dang lhan cig 'dzin pa yin te /
'on kyang bde ba rtag pa dang 'ba' zhig pa myong ba yin no / /
de'i phyir rnam par shes pa bde ba dang 'brel pa ni ma yin no zhe na /
smras pa /
don med par ni bde la sogs / /
mig sogs rnams kyis myong na ni / /
gzugs sogs bud med sogs tha dad / /
nam yang mig gis 'dzin mi 'gyur / /
zhes bya ba la /
phyi rol gyi don med par de yis bskyed pa'i bde ba la sogs pa mig la sogs pas myong na ni bde ba dang sdug bsngal la sogs pa'i rgyu gzugs la sogs pa tha dad pa rjes su mthun pa dang mi mthun pa'i bud med la sogs pa tha dad par mi 'dzin pa yin te /
bde ba yan gar du 'dzin na rgyu ci yang rung ba yod na yang rtogs par 'gyur ba dang rtag par rtogs par 'gyur gyi /
bde ba la sogs pa'i rgyu don yin par ji ltar rtogs par 'gyur /
'o na ji ltar bde ba nye bas 'dzin pa de bzhin du phyi rol yang mig gis 'dzin par 'dod ce na /
smras pa /
nang don rgyu nus can yod na / /
blo ni phyi rol mthong ldan min / /
zhes bya ba la /
nang gi rgyu nye bar gyur pa bde ba'i mtshan nyid can gyi don nus pa can du grub na /
blo ni bud med la sogs pa tha dad pa'i phyi rol la mthong bar rigs pa ma yin no / /
gal te bde ba myong bar ma gyur na yang de'i tshe phyi rol gyi don mthong par 'gyur ro / /
'on te don 'dzin pa nyid du yang 'dod de / /
mi rtag pa bde ba don las skyes pa can yin no zhe na /
smras pa /
don 'dzin na de las skyes pa yi / /
bde ba la sogs myong mi 'gyur / /
zhes bya ba la /
don 'dzin pa'i tshe don de las skyes pa'am /
rtag pa'i bde ba rnams 'dzin par mi 'gyur te /
shes pa cig car mi skye ba'i phyir ro / /
gcig gis bde ba dang gzugs rig par bkag pa yin no / /
'on te shes pa cig car skye ba de lta na yang skyon 'di yod de blo dag cig car skye ba na /
yul ni de dang de yod phyir / /
don ni cig car yod pa na / /
bde sdug dag ni myong bar 'gyur / /
zhes bya ba la /
bde ba dang gzugs 'dzin pa'i blo dag cig car skye ba yod na ni /
'dod pa dang mi 'dod pa'i don cig car yod na bde ba dang sdug bsngal cig car skye bar 'gyur te /
'dod pa dang mi 'dod pa de dang de'i yul yod pa'i phyir ro / /
bde ba dang sdug bsngal cig car skye bar mthong ba ni ma yin no / /
'o na gal te cig car bde ba dang sdug bsngal yod pa de'i tshe de rig pa cig car myong bar 'gyur na /
gang gi phyir cig car bde ba dang sdug bsngal skye ba ma yin no / /
smras pa /
nang gi nyer len shes pa ni / /
yod na sdug bsngal la sogs 'byung / /
nyer len min pa'i 'gal ba de / /
gcig gi min par 'dod ce na / /
zhes bya ba ni /
rnam par shes pa nang gi nye bar len pa'i rgyu yod na /
bde ba dang sdug bsngal la sogs pa 'byung ba yin la /
shes pa'i nye bar len pas bde ba dang sdug bsngal la sogs pa 'gal ba cig car rigs pa ma yin no zhe na /
'dir lan smras pa /
rnam shes de ni gang gis na / /
mi shes pa yi nyer len rgyu / /
bdag po nyid kyang byed pa ni / /
de ni 'gal ba la yang snang / /
dper na snang gcig mtshan rgyu dang / /
de las gzhan pa'i mig gnyis kyis / /
gzugs mthong ba mi mthun mthun dang / /
mthun pa cig car byed pa bzhin / /
zhes bya ba la /
nye bar len pa gcig gis 'gal ba'i 'bras bu cig car mi skyed do zhes bya ba 'di ni rigs te /
'on kyang mi shes pa ste rtogs pa med pa'i rang bzhin bde ba la sogs pa'i rgyur shes pa ji ltar 'gyur te /
rigs mtshungs pa nye bar len pa yin pa'i phyir ro / /
bdag po nyid de phan 'dogs par ni byed pa nyid de /
bdag po de ni 'bras bu 'gal ba la yang cig car snang ba yin no / /
dper na snang ba'i sgron ma gcig mtshan mo rgyu ba'i 'ug pas gzugs mthong ba dang mi mthun pa dang /
de las gzhan pa nyin mo mthong ba can gyis gzugs mthong ba dang mthun par byed pa bzhin no / /
de phyir bde ba la sogs don / /
rang la 'pho bar snang can dang / /
rang gi bdag nyid rig pa po / /
de dag don las skyes pa can / /
zhes bya ba ni /
gal te bde ba la sogs pa ma rtogs pa med pa'i ngo bo nyid yin la /
gzugs yod na skye ba yin pas de'i tshe 'dod pa dang mi 'dod pa'i yul mngon du byed pa na bde ba dang sdug bsngal cig car rig par 'gyur ba bzhin du /
sangs rgyas pa la ni ci'i phyir bde ba dang sdug bsngal cig car myong bar mi 'dod ce na /
bag chags sad pa la de lta bu med pa'i phyir /
don yod kyang bde ba la sogs pa mi skye ste /
dper na gzugs snang ba yod kyang res 'ga' nyid rtogs pa skye'i /
rtag tu ni ma yin pa bzhin no / /
'on te gzhan gyi yang bag chags dang bde ba la sogs pa 'brel pa nyid kyi phyir /
cig car don nye bar gyur kyang bde ba dang sdug bsngal cig car skye ba ni ma yin no zhe na /
de lta na 'o na ni bde ba la sogs pa bag chags dang 'brel na rtogs pa'i ngo bo nyid kho na ste /
dran pa dang ngo shes pa dag gi bzhin no / /
'on te dran pa yang rang rig pa'i ngo bo nyid can ma yin te dran pa ni kha dog dang dbyibs kyi rnam pa can nyid kyi don snang ba'i phyir ro / /
de bas na dran pa don nyid rig pa yin no zhe na /
'o na gal te dran pa la don snang ste mngon sum bzhin yin na dran pa'i yul don rtogs par 'gyur bas dran pas don rang gi ngo bo nyid kyis gsal bar gyur na mngon sum ma yin par 'gyur bar mi rung ste /
rang gi ngo bo nyid gsal ba nyid mngon sum yin pa'i phyir dang /
mngon sum gyis mtshan nyid du gzhan mi 'thad pa'i phyir ro / /
de'i phyir gsal bar gyur pa'i yul can gyi don ni mngon sum nyid du 'gyur na /
de ltar ni ma yin no / /
de'i phyir de rang rig pa'i ngo bo nyid yin no / /
'on te dran pas snga ma dang lkog tu gyur pa nyid kyi sgo nas don snang ba yin no zhe na /
'o na lkog tu gyur pa nyid du gang gis shes /
mngon sum gyis ni ma yin te /
de lkog tu gyur pa'i yul can ma yin pa'i phyir ro / /
'on te dran pa nyid lkog tu gyur pa'i 'dzin pa'o zhe na /
mngon sum gyis mthong ba la dran pa 'jug pa ma yin nam /
sngar med pa 'dzin pa ni dran par rigs pa ma yin te /
dran pa sngar med pa'i don 'dzin pa ma yin la /
mngon sum lkog tu gyur pa 'dzin pa yang ma yin no / /
de'i phyir dran pa ni lkog tu gyur pa'i don 'dzin pa can ma yin no / /
dran pa ni don la don du shes pa yod pa ma yin te /
'di ltar gang sngar mthong ba de don yin la /
'di ni sngar med pa nyid skyes pa yin pa'i phyir /
dran pa'i rnam pa can gyi shes pa ni don gyi khyad par gyi ngo bo nyid can du dran pa nyid snang ba yin no / /
sngar mthong ba'i stobs las skyes pa'i sngon po la sogs pa'i rnam pa ni dran pa'i bdag nyid du gyur pa kho na'o / /
de'i phyir ji ltar mthong ba'i 'du byed las skyes par gyur pa'i dran pa ni bdag la 'phos pa'i don 'dzin pa ste /
de bzhin du bde ba la sogs pa'i don nang gi reg bya'i khyad par rnams rang la de bde ba la sogs pa'i bdag nyid la 'pho bar snang ba can rig pa po yin zhing /
rang gi bdag nyid de bde ba la sogs pa'i rnam pa'i rang rig pa po yin no / /
de bas na de las 'du byed pa 'jug par gyur pa'i don nang gi reg bya'i khyad par bde ba la sogs pa'i rnam pas tha dad pa rang gi bdag nyid du gyur pa nyid rig pa po yin pa'i phyir rang rig pa kho na yin no / /
mdun na gnas pa ni don rnams las bde ba la sogs pa de dag bag chags sad pa las skyes pa 'ba' zhig tu zad de /
'di ltar 'khyud pas bde ba 'dus byas na shin tu brtan par skyes nas yang reg pa dang lhan cig spyod pa'i gzugs mthong ba las sad par gyur pas de lta bur gyur pa nyid kyi nang gi reg pa'i bde ba skye bar 'gyur ba bzhin no / /
'o na gal te mdun na gnas pa'i don rnams las bde ba la sogs pa skyes na /
de lta na ni de gnas pa'i gzugs kyi rig par byed par bde ba la sogs pa mi 'gyur ram /
de'i phyir ci ste rang la 'pho bar snang ba can rig par byed ces brjod ce na /
smras pa /
don gyi bdag nyid rang bdag yin / /
des na de dag des myong 'gyur / /
de phyir don myong bar bshad de / /
dmigs pa dag ni der snang ba'o / /
zhes bya ba la /
bde ba la sogs pa de dag rang rig pa'i bdag nyid du gyur pa'i don gyi ngo bo nyid de /
nang gi reg bya'i khyad par yin te /
bde ba la sogs pa de dag gis nyams su myong bar 'gyur ro / /
bdag nyid du gyur pa'i nang gi reg bya'i khyad par rig pa de'i phyir reg par bya ba'i khyad par gyi don rnams myong bar bshad de /
de lta ma yin par tha dad par rig pa yin na ni bde ba nyams su myong ba'o snyam du 'brel par mi 'gyur te /
rang gi ngo bo nyams su myong ba'i phyir /
rang gi ngo bo rtogs pa'i rang bzhin du rgyu'i stobs las skye bar rigs pa de'i phyir nyams su myong ba zhes bshad do / /
bde ba la sogs pa dmigs pa dag ni nang gi rig bya snang ba can nyid do / /
kha cig bde sogs sems med dang / /
phyi na gnas dang gzung ba ru / /
smra bar byed pa de dag gi'ang / /
cig car gnyis 'dzin mi 'thad do / /
zhes bya ba ni /
grangs can kha cig sgra la sogs pa bzhin bde ba dang sdug bsngal la sogs pa phyi rol na gnas pa dang sems med pa nyid dang gzung bar smra bar byed pa'i grangs can de'i yang cig car bde ba la sogs pa dang sngon po la sogs pa gnyis gdon mi za bar 'dzin par mi 'thad de /
gdon mi za bar sngon po dang ser po dang lhan cig pa nyid du dmigs par nges pa med pa de bzhin du bde ba la sogs pa yang phyi rol dang lhan cig dmigs par nges pa ma yin no / /
bde sogs sngo sogs dang tha dad / /
min can dngos phyir gcig 'dzin na / /
zhes bya ba ni bde ba dang sdug bsngal dang rmongs pa nyid sngon po la sogs pa gang dag dang tha dad pa ma yin pa nyid kyi phyir sngon po dang bde ba la sogs pa cig car 'dzin pa yin no zhe na /
'dir smras pa /
tha dad snang can sems kyi yul / /
de las tha dad med dam ci / /
zhes bya ba ste /
sngon po la sogs pa dang bde ba la sogs pa'i ngo bo tha dad par snang ba gang la yod pa'i sems de dag gi gzung ba'i yul ni /
bde ba la sogs pa dang sngon po la sogs pa de las ci'i phyir tha mi dad par 'gyur te /
bde ba dang sdug bsngal la sogs pa bzhin du sngon po la sogs pa dang bde ba la sogs pa yang snang ba tha dad pas tha dad pa nyid du 'thad do zhes bya ba'i tha tshig go / /
rgyu tha dad pas kyang sngon po la sogs pa tha dad bde ba la sogs pa tha dad par bstan pa'i phyir /
phyi rol de tha mi dad kyang / /
goms pa shin tu phul byung las / /
blo la dga' dang gdung ba yis / /
shin tu phul byung med par 'gyur / /
zhes bya ba smos te /
gal te bde ba la sogs pa sngon po la sogs pa'i ngo bo nyid yin na /
'o na ni phyi rol pa de la khyad par med cing tshul gcig pas goms pa'i khyad par las sngon po la sogs pa bzhin du blo la dga' ba dang gdung ba shin tu phul du byung ba'i dngos po med par 'gyur na /
goms pa'i bye brag las bud med gcig la dga' ba dang yongs su gdung ba skye bar mthong ba yang yin no / /
bde ba phul du byung ba yang 'gro ba bzang mo'i mig dang nu ma dang 'dzum pa la sogs pa'i cha byad kyi bye brag gis rang bzhin tha dad par 'gyur ba'i phyir bde ba la sogs pa ni sngon po la sogs pa'i rang bzhin can ma yin no / /
gal te blo yang bde sogs pa'i / /
bdag nyid can du 'gal med na / /
da ni bde sogs bdag nyid de / /
phyi rol du ni ji ltar rtogs / /
zhes bya ba ni /
'o na ji ltar sgra la sogs pa bde ba la sogs pa'i ngo bo nyid can yin pa de bzhin du blo yang bde ba dang sdug bsngal gyi bdag nyid can te /
de'i phyir blo yang bde ba la sogs pa'i bdag nyid can yin pas goms pa'i bye brag gis blo shin tu phul du byung ba na de'i bdag nyid du gyur pa rnams phul du byung bar 'gyur ba'i phyir /
bde ba la sogs pa phul du byung ba la 'gal ba med do zhe na /
da ni blo la bde ba la sogs pa'i bdag nyid can du khas blangs nas ni bde ba la sogs pa'i bdag nyid de /
phyi rol gyi ngo bo nyid du ji ltar rtogs par 'gyur te /
blo la gnas pa'i bde ba la sogs pa nyams su myong ba'i phyir blo nyid bde ba yin par 'gyur ro / /
'on te sgra la sogs pa la yang gtso bo yongs su gyur pa'i rang bzhin can yin pa'i phyir /
phyi rol kyang bde ba la sogs pa'i bdag nyid du rtogs par 'gyur ro zhe na /
'o na 'gro ba thams cad gtso bo yongs su gyur pa'o zhes bya ba de nyid ci yis shes /
gal te rigs tha dad ldan pa / /
gzung dang 'dzin pa min zhe na / /
skyes bu kun gyi 'dzin byed min / /
de phyir zab po nyams 'gyur / /
zhes bya ba ni /
'o na gal te sgra la sogs pa'i rang bzhin ma yin na /
de lta na ni sgra la sogs pa rnams blos 'dzin par 'gyur na /
sngon po dang shes pa dag rigs tha dad pa can ni gzung ba dang 'dzin pa ma yin pa'i phyir ro zhe na /
gal te blo rigs mi mthun pa'i phyir bde ba la sogs pa'i rang bzhin ma yin pa can sgra la sogs pa rnams 'dzin par byed pa ma yin na /
de lta na ni grangs can gyi skyes bu sgra la sogs pa thams cad kyi 'dzin par mi 'gyur te /
skyes bu ni sgra la sogs pa dang rigs mtshungs pa ma yin pas skyes bu gtso bo ma yin pa'i bdag nyid yin pa'i phyir dang /
bde ba la sogs pa gtso bo'i bdag nyid can yin pa'i phyir ro / /
skyes bu 'dzin par byed par med mod ce na /
de'i phyir de 'dzin pa ma yin pa'i phyir skyes bu za ba por mi 'gyur ba las skyes bu zab por yang 'dod pa yin zhing 'dzin pa las zab po gzhan pa yang med do / /
'on te blo dang phyi rol dag rgyu dang 'bras bu'i dngos po yin pas blo bde ba la sogs pa'i bdag nyid can du gyur na don kyang bde ba la sogs pa'i bdag nyid can du grub par 'gyur ro zhe na /
'dis ni rgyu dang 'bras nyid gsal / /
zhes bya ba la /
ma grub pa 'dis ni phyi rol pa bde ba la sogs pa'i bdag nyid can du grub pa'i rgyu dang 'bras bu nyid du bkod pa gang yin pa de yang bsal ba yin te /
de smras pa /
rgyu dang 'bras bu ma yin te / /
gzung dang 'dzin pa yod phyir ro / /
yod na de ni gzhan la'ang 'gyur / /
zhes bya ba la /
blo dang phyi rol rgyu dang 'bras bu nyid du mi 'gyur te /
gzung ba dang 'dzin pa yin pa'i phyir ro / /
gang gi phyir blo ni 'dzin par byed pa yin la phyi rol gzung ba yin te / /
gang na gzung ba dang 'dzin pa yod pa de na rgyu dang 'bras bu yod pa ma yin te /
sgra la sogs pa dang skyes bu bzhin no / /
'on te blo dang phyi rol dag gzung ba dang 'dzin pa yin pa nyid rgyu dang 'bras bu'i dngos po yin no zhe na /
'o na ni gzhan du skyes bu la yang gzung ba dang 'dzin pa yod pas rgyu dang 'bras bu'i dngos po yod par 'gyur ro / /
de phyir de dag nang nyid dang / /
zhes bya ba ni /
de'i phyir bde ba la sogs pa'i phyi rol par rigs pa ma yin te /
gang gi phyir bde ba la sogs pa nang gi ngo bo nyid yin pa'i phyir ro / /
da ni bde ba la sogs pa sems kyi ngo bo nyid du bstan par bya ba'i phyir /
myong ba'i phyir na sems byung yin / /
gang gi ngo bo myong min pa / /
de ni de'i myong ma yin phyir / /
zhes bya ba smos te /
bde ba la sogs pa de dag ni sems nyid yin te /
nang kho nar myong ba'i phyir ro / /
gang zhig gang gi ngo bos myong ba de ni de ltar khas blang bar bya ba yin te /
myong ba bsal na dngos po rnam par gzhag par mi nus la /
gang gi rang bzhin ma myong ba myong ba de ni don de'i myong bar rigs pa ma yin te /
bde ba la sogs pa phyi rol gyi ngo bo nyid dam /
bems po'i ngo bo nyid ni nyams su myong ba ma yin pa'i phyir ro / /
de bas na bde ba la sogs pa rtogs pa'i ngo bo nyid yin la /
gzugs la sogs pa ni mig la sogs pas rig par bya ba yin pa'i phyir rig pa'i ngo bo nyid ma yin no / /
yang na myong ba ni bde ba gang yin pa'i ngo bo ma yin pa'i myong ba de ni bde ba myong bar byed pa ma yin te /
dper na /
sdug bsngal rigs pa ni bde ba rig par byed pa ma yin pa bzhin no / /
de bzhin du rnam pa med pa'i shes pas bde ba mi 'dzin pa de bas na bde ba'i rnam pa can nyid kyis bde ba myong bar 'gyur ba'i phyir shes pa la snang ba'i bde ba'i rnam pa can ni rtogs pa'i ngo bo nyid kho na yin no zhes bya bar grub po / /
'o na ji ltar sngon po'i rnam pa can gyi shes pa skye bas sngon po tha dad par shes pa de bzhin du bde ba'i rnam pa myong ba'i phyir /
phyi rol gyi bde ba la sogs pa yin no zhe na /
ma yin te mthong ba'i sngon po'i rnam pa yod pa phyi rol dang nye ba las skyes pa'i phyir sngon po phyi rol par rnam par gzhag pa 'di ni rigs kyi /
bde ba la sogs pa'i rnam pa ni goms pa'i stobs las phul du byung bar snang ba'i phyir /
phyi rol gyi bde ba'i nye bar len pa can du blo'i ngo bo nyid kyi bde ba mi rung ste /
de bas na bde ba la sogs pa phyi rol par thal bar ni ma yin no / /
'dir rtsod par byed pas / /
de yi dngos min can myong bas / /
blor gyur de ni rig ce na / /
zhes bya ba smos te /
de'i rang bzhin ma yin pa bde ba med pa la sogs pa'i rnam pa nyams su myong ba'i bdag nyid kyis ni goms pas khyad zhugs pa'i bde ba la sogs pa de dag blo'i ngo bo nyid du gyur pa shes par 'gyur ro / /
des ni 'di skad du ston par 'gyur te /
rig pa bde ba'i rnam pa can du gyur na bde ba rtogs pa'i ngo bo nyid can du gyur kyang /
bde ba las tha dad pa'i bdag nyid bde ba'i rnam pa can ma yin pas bde ba la sogs pa rnams rig pa ni rtogs pa'i ngo bo nyid ma yin pa dang rnam pa med pa nyid kyis kyang skyes bu 'bras bur 'gyur pa ma yin te /
phyi rol gyi rnam pa las skyes pa ni skyes bu'i 'gyur ba yin no / /
de bas na 'di ni rnam pa dang bcas pa ma yin no zhe na /
'di la lan btab pa /
mngon sum dang dran rnam pa can / /
myong ba ma gtogs 'dir blo gang / /
zhes bya ba yin te /
mngon sum gyi rnam pa dang dran pa'i rnam pa can gyi rig pa bor na 'dir nang na blo gzhan ci zhig yod /
'on te blo ni mngon par zhen pa yin la rig pa ni nyams su myong ba'o zhe na /
zhen pa dang rig pa zhes bya ba rnam grangs tsam ma yin nam /
rnam grangs tha dad pas don tha dad pa ni ma yin te /
ha cang thal ches pa'i phyir ro / /
'on te don gyi rnam pa rtogs pa'i ngo bo nyid can blo yin la /
rnam pa med pa can gyi rig pa ni sems kyi ngo bo nyid yin no zhe na /
de ni ma yin te /
rnam pa med par rig pa la tshad ma med pa'i phyir ro / /
'o na tha dad pa'i rig pa med na /
bde ba la sogs pa myong ba med par thal bar 'gyur ro zhe na / /
rig pa'i ngo bo nyid yin pa'i phyir bde ba la sogs pa nyams su myong ba'i phyir /
sems gzhan don med 'gyur ba ma yin nam /
'o na bde ba'i ngo bo nyid can gyi nyams su myong ba'o zhes bya ba'i tha snyad tha dad pa ma yin nam /
tha snyad tha dad pas bde ba la sogs pa las tha dad pa'i nyams su myong ba rtogs pa yin no zhe na /
'dir smras pa /
don ni de dang de blangs nas / /
bde sdug la sogs rig pa ni / /
gcig nyid gsal bar mthong 'gyur gyi / /
bar du gzhan ni mthong ma yin / /
zhes bya ba la /
'dod pa dang mi 'dod pa'i don de dang de dag nye bar blangs pa la brten nas bde ba dang sdug bsngal la sogs pa'i ngo bo nyid can gyi rig pa gcig nyid gsal bar skye bar 'gyur ba mthong bar 'gyur te /
bde ba la sogs pa'i rnam pa las gzhan rtogs pa'i ngo bo nyid ni bar du ste /
bde ba'i rnam pa dang don gyi rnam pa nang du mthong ba ma yin no / /
der yang dus gcig tu ring po dang thung ngu la sogs pa can nyams su myong na /
ji ltar 'dod pa'i tha snyad bde ba dang sdug bsngal dang gti mug ces bya ba byed de gnas skabs phul du byung ba bstan pa'i phyir /
tha dad par brjod pa yin te /
sa bon dang myu gu brjod pa bzhin no / /
de'i phyir tha snyad tha dad pas tha dad pa ni ma yin no / /
gal te 'dre phyir dbyer med de / /
lcags gong dang ni me bzhin no / /
dngos po kun la tha dad dang / /
tha dad med pa nyams par 'gyur / /
zhes bya ba ni /
'on te blo dang rig pa dag shin tu 'dres pa'i phyir /
tha dad pa med par shes pa ste /
lcags gong dang me bzhin no zhe na /
'o na de ltar dpe tsam gyi don shes na ni dngos po thams cad la tha dad pa dang tha mi dad pa med par 'gyur te /
ka ba la sogs pa rnam pa gcig pa can du shes par 'gyur na /
'dre bar dogs pas gcig pa nyid du mi nges pa'i phyir dang /
gcig pa nyid ma grub na de 'dus pa'i ngo bo nyid tha dad par rnam par gzhag pa yang dngos po thams cad la med par 'gyur ro / /
'dres pas gcig pa nyid du ma nges kyang dngos po thams cad la tha dad par rnam par gzhag pa grub par 'gyur ba ma yin nam zhe na /
smras pa /
tha dad med myong can gcig na / /
de ltar min gang de tha dad / /
ldan grub 'gyur 'di ma grub na / /
tha dad sgrub byed grub pa min / /
zhes bya ba la /
dngos po gang la tha dad pa med par myong ba yod pa de gcig pa yin na dngos po gang zhig de ltar tha dad pa med par myong ba can ma yin pa'i dngos po de tha dad pa dang ldan pa grub par 'gyur te /
tha mi dad par rig pa 'di yis gcig pa nyid ma grub na tha dad pa'i sgrub byed du mi rigs te /
tha dad pa ni tha mi dad pa 'dus pa'i ngo bo nyid can yin pa'i phyir ro / /
'di dag gis ni tha mi dad pa med na tha dad pa yang med do zhes bya bar gnas so / /
da ni grangs can gi gzhung gis kyang tha dad pa dang tha mi dad pa'i rnam par gzhag pa med do zhes bstan pa'i phyir /
dkar dang bde sogs tha dad par / /
snang can tha dad med blos myong / /
tha dad med snang can tha dad / /
tha dad tha dad med rten ci / /
zhes bya ba smos te /
tha dad par snang ba gang la yod pa'i bde ba la sogs pa dang dkar po la sogs pa de tha mi dad pa dang /
blos rig pa ni gal te tha dad med par snang ba can yang tha dad par 'gyur ro zhe na /
de'i tshe tha dad pa dang tha mi dad pa ci zhig gi rgyu can yin te /
de bas na grangs can gyi lta ba la tha dad pa dang tha dad med pa'i rnam par gzhag pa med par 'gyur ro / /
'o na ji ltar sangs rgyas pa'i tshor ba dang 'du shes la sogs pa'i sems las byung ba rnams phan tshun dang sems las tha dad par ma mthong ba yang tha dad par 'dod pa de ltar grangs can gyi yang blo dang rig pa dag tha dad par mi shes kyang tha dad par 'gyur ro zhe na /
smras pa /
gsal bas bsgribs kyang 'ga' zhig ni / /
tha dad mthong phyir sems byung dang / /
sems nyid kyi ni rgyun dag la / /
tha dad rnam gzhag grub pa yin / /
zhes bya ba la /
sems las byung ba ni sems las tha dad par 'dod pa ma yin te /
sems las sems byung gzhan ma yin / /
zhes bya ba brjod pa'i phyir ro / /
tha dad par khas blangs nas kyang smras pa /
'ga' zhig rig pa dang sems pa la sogs pa ni shin tu gsal ba'i chos kyi bsgribs pa'i 'du shes la sogs pa gzhan dag kyang /
dus res 'ga' zhig gi tshegs la bar myong ba med pa de lta na yang rgyun 'dug pa'i sems dang sems las byung ba rnam par shes pa dang tshor ba la sogs pa rnams dus gzhan du tha dad par mthong ba'i phyir tha dad par rnam par gzhag pa grub pa kho na ste /
dper na nyi ma'i 'od kyi tshogs kyis skar ma'i 'khor lo'i 'od zil gyis mnan pas shin tu gsal ba'i shes pa'i yul ma yin la /
mtshan mo'i dus na skar ma'i 'khor lo gsal bar nus pas mthong ba bzhin no / /
blo dang sems dag 'ga' zhig gi tshe yang tha dad par gsal bar snang ba ma yin pa'i phyir /
de dag tha dad pa ni ma yin no / /
rnal 'byor pa rnams la yang lung las rnam par rtog pa dang ma 'dres par don tsam snang ba ni mngon sum yin no zhes gsungs pa'i phyir /
de nyid smras pa /
sngar bstan shes pa'i rnal 'byor pa / /
de dag de bsgoms las byung ste / /
rtog pa'i dra ba rnam bsal bas / /
gsal ba nyid du snang bar 'gyur / /
zhes bya ba la /
rnal 'byor gyi ting nge 'dzin dang shes rab ste /
gang la de yod pa'i shes pa 'phags pa'i bden pa la dmigs pa can de dag sngar le'u gnyis par bstan pa'o / /
rgyu ci zhig las shes pa de skye zhe na /
smras pa /
bsgoms pa las byung ba ste /
goms pa'i rgyu can te /
bsgoms pa'i dbang gis skye ba'i phyir /
rnal 'byor pa'i shes pa gsal bar snang bar 'gyur la gsal bar snang ba can yang rtog pa'i dra ba bsal bas yin te /
gang gis rtog pa'i dra ba'i tshogs bsal ba can yin pa'i phyir /
rtog pa med pa ni mngon sum yin no / /
don gyi dbang gis skye ba'i phyir /
don nye bar snang ba can rtog pa med pa'i shes pa zhes brjod pa ma yin nam /
'das pa dang ma 'ongs pa chod par gyur pa'i yul can ni goms pa'i stobs las skye ba'i phyir /
rten pa med par ji ltar 'gyur zhe na /
de la goms pa'i stobs las skye bar 'gyur ba'i rnam par shes pa ni gsal ba'i rnam pa can no zhes bstan pa'i phyir /
'dod dang mya ngan 'jigs dang smyo / /
rkun po rmi sogs bslad yin yang / /
mdun na gnas pa bzhin du ni / /
yang dag min pa'ang mthong bar 'gyur / /
zhes bya ba smos te /
'dod pa dang mya ngan dang 'jigs pa de dag gis byas pa'i smyo ba ni de dag dang 'brel pa can gyi 'khrul pa ste /
de dang chom rkun dang /
rmi lam ste /
de la sogs pa gang la yod pa'i 'chi ba'i rtags la sogs pa rnams so / /
'chi rtags byung ba'i tshe nub mo sha za gsal bar snang bar 'gyur te /
de dag gis nye bar bcom pa'i 'jig rten yang dag pa ma yin pa med pa'i bud med bzang mo la sogs pa yang mdun na gnas pa bzhin du snang bar 'gyur ba'i phyir /
don las skye ba med kyang shes pa rtog pa med pa nyid du gnas so / /
rmi lam gyi shes pa rtog pa dang bcas pa ni ma yin te mdun na gnas pa bzhin du 'dzin pa'i phyir ro / /
'on te rnal 'byor pa'i shes par tog pa dang bcas pa yin yang goms pa'i stobs kyis gsal bar snang ba can yin no zhe na /
de ni ma yin te gang gi phyir / /
rnam par rtog dang rjes 'brel pa / /
don gsal snang ba can ma yin / /
'di ltar /
rmi lam na yang dran don dran / /
de ni de 'dra'i don dran min / /
zhes bya ba la /
rnam par rtog 'di lkog tu gyur pa 'dzin pa'i rang bzhin nyid yin no zhes brjod la /
gsal bar snang ba can nyid ni nye ba tsam zhig snang ba can yin pa'i phyir rtog pa lkog tu gyur pa'i rang bzhin 'dzin pa dang ldan pa ni don gsal bar snang ba can du rigs pa ma yin te /
'gal ba'i phyir ro / /
rmi lam na yang dran pa yod mod kyi de nyams su myong ba la zhen pa yin te /
de ni gsal bar snang ba can ma yin no zhe na /
smras pa /
dran pa de ni de 'dra ba'i don dang ldan pa ste gsal ba'i don dang ldan pa ma yin te /
dper na rmi lam de nyid na nyams su myong ba gsal ba'i don can yin pa bzhin no / /
rmi lam na dran pa'i don can gsal ba ma yin par ji ltar shes she na /
gang gi phyir rmi lam na yod pa'i dran pa'i don can sad pa'i tshe dran par 'gyur gyi /
de 'dra ba'i don dang ldan pa gsal ba'i don can dran pa ni ma yin no / /
gal te yang gsal bar snang ba can nyid rmi lam na dran par 'gyur ro zhe na /
de bzhin du rtog pa med pa yang dran par 'gyur na /
de ltar ni ma yin no / /
de bas na bslad pa las sam /
goms pa las rtog pa gsal ba'i rnam pa can du 'thad pa ma yin no / /
'di la bye brag smra bas brtsad pa /
'o na dngos po yod na goms pa'i stobs kyis gsal bar snang ba can du rigs pa ma yin nam /
goms pa'i dbang gis ma rig pa'i rab rib kyi ling tog dang bral na /
de nyid kyi rnam pas don mthong ba'i phyir ro / /
dngos po med na de'i rang bzhin yod pa ma yin pa'i phyir /
ji ltar snang bar 'gyur /
de'i phyir gal te rnal 'byor pa'i shes pa 'das pa dang ma 'ongs pa'i yul can yin na de'i tshe 'das pa dang ma 'ongs pa la sogs pa de dag yod par khas blang dgos so zhe na /
'dir smras pa /
mig tsang zad par sa la sogs / /
yang dag min yang bsgoms pa yin / /
stobs kyis sprul pa rtog med dang / /
gsal bar snang ba can du gsungs / /
zhes bya ba la /
goms pa'i stobs kyis bden pa nyid gsal bar snang ba ma yin te /
'di ltar bye brag smra ba ni mi gtsang ba ste yang dag pa ma yin pa yid la byed pa'i ngo bo nyid can zad par sa dang chu la sogs pa goms pa'i stobs las skyes pa ni gsal ba'i rnam pa can dang gsal ba'i rnam pa can gyi rtog pa med pa can du rnal 'byor pa rnams bye brag tu smra bas 'dod kyi /
mi gtsang ba rus pa'i gong bu la sogs pa'i rnam pa de ni yod pa ma yin la /
nam mkha' las la sogs pa yang yod pa ma yin no / /
de phyir yang dag yang dag min / /
gang gang phul du goms gyur pa'i / /
bsgoms pa yongs su rdzogs pa ni / /
de gsal mi rtog blo 'bras can / /
zhes bya ba ni /
gang gi phyir yang dag pa ma yin pa'i zad par sa la sogs pa goms pa'i stobs kyis rnal 'byor pas mthong ba bzhin no / /
de'i phyir yang dag pa ste tshad ma dang ldan pa'i bden pa bzhi'o / /
yang dag pa ma yin pa ni tshad dang mi ldan pa ste /
dngos po gang dang gang zhig phul du byung bar goms pas bsgom pa yongs su rdzogs na ste rab kyi mthar phyin na bsgom par bya ba'i dngos po de yod pa'am med kyang gsal ba mi rtog pa'i 'bras bu can te /
gang la 'bras bu mi rtog pa'i blo gsal ba yod pa de yin no / /
de la bden pa'i dngos po goms par gyur pa'i stobs kyis shes pa gsal ba skyed la /
mi bden pas ni sngon gyi shes pa la gnas pa shes pa phyi mas gsal bar byed nus pa yin no / /
'o na gal te mi bden pa'i shes pa yang goms pa las skye na ni /
ji ltar rnal 'byor pa'i shes pa tshad mar 'gyur zhe na /
smras pa /
de la sngar dpyad dngos po bzhin / /
mi slu ba de gang yin te / /
bsgoms byung mngon sum tshad mar 'dod / /
lhag ma nye bar bslad pa yin / /
zhes bya ba la /
de la ste goms pa'i bdag nyid kyi shes pa dag gi nang nas shes pa gang zhig tshad ma yin pa de la rjes su dpag pas dgag par mi nus pa de ni sngar le'u gnyis par 'phags pa'i bden pa bzhi'i dngos po rnam par dpyad pa ste /
shes pa gang la de gzung bar yod pa de nyid goms pa'i stobs las skyes pa'i shes pa mngon sum gyi tshad mar 'dod la /
lhag ma zad par sa la sogs par snang ba ni bslad pa yin no / /
'o na gal te zad par sa la sogs pa rnal 'byor pas mthong na ci ste /
mi bden par 'gyur zhe na /
rnal 'byor pa la snang ba tsam gyis bden pa ma yin te /
'on kyang 'phags pa'i bden pa bzhi lta bur tshad ma dang ldan pa yin no / /
tshad mas dpyad na zad par sa la sogs pa gnas pa ma yin pa'i phyir /
mi bden pa yin no / /
'o na gal te goms pa'i stobs kyis sprul pa'i shes pa gsal ba'i rnam pa can mngon sum gyi tshad ma yin na /
'o na ni rtog pa'i shes pa rang gi ngo bo la mngon sum gyi tshad ma ma yin par 'gyur te /
gsal ba'i rnam pa med pa'i phyir ro / /
'on te dngos po la mi gsal ba'i rnam pa can gyi rtog pa yin na /
rang gi ngo bo la yang rtog pa gsal ba'i rnam pa can du mi 'gyur bas /
de'i phyir /
rtog pa ji ltar dben par 'gyur zhe na /
'di la mdo mdzad pas gsungs pa / /
rang rig la ni rtog pa yang / /
tshad mar 'dod kyi don la min / /
rtog pa'i phyir ro zhes bya ba la /
rtog pa yang rang rig par gsal ba yin te /
'di ltar rtog pa'i rang gi ngo bo nyid ni gsal ba'i rnam pa can te /
don ni mi gsal bar 'gyur ba'i phyir /
don la rtog pa gsal ba ma yin te /
sngar mthong ba nyid kyis don la rtog pa'i phyir ro / /
rang gi ngo bo nyid la ni rtog pa med par skye ste /
don de lkog tu gyur pa'i phyir ro / /
de nyid kyi phyir slob dpon gyis rang rig pa'i mngon sum gsungs pa /
de nyid rnam 'grel mdzad pas bsgrub par bya ba'i phyir /
shes gang gang la sgra don 'dzin / /
de ni de la rtog pa ste / /
rang gi ngo bo sgra don min / /
de phyir de la kun mngon sum / /
zhes bya ba smos te /
shes pa gang zhig shes bya ba gang la brjod par byed pa'i sgra yis bcad pa'i don 'dzin pa'i shes pa de ni shes bya de la sgra sbyor ba'i rtog pa yin no / /
shes pa'i rang gi ngo bo nyid rtog pa dang cig shes ni sgra'i yul ma yin zhing /
spyi rtog pa'i spyod yul yang ma yin te /
shes pa de'i rang gi ngo bo la sgra sbyor ba med pa'i phyir shes pa ma lus pa mngon sum yin no / /
mi gsal ba'i shes pa ni rang gi ngo bo spangs pa las yin na /
rang gi ngo bo spong bar ji ltar 'gyur /
shes pas rang gi ngo bo spong bar mi nus te /
rang gi ngo bo spangs nas rang rig pa dang gzhan rig pa ma yin pa'i phyir /
nyams su myong ba thams cad med par 'gyur ro / /
des na shes pa ni myong ba'i rang bzhin te mngon sum kho na yin no / /
gal te goms pa'i stobs nyid kyis gsal bar snang ba'i shes pa mngon sum yin na /
'o na ni rmi lam gyi shes pa yang mngon sum du 'gyur ro / /
slu ba med pa yang de la yod pa nyid de rmi lam gyi mthong ba las kyang 'ong ba dang phrad pa dang rnyed pa la sogs pa yod pa'i phyir ro zhe na /
de dag bsal ba'i phyir /
'khrul dang kun rdzob yod dran pa / /
brjod byung rjes dpog rjes dpag can / /
rab rib bcas pa'i shes pa ste / /
de dag mngon sum ltar snang yin / /
zhes bya ba gsungs te /
mngon sum ltar snang ba ni rnam pa gnyis te /
rtog pa dang bcas pa dang /
rtog pa med pa'o / /
rtog pa dang bcas pa ni gsum ste /
de ltar na mngon sum ltar snang ba ni rnam pa bzhi'o zhes bstan par bya ba'i phyir /
rtog pa'i shes pa rnam gsum dang / /
rten bslad pa las byung ba yi / /
rtog pa med pa gcig gis ni / /
mngon sum ltar snang rnam pa bzhi / /
zhes bya ba smos pa la mngon sum ltar snang ba rtog pa'i shes pa gsum ste de la 'khrul pa'i shes pa ni smig rgyu la sogs pa la chu la sogs pa'i rnam pas 'jug pa'i phyir mngon sum ltar snang ba yin no / /
kun rdzob tu yod pa ni yan lag can la sogs pa rnams te /
mi bden par sgro 'dogs pa'i phyir /
yan lag can gyi rtog pa mngon sum ltar snang ba yin no / /
rjes su dpog pa la sogs pa'i shes pa ni sngar myong ba'i rtog pas 'jug pa'i phyir ro / /
de la smig rgyu g.yo bar shes pa ni mngon sum nyid yin la /
chur rtog pa ni der mngon sum pa yin te don mngon sum du mi byed pa'i phyir ro / /
bum pa la yang gzugs la sogs pa tsam zhig mngon sum yin gyi /
yan lag can ni mngon sum du byed pa ma yin no / /
me la sogs pa sngon nyams su myong ba la sgro btags nas te rjes su dpog pa'i shes pa ni rtags 'dzin pa'i shes pa'o / /
de'i 'bras bu rtags can gyi shes pa ste /
sngar nyams su myong ba'i rjes su 'brangs nas skye ba'i phyir /
mngon sum ltar snang ba'o / /
rten mig bslad pa can gyi rab rib la sogs pa de las skyes pa gang yin pa de nyid rtog pa med pa'i mngon sum ltar snang ba ste /
de ltar na rnam pa bzhi po de ni mngon sum ltar snang bar brjod do / /
'o na ci'i phyir rtogs pa'i dbye ba ston par byed /
dpe bstan pa'i phyir ro zhe na /
ma yin te rtog par dpe gcig brjod pas kyang grub pa'i phyir ro / /
'on te dper spro bar 'dod do zhe na /
da ltar na ha cang thal ches so snyam sems na /
smras pa /
dbang skyes min pa grub don du / /
gnyis bshad 'khrul pa bstan phyir ro / /
rjes dpag sogs tshig grub pa ni / /
snga ma dag ni sgrub phyir ro / /
zhes bya ba la /
'khrul pa dang kun rdzob tu yod pa'i shes pa gnyis ni /
dbang po las skyes pa med par bstan pa'i phyir /
mngon sum ltar snang bar brjod do / /
'o na smig rgyu la chur shes pa dbang po las skyes pa nyid kyang 'khrul par mthong ba'i phyir ma yin nam /
'di ltar dbang po dang don phrad pa las skyes pa'i shes pa 'khrul pa med cing zhen pa'i bdag nyid ni mngon sum yin no zhes bya ba'i mtshan nyid 'dir smig rgyu la chur shes pa rnam par gcad pa'i don du 'khrul pa med pa smos te /
gal te yang smig rgyu la sogs pa la chur shes pa ni dbang po las skyes pa ma yin na /
de ni dbang po smos pas bsal ba yin pa'i phyir de bsal bar bya ba'i don du 'khrul pa med pa 'dzin par ci ste byed /
kun rdzob tu yod pa yan lag can gyi shes pa ni dbang po las ma skyes pa nyid du gzhan rnams kyis 'khrul par gsal bar mthong ba'i phyir ro / /
de lta na ni rjes su dpag pa la sogs pa'i tshig don med par 'gyur te /
de yis dbang po las skyes pa ma yin par ma bsgrubs kyang rjes su dpag pa la sogs pa dbang po las ma skyes par grub pa'i phyir ro snyam du sems na /
'dir smras pa /
rjes su dpag pa la sogs pa'i tshig ni dbang po las skyes pa ma yin pa'i shes par grub pa yin na yang /
'khrul pa dang kun rdzob kyi shes pa snga ma dag dbang po las skyes pa ma yin par bsgrub pa'i phyir /
rjes su dpag pas dpe'i sgo nas dbang po las skyes pa ma yin par phyin ci log gi shes pa dang kun rdzob kyi shes pa ston par nus pa yin no / /
'o na gal te 'khrul pa dang kun rdzob kyi shes pa dbang po las skyes pa ma yin pa de lta na yang 'khrul pa gzhan gang gi rgyu las skye ba yin zhes 'khrul pa'i rgyu brjod dgos so zhe na /
brda rten can dang don gzhan la / /
sgro 'dogs pa yi rnam rtog dag /
mngon sum nyer 'jug can nyid phyir / /
res 'ga' 'khrul pa'i rgyu yin no / /
zhes bya ba la /
gzugs la sogs pa mang po chu len pa la sogs pa rnams la bum pa zhes brda sbyor ba gang yin pa 'di brda'i rten te yan lag can gyi shes pa'i rgyu gang la yod pa de ni brda'i rten yin no // //
tshad ma rnam 'grel gyi 'grel pa /
bam po bcu gsum pa /
don gzhan ni chu ste der 'dogs pa ni de'i rnam par rtog pa dran pas sngar mthong ba'i chu smig rgyu la dran par 'gyur ro / /
yang na brda'i rten yan lag can du sgro btags pa'o / /
don gzhan gyi rnam par rtog pa ste sgro btags pa dang rnam par rtog pa de gnyi ga yang dngos po las skyes pa'i mngon sum nye bar 'jug pa can nyid kyi phyir 'khrul pa'i rgyur 'gyur ro / /
mngon sum nye bar 'jug pa can ni gzhan rnams 'khrul pa'i rgyu yin no / /
de bas na 'khrul pa'i rgyu yod pas de rnam par bcad pa'i don du rjes su dpag pa bstan to / /
ji ltar lkog tu gyur don can / /
dran pa'i bdag nyid rtog pa 'di / /
brda la ltos pa'i ngang tshul can / /
mngon sum don 'dzin mi byed do / /
de ltar nyams myong brda med par / /
bum pa la sogs dag la ni / /
rjes su 'gro ba'i shes pa ste / /
de yang mngon sum las nyams 'gyur / /
zhes bya ba la /
ji ltar lkog tu gyur pa'i don 'dzin par byed pa'i rtog pa dran pa dang rjes su dpag pa la sogs pa 'di brda la ltos pa ste 'brel ba 'dzin pa la ltos pa'o / /
'brel pa 'dzin pa nyid brda yin no / /
'o na ni ming la sogs pa ni mngon sum du rtogs pa ma yin no / /
de bzhin du sngar nyams su myong ba'i gzugs la sogs pa la bum pa'o zhes gang brda 'dogs pa de med par bum pa la sogs pa la bum pa'o zhes rtogs par mi 'gyur te /
bum pa la sogs pa la gzugs mthong ba las rol sogs pa dran pa'i phyir ro / /
'on kyang ro la sogs pa kho na dran pa yin gyi yan lag can ni mngon sum yin no zhe na /
ma yin te /
dran pa la sogs pa med na yan lag can mi snang ba'i phyir ro / /
de'i phyir gzugs dang reg bya sgro 'dogs pas kho bos sngar mthong ba de nyid reg pa 'di yin no zhes bya bar bum pa la sogs pa'i rdzas de rjes su 'gro bar rtogs pa'o / /
mngon sum ste don mngon du byed pa las skye ba nyams par 'gyur ro / /
de bas na 'khrul pa dang kun rdzob kyi shes pa ni dbang po las skyes pa ma yin no zhes bstan pa'i phyir /
dpe dang don gyi tshig yin no / /
'o na rab rib dang bcas pa'o zhes ci'i phyir brjod de /
rab rib kyis bcom pa'i snang ba ni rtog pa dang bcas pa'o zhes ci'i phyir zer ba de'i gzhung dgag pa'i phyir rab rib bcas zhes smos so zhe na /
gal te de ltar rab rib kyis bcom pa'i mthong ba rtog pa med na /
de'i tshe rtog pa dang bral ba'i phyir de mngon sum thob par 'gyur snyam sems na /
rtog pa dang bral ba thams cad mngon sum ma yin te /
'on kyang phyin ci log ma yin pa'i rtog pa dang bral ba mngon sum ste /
'di ltar dmigs kyis dgar ba'i yul brtags nas spyir btang ba la 'jug par byed do / /
mngon sum gyi dmigs kyis dgar ba gang zhe na /
'dir smras pa /
dmigs kyis dgar ba bzhi pa ste / /
de yis nyer bcom las skyes bshad / /
de la rab rib 'ba' zhig ni / /
nyer bcom mtshon par byed pa yin / /
zhes bya ba la / /
de la mngon sum ltar snang ba de rnams kyi nang nas mngon sum ltar snang ba bzhi pa rab rib kyis mngon sum ni rtog pa dang bral ba las dmigs kyis dgar ba ste /
'dis 'gyer bar byed pas so / /
dmigs kyis dgar ba des kyang mig nye bar bcom pa las skyes pa'i shes pa thams cad bshad pa ste /
rab rib dang bcas pa der yang rab rib smos pa ni mig la yod pa'i gnod par byed pa nye bar mtshon pa yin pa'i phyir /
mig nye bar bcom pa las skyes pa'i shes pa thams cad mngon sum ltar snang ba'o / /
de yang kha cig yin gyi zhes / /
sngo dang zla gnyis la sogs blo'i / /
rgyu ni dbang po yin zhes pa'i / /
gzhung 'di dang ni de dag 'gal / /
zhes bya ba la /
zla ba gnyis pa la sogs pa'i shes pa 'di yid kyi mngon sum nyid de smig rgyu la sogs pa la chur shes pa bzhin no / /
de'i phyir rtog pa dang bral ba tshig gi mi mthun pa'i dpe rab rib yin gyi /
dmigs kyis 'ger ba ni ma yin no zhes kha cig 'chad pa de dag slob dpon gyi gzhung dang 'gal te /
gal te'ang dbang po'i rig byed kyi / /
rgyu ni rdul phran yin na yang / /
der snang ba ni ma yin phyir / /
de yul ma yin dbang po bzhin / /
zhes bya ba la /
sngon po la sogs pa'i rdul phra rab rgyu dang snang ba bzhin du gzhan la yang gyur ba'i zla ba gnyis dang /
mig la sogs pa yang snang ba dang rgyu yin pa de bas na de dag kyang yul yin par 'gyur ro zhes 'byung ba'i phyir /
zla ba gnyis su mthong ba yid nyid yin pa'i gzhung 'di dang 'gal bar 'gyur ro / /
gal te brgyud pas rgyu yin na / /
dbang po'i shes pa'i spyod yul dag /
dpyod par byed na 'di ru ni / /
yid kyi gnas skabs ji ltar yin / /
zhes bya ba la /
gal te mig gis bden pa'i zla ba mthong la /
de nas yid la zla ba gnyis snang ba'i phyir brgyud nas yid kyi rgyu mig yin gyi /
mngon sum du yid dbang po las skyes pa ma yin no zhe na /
'dir smras pa /
dbang po'i shes pa'i spyod yul dpyod par byed pa ni dbang po'i shes pa'i yul gang yin zhe na /
gang las dbang po'i shes pa mngon du skyed par byed pa ni de'i rnam pa can gyis yin nam /
gzhan du yin zhes bya ba la phyi rol gyi don du smra bas lan gdab dgos na /
de rnam pa can nyid kyis yul ma yin te /
mi srid pa'i phyir te /
rdul phra rab rnams la rags pa nyid med pa'i phyir dang /
shes pa ni rags pa'i rnam pa can yin no / /
'on te de'i rnam pa can ma yin pa'i shes pa'i rgyu gang yin pa de yul yin no zhe na /
de yang mi rung ste dbang po bzhin gzhan gyi rnam pa can gyi shes pa'i rgyu yin yang yul ma yin pa'i phyir ro / /
de la gal te brgyud nas sgyur slob dpon bzhed pa de'i tshe mig la sogs pa'i rdul phra rab de nyid ces bya ba la sogs pa'i tshig gis gzhan la dbang po'i yul nyid du ma bstan par mi 'gyur ro / /
des na 'di ni yid kyi skabs su dpyad par mi rigs te /
yid kyi yul med pa'i phyir de'i yul dpyad par bya ba ni ma yin no / /
dbang po gcig yin gal te yang / /
dbang po yod med rjes 'brel can / /
de mtshungs gal te 'gyur zhe na / /
de 'di ci yi phyir na 'gog /
ces bya ba la /
gal te zla ba gnyis su mthong ba yod min na /
de ni dbang po las skyes pa'i shes pa ci zhig yin /
'on te dbang po rnams yod pa dang med pa'i rjes su 'brel ba'i shes pa gang yin pa dbang po yod na yod la /
de med na mi 'byung ba de dbang po las skyes pa'o zhe na /
'o na de dbang po yod pa dang med pa'i rjes su byed pa dang zla ba gnyis su mthong ba mtshungs te /
des na dbang po las skyes par 'gyur ro / /
'on te gang zhig dbang por gyur na 'gyur ba'i shes pa de dbang po las skyes pa'o zhe na /
de lta na ni dbang po'i 'gyur ba de dang mngon sum ltar snang ba 'di ci'i phyir /
dbang po las skyes pa nyid de la 'gog par byed /
'di ltar mig rab rib kyis bcom pa las zla ba la bslad pa'i blo skye ba'i phyir dbang po nyid yin no / /
de'i phyir gal te dbang po las skyes pa yod pa dang med pa'i rjes su 'brel ba can yin pa'am /
'on te mig 'gyur ba las 'gyur ba nyid du 'dod pa de gnyi ga yang mngon sum ltar snang ba la yod do / /
'dir yang / /
sprul la sogs pa 'khrul pa bzhin / /
dbang po'i 'gyur ba yod na yang / /
ldog 'gyur dbang po bslad pa ni / /
ldog na'ang ldog par mi 'gyur ro / /
de bzhin gzhan gyi rgyu la ni / /
res 'ga' brjod pa dag gis 'jog /
mthong ba dran pa la ltos kyi / /
yongs su gsal bar snang ba min / /
zhes bya ba la /
gal te zla ba gnyis kyi blo yid yin na ni / /
de lta na rab rib la sogs pas dbang po bsgyur ba yod na yang zla ba gnyis kyi blo ldog par mi 'gyur te /
dper na mig rab rib la sogs pas bsgyur bar gyur pa na /
thag pa la dpyad pas sprul du mthong ba ldog pa bzhin /
zla ba gnyis mthong ba ni bden pa'i zla ba brtags kyang ji srid rab rib yod na yod do / /
gzhan yang dbang po bslad pa ste /
dbang po gyur pa yod na yang zla ba gnyis kyi blo mi ldog pa nyid de /
dpyad pa med na sprul du 'khrul pa bzhin no / /
de bzhin du res 'ga' gzhan gyi rgyud de rab rib med pa'i lus la brjod pa ste /
sgra dag gis zla ba gnyis la sogs pa'i blo 'jog pa ste skyed par byed pa nyid du 'gyur te /
sprul la sogs pa'i 'khrul pa bzhin nyid de /
'di ltar rab rib la sogs pa'i dus na 'di ni sprul lo zhes smra ba'i sgra thos pa las mi gzhan la sprul gyi blo skye bar 'gyur ba de bzhin du /
sngar mthong ba'i zla ba gnyis dran pa la zla ba gnyis kyi blo ltos par 'gyur ro / /
dper na /
thag pa la sprul gyi blo ni sngar mthong ba'i sprul dran pa la ltos pa can bzhin no / /
gzhan yang zla ba gnyis kyi blo gal te yid yin na gsal bar snang bar mi 'gyur ro / /
sngar ni thag pa'i blo yang phyi rol na sngon por gsal bar snang ba nyid ma yin nam /
smig rgyu la chu'i blo yang chur 'khrul pa dbang po las skyes pa ni ma yin no / /
gzhan yang rmi lam na snang ba yid la gsal ba yang yin no zhe na /
'dir smras pa /
thag pa'i sngon po nyid du mthong ba ni dbang po las skyes pa nyid de /
de yang mig la sogs pa gyur na 'gyur ba nyid do / /
sngon po gsal ba nyid ni smig rgyu la gsal bar snang na yang chur zhen pa dran pa las skyes pa ste /
dran pa med na chu'i rtog pa mi skye ba'i phyir ro / /
rmi lam na snang ba ni goms pa'i stobs las skyes pa'i phyir /
gsal ba nyid de /
gsal bar gyur pa'i rmi lam gyi shes pa ni rtog pa med pas dbang po las skyes pa'i mngon sum ltar snang ba las khyad par med do / /
de yang kha cig yid kyi zhes / /
zhes bya ba'i gzhung 'dir rtog pa dang bcas pa'i yid bzhed pa yin gyi yid tsam ni ma yin no / /
de bas na mngon sum ltar snang ba rnam pa gnyis te /
rtog pa dang bcas pa dang rtog pa med par bslad pa'o / /
de la rtog pa med pa'i mngon sum ltar snang ba gang yin pa ni gsal bar snang ba'i rgyu yin no / /
dbang po dang goms pa'i don rnam pa gnyis kho na ste /
de lta na /
gnyid log pa 'am sad pa na / /
gsal bar snang ba can blo gang / /
de ni rtog med gnyi gar yang / /
de ltar min na rtog pa yin / /
zhes bya ba la /
yang na ci rtog pa med pa'i shes pa dang rtog pa dang bcas pa'i shes pa ci zhig yin te /
gang gi phyir yul nyams su myong ba'i shes pa'i mtshan nyid yin na /
de yang thams cad la mtshungs pa'o zhe na smras pa /
skyes bu gnyid log pa'am sad pa'i tshe blo gsal bar snang ba gang yin pa de nyid rtog pa med pa ste nye ba tsam zhig snang ba'i phyir ro / /
log pa'am sad pa gnyi gar yang de lta ma yin na ste /
blo mi gsal bar snang ba can yin na rtog pa ste /
snga phyir sgro 'dogs pa'i phyir ro / /
de'i phyir yid dam dbang po las skyes pa'i shes pa la gnas par nyams su myong ba rtog pa med pa ste /
rtog pa med pa ji snyed pa'i shes pa tshad ma ma yin no zhes bstan pa'i phyir smras pa /
de phyir de rtog med na yang / /
tshad ma nyid du bkag pa ste / /
slu ba'i phyir de'i don du 'ang / /
mngon sum ltar snang bzhi ru bshad / /
ces bya ba la /
zla ba gnyis su snang ba de rtog pa med na yang tshad ma nyid du bkag pa yin te /
don byed pa la slu ba'i phyir ro / /
mi slu ba'i shes pa ni tshad ma yin te /
des na gal te rtog pa dang bral ba tshad ma yin na de'i tshe zla ba gnyis su mthong ba yang tshad mar 'gyur ro zhes gang zer ba de gsal ba yin no / /
de'i don du'ang ste zla ba gnyis su snang ba tshad ma ma yin par bstan pa'i don du slob dpon gyis mngon sum ltar snang ba gnyis su bshad do / /
i ta'i sgra'i rtogs pa'i sde rnam par bcad na logs su rab rib kyis bslad pa mtshon nas bstan pa'i phyir te /
de ltar ma yin na rab rib can logs su rab rib dang bcas pa'o zhes 'og tu ston par mi byed do / /
de bas na mngon sum rtog pa dang bral zhing ma 'khrul par gyur na'o zhes khyad par du slob dpon bzhed par shes par bya'o / /
mngon sum gyi tshad ma bshad zin to / /
tshad ma 'di'i 'bras bu ci zhig yin zhe na /
gzhal bya rtogs pa'o / /
de skad du yang gzhal bya rtogs pa ni tshad ma la rag lus pa'o zhes gsungs so / /
khong du chud pa'i shes pa nyid de ni 'bras bu ma yin nam /
de ni tshad ma ci zhig yin zhe na /
dbang po dang don phrad pa las skyes pa gtod par byed pa khyad par can gyi shes pa ni tshad ma'o zhes kha cig zer ro / /
rtogs pa'i sgrub byed tshad ma yin gyi /
dbang po la sogs pa rtogs pa'i sgrub byed ma yin pa ma yin nam /
de ji ltar tshad mar 'gyur /
de la gzhan dag na re re zhig shes pa ni dbang po la sogs pa las skyes pa yin la /
rtog pa yang de nyid las yin na /
sgrub byed gzhan gyis ci zhig bya zhe na /
smras pa /
bya ba dang sgrub byed ces pas / /
las kun gyi ni sgrub byed ni / /
thams cad ma yin bya ba gang / /
gang de de yi sgrub byed yin / /
zhes bya ba la /
bya ba yin pas dang sgrub byed yin zhes te /
las thams cad kyi sgrub byed du thams cad yin par mi rigs / /
gal te yang shes pa dbang po la sogs pa las mthong ba'i dbang po la sogs pa de nyid shes pa bskyed pa de'i sgrub byed yin te /
rtogs pa'i ni ma yin no / /
don khong du chud pa'i skye bu blo'i me long la don rig pa yin gyi /
dbang po la sogs pa rnams kyi nus pa nyams su myong ba ni ma yin no zhe na /
smras pa /
de las nyams myong tsam du ni / /
shes pa 'dra ba'i bdag nyid can / /
bdag nyid der 'gyur na gang gis / /
las so so la rnam 'byed 'gyur / /
zhes bya ba la /
de la gal te dbang po la sogs pa rnams kyi nang nas shes pa bdag nyid nyams su myong ba tsam du 'dra ba gang yin pa rtogs pa'i sgrub byed yin pa de'i tshe /
de yang bdag yod pa can gyis 'dod pa'i yul bzhin du thams cad rtog pa dang rtag tu don thams cad shes pa'i phyir te /
de la shes bya thams cad dang dus thams cad 'dra ba'i ngo bo nyid yin pa'i phyir ro / /
yul so sor nges pa yang yod pa de bas na bdag nyid yul so sor nges pa'i rang bzhin de'i bdag nyid kyis 'gyur ba ste /
bdag nyid gang gis las so sor rnam par 'byed pa ste /
'di ni sngon po'o / /
'di ni ser po'o zhes bya ba la sogs pa'o / /
'on te bdag shes bya thams cad la mtshungs pa'i ngo bo nyid yin yang nyan pa la sogs pa'i 'jug pa ni mngon sum gyi tshad mar 'gyur te /
de yang mngon sum gyi yul nges par ston pa'o zhe na /
smras pa /
rgyu la tha dad yod na yang / /
'di yi bdag nyid 'gyur ma yin / /
las tha dad la tha dad med / /
tha dad pas nges byed ma yin / /
zhes bya ba la /
rgyu dbang po la sogs pa la tha dad pa yod kyang /
'di'i bdag nyid du thams cad du tha mi dad pa can tha dad pa'i sngon po la sogs pa'i las la tha dad pas nges par byed pa ma yin no / /
ci'i phyir zhe na /
'di'i bdag nyid du ma gyur ba'i phyir ro / /
bdag la tha dad pa yod kyang byed pa po'am go bar byed par 'gyur grang na de la bdag ni byed pa por 'gyur ba ma yin te /
de rtag pa'i phyir dang don gyi rnam pa can du thal bar 'gyur ba'i phyir ro / /
rnam pa med pa nyid yin na rang gi ngo bo nyid rigs par byed par 'gyur gyi /
don ni ma yin te /
rtog pa tsam ni don thams cad la thun mong yin pa'i phyir ro / /
'on te shes par byed pas bdag nges par byed pa yin na ni /
dbang po tha dad pa mi shes pa nyid ma yin nam /
ji ltar shes par byed par 'gyur /
de phyir bdag tha dad gang las / /
'di yi rtogs pa zhes bya 'di / /
bya ba'i las 'di nges pa yin / /
de'i sgrub byed de grub pa'o / /
zhes bya ba la /
gang gi phyir bdag nyid du ma gyur pa'i tha dad pa nges par byed pa ma yin pa de'i phyir ro / /
bdag 'di ngo bo nyid kyis tha dad pa gang yin pa las sngon po la sogs pa 'di rtogs pa zhes byed pa dang 'di'i bya ba ste rtogs pa'i las sngon po la sogs pa nges pa yin te /
rtogs pa'i ngo bo nyid kyi bya ba de'i sgrub byed de bdag tha dad par sgrub par 'gyur ro / /
'on te tha dad pa'i shes pa mngon sum ni rtogs pa'i sgrub par byed pa bdag ni don thams cad la thun mong ba'i phyir dang /
rtag pa'i phyir 'jog par byed par ma gyur mod kyi de dang 'dra ba des ci zhig bya zhe na /
smras pa /
don gyi rnam pa ma gtogs par /
don dang de ru sbyor byed pa / /
shes pa gzhan gyi rang bzhin gyis / /
ji lta bur yang 'byed po min / /
de phyir gzhal bya rtogs pa yi / /
sgrub byed gzhal bya'i ngo bo nyid / /
'di las gzhan pa'i sgrub pa yis / /
de dang las su 'brel mi 'gyur / /
zhes bya ba la /
gang gi phyir rig pa de dang don lhan cig sbyor bar byed pa ni don gyi rnam pa ma rtogs par gzhan gyi rang bzhin ni rtogs pa'i rnam pa nyid kyi tha dad par byed pa po ma yin pa de'i phyir /
gzhal bya'i rnam pa nyid gzhal bya rtogs pa'i sgrub byed yin te /
ji ltar shes pa rnam pa dang bcas pa bden pa de bzhin phyi nas 'chad par byed do / /
rnam pa las gzhan pa'i sgrub byed yod kyang de dang las su lhan cig rig pa'i 'brel pa 'grub pa ma yin te /
'di'i 'di rig pa'o zhes bya bar mi rung ngo / /
'on te don mngon du byed pas nges par 'gyur na mngon du byed pa 'di ci yin te don gyi ngo bo nyid dam /
'on te rig pa yin /
gal te don mngon du byed pa'i ngo bo nyid yin na ni ji ltar 'o na shes pa don mngon du byed par 'gyur te /
don de mngon du byed pa'i ngo bo nyid ni rtogs pa'i rang bzhin du 'gyur ro / /
'on te rig pa'i ngo bo nyid mngon du byed na /
ro na ji ltar don mngon du byed de shes pa'i ngo bo nyid du mi 'gyur ro / /
de bas na de'i rnam pa can nyid yul rig pa'o / /
'o na gal te de'i rnam pa can nyid tshad ma yin la /
rig pa 'bras bu yin na ni de ji ltar tshad ma dang 'bras bu tha dad pa med par 'gyur zhe na /
smras pa /
de yang de'i bdag gyur nyid / /
des na 'bras bu don gzhan min / /
zhes bya ba la /
rtogs pa de yang de'i rnam pa'i bdag nyid du gyur pa ste gzhan ni ma yin no / /
de'i phyir tshad ma don gyi rnam pa las don gzhan du gyur pa'i rig pa 'bras bur mi 'gyur te /
sngon po la sogs pa'i rnam pa las tha dad pa'i bde ba la sogs pa'i rnam pa don rig pa med pa'i phyir te /
sngon po'i rnam pa gcig la yang bde ba dang sdug bsngal gyi rnam pa du mar 'byung ba'i phyir ro / /
bde ba dang sdug bsngal gyi rnam pa nyid nang gi rtogs pa yin pas /
phyi rol rig pa yin no zhes bya bar rtogs pa yang med do / /
de'i phyir ji ltar bde ba'i rnam pa can nyid nang gi rig pa yin pa de bzhin du sngon po la sogs pa'i rnam pa can nyid yin pa'i phyir /
phyi rol nyams su myong bas de'i rnam pa can ni tshad ma'o / /
byed pa tshad ma yin la /
byed pa ni byed pa po las tha dad pa ma yin nam /
byed pa po'i byed pa la gnas nas gtso bo'i bya ba la phan 'dogs pa yin na /
shes pa las tha dad gzhal bya'i ngo bo nyid ma yin zhing /
rtog pa'i bya ba tha dad pa yang ma yin na /
de ji ltar bya ba byed pa'i dngos por 'gyur zhe na /
smras pa /
don rtogs pa yi bdag nyid kyis / /
bdag nyid la der 'dzin pa de / /
byed pas rang gi las la ni / /
byed dang bcas pa bzhin du snang / /
rang nyid byed po ma yin yang / /
de yi bdag gir de gzhag phyir / /
zhes bya ba la /
don gyi rnam pa can de'i bdag nyid la 'dzin pa'i shes pa de ni /
don rtogs pa'i bdag nyid kyi byed pas sngon po la sogs pa rang gi las la byed pa dang bcas pa bzhin du snang ba'o / /
rnam pa de'i dbang gis don nges pa der rnam par gzhag pa'i phyir yin gyi /
don dam pa nyid du ni shes pa rang nyid byed pa po ma yin te /
shes pa las rnam pa tha mi dad pa'i phyir ro / /
sngon po rig pa'o snyam pa'i rtog pa sngon po'i byed pa po gzhan la rag las pa can nyid ma yin yang /
gal te byed pa de la gnas par shes te /
kho bos 'di rig pa'o snyam du nges par byed pa de'i phyir /
zhe na pa'i dbang gis bya ba dang byed pa dang byed pa po'i ngo bo nyid du shes pa mi 'gal te /
rtog pa med pa nyams su myong ba ni sngon po'i ngo bo nyid can gyi shes par snang ba de bas na sngon po la sogs pa'i rnam pa las tha dad pa'i rig pa med do / /
gal te shes pa nyid don gyi rnam par snang na /
de'i tshe don shes pa skyed pa ma yin nam /
de'i phyir shes pa la don byed par 'gyur gyi /
shes pas don la byed pa ni ma yin na /
de ji ltar shes pas don 'dzin par 'gyur zhe na /
smras pa /
dper na rgyu dang 'bras bu rnams / /
'dra ba'i bdag nyid du 'byung phyir / /
bya ba ldan min yang 'jig rten / /
rgyu gzugs 'dzin zhes brjod pa bzhin / /
zhes bya ba la /
dper na 'jig rten na 'bras bu dang rgyu pha ma 'dra ba'i tshul du 'byung ba'i phyir /
'dzin pa'i byed pa med pa yin yang gzugs 'dzin par brjod do / /
de bzhin du shes pa don gyi rnam pa can la byed pa med kyang 'dzin pa'i tha snyad 'jug pa'i phyir /
don gyi rnam pa can nyid sgrub byed yin no / /
de phyir mthong dang dbang 'brel dang / /
khyad par gyi blo de dag ni / /
bya ba la ni chod pa'i phyir / /
tshad ma nyid du mi 'dod do / /
zhes bya ba la /
gtod par byed pa'i shes pa dpyod pa pas rigs la sogs pa yongs su gcod pa la tshad mar 'dod pa dang /
dbang po dang 'brel ba gtod par byed pa'i shes pa ni yid ma yin zhing /
khyad par gyi blo yang gzegs zen la sogs pa khyad par can gyi shes pa tshad mar 'dod do / /
de dag gis gang gi phyir sgrub byed gzhan du las dang 'brel pa ma grub pa de nyid kyi phyir tshad mar rigs pa ma yin no / /
ci'i phyir zhe na /
bya ba la ste rtogs pa la gtod par byed pa la sogs pa chod pa'i phyir /
rnam pa nyid don nges par rig pa ste gzhan las ni ma yin no / /
de bas na rnam pa nyid tshad ma yin no / /
'o na dbang po la sogs pas shes par byed pa ma yin nam /
de ci'i phyir rnam par rtog par byed ce na /
smras pa /
bya ba la ni byed pa rnams / /
thams cad phan 'dogs byed mod kyi / /
gzhan gang tha dad byed po ste / /
de ni sgrub byed dam par 'dod / /
ces bya ba la /
bya ba la sgrub par byed pa dam pa ste /
dbang po la sogs pa byed pa thams cad bya ba ste /
rtogs pa la phan 'dogs par byed mod kyi /
byed pa po gang zhig bya ba de'i rang tha dad pas tha dad par byed pa de ni sgrub byed dam par 'dod pa yin gyi /
byed pa po tsam gyi bya ba ni ma yin no / /
'on te dbang po la sogs pa rang tha dad pas shes pa tha dad par byed pa nyid de /
'di ltar dbang po tha dad pas mthong ba gsal ba dang mi gsal ba la sogs pa tha dad par myong bar 'gyur ro zhe na /
'dir smras pa /
kun gyi mtshungs pa'i rgyu yi phyir / /
dbang po rnams la 'di 'dra med / /
de tha dad kyang tha dad med / /
de 'di'i 'di zhes gang las yin / /
zhes bya ba ni /
sngon po dang ser po la sogs par mthong ba thams cad kyi mtshungs pa'i rgyu yin pa'i phyir dbang po rnams gsal ba dang mi gsal ba la sogs pa tha dad par byed pa yin yang /
don so so ba byed pa'i tha dad par byed pa 'di 'dra ba med do / /
'on te dbang po don so so ba gzhan dang gzhan du 'gyur ba ste /
'di ltar sngon po la mngon du phyogs pa'i dbang po dang ser po la sogs pa'i dbang po'i zhes don so so la tha dad pa de dang de mngon du phyogs pa nyid de /
de bas na chos tha dad pas dbang po rnams tha dad pa'i phyir /
dbang po tha dad pa nyid kyis rig pa tha dad par 'gyur ba yin no zhe na /
de ni ma yin te /
dbang po de mngon du phyogs pa'i chos tha dad pas tha dad pa yin na yang gang gi phyir /
tha dad med pa ste /
rnam pa dang bral ba'i dbang po 'di sngon po dang ser po la sogs pa'i yul la mngon du phyogs pa 'di gang las yin te /
ma yin pa nyid do / /
sngon po la sogs pa'i rnam pa med na sngon po'i yul la dbang po mngon du phyogs par shes pa ma yin no / /
'on te sngon po la sogs par rtogs pa sngar yod na /
'o na mngon du phyogs pas ci zhig bya yang na dbang po la sogs pa de tha dad kyang don so so tha mi dad par rig pa de don so sor nges pa nyid kyi sngon po 'di'i rig pa 'di yin na zhes ji ltar shes /
de bas na dbang po ni tha dad par byed pa ma yin no / /
des ni lhag ma bshad pa ste /
khyad par gyi blo rnams la yang / /
de dngos med na tha dad med / /
de 'drar blo gzhan dag kyang 'gyur / /
zhes bya ba la /
dbang po rnams sgrub byed ma yin par bstan pa des ni lhag ma gtod par byed pa dang dbang po don phrad pa la sogs pa sgrub byed dam pa ma yin no zhes bshad pa yin te /
'di ltar don gyi rnam pa can las 'das na phrad pa la sogs pa rtogs par mi 'gyur na /
de ji ltar bya ba'i sgrub byed yin /
khyad par gyi blo de'i rnam pa can med na /
khyad par gyi blo zhes bya ba tha dad pa 'di grub par mi 'gyur te /
khyad par smos pa 'di ni nye bar mtshon pa'o / /
gtong par byed pa'i yang don gyi rnam pa can med na don la gtod par mi 'grub po / /
de bzhin du ste khyad par gyi blo bzhin blo gzhan /
khyad par can gyi blo la yang tha dad pa yod pa ma yin na khyad par dang khyad par can gyi blo de'i phyir bsgrub bya dang bsgrub bya'i dngos por 'gyur / /
gzhan yang khyad par gyi blo khyad par gyi yul can yin zhing /
khyad par can gyi blo yang khyad par can gyi yul can yin pa'i phyir bsgrub bya dang sgrub byed dag spyod yul tha dad par thal bar 'gyur ro / /
'gyur mod ci ste zhe na /
bya ba dang ni sgrub byed gnyis / /
yul tha dad pa'ang mi 'dod de / /
don gcig yin na gnyis don med / /
rim bzhin 'byung ba'ang yod ma yin / /
zhes bya ba ni /
pa la sha sta res bsnun na seng ldeng chod par 'gyur ba ma yin gyi /
bya ba dang sgrub byed dag gnyi ga la yang yul tha dad par khyed kyang 'dod pa ma yin no / /
'on te khyad par dang khyad par can gyi blo dag don gcig pa yin na /
de lta na ni khyad par dang khyad par can gyi blo dag gnyi ga yang don gcig pa nyid na shes pa gnyis don med par 'gyur te /
shes pa gcig nyid kyis don yongs su gcod pa'i phyir ro / /
gzhan yang khyad par dang khyad par can gyi blo dag yul gcig na ni rim gyis skye bar mi 'gyur ro / /
'on te khyad par can gyi blo dag cig car skye ba de lta na ni khyad par dang khyad par can gyi blo cig car ba'i dngos po bsgrub bya sgrub byed kyi rang bzhin ma yin te /
gnyi ga grub pa'i phyir ro / /
cig car na yang bsgrub bya dang sgrub byed med par 'gyur ro / /
'o na ji ltar khyed kyi yang rnam par shes pa'i cha la cig car du bsgrub bya dang sgrub byed kyi dngos por 'gyur te /
gang gis rnam pa tshad ma yin zhing rtogs pa 'bras bur 'gyur zhe na /
smras pa /
blo'i cha / /
de yi rnam gzhag la brten nas / /
sgrub byed sgrub par rnam par gnas / /
zhes bya ba la /
shes pa'i cha la rgyu dang 'bras bu'i dngos pos bsgrub bya dang sgrub byed kyi dngos po ste /
'on kyang blo de shes pa'i cha don gyi rnam pa rtogs pa can dag rig pa de'i yul nges pa can nyid du rnam par gzhag pa la brten nas bsgrub bya dang sgrub byed kyi dngos po yin gyi /
phrad pa tshad ma ni ma yin no / /
gang gi phyir / /
bdag nyid kun gyis 'brel na yang / /
chos 'ga' zhig gis rtogs 'gyur na / /
de ni nges par mi 'gyur te / /
'brel bar bye brag med pa'i phyir / /
zhes bya ba la /
gal te phrad pa tshad ma yin la /
de'i don rtogs pa 'bras bu yin na /
phrad pa de yang drug tu tha dad de ldan pa dang /
ldan pa dang 'phrod pa 'du ba dang ldan pa la brten pa'i 'phrod pa 'du ba dang /
'du ba dang /
brten pa'i 'phrod pa 'du ba dang /
ldan pa'i khyad par gyis khyad par can du gyur pa zhes bya ba'o / /
de la dbang po dang ba lang la sogs pa phrad pa ni ldan pa'o / /
ba lang la brten pa'i dkar po la sogs pa'i yon tan ni ldan pa dang 'phrod pa 'du ba'o / /
dkar po la sogs pa'i yon tan la brten pa'i dkar po nyid la sogs pa'i spyi ni ldan pa la brten pa'i 'phrod pa 'du ba'o / /
rna ba'i nam mkha'i rang bzhin dang sgra ni 'phrod pa 'du ba'o / /
sgra nyid dang rten pa'i 'phrod pa 'du ba'o / /
med pa dang ldan pa'i khyad par gyis khyad par du 'gyur ba'o / /
de la mig dang lhan cig rdzas bdag nyid thams cad kyis gzugs dang ro dang dri la sogs pa dang bcas par 'brel na yang ba lang la sogs pa'i chos 'ga' zhig kho na dang ldan par rtogs par 'gyur gyi /
ro la sogs pa'i chos dang ni ma yin no zhes nges pa 'dir mi 'gyur te /
mig dang lhan cig 'brel ba'i ldan pa dang /
'phrod pa 'du ba la sogs par bye brag med pa'i phyir ro / /
'on te ro la sogs pa mig gi yul ma yin pa'i phyir mi 'dzin no zhe na /
'o na de nyid don gcig la 'du bar bye brag med pa'i phyir /
'di mig gi yul nyid du ji ltar mi 'gyur zhes bsam par bya'o / /
de bas na bdag nyid thams cad kyis 'brel na yang chos 'ga' zhig gis khyad par can la sogs pa rnams rtogs par 'gyur zhes zer ba ni /
rigs pa ma yin no / /
yang na gal te mig gi 'od phyi rol du 'phros pa ni don 'dzin pa'i rgyu yin no / /
de ltar na bdag nyid thams cad kyis 'brel kyang de bzhin du ma lus pa'i gzugs snang bar 'gyur ro / /
de bas na gsang gseng la sogs pa'i chos dang kha dog dang bar mtshams la sogs pa thams cad mthong bar 'gyur gyi /
'dus pa tsam tshogs pa'i rnam pa ni ma yin no / /
de'i phyir nye ba dang ring ba'i bye brag gis shing mthong ba la gsal ba dang mi gsal ba'i rnam pa phyi rol du snang ba can gyi lus nyid gsal ba dang mi gsal ba'i ngo bo nyid can tshad ma'o zhes pa la bstan par bya ba'i phyir /
smras pa /
de dbyer med kyang tha dad 'di / /
gang las de ni tshad ma nyid / /
ces bya ba la /
phrad pa de dbyer med kyang rtogs pa 'di gsal ba dang mi gsal ba'i ngo bo nyid tha dad pa'i rnam pa gang las grub pa de nyid tshad ma nyid du 'thad do / /
sbyangs las yin na der snang ba //
med na der yang gzhag pa med / /
ces bya ba ni /
'on te rnam pa med pa'i shes pa yang 'dus kyang khyad par gyis don so sor nges pa tha dad par 'gyur ro zhe na /
de ni rigs pa ma yin te /
sbyangs pas de ltar gzhag pa med pa'i phyir ro / /
shes pa der snang ba med pa ste rnam pa med pa nyid yin na yang /
sbyangs pa nges pas nges pa'i de na mthong ba las skyes nas so sor nges pa dran par byed de /
rang nyid nges par gyur na'o / /
don nges par mthong ba ni rnam pa med na grub pa ma yin te /
nges par mthong ba med na yang 'du byed pa ma yin la /
de med na yang nges pa ma yin no / /
gal te bya byed gcig yin par / /
'gal lo zhe na mi bden te /
chos tha dad par khas len phyir / /
dngos po tha dad med par 'dod / /
ces bya ba ni /
'o na gal te shes pa'i rnam pa tshad ma yin la /
don rtogs pa 'bras bu yin na ni / /
de lta na yang bya ba dang byed pa de dag gcig par 'gyur na /
de ni 'gal ba ste /
zor ba nyid gcod pa ma yin pa'i phyir ro zhe na /
de ni mi bden te /
shes pa tha dad pa med pa'i chos rnam pa la sogs pa tha dad pa'i phyir te /
rnam pa med pa las log pa ni rnam pa dang bcas pa'i shes dang /
ma rtogs pa las log pa ni rtogs pa'i ngo bo nyid de dngos po ste /
shes pa'i mtshan nyid du tha mi dad par 'dod do / /
sngon po la sogs pa'i rnam pa med na sngon po nyams su myong bar mi 'gyur te /
nyams su myong bar yang sngon po la sogs pa med pa'i phyir sngon po'i nyid dang shes pa ni gcig pa nyid do / /
bya ba dang byed pa dag dngos po nyid kyi tha dad par mthong bam yin nam /
zor ba dang gcod pa bzhin no zhe na /
smras pa /
bya ba byed par gnas pa ni / /
thams cad de lta'i rnam pa can / /
dngos rnams tha dad 'dod pa la / /
sgro 'dogs pa yis 'jug phyir ro / /
zhes bya ba ni /
gcod pa'i bya ba dang zor ba la sogs pa'i byed pa por gnas par 'jog pa de lta bu'i rnam pa thams cad ldog pa'i rgyu mtshan gyi chos tha dad pas gzhag pa ste /
zor ba la sogs pa'i dngos po rnams tha dad par 'dod pa la bya ba dang byed pa'i rnam par gzhag pa ni dngos po nyid ma yin te /
rtog pas sgro btags nas 'jug pa'i phyir ro / /
'di ltar sngar bcad par ma mthong ba'i shing zor ba'i kha dang 'jog pas bcad par mthong bas bya ba tha dad par brtags te /
ngo shes pa'i dbang gis snga phyi gcig par shes pa de ni tshad mar brjod pa ma yin no / /
de'i phyir sngar gyi shing yang gzhan yin la /
zor ba la sogs pa dang 'jog pa yang gzhan nyid yin gyi /
de la bya ba ma gtogs pa dmigs par mi 'gyur ba'i phyir /
bya ba 'di ni rtog pas gzhag pa nyid de /
des na bya ba dang byed pa por rnam par 'jog cing sgro 'dogs par byed do / /
de bzhin du rnam par rig pa las tha dad par brtag par bya ste /
rnam pa ni rig pa thams cad la khyab par byed pa ma yin pa'i phyir dang /
rigs ni rnam pa thams cad la khyab par byed pa'i phyir /
tha dad pa yin te don dam par snang bzhin pa'i rnam pa nyid rig pa yin pa'i phyir /
tshad ma las 'bras bu tha mi dad pa kho na yin no / /
de skad du yang slob dpon gyi bya ba dang bcas par rtogs pa'i phyir tshad ma yin la /
rigs pa nyid ni 'bras bu yin no zhes gsungs so / /
yang na rang rig pa ni 'dir 'bras bu ste /
gnyi ga'i shes pa'i yang rang rig pa nyid 'bras bu yin no / /
don rig par 'bras bu 'thad pa ma yin nam /
'jig rten pa don 'dod cing gnyer ba'i phyir ro zhe na /
'jig rten don du gnyer ba can nyid du ma mthong ste /
gang gi tshe don ma mthong ba de'i tshe don ma mthong ba don du gnyer ba mi srid pa'i phyir ro / /
ma mthong yang don du gnyer ba thos pa na 'byung ba ma mthong ngam zhe na /
ma yin te /
thos pa ni brgyud nas mthong ba'i phyir ro / /
'on te ser po la sogs pa'i don rig pa nyid na /
don mi rig par de ltar 'gyur zhe na /
'di la dris pa /
don rig gang yin mngon sum du / /
so sor myong ba gang yin 'di'o / /
don rig pa de gang gis yin / /
de 'dra yin na 'khrul par 'gyur / /
zhes bya ba la phyi rol gyi don dang 'brel pa can gyi don rig pa gang yin pa de /
ci rnam pa med pa yin / /
'on te rnam pa dang bcas pa yin / /
rnam pa la ma gtogs pa'i don rig pa med do zhes bshad zin to / /
'on kyang gang gi tshe rig pa 'di don gyi rnam pa can du mngon sum gyis nyams su myong bas don rig pa de yod na ni /
rig pa 'di ni mngon sum yin la /
rig pa de yang don dang 'brel ba can du rgyu gang gis shes / /
de dag gis 'di skad du ston te /
sngon po la sogs pa'i rnam pa rig pa ni shes pa nyid don rig pa'o zhes bya ba ni tshig tsam yin gyi /
don rig pa ni ma yin no / /
'on te 'dra ba las don rig par grub pa ste /
don gyi phyi rol pa med par de'i rnam pa can med pa'i phyir ro zhe na /
de dang 'dra ba las 'khrul par 'gyur ba ste /
rab rib can gyi skra shad dang sbrang ma la sogs pa rnams ni phyi rol gyi don med kyang skra shad 'dzings pa la sogs pa'i rnam pa yod pa'i phyir ro / /
de ji ltar de dang 'dra ba las don rig par 'gyur /
'on te 'di myong de gang las / /
de nyid 'di ni dpyad par bya / /
zhes bya ba la /
gal te don med na de'i tshe shes pa 'di'i nyams su myong ba de yul gang las yin /
nyams su myong ba ni nyams su myong bar gyur ba'i don gyi rgyu can yin pa'i phyir ro / /
don med na de yang med par 'gyur ro zhe na /
'o na ji ltar rab rib can gyis zla ba gnyis su myong bar 'gyur /
'on te 'ga' zhig nyams su myong ba'i don nges par rtogs so zhe na /
'on te de nyid nyams su myong ba'i don la gnas pa'i 'di ni dpyad par bya ste /
don ma mthong bar ji ltar nyams su myong ba'i don la gnas pa yin /
'on te don las skyes pa'i phyir don nyams su myong ba'o zhe na /
'o na mig kyang rig par 'gyur te /
de las nyams su myong ba skye ba'i phyir ro / /
'on te mig gi rnam pa can shes pa ma yin pas phyi rol gyi don de'i rnam pa can du brtag go zhe na /
mig nyid de'i rnam pa can du brtag par bya ba ma yin nam /
'on te phyi rol gyi rnam pas phyi rol gyi don brtag go zhe na /
de lta na ni me long gi ngos la bzhin gyi gzugs brnyan yod pas phyi rol pa nyid du bzhin brtag par bya'o / /
de bas na thams cad bdag nyid la gnas pa ste /
byad kyi bzhin du gzugs brnyan gyi chos su snang ba'o zhes bya bar 'thad pa yin no // //
tshad ma rnam 'grel gyi 'grel pa /
bam po bcu bzhi pa /
de ltar na re zhig 'dri ba 'khrul pa yin pas don rnam par 'jog pa ma yin no zhes bstan nas /
da ni 'dra ba med par bstan pa'i phyir /
smras pa /
rdul phran de dag gang gis na / /
rags par snang dang 'dra bar 'gyur / /
zhes bya ba la /
gang la rags par snang ba'i shes pa de la phra ba'i rdul phra rab de dag 'dra bar byed par tshad ma gang gis go ba yin te /
ma yin no zhes bya ba'i tha tshig go / /
rags pa dang phra ba'i rnam pa dag 'gal ba'i phyir ro / /
yan lag can gyi 'dra ba yang med do zhes le'u gnyis par bstan to / /
'on te don sngon po la sogs pa'i rnam pa dang shes pa 'dra ba'o zhe na /
ma yin te /
sngon po la sogs pa'i rnam pa ma rtogs par dbyibs med pa'i phyir dang / /
dbyibs ma rtogs par yang sngon po la sogs pa med pa'i phyir /
sngon po la sogs pa'i ngo bo nyid shes pa yin na rags pa nyid thob par 'gyur ro / /
nye bar bsdu bar bya ba'i phyir / /
de ni de yi don dngos med / /
yod na 'khrul pa can du 'gyur / /
de myong ba yi ngo bo ni / /
sgrub par byed par nus ma yin / /
zhes bya ba smos te /
de'i phyir de ni shes pa de la don gyi ngo bo nyid med de /
don gyi ngo bo nyid de yod na yang de 'khrul ba can du 'gyur ro / /
skra shad dang sbrang ma la sogs pa la de'i don myong ba'i dngos po de rab tu bsgrub par mi rigs te /
'khrul pa nyid kyi don gzhan sgrub pa ma yin pa'i phyir ro / /
'on te 'dra ba tsam gyis don sgrub par byed pa ma yin te skra shad la sogs pas 'khrul pa'i phyir ro / /
shes pa skyed pa'i phyir don rig na yang mig kyang 'dzin par thal bar 'gyur ba'i phyir ro / /
'on kyang de'i rnam pa can dang de las skyes pa'i shes pas don rig go zhe na smras pa /
de 'dra ba dang de las skyes / /
gal te myong ba'i mtshan nyid na / /
don mtshungs can gyi shes pa ni / /
mtshungs pa de ma thag myong 'gyur / /
zhes bya ba la /
gal te don de las skyes pa dang de'i rnam pa can nyid don rig pa'i mtshan nyid yin no zhe na /
de lta na ni gang la don mtshungs pa yod pa'i shes pa de ma thag pa de shes pa phyi mas rig par 'gyur ro / /
gang gi tshe snga ma ni sngon po'i rnam pa can yin la /
phyi nas kyang sngon po'i rnam pa can du skyes pa de'i tshe snga ma dang 'dra ba'i phyir dang rgyu yin pa'i phyir yul du 'gyur ro / /
'on te gang las rnam par skyes pa de shes pa'i yul yin la mtshungs pa de ma thag pa'i shes pa'i rnam pa gang yin pa'i rnam pa can de nyid du shes pa phyi ma mi skye ste /
sngon po'i rnam pa can gyi shes pa'i rjes la ser po'i rnam par snang ba skye ba'i phyir ro zhe na /
'di la smras pa goms pa'i dbang gis gsal bar snang ba can gyi shes pa skye ba gang yin pa de mthong ba ni sngar goms pa'i shes pa yul du 'gyur ro / /
ji ltar de'i de ma thag par 'gyur zhe na /
rigs mtshungs pa'i shes pa gzhan gyi bar du gnas pa med pa'i phyir ro / /
'on te sngar goms pa'i shes pa rigs mi mthun pa'i shes pas chod pa ji ltar dus phyis gsal bar snang ba can gyi shes pa'i rgyur 'gyur zhing gang gis na yul du 'gyur zhe na /
'di la smras pa /
de ma thag pa tsam gyi rgyu nyid ma yin te / /
'jigs rten gsum yang phan tshun du rgyur 'gyur ba'i phyir ro / /
'on kyang rjes su 'gro ba dang ldog pa'i rjes su byed pas kha cig kho na de ma thag pa'i rgyur 'gyur ro / /
yod pa dang med pa'i rjes su byed pa yang goms pa'i shes pa phyis gsal bar snang ba yod de /
'di ltar sngar goms pa'i rjes su mthun par phyi mar 'byung ba'i don snang ba'i phyir chod pa goms pa'i shes pa yang rigs mi mthun pa'i shes pas chod pas dus phyis kyi gsal bar snang ba'i rgyu ma yin par ji ltar 'gyur te /
phyin ci log tu mthong ba'i yul du 'gyur ro / /
yang na goms pa'i stobs kyis rtogs pa'i rnam pa gsal bar snang ba'i rgyu yin pa de'i phyir gsal ba'i rnam pa can yin pa'i phyir don rig pa ma yin no / /
goms pa'i stobs nyid kyis gsal bar snang ba thams cad don gyi rnam pa can te /
bden pa'i rnam pa can bzhin no / /
yang dag pa ma yin pa'i 'dod pas bslad pa'i bud med mthong bzhin don rnam par gzhag par rigs pa ma yin no / /
'di mthong 'di thos zhes bya ba'i / /
blo ni gang du nges pa de / /
des myong yin na de nyid ni / /
gang gis de yi mthong 'dod pa / /
snang dang mthong ba de dag gi /
nye ba nyid ni dpyad par bya / /
nye ba nyid du dpyad byas na / /
de dag 'brel pa la brten nas / /
lta ba po yi las 'di yin / /
zhes bya ba ni /
'di ni gzugs sdu gu mthong ba'o / /
'di ni legs par gsungs pa thos pa'o zhes bya ba de lta bu'i ngo bo nyid ni /
gang la gzugs dang sgra'i shes bya nges par byed pa'i blo skye ba de ni nyams su myong ba mthong ba dang thos pa'i ngo bo nyid de /
gzugs dang sgra 'brel pa can de mtshungs pa de ma thag pa'i rkyen ma yin te /
de la zhen pa med pa'i phyir /
mtshungs pa de ma thag pa'i rkyen las skyes par mthong bar nges pa med pa'i phyir ro / /
snang ba dang mthong ba de dag nye ba nyid de 'brel pa ni dpyad par bya ba ma yin nam / /
gtan tshigs gang gis de de'i mthong ba por 'dod pa'o / /
'di'i dgongs pa 'di yin te /
mthong ba las don rig pa ma yin la /
de'i rjes su 'brel pa cang yi zhen pas don rtogs par ni rigs pa ma yin no / /
'di ltar mngon sum du don las skyes pa'i mthong bas ni don rnam par 'jog pa yin na /
de'i rjes su 'brel pa'i nges par ji ltar rnam par gzhag par bya /
mthong ba dang snang ba de dag 'brel pa la brten nas lta ba po'i nges pa 'di yin na /
gang gi tshe don snang ba dang mthong bdag 'brel pa nyid mi 'grub ste /
don mi mthong ba'i phyir ro / /
de'i tshe ji ltar nyams su ma myong ba'i nges par 'gyur /
'on te don yin no zhes nges pa yod do zhe na /
ma yin te don byed pa'i 'bras bus don nges pa'i phyir ro / /
don byed pa de yang shes pa gzhan kho na ste /
de bas na phyi rol nges pa ni yod pa ma yin no / /
de bas na don rnam par gzhag pa ma yin no / /
'on te myong ba 'di gang la zhes pa de la lan btab pa / /
de myong ba ni de bdag nyid / /
de ni gzhan gang gi yang min / /
mngon sum so sor myong nyid kyang / /
de yang de yi bdag nyid yin / /
zhes bya ba ni /
shes pa de'i nyams su myong ba ni bdag nyid yin na /
de'i nyams su myong ba gang la zhes dri bar rigs pa ma yin te /
ji ltar don gang la yin zhes dris pa de la yang lan ni rten yin no zhes gdab par bya'o / /
rten de yang gang la yin zhe na /
rang gi ngo bo nyid la'o zhes brjod par bya'o / /
de ltar na don nyams su myong ba yang rang gi ngo bo nyid la gnas pa nyid du mthong na /
gzhi btsal te ci zhig bya /
gang yang don med na don gyi myong ba zhes bya ba drug par mi 'gyur ro zhes brtsad pa de gsal ba'i phyir smras pa /
nyams su myong ba de ni don dang 'brel pa can gzhan gang gi yang ma yin no / /
'on kyang ji ltar mngon sum gyis rig pa'i don gsal bar nus pa ma yin te /
'di ltar skye bo thams cad kyis sngon po mthong ba ni phyi rol pa'i gzung ba ni ma yin no zhes bstan to / /
sngon po'i rnam pa nyid kyang mngon sum gyi rig par bya ba yin gyi /
don gzhan ni ma yin no / /
de'i phyir sngon po la sogs pa 'di mngon sum gyis so sor rig par bya ba yin pas na /
mngon sum ni rang rig pa'i bdag nyid kho na yin no / /
sngon po'i nyams su myong ba zhes bya ba'i drug pa yang rtogs pas sgro btags pa nyid de /
dper na mchi gu'i lus bzhin no / /
'on te myong bar bya ba'i phyir don tha dad pa 'jal ba'i skabs su shes pa'i bdag nyid do zhes zer ba ni rigs pa ma yin te /
don ni nyams su myang ba'i yul du yod pa de ni nyams su myong ba ni don gyi yul can no zhe na /
smras pa /
blo yis myong bya gzhan med de / /
de myong ba yang gzhan med na / /
de la'ang brtsad pa mtshungs pa'i phyir / /
de phyir de ni rang nyid gsal / /
zhes bya ba la /
de bas na nyams su myong ba de yis myong bar bya ba'i don gzhan ni med de /
nyams su myong ba rnam pa med pas don dang 'brel pa mi rung ngo zhes bstan to / /
'on te nyams su myong ba de'i rig par byed pa myong ba gzhan yod do zhe na /
myong ba de'i rig par byed pa'i myong ba gzhan pa ni med de /
myong ba de'i 'dzin par byed pa'i myong ba la yang brtsad pa mtshungs pa'i phyir ro / /
nyams su myong ba ni ngo bo nyid la thim pa yin na /
ji ltar gzhan gyis rig par byed par 'gyur /
mngon sum du byed pa ni rang gi ngo bo nyid kho na yin pa de yang tha dad pa yin na /
phan tshun rjes su 'jug pas shes pa dag gcig pa nyid du thal bar 'gyur ba'i phyir ro / /
de bas na don dang shes pa ni gzhan gyis rig pa ma yin te /
de'i phyir shes pa de ni rang nyid kho nas gsal bar 'gyur ro / /
'o na gal te thams cad rang rig pa nyid yin na de lta na ni rang gi ngo bo nyid myong bar 'gyur na /
sngon po nyams su myong ba'o zhes ji ltar tha snyad 'dogs te /
sngon po nyams su ma myong ba'i phyir ro zhe na /
smras pa /
de yi sngo sogs ngo bo ni / /
rang bzhin yin te nyams su myong de'ang / /
rang gi ngo bo myong gyur pa'i nga / /
sngo sogs myong bar grags pa nyid / /
ces bya ba la /
shes pa de'i nyams su myong ba 'di ni sngon po la sogs pa'i ngo bo nyid yin la /
sngon po la sogs pa de yang nyams su myong ba'i rang bzhin yin te /
myong ba dag la med pa'i phyir ro / /
de'i phyir rang gi ngo bo nyid yin yang sngon po la sogs pa myong bar grags pa yin gyi /
sngon po tha dad par rig pas sngon po myong bar brjod pa ni ma yin te /
sngon po dang myong ba dag tha dad mi 'dzin pa'i phyir ro / /
des na sngon po ni rang rig pa nyid do / /
'o na sngon po'i rnam pa can gyi blo ji ltar bdag nyid gsal bar 'gyur te /
rang gi bdag nyid la byed pa 'gal ba'i phyir ro / /
ral gri'i so de nyid kyis rang nyid gcod pa ma yin pa ma yin nam /
gzhan yang sngon po la sogs pa sgron ma la sogs pas gsal ba yin na /
ji ltar rang rig par bya ba yin zhe na /
smras pa /
gsal byed rang gi ngo bo yis / /
gsal ba yin te bdag nyid phyir / /
ji ltar gsal bar mngon 'dod pa / /
de ltar blo bdag rig can yin / /
zhes bya ba la /
ji ltar gsal ba'i sgron ma snang bar gyur pa de'i bdag nyid yin pa'i phyir te /
gsal ba'i ngo bo nyid yin pa'i phyir /
rang gi ngo bo nyid kyis gsal bar mngon par 'dod pa de bzhin du sngon po la sogs pa'i ngo bo nyid can gyi gsal ba'i bdag nyid rig pa yin te /
rang gi bdag nyid la byed pa 'gal bar yang tshad ma gang gis shes pa yin /
ral gri'i so'i dpe tsam gyis ni don 'grub pa ma yin te /
dpe ni sgrub byed ma yin pa'i phyir ro / /
gal te ral gri'i so de'i dpe yis rang la byed pa 'gal bar ston pa de lta na ni /
rang nyid gsal ba'i sgron ma yang yod pa'i phyir /
sngon po la sogs pa'i blo yang rang rig par 'gyur ro / /
'on te sgron mas bum pa gsal ba bzhin la /
sgron ma rang nyid mig gis 'dzin pa de'i phyir /
sgron ma bdag nyid gsal bar byed pa ma yin na /
ji ltar dper 'gyur zhe na /
'o na sgron ma'i dus na mthong bar gyur pa'i bum pa ji ltar sgron mas mngon par gsal bar bya ba yin /
sgron ma'i sngon du ma mthong ba phyis mthong bar gyur pa'i phyir /
sgron mas gsal bar bya ba'o zhe na /
ma yin te /
bum pa gsal bzhin pa'i lus can de nyid kyi tshe skyes pa'i phyir /
sngon gyi dus su ni tshad ma med pa'i phyir ro / /
de bas na bum pa dang sgron ma lhan cig dmigs pas gsal bar bya ba dang gsal bar byed pa'i dngos po ma yin te /
sngon po dang ser po dag bzhin no / /
'on te sgron ma mig gis gsal lo zhe na /
ma yin te /
mig dang dus mnyam pas gsal bar byed pa mi srid pa'i phyir ro / /
'on te sgron ma la mngon du phyogs pa'i mig gsal bar byed pa'o zhe na /
mngon du phyogs pa zhes bya ba de ci zhig yin te /
rang gi ngo bo nyid yin nam /
gal te ngo bo nyid yin pa de'i tshe mig kyang rang gi ngo bo la gnas pa nyid de gang gi yang gsal bar byed pa ma yin no / /
'on te mngon par phyogs pa tha dad pa yin na /
de lta na yang de rang gi ngo bo nyid la thim pa'i phyir gang gi yang bya ba ma yin no / /
de'i phyir sngon po dang sgron ma la sogs pa rnams rang gsal ba'i ngo bo nyid de /
khyad par ni khyad par can gyi dngos por 'brel pa'o / /
des ni de nyid kyi bdag nyid kyis skyed pa'i phyir 'gal ba yin te /
rang la byed pa 'gal bar de la rigs par 'gyur na /
rang rig pa ni de'i rang gi ngo bo nyid kho na yin na /
ji ltar bdag nyid dang 'gal bar 'gyur /
de bas ser po la sogs pa ni rang gi ngo bo nyid myong ba'o zhes bya ba 'di gnas pa yin no / /
gzhan yang /
des ni don gzhan rig na yang / /
rig bya rig byed dag mi 'thad / /
ces bya ba la /
blo de yis phyi rol gyi don gzhan rig na ni /
rig bya dang rig par byed pa 'thad pa ma yin te /
'di ltar gal te blo rang nyid gsal na de'i tshe blo'i dus na phyi rol gyi don gsal ba'am /
mi gsal bar 'gyur grang na /
blo'i dus na don gsal bar gyur pa de ni ji ltar blo 'dis gsal bar brjod par bya ste /
de'i tshe blo dang sngon po la sogs pa la tha dad pa ci yang med pa'i phyir ro / /
khyad par med par yang gal te blos sngon po gsal bar byed na /
sngon po nyid blo'i gsal bar byed par ci ste mi 'gyur /
'on te sngon po mi gsal bar 'gyur ba yin pa de lta na gang du sngon po'i rang gi ngo bo la gnas par snang ba de ji ltar sngon po tha dad pa'i shes pa'i rig par bya bar brjod de /
gsal ba ni gsal ba'i ngo bo ma rtogs par de la ltos pa'i gsal ba rtogs pa med pa'i phyir ro / /
'on te sngon por snang ba de bzhin du mi 'thad pa'i phyir /
'dzin par shes so zhe na /
'o na sngon por gsal ba blo yin nam /
'on te sngon po yin grang na /
gal te gsal ba de blo yin na /
'o na ni shes pa nyid sngon por 'gyur te /
rang gsal ba'i ngo bo nyid yin pa'i phyir ro / /
'on te sngon po yin na /
'o na ni de rtogs par mi 'gyur te /
sngon po gsal ba ma yin no / /
snang ba lkog tu gyur pa yin na sngon por snang ba'o zhes brjod par mi nus te /
des na sngon po la sogs pa rang rig pa'i ngo bo nyid du gnas so / /
'o na gal te rang rig pa nyid thams cad yin na /
ji ltar bdag gis 'di shes so zhes gsungs ba dang 'dzin par snang zhe na /
smras pa /
rig bya rig byed rnam can med / /
ji ltar 'khrul par mthong gyur pa / /
rnam par phye ba'i mtshan nyid ni / /
gzung 'dzin rnam par bslad pa yin / /
de ltar rnam gzhag byas pa 'di / /
gang tshe ska sogs shes tha dad / /
de tshe gzung dang 'dzin pa yin / /
mtshan nyid can las brtsad pa min / /
zhes bya ba la /
gang la rig par bya ba dang rig par byed pa yod pa ma yin pa'i rnam par rig byed de ni ji ltar de rnam pa gang zhig gis skye bo 'khrul pa rnams kyis mthong bar gyur pa'i rnam pa de nyid bstan pa'i phyir /
tha dad pa'i mtshan nyid de tha dad pa'i ngo bo nyid gzung ba dang 'dzin pas bslad pa'i shes pa gang la yod pa de ni /
de ltar de rnam pa de yis gzung ba dang 'dzin pa'i ngo bo nyid du rnam par gzhag par byas pa gang yin pa de ni rnam par rig byed de /
gang gi tshe ste gang du skra shad la sogs pa'i shes pa bzhin yod pa ma yin pa'i gzung ba dang 'dzin pa'i rnam pa can du snang ba /
de'i tshe ste de ru gzung ba dang 'dzin pa'i mtshan nyid can du nges par de la brtsad par mi bya'o / /
de ni 'di skad du ston te /
rtog pa med pas mthong ba la gzung ba dang 'dzin par snang ba ni ma yin te /
rang gi ngo bo kho na myong ba'i phyir ro / /
rnam par rtog pa snang ba ni gzung ba dang 'dzin pa'i dngos po skra shad la sogs pa bzhin no / /
de'i phyir bden pa ma yin no / /
'on te skra shad dang sbrang bu la sogs pa la gnod pa can snang bas /
gzung ba dang 'dzin pa tha dad pa med pa yin gyi /
sngon po la sogs pa 'di la ni gnod pa med pa'i phyir /
yod pa nyid yin no zhe na /
rtog pa med pas nyams su myong ba las rang rgyud pa'i sngon po la sogs pa dang bde ba la sogs pa la rnam pa can nyid myong ba ni rtog pas gzhag pa'i phyir gzung ba dang 'dzin pa'i dngos por yod pa nyid la gnod pa can yin no / /
'di ltar dngul gyi shes pas mthong ba'i don phyin ci log tu zhen pa'i gnod pa can nya phyis kyi shes pa yin no / /
'dir yang rtog pas gzhag pa'i gzung ba dang 'dzin pa'i dngos po phyin ci log dngos po gnyis rig pa de'i phyir tha dad pa'i gzung ba dang 'dzin pa ni yod pa ma yin pa'i phyir /
shes pa tha dad pa la dmigs pa can ni ma yin no / /
de'i phyir shes pa thams cad dmigs pa med pa can nyid do / /
de las gzhan rig med pa'i phyir / /
rang rig 'bras bu yin par 'dod / /
ces bya ba ni /
shes pa de las gzhan pa'i phyi rol rig pa med pa'i phyir /
rang rig pa 'bras bur rigs te /
tha dad par rig pa'i gnas pa dang bral ba'i phyir dang mthong ba med pa'i don rig pa dang bral ba'o / /
'di la brtsad pa /
gal te phyi rol myong gyur na / /
nyes pa cer 'gyur ci yang med / /
phyi rol don de myong gyur pa / /
'di nyid kyis ji bstan par 'gyur / /
zhes bya ba ni /
de la gal te phyi rol gyi don nyams su myong bar gyur pa 'dis nyes pa ci zhig tu 'gyur te /
gang gis phyi rol myong ba med pas phyi rol rig pa med do zhes ngal bar byed de /
ji ltar 'jig rten pas tha snyad btags pa de ltar yod pa'o / /
'jig rten na dmigs pa'i tha snyad yod pa de'i phyir /
de med pa ma yin pas mthong ba'i tha snyad ji snyed pa yod pa yin no zhe na /
'on kyang phyi rol gyi don de myong bar gyur ba 'di nyid kyis ci zhig bstan par 'gyur te /
'di ltar phyi rol gyi don myong bar gyur pa na /
ci myong ba shes pas gzhag pas yin nam /
don gyis bzhag pas yin /
de la gal te nyams su myong ba shes pas bzhag pas don myong ba yin no zhe na /
de'i phyir 'di skad du /
gal te blo de'i rnam can na / /
rnam pa'i khyad par can de yod / /
de ni phyi'am gzhan las zhes / /
dpyad pa 'di ni mi 'os sam / /
zhes bya ba smos te /
gal te blo de'i rnam pa can gyi blo de yod na ni rnam pa'i khyad par can snang na don du 'gyur ro / /
'on kyang blo de phyi rol gyi don las skye'am /
gzhan goms pa'i bag chags las yin zhes dpyad par 'os pa yin no / /
'o na gal te phyi rol gyi rnam pa can gyi blo yin pa de ltar na phyi rol yod par 'gyur te /
de med na de'i rnam pa can rig pa nyid du mi rung ba'i phyir ro zhe na /
'di nyid dpyad par bya ste /
phyi rol gyi rnam pa can bya ba ci'i phyir 'thad de /
phyi rol rig pa med par de'i rnam pa can gyi rig pa mi 'grub pa ma yin nam /
de'i phyir phyi rol mthong ba bzhin du khas blang bar bya na /
de la yang phyi rol mthong ba gzhan de'i rnam pa can nyid yin pas thug pa med par 'gyur ro / /
'on te rnam pa med pa'i mig gis mthong ba'i don yod do zhe na /
de la yang smras pa /
mthong ba'i khyad par dang bral ba / /
mi 'dzin de 'dzin na 'dzin phyir / /
mthong ba sngon por snang ba yin / /
phyi rol yan gar don yod min / /
zhes bya ba la / /
mthong ba nyid kyi khyad par de dang bral bar sngon po mi 'dzin pa'i phyir dang /
de bzhin du sngon po dang bral ba'i mthong ba mi 'dzin pa'i phyir dang /
sngon po de 'dzin pa na mthong ba yang sngon po'i bdag nyid can du 'dzin pa'i phyir dang de bzhin du sngon por mthong ba de 'dzin pa na sngon por mthong ba'i bdag nyid du 'dzin pa'i phyir /
mthong ba ni sngon por snang ba can yin gyi /
rnam pa med pa ni ma yin no / /
de bzhin du sngon por mthong ba ni phyi rol pa ma yin pa de'i phyir /
mthong ba las tha dad pa'i don med de / /
'di ltar gang ji ltar mthong ba de de bzhin du khas blang bar bya ste /
dper na sngon po ser pos dben pa bzhin no / /
mthong ba'i khongs su chud pa nyid sngon por snang gi / /
tha dad pa ni ma yin te /
de'i phyir phyi rol par khas blang bar bya ba ma yin no / /
'on te mthong ba ni nang na snang ba yin la /
phyi rol na sngon por snang ba don de dang nye ba yin no zhe na ma yin te /
gzhan yod pas sngon por snang bar mi rung ngo zhes bstan to / /
gzhan yod par gyur kyang don gzhan mngon du byed par mi rigs te /
don de rang gi ngo bo nyid kyis lkog tu gyur pa'i phyir ro / /
'on te sngon po la sogs pa rang gi ngo bo nyid kyis lkog tu gyur pa ma yin no zhe na /
de lta na ni rtogs pa'i ngo bo nyid du 'gyur te /
lkog tu gyur pa ma yin pa med na /
rtogs pa nyams su ma myong ba'i phyir ro / /
de bas na sngon po'i shes pa rang gsal ba'i rang bzhin no zhes bya bar gnas so / /
'o na gal te mthong ba las tha dad pa'i don med na sngon po dang ser po la sogs par snang ba gang las tha dad pa yin /
'on te mig nyid kyis mthong ba tha dad par byed de /
skra shad la sogs pa bzhin yin na /
gcig gi ngo bo nyid du mthong bar 'gyur te /
dper na rab rib kyis bslad pa'i mig nam mkha' la skra shad du snang ba 'jog pa bzhin no / /
sngon po la sogs pa sna tshogs pa'i ngo bo nyid dag pa'i mig gi shes pa'i snang ba yin pa de'i phyir /
don sna tshogs pa'i ngo bo nyid shes pa tha dad par byed pa yin no zhe na /
smras pa /
de phyir 'ga' zhig la la ni / /
nang gi bag chags sad par byed / /
de phyir blo ni rnam nges kyi / /
phyi rol don la ltos ma yin / /
zhes bya ba la /
sngon po mthong ba skyes pa la 'ga' zhig yul la sogs pa nang gi bag chags sad par byed pa 'ga' zhig gis yin te /
bag chags sad par byed pa de las yul dang dus kyi rnam pa nges pa yin gyi /
phyi rol gyi don la ltos pa ni ma yin no / /
de bzhin du 'dod chags la sogs pa yang bag chags sad pa'i bye brag gis yul dang dus nges pa can gyi rnam pa ste /
ji ltar yang mi bden par snang ba'i rtog pas sngar gyi yul spyod pa'i dran pa yul so so nges pa'i cha nyid yin gyi /
don la ltos pa can ni ma yin no / /
rmi lam la sogs pa'i shes pa rgyu nges pa de bzhin du bag chags tha dad pas sngon po la sogs pa rig pa sad pa'i tshe na yang nges pa yin gyi /
phyi rol gyi don dang 'brel pa'i shes pa ni gang du yang mthong ba ma yin no / /
de bas na shes pa'i rnam pa mthong ba las don du rtogs pa ma yin no / /
nye bar bsdu bar bya ba'i phyir / /
de phyir tshul gnyis can gcig yod / /
gang zhig de ltar nyams myong dang / /
dran pa'i rnam pa can 'di gnyis / /
nyams su myong ba 'bras bu yin / /
zhes bya ba smos te /
sngon po'i rnam pa dang rtogs pa'i rnam pa'i tshul gnyis pa can gyi shes pa gcig nyid do / /
de ci'i phyir zhe na /
gang gang zhig las de ltar sngon po'i rang bzhin dang /
rtogs pa'i rang bzhin nyams su myong bar gyur ba dang /
dran par gyur pa de las sngon po dang rtogs pa'i rnam pa gnyis can gyi shes pa nyams su myong ba 'di ni 'bras bu yin te don nyams su myong ba med pa'i phyir ro / /
phyi rol rig pas nyams su myong bar rtogs par byed pa ma yin nam /
ji ltar rang rig pa yin zhe na /
smras pa /
gang tshe 'dod pa'am mi 'dod pa'am / /
de dngos grub na gzhan dag ni / /
rnam rig rgyu yi yul dag kyang / /
de yis de ltar myong ba yin / /
zhes bya ba la /
gang gi tshe rgyu las 'dod pa dang mi 'dod pa la sogs pa'i rang bzhin gyi dngos por grub pa na /
'dod pa'am mi 'dod pa'i don gzhan gang zhig rnam par rig pa'i rgyu yul yin te /
gang gi phyir tha dad pa'i sngon po med pa de'i tshe rnam par rig pa de de bzhin du sngon po la sogs pa nyid du nyams su myong ba'i phyir rang rig pa nyid 'bras bu yin la /
don rig pa ni mngon par zhen pa ste rmi lam bzhin no / /
yang na rnam par shes par smra bas gzhal bya rig pa nyid 'bras bu yin no zhes bstan pa'i phyir /
shes pa'i cha don rnam 'jog phyir / /
gang tshe yul dang bcas shes pa / /
de tshe bdag nyid myong ba gang / /
de nyid don du rnam par nges / /
zhes bya ba smos te /
gang gi tshe yul dang lhan cig pa'i phyir yul dang bcas pa ste yul gyi rnam pa can shes pa nyid ces bya ba'i tha tshig go / /
de ci'i phyir zhe na /
shes pa'i cha sngon po'i rnam pa la don du rnam par zhen pa'i phyir ro / /
de'i tshe shes pa'i bdag nyid sngon po'i rnam pa can nyams su myong ba gang yin pa de nyid bag chags kyi stobs kyis don yin no zhes nges pa'i phyir /
rnam par shes par smra bas kyang nges pa'i stobs kyis gzhal bya rig pa ni 'bras bu ste /
gzung ba'i rnam pa ni gzhal bya yin la /
'dzin pa'i rnam pa 'bras bu yin no / /
gzhan yang phyi rol gyi don du smra bas kyang rang rig pa nyid 'bras bur khas blang bar bya ste /
'di ltar /
gal te 'dod pa'am mi 'dod pa'i / /
rnam pa'i bdag nyid myong gyur na / /
'dod pa'am mi 'dod pa des kyang / /
don rig par ni 'gyur ba yin / /
zhes bya ba ni /
gal te shes pa'i 'dod pa'i rnam pa'am /
gzhan du mi 'dod pa'i rnam pa'i bdag nyid myong bar gyur pa de'i tshe /
don 'dod pa'am mi 'dod pa ste yid du 'ong ba'i rnam pa'am yid du mi 'ong ba'i rnam par rig par 'gyur ro / /
rig pa gzhan pa'i rnam pa can yin na /
dngos po nyid kyang gzhan gyi rnam pa can du rig par nus pa ma yin nam /
de'i phyir myong ba'i rjes su don rnam par 'jog pa'i phyir /
rang rig pa nyid 'bras bur 'gyur ro / /
don yod na don rig pa 'bras bur 'thad pa ma yin nam /
don med kyang rang rig pa'i glags skabs med do zhe na /
smras pa /
phyi rol don dag yod na yang / /
ji ltar nyams su myong ba nyid / /
de nges bdag nyid ngo bos min / /
du mar thal ba'i skyon yod phyir / /
zhes bya ba la /
rnam par rig par smra ba la rang rig pas gzhan yin par khas len pa ni ma yin te /
'on kyang rang rig pa nyid yod pa'i phyir ro / /
de la phyi rol gyi don yod kyang ji ltar myong ba de rang rig pa de nyid don nges pa'i bdag nyid yin gyi /
rang gi ngo bo nyid kyis ni ma yin pa'i phyir /
rang rig pa nyid thams cad du 'thad pa yin no / /
ci'i phyir zhe na /
du ma'i bdag nyid du 'gyur ba'i skyon yod pa'i phyir te /
dngos po gcig kho na la gcig 'dod la gzhan mi 'dod pa'o zhes rnam pa du ma myong bar rigs pa ma yin no / /
'on te 'dod pa dang mi 'dod pa la sogs pa'i rnam pa du ma'i ngo bo nyid can gyi don khas len no zhe na /
de la smras pa /
tha dad pa ru khas blangs kyang / /
myong ba gnyis su 'gyur ma yin / /
zhes bya ba la /
don du ma'i rang bzhin can du khas blangs kyang skyes bu gnyis kyis cig car bltas na gcig gis 'dod pa'i rnam par rig la gzhan gyis rnam pa gzhan du mthong ba de bzhin du tha dad par mi 'gyur te /
'dres pa'i ngo bo nyid can gyi yul ma rtogs pa 'dren mar 'gyur ba'i phyir ro / /
'on te don gcig la rnam pa gnyis nyams su myong bar mi 'gyur te /
bdag gis mthong ba dang gzhan gyis mthong ba gcig nyid yin pa'i phyir ro / /
gal te 'dod pa'i rnam pa la mi 'dod pa'i rnam pa rjes su zhugs par snang ba yin na ni /
de'i tshe 'dod pa dang mi 'dod pa'i don gcig yin pa'i phyir /
gcig tu rtogs par 'gyur ro / /
gal te mthong bas bsgribs pa na / /
don gyi dbang gis rtogs mi 'gyur / /
zhes bya ba ni /
'on te 'dod pa dang mi 'dod pa'i don sna tshogs pa'i ngo bo nyid can yin yang cig car rnam pa gnyis mi mthong ste /
rnam pa gcig la ma mthong ba'i las kyis bsgribs pa'i phyir ro / /
de'i phyir ma bsgribs pa'i 'dod pa'am mi 'dod pa'i rang bzhin gcig 'dzin par 'gyur ro zhe na /
de lta na ni ji ltar las kyis don rtogs pa ni don gyi stobs kyis rtogs pa ni ma yin pa nyid de /
don rnam pa du ma can yin pa'i phyir dang /
rtogs pa ni ngo bo nyid gcig pa'i phyir /
de don ji lta ba bzhin rtogs pa ma yin no / /
yang na ma mthong ba yis bsgribs pa zhes bya ba ni /
gal te rnam pa gnyis su mthong ba ma yin no zhe na /
de lta mod kyi mthong ba nyid kyis rtogs pa gcig nyid du rtog pa bsal ba'i phyir /
ji ltar rnam pa gnyis gcig pa yin /
gzhan yang rab rib bzhin ma mthong ba yin ste / /
ji ltar rab rib kyis zla ba gcig tu snang ba zlog pa de bzhin du ma mthong bas kyang rnam pa gnyis dang ldan pa'i don yod par rtog pa bsal ba'i phyir /
don gyi dbang gis rtogs pa ni ma yin no / /
de bas na ma mthong ba nyid kyis don gyis stong pa'i shes pa 'jog pa'o zhes ci'i phyir khas mi len /
'on te ma mthong bas don gyis stong pa'i shes pa skyed par byed par nus pa med de /
'on kyang rung ba'i yul la gnas par snang ba la sgrib par nus so zhe na /
smras pa /
du ma'i bdag nyid can dngos te / /
gcig gi bdag nyid du mthong bas / /
ma mthong ba de ji ltar na / /
don mthong byed pa nyid du 'gyur / /
zhes bya ba la /
phyi rol gyi dngos po de 'dod pa dang mi 'dod pa la sogs pa'i ngo bo nyid kyis du ma'i bdag nyid can 'dod pa'am mi 'dod pa'i rang bzhin gcig gi bdag nyid du mthong bas /
ma mthong ba de phyi rol gyi don gyi gsal bar byed par ji ltar 'gyur te mi 'gyur ro / /
dper na rab rib can ni zla ba gcig la du ma'i ngo bo nyid can du mthong ba yin gyi /
don mthong bar byed pa ni ma yin no / /
gal te 'dod dang mi 'dod par / /
snang can rtog yin dbang blo min / /
'chi ltas la sogs de la yang / /
sems kyi mtshams sbyor med mthong phyir / /
zhes bya ba la /
gang la 'dod pa dang mi 'dod pa dag tu snang ba'i blo rnams yod pa de rtog pa nyid yin gyi /
dbang po'i blo ni ma yin te /
dbang po'i blo rnams ni don ji lta ba bzhin du rnam par 'jog pa'i skabs yin gyi /
rtog pa'i blo rnams kyi ni ma yin no zhe na dbang po las skyes pa de la yang sems pa dang las kyis 'chi ltas dang mig sar la sogs pas don dang mtshams sbyor ba med pa ste /
rjes su byed pa ma yin pas don med par yang yod ces bya ba'i tha tshig go / /
yang na 'chi ltas la sogs pa srog chags de nyid la bde ba dang mtshams mi sbyor ba dbang po'i shes pa la mthong ba ste /
srog chags kyi khyad par rnams gcig la yang bde ba dang sdug bsngal ba'i rnam pa can dbang po las skyes pa 'byung ngo / /
nye bar bsdu bar bya ba'i phyir / /
de phyir phyi rol gzhal bya la'ang / /
rang nyid myong ba 'bras bur rigs / /
gang phyir 'di dngos ji lta ba / /
de ltar don ni rnam par nges / /
zhes bya ba smos te /
gang gi phyir /
don ji lta ba bzhin du don rig pa ma yin pa'i phyir phyi rol gyi gzhal bya la yang rang nyid nyams su myong ba ste /
rang rig pa nyid 'bras bur rigs te /
gang gi phyir nyams su myong ba 'di ji ltar 'dod pa dang mi 'dod par snang ba'i ngo bo nyid de bzhin du 'dod pa dang mi 'dod pa'i rang bzhin du don nges pa'i ma yin no / /
de'i phyir rang rig pa nyid 'bras bu yin no / /
'o na gal te phyi rol gyi don la rang rig pa 'bras bu yin na /
'dzin pa'i rnam pa can tshad mar 'gyur gyi /
phyi rol gyi don la don gyi rnam pa can nyid tshad mar 'dod de /
slob dpon gyis gang gi tshe phyi rol gyi don gzhal bya yin na de'i tshe yul du snang ba can nyid 'di ni tshad mar 'gyur ro zhes gang gsungs pa de ci yin zhe na /
'dir smras pa /
de'i don snang ba can 'di ni / /
tshad yin 'dzin pa'i bdag yod kyang / /
phyi rol don la ltos med de / /
gzhan gyi don tsan ma yin phyir / /
zhes bya ba la /
don gyi rnam pa can nyid kyi shes pa 'di'i phyi rol don la tshad ma yin gyi /
'dzin pa'i bdag nyid yod kyang phyi rol gyi don la tshad ma nyid du 'gyur ba ma yin te /
gzhan gyi don can ma yin pa ste bdag gi don can yin pa'i phyir ro / /
rig pa'i ngo bo nyid ni gzhan gyi don can mthong ba ma yin te /
rtogs pa'i rang bzhin shes bya thams cad la thun mong ba ma yin pa'i phyir ro / /
'o na don ji ltar khong du chud par 'dra ba las 'gyur zhe na /
gang phyir ji ltar don gyi bdag /
shes la gnas pa de bzhin du / /
gnas par 'di nges de ltar yang / /
bdag nyid rig pa'i phyir na'o / /
don gyi bdag nyid mthong min phyir / /
de nyid don rig nyid du 'dod / /
ces bya ba smos te /
gang gi phyir shes pa la ji ltar sngon po dang ser po la sogs pa'i shes pa la bdag nyid sngon po la sogs pa 'phos nas snang bar 'gyur ba de bzhin du /
sngon po dang ser po la sogs pa'i rnam pas phyi rol gyi bdag nyid nges par byed pa de bas na rnam pa nyid don du rtogs pa'i rgyu mtshan yin la /
de nyid phyi rol gyi don la tshad ma yin no / /
de lta na 'o na ni phyi rol gyi rig pa nyid 'bras bu yin na /
rang rig pas ci zhig dgos she na /
de ni ma yin te /
gang gi phyir gzhal bya la gnas pa'i don gyi rnam pa 'di bzhin du sngon po dang ser po la sogs pa'i ngo bo nyid kyis sam /
'dod pa la sogs pa'i ngo bo nyid kyis bdag rig pa las nges par 'gyur ba'i phyir don phyi rol rig pa nyid rang rig par 'dod do / /
de dag gis ni 'di skad ston te /
don la rtog pa ni rang gi rnam pa'i rjes su 'brangs nas yin pa'i phyir rang rig pa nyid 'bras bu yin no / /
'o na don mthong ba nyid mngon du yod do zhe na /
de ni ma yin te don gyi bdag nyid phyi rol pa med pa'i phyir /
mthong bar ma gyur na mngon sum gyi gzhal bya ma yin te /
mngon sum gyi 'bras bu sems pa'i skabs yin pa de'i phyir /
mngon sum ni rang gi ngo bo myong ba'i phyir dang /
don gzhan ma myong ba'i phyir /
rang rig pa nyid 'bras bu'o / /
blo la gnas pa can don te / /
sgrub byed yin de'i bya ba de / /
zhes bya ba la /
don rig pa'i ngo bo nyid rang rig pa de blo la gnas pa can gyi rnam pa nyid sgrub byed yin te /
de'i phyir rnam pa de'i rang rig pa'i bya ba de ni /
gang phyir ji ltar gnas don te / /
de bzhin de ni gsal ba yin / /
zhes bya ba ni /
gang gi phyir rtogs pa la ji ltar sngon po la sogs pa 'dod pa'i rnam pas sngon po la sogs pa'i don de gnas pa ste 'phos par snang ba de bzhin du don de rig pa'i rang bzhin rang rig pa gsal bar snang ba yin no / /
de bas na rnam pa nyid tshad ma'o zhes nye bar bsdu bar bya'o / /
'o na gal te rnam pa tshad ma yin pa de'i phyir phyi rol gyi don la rnam pa tshad mar 'gyur la shes pa'i ngo bo nyid la ni rang rig pa 'bras bu 'jug par 'gyur ba'i phyir yul tha dad par 'gyur ro zhe na /
smras pa /
don gnas de yi bdag nyid phyir / /
rang rig yin na'ang don rig 'dod / /
de phyir yul tha dad pa'ang min / /
rang gi ngo bo dpyod pa na / /
rang rig 'bras bu yin par bshad / /
don myong de'i bdag nyid phyir ro / /
zhes bya ba la /
don dam par rang rig pa yin yang tha snyad du don rig par 'dod do / /
ci'i phyir zhe na /
don gyi rnam pa de'i bdag nyid yin pa'i phyir te /
rang rig pa'i bdag nyid yin pa'i phyir ro / /
de bas na tshad ma dang 'bras bu dag la yul tha dad pa yang med de /
phyi rol nyid du zhen pa'i 'bras bur 'jug cing tshad ma yang de nyid du yin pa de'i phyir yul tha dad pa yod pa ma yin no / /
de lta mod kyi 'o na phyi rol gyi don la tshad ma dang 'bras bur rig par zhen par gyur pa phyi rol rang rig par brjod de /
'bras bu ni zhen pa la ltos pa'i phyir ro zhe na /
rang rig pa 'bras bur brjod pa zhen pa la ltos nas ma yin gyi /
'on kyang don rig par zhen par gyur pa na ngo bo nyid ci yin zhes rang bzhin dpyod pas rang rig pa 'bras bur brjod de /
don rig pa de'i bdag nyid de rang rig pa'i ngo bo nyid kyi phyir ro / /
de'i phyir don dam pa la ltos nas rang rig pa nyid yin la /
tha snyad la ltos nas ni don rig pa'i phyir /
shes pa'i rnam pa nyams su myong bar gyur pa tshad ma ste /
rang rig ni 'bras bu yin la /
tshad ma ni gzhan bya'o zhes bya ba 'di gnas pa yin no / /
'o na gal te don gyi ngo bo nyid kyis mi snang gi /
'on kyang shes pa nyid sngon po la sogs pa'i rnam pa can du snang ba de lta na /
ji ltar don gzhal byar 'gyur /
'on te don ni shes pa dang 'dra bar ngo bo nyid yin pa'i phyir /
gzhal bya yin na ni don ma mthong ba shes pa dang 'dra bar ji ltar shes she na /
'dir smras pa /
de 'dra ba 'am mi 'dra ba'i / /
de ltar snang bar gyur pa yis / /
shes pa'i rgyu ni don yin te / /
don de gzhal byar 'dod pa'o / /
zhes bya ba la /
don snang ba'i phyir gzhal ba nyid du 'jog pa ni ma yin zhing /
shes pa dang 'dra ba'i phyir yang ma yin te /
'on kyang de sngon po dang ser po la sogs pa'i rnam par snang bar gyur pa la de dang 'dra ba'am mi 'dra ba'am mi 'dra ba'i shes pa'i don ni rgyu yin no zhes bya ba de tsam zhig gzhal bya'i don du khas blang bar bya'o / /
'dir brtsad pa /
gal te ji zhig ltar de yis / /
don dngos spangs nas snang ba can / /
ji ltar don 'dzin ce na / /
zhes bya ba ni /
ji ltar yang ji zhig ltar 'dod pa dang mi 'dod pa'i rnam pas shes pa rang rig par snang ba can de'i don gyi rang bzhin sngon po la sogs pa'i rnam pa can nyid spangs nas phyi rol gyi don 'dzin par ji ltar 'gyur te ma yin no / /
'di ltar yul nye ba'i don med kyang yul du snang ba can smig rgyu la chur shes pa mthong ba de'i phyir snang ba tsam gyis don 'dzin par rigs pa ma yin no / /
'on te yul dang dus gzhan gyi chu la dmigs nas smig rgyu la chur shes par 'dod na /
yul dang dus gzhan gyi chu smig rgyu la chur shes pa'i yul yin par gang gis shes par 'gyur te /
sngar gyi chur snang bas ni sngar mthong ba de'i yul dang dus la dmigs pa'i phyir yin gyi da ltar mthong bas ni ma yin te /
de da ltar byung ba'i dus dang yul gyi chu la dmigs pa'i phyir ro / /
de'i phyir sngar nyams su myong ba'i chu ni smig rgyu la chur shes pa'i yul ma yin pa'i phyir don gyis stong par brjod do / /
'on te gnod pa can gyi shes pas sngar gyi shes pa yin no zhe na /
ma yin te /
chu med par yang ston par byed pa'i phyir ro / /
gzhan yang don gyis stong par ma gyur cig snyam nas shes pa'i yul ston par byed na /
gal te yang yul de dang dus der don med pa de'i tshe yul dang dus de'i rnam pa can du snang ba ni don gyis stong pa nyid do / /
gzhan yang gang gi tshe yul gang dus gzhan gyi chu rtogs pa de'i tshe thams cad kyis thams cad mthong ba can du 'gyur te /
dper na sngar mthong ba'am skye ba gzhan du son pa'i rmi lam la sogs par mthong ba snang ba de bzhin du /
sngar ma mthong ba'i yul gzhan dang dus gzhan du son pa yang mthong bar 'gyur ro / /
des na yul dang dus gzhan la sogs pa'i dngos po snang ba ma yin pa'i phyir /
ji ltar yul 'dzin par 'gyur /
'khrul pa'i shes pa la don med kyang de'i rnam pa can du snang ba'i phyir ro zhe na bden /
de 'dra kho bos kyang mi shes / /
zhes bya ba la /
don 'dzin pa de 'dra mi shes te de'i don ngo bo nyid kyis mi mthong ba'i phyir ro / /
de'i phyir thams cad rang rig pa kho na'o / /
'o na gal te gzung ba dang 'dzin pa'i rnam pa can med na ji ltar 'jig rten pa de ltar zhen pa yin zhe na /
blo yi bdag nyid cha med kyang / /
phyin ci log tu mthong ba yis / /
gzung dang 'dzin par rig pa dag /
tha dad bzhin du mtshon par 'gyur / /
ji ltar sngags sogs kyis dkrugs pas / /
dbang po rnams la 'jim dum sogs / /
de yis gzugs dang bral ba yang / /
rnam pa gzhan du snang bar 'gyur / /
zhes bya ba smos te /
gzung ba dang 'dzin par zhen pa ni yod pa ma yin te /
zhen pa nyid rang rig pa'i ngo bo nyid yin pa'i phyir ro / /
tha snyad btags pa yang shes pa nyid de /
shes pa de'i ngo bo dpyis phyin pa yin no zhes bstan to // //
tshad ma rnam 'grel gyi 'grel pa /
bam po bco lnga pa /
de'i phyir blo'i bdag nyid gzung ba dang 'dzin pa'i cha dang bral ba yin yang gang dag phyin ci log tu mthong ba'i skye bo de dag gis gzung ba dang 'dzin pa dang myong ba de dag tha dad pa bzhin du snang ba'i phyir /
de nyid du shes par 'gyur te /
shes pa la snang ba can gyi sngon po la yod par sgro btags pa de'i gzung ba nyid du sems pa yin gyi /
mthong ba ni gdon mi za bar dngos po med pa yin pa de bas na de'i don du skye bo rnams sems pa yin pas mthong ba dang mthun pa'i sngon po ci'i phyir tshad ma ma yin zhes de ltar dpyad par bya ba ni ma yin no / /
'o na gal te rang gis mthong ba mdun na med kyang gzhan gyis de mthong bas /
de'i phyir de mthong ba las don yod pa nyid du shes pa yin no zhe na /
gzhan gyis don mthong ba yod pa yang tshad ma cis grub ste /
gzhan gyis mthong bar nyams su ma myong ba'i phyir ro / /
'on te mig phye ba las phan tshun gyi tha snyad mthong ba'i phyir rang dang gzhan gyis mthong ba'i don gcig pa ma yin nam zhe na /
tha snyad mthong ba las rang dang mtshungs par gzhan gyi rgyud mthong ba dang mthun par rjes su dpag par bya ba ma yin nam /
phyi rol pa ni gcig pa nyid du dpag par rung ba ma yin te /
du ba mthong ba las tshang bang yod pas ri'i phyogs gcig tu tshang bang nyid dpog pa ma yin pa'i phyir ro / /
gzhan yang gal te 'dra ba'i tha snyad mthong ba las rang dang gzhan gyi mthong ba gcig rjes su dpag par bya ba yin pa de lta na yang byad kyi dkyil 'khor mthong ba las gzhan gyi rgyud la bde ba yod pas rang gi rgyud kyi bde ba dang lhan cig gcig pa nyid du rjes su dpag par 'gyur ro / /
de'i phyir bdag tu mthong bas gzhag pa'i sngon po la sogs pa gzung ba'i rnam pa can bzhin du gzhan gyi shes pa'i spyod yul ma yin no / /
'on kyang gzhan gyis mthong ba dang tha dad pa nyid yin no / /
de bas na gzung ba la sogs pa'i cha shas med do zhes zer ba ni rmongs pa'i shes pa yin no / /
dper na sngags dang mig nad la sogs pas dkrugs pa'i dbang po gang la yod pa'i skyes bu de rnams 'jim pa'i dum bu la sogs pa la rnam pa gzhan du rta dang glang po la sogs par snang bar 'gyur te /
de bas na glang po la sogs pa'i gzugs de dang bral ba yin yang de ltar snang bar 'gyur ro / /
de bzhin du gzung ba dang bral ba la sogs pa'i shes pa yang de ltar snang ba yin no / /
'on te sngags la sogs pas bskyed pa'i glang po che la sogs pa yod pa nyid snang ba yin no zhe na /
de ni ma yin te /
de ltar ma dkrugs mig can la / /
de dag mthong ba med phyir ro / /
dper na thag ring mya ngam na / /
chung ngu'ang chen por snang ba bzhin / /
zhes bya ba la /
dper na sngags la sogs pas dkrugs pa'i mig can gyi skyes bus rta la sogs pa mthong ba de bzhin du de lta bu nyid de glang po che la sogs pa'i rnam par sngags la sogs pas ma dkrugs pa'i mig can byi skyes bus 'jim pa'i dum bu la sogs pa de dag tu ma mthong ba'i phyir rta dang glang po'i ngo bo nyid ni med pa yin no / /
gal te yang sngags la sogs pa'i mthu bsam gyis mi khyab pas glang po che la sogs pa skyed pa'i nus pa yod pa srid na /
'di la ji ltar gzhag par bya ste /
'di ltar mya ngam gyi thang la thag ring na gnas pa'i sdong po la sogs pa chung ngu yang ri tsam dang chen po dang ring por snang ba bzhin no / /
'o na gal te gzung ba la sogs pa'i cha shas med na ji ltar gzhal bya dang tshad ma dang tshad ma'i 'bras bu rnam par gzhag par bya zhe na /
gzhal bya 'jal byed 'bras gnas pa / /
yod pa min yang gzung ba dang / /
'dzin pa rig pa ji lta bar / /
rjes su snang bzhin 'di byas so / /
zhes bya ba smos te /
dang po cha shas med pa'i sngon po mthong ba de'i rjes su snang ba ni zhen pa ste /
mthong ba'i rjes su 'brang ba'i rnam par rtog pa yin no / /
de las ma 'das bzhin du yang gzhal bya dang 'jal byed dang 'bras bu de dag tha dad par gnas par byed de /
gang rnams rtog pas bzhag pa'i gzung ba dang 'dzin pa'i rig pa ni gzung ba'i rnam pa gzhal bar bya ba yin la /
nges par nus pa tshad ma yin zhing /
rig pa ni 'bras bu yin no / /
'on te bdag yongs su gyur pa'i rang bzhin can gzung ba la sogs pa dang /
sngon po la sogs pa'i bye brag dag thams cad yin par gyur pa'i phyir bdag gnyis su med par rig pa yin no zhe na /
'dir smras pa /
de lta min na sna tshogs kyi / /
ngo bo snang can dngos gcig la / /
ji ltar rnam pa bden 'gyur te / /
gcig pa nyid de nyams phyir ro / /
zhes bya ba ni /
gzhan du na gal te gzung ba la sogs pa bden pa yin na /
de'i tshe bdag gcig pu'am rnam par shes pa'i bdag nyid du gyur pa sna tshogs kyi ngo bo nyid can gyi rnam pa gzung ba la sogs pa bden par ji ltar 'gyur te mi 'gyur ro / /
bdag dang shes pa de'i gcig pa nyams pa'i phyir ro / /
sna tshogs su snang bar gyur bas de'i tshe gcig pa nyams pa yin no / /
gzhan gyis gzhan nyid nyams phyir dang / /
zhes bya ba ni /
rnam pa bden par ji ltar 'gyur te /
gzhan gyis gzhan nyid ces bya ba na tha dad par mthong ba de tsam yin te /
de lta ma yin na gzhan gyis gzhan nyid du mi 'gyur ro / /
'on te sna tshogs tshangs pa'i ngo bo nyid yin pa'i phyir /
tha dad pa med do zhe na /
'dir smras pa /
dngos ma mthong phyir tha dad yin / /
dngos po tha dad med mthong blos / /
tha dad med par nges pa yin / /
zhes bya ba la /
gzung ba la sogs pa tha dad pas sngon po la sogs pa tha dad pa ni tha dad pa ma yin par rigs pa ma yin te /
tha mi dad pa'i dngos po ma mthong ba'i phyir ro / /
gal te sna tshogs pa thams cad gcig gi ngo bo nyid du snang ba yin na /
de'i tshe gcig pa nyid du khas blangs na legs so / /
gang gi phyir dngos po tha dad pa med par mthong ba'i blos ni tha dad pa med par nges par byed pa yin gyi /
sngon po la sogs pa rnams dang bde ba la sogs pa tha dad pa rnams tha mi dad par snang ba ni ma yin pa de'i phyir 'gro ba thams cad bdag yongs su gyur pa ni ma yin no / /
gzhan yang gal te sngon po la sogs pa tha dad pa rang gsal ba yin na /
de lta na ni de dag bden par 'gyur ro / /
'on te gsal ba'i ngo bo nyid ma yin na ni ji ltar gsal ba ma yin par gyur pa gsal ba'i bdag nyid las tha dad par mi 'gyur /
gsal ba'i ngo bo nyid yin na ni bdag nyid bzhin du sngon po la sogs pa thams cad kyang bden par 'gyur ro / /
de ltar gyur na sngon po la sogs pa'i rtog pa'i ngo bo nyid las tha dad pa ma yin pas ji ltar gcig yongs su gyur pa yin /
'on te sna tshogs pa'i rang bzhin can nyid 'khrul pa yin pa de lta na yang tha mi dad par mi snang ba'i phyir thams cad stong par 'gyur ro zhe na /
gang gis dngos po rnam dpyad na /
de nyid du de'i rang bzhin med / /
gang gi phyir na de dag la / /
gcig dang du ma'i dngos med phyir / /
zhes bya ba la /
de'i phyir phyi rol dang nang gi dngos po rnams gcig gi ngo bo nyid gang gis rnam par dpyad na /
de kho na nyid du gcig dang du mar de'i dngos po med de gang gi phyir /
de dag la gcig gi ngo bo nyid med de du ma nyid du snang ba'i phyir ro / /
du ma'i ngo bo nyid kyang med de rang rig pas du ma nyid du mi shes pa'i phyir ro / /
gzhan rig pas kyang sna tshogs pa nyid du rtogs pa ma yin no zhes bstan pa dang /
gzhan rig pa yang med do zhes bstan zin to / /
de bas na tha dad pa'i ngo bo dang tha mi dad pa'i ngo bo nyid thams cad rjes su mthun pa'i ngo bo nyid goms pa'i dbang gis snang ba yin no / /
phyin ci log tu snang ba ni yod pa log pa'i ngo bo nyid yin pa'i phyir mi bden ba'o / /
ci ste chos mthun pa nyid mthong ba las /
de bdag min la de bdag tu / /
zhen pa'i 'jig rten pa dag ni / /
'khrul skye 'di la de med de / /
'jig rten 'di ru de bdag nyid / /
gcig kyang mthong ba med phyir ro / /
zhes bya ba ni /
'jig rten pa dag gi chos mthun pa nyid mthong ba las 'khrul pa skye bar 'gyur ro / /
'khrul pa ji lta bu zhig ce na /
de'i bdag nyid ma yin pa ste chu'i bdag nyid ma yin pa la chu'i bdag nyid du zhen pa'o / /
zhen pa ni rnam par shes par smra ba 'di la chos mthun pa nyid mthong ba 'khrul pa'i rgyu de med de /
'jig rten 'di na gzung ba dang 'dzin pa'i bdag nyid phyi rol pa nyid du mthong ba med pa'i phyir /
de ci'i phyir /
'khrul par skye ba yin zhe na /
'di la lan btab pa /
'di yod kyang ni nang ngo bos / /
bslad pa las skyes can gang de / /
nyes pa las skyes can dngos kyis / /
phyin ci log tu snang ba can / /
mthong sogs chos mthun can nyid la / /
ltos med rab rib la sogs bzhin / /
zhes bya ba yin te /
chos mthun pa mthong ba nyid las 'khrul pa 'byung ba ma yin te /
'on kyang nang gis bslad pa ma rig pa dang rab rib la sogs pa 'di las skyes pa gang la yod pa de ni yod pa ste /
gang la nang gis bslad pa las skyes pa'i 'khrul pa yod pa de ni rig pa la sogs pa'i nyes pa las skyes pas ngo bo nyid kyis yang dag pa ma yin par snang ba can yin gyi chos mthun pa mthong ba la ltos pa med pa gang la yod pa de ni 'khrul pa ste /
sogs pa'i sgras 'dra ba'i dngos po gzung ngo / /
de yang dper na rab rib can la sogs pa'i shes pa dngos kyis skra shad la sogs pa mthong ba dang chos mthun par snang ba la ltos par 'gyur ba ma yin gyi /
'on kyang nang gi rab rib las yin no / /
rab rib las skyes par gyur pa'i skra shad la sogs pa'i shes pa dngos po'i stobs nyid las skyes pa ma yin nam /
ji ltar rab rib kyi shes pa dper 'jog ce na /
ma yin te /
nang gi rgyu tsam las snang bar 'dod pa'i phyir te /
nang gi rgyu yang bag chags kho nas yul thams cad la khyab pa yin gyi /
rab rib ni ma yin no / /
bag chags de yang shes pa gzhan sngon du 'gro ba can yin la /
de la yang shes pa gzhan sngon du 'gro ba'i phyir mthar thug pa med pas yod pa ma yin pa'i shes pa'i bag chags brgyud par 'gyur ro / /
rnam par rig par smra ba'i tshad ma bstan par bya ba'i phyir /
de la blo ni yongs gcod pa / /
'dzin pa'i rnam par 'dod pa yin / /
de bdag nyid phyir bdag rig ste / /
de phyir de ni sgrub byed yin / /
zhes bya ba smos te /
rnam par rig par smra bde la sngon po la sogs pa snang ba'i blo gang zhig yongs su gcod pa ji lta bu yin zhe na /
'dzin pa'i rnam par 'dod pa de'i bdag nyid kyi phyir te /
yongs su gcod pa'i rang bzhin gyi phyir bdag rig pa ste /
nyams su myong ba'o / /
de'i phyir 'dzin pa'i rnam pa de bdag rig pa de'i sgrub par byed pa'i tshad ma yin no / /
phyi rol gyi don la shes pa'i rnam pa tshad ma yin la phyi rol gyi don gzhal bar bya ba yin pa'i phyir /
gzhal bar bya ba dang 'jal bar byed par gnas par rig pa ma yin nam /
rnam par rig par smra ba 'di la ni shes pa nyid don gyis stong pa yin gyi /
phyi rol gyi don la yod pa ma yin na /
de ji ltar tshad ma la sogs pa nyid du rnam par gzhag par bya zhe na /
smras pa /
de la bdag yul can 'jal ba / /
dper na chags sogs rigs pa bzhin / /
gzhal bya 'jal byed 'bras gzhag pa / /
'di ni kun du sbyar bar bya / /
zhes bya ba la /
phyi rol du smra ba de la ji ltar rang nyid yul du byed pa'i tshad ma de la 'dod chags la sogs pa'i blo ni 'bras bu yin la /
rang gi gzhal bar bya ba yin pa de bzhin du gzhal bya dang 'jal byed dang 'bras bu'i rnam par gzhag pa 'di ni sngon po la sogs pa thams cad la sbyar bar bya ste /
sngon po'i rnam par gzhal bar bya ba yin la /
sngon po nges par nus pa'i ngo bo nyid kyi tshad ma yin pa de'i phyir /
khyad par gyi bde ba dang sngon po rtogs pa rang nyid kyis rig pa'i phyir /
thams cad rang rig pa nyid yin no / /
sngon po la sogs pa rnams 'dzin pa'i rnam pa ni bdag nyid du ma gyur pa yin la /
bde ba la sogs pa bdag nyid du gyur pa ma yin nam /
de ji ltar bde ba la sogs pa dper sbyor zhe na /
smras pa /
de la'ang nyams myong bdag nyid phyir / /
de dag rang bdag myong bar rung / /
de ltar rung nyid de dpog bdag /
gzhal bya rang rig 'bras bu yin / /
zhes bya ba la /
gal te bde ba la sogs pa rnams gsal ba'i ngo bo nyid yin pa'i phyir bdag nyid rig pa yin na gsal ba'i ngo bo nyid ces bya ba 'di ci zhig yin /
lkog tu ma gyur pa'i ngo bo nyid do zhe na /
gal te de lta na ni sngon po la sogs pa yang lkog tu ma gyur pa'i rang bzhin yin pa'i phyir /
nyams su myong ba'i bdag nyid yin no / /
de la yang sngon po'i don nyams su myong ba'i rang bzhin yin pa'i phyir / /
de rang gi bdag nyid rig par rung ba ste /
rtogs pa'i ngo bo nyid de rung ba nyid ni dpog pa'i tshad ma yin la /
sngon po la sogs pa'i bdag nyid gzhal bar bya ba yin zhing /
rang rig pa ni 'bras bu yin no / /
'o na slob dpon gyis 'dod chags la sogs pa rang rig pa'i tshad mar gsungs pa ma yin nam /
khyed kyis 'dzin pa'i rnam pa sgrub byed du smras pa de ji ltar 'gal bar mi 'gyur snyam du sems na /
bdag la 'dzin pa'i rnam pa zhes / /
yongs su gcod pa'i bdag nyid de / /
rung nyid ces bya tshad ma dang / /
rang rig ces ni bya bar bshad / /
ces bya ba la /
'dzin pa'i rnam pa zhes brjod pa bdag nyid yongs su gcod par rung ba nyid ces bya ba de ltar mdzad nas slob dpon gyis bdag rig pa'i tshad ma rtog pa med pa'i rang rig pa'o zhes gsungs te /
byed par bsgrub par byas nas 'dzin pa'i rnam pa nyid gzhung der bstan pa de'i phyir 'gal ba med do / /
de bas na phyi rol gyi don la rang rig pa 'bras bu yin la /
de'i rnam pa ni tshad ma'o / /
rnam pa dang bcas pa'i shes pa mi 'thad pa ma yin nam /
'di ltar gal te don gyi rnam pas bsgyur ba dang ldan pa'i shes pa dang ba yin te /
dper na me long gi ngos bzhin no / /
de ltar na mig la sogs pa yang snang bar 'gyur te /
dper na me long dang nye bar gyur na thams cad snang ba bzhin du 'gyur thang ba las mig la sogs pa snang ba ni ma yin no / /
'on te mig ni snang ba'i rgyu yin te dper na me long bzhin no zer na /
'o na ni gzugs la sogs pa mthong ba mig la 'char bar 'gyur te /
dper na snang ba thams cad me long la 'char ba bzhin no / /
'on te me long bzhin shes pa dang ba la don snang ba ma yin gyi /
'on kyang don rung ba'i yul la gnas pas shes pa don gyi rnam pa can du skye ba ste /
don de las skyes pa'i phyir ro zer na ni /
de lta na ni shes pa mig las skyes pa'i phyir mig gi rnam pa can nyid du 'gyur ba ma yin nam /
de bas na mig kyang rig par 'gyur ro zhe na /
'dir lan btab pa /
gang phyir rnam par shes pa kun / /
yul rnams las ni 'byung ba'i phyir / /
de las gzhan rgyu yod na yang / /
rnam 'gas yul gyis byas pa can / /
zhes bya ba smos te /
gang gi phyir rnam par shes pa thams cad ji lta bu'i yul rnams las skyes pa'i phyir ro / /
rnam pa jis kyang yul gyis byas pa yin te /
de lta bu yul de las gzhan pa dbang po la sogs pa rgyu yin yang de'i rnam pa can du ma yin zhing /
skyes pa tsam gyis de'i rnam pa can du mi 'gyur ro / /
'di ltar /
dper na zas dang dus la sogs / /
bu skye ba yi rgyu yin yang / /
pha ma'i cha byad 'dzin byed kyi / /
gzhan yang rung ba'i ma yin bzhin / /
zhes bya ba la /
bu skye ba'i rgyu zas dang dus la sogs pa yin yang /
pha dang ma de dag gi nang nas gang yang rung ba gcig gi 'brel ba'i cha byad bu yis 'dzin gyi /
kha zas la sogs pa gzhan gyi ma yin la /
pha ma gnyi ga'i yang gzugs 'dzin pa ma yin no / /
de bzhin du shes pa yang don gyi rnam pa nyid yin gyi /
gzhan gyi ma yin no / /
'on te shes pa yul gyi rnam pa can yin mod kyi /
mig gi rnam pa can ni ma yin pa de ltar na yang smig rgyu yin pa'i phyir rig par 'gyur ro zhe na /
yul dang de las gzhan pa dag /
de rgyu nyid du mtshungs na yang / /
de'i cha yul nyid du 'dod de / /
de med na de 'byung mi 'gyur / /
zhes bya ba smos te /
yul dang yul de las gzhan pa las rnam par shes pa de'i rgyu nyid du mtshungs na yang /
dmigs pa kho na yul du 'dod de /
de'i rjes su byed pa'i cha med pa yul nyid du dmigs pa la sogs pa mi 'gyur te /
de'i rnam pa can gyi shes pa'i rgyu yul yin no zhes bya ba'i tha tshig go / /
'on te snang ba shes pa ma yin te /
rang rig pa med pa'i phyir ro / /
dran pa byed pa yang rang rig pa ma yin te don gyi rnam pa nyid dran pa'i phyir ro / /
de'i phyir don nyams su myong ba yin par brtag par bya ste / /
don snang ba'i phyir dang dran pa'i phyir ro / /
shes pa ni nyams su myong ba ma yin zhing dran pa ma yin te don nyid rig pa'i phyir ro / /
de bas na rang dran par mi 'thad pas rang rig par gyur pa'i shes pa yod pa ma yin zhing /
de'i don gyi rnam pa can yang med de /
de'i phyir shes pa tshul gnyis pa can sgrub pa'i phyogs la mngon sum gyis gnod cing /
rjes su dpag pas kyang tshul gnyis pa can sgrub par nus pa ma yin te /
mngon sum gyis gnod pa nyid phyogs ma yin no zhes gsungs pa'i phyir ro / /
gzhan yang dpe las 'brel pa 'dzin pa la ltos nas rjes su spog pa 'jug pa yin na /
rnam pa dang bcas pa'i shes pa sgrub pa la dpe med de gang du yang rnam pa grub pa med pa'i phyir ro zhe na /
don dang ldan pa'i sems la ni / /
don gyi rnam par med par dgos / /
'das pa'i don ni 'dzin pa na / /
tshul gnyis rang rig grub pa yin / /
zhes bya ba smos te /
don dang ldan pa'i mig gi shes pa la don gyi rnam pa med pa can du dogs par 'gyur ba srid de /
yod par gyur pa'i rnam pa don gyi ngo bo nyid yin pa'i phyir ro / /
don dang mi ldan pa'i sems skra shad la sogs pa dang 'das pa'i don 'dzin pa la ni dran pa yod pas tshul gnyis pa can dang rang rig pa grub pa yin te /
'das pa'i don 'dzin pa la sogs pa'i shes pa ni mi gsal bar gyur pa'o zhes zer ba nyid la mngon sum gyis gnod pa yin no / /
'das pa la sogs pa 'dzin pa na de'i rang gi ngo bo nyid du gyur pa snang ba yin te /
de lta bas na shes pa thams cad la rang gi bdag nyid du gyur pa snang ba yin no / /
'das pa la sogs pa 'dzin pa na yang rigs zhes bya ba'i don nyid yod do zhe na /
smras pa /
sngo sogs snang ba tha dad phyir / /
de ldan med pa'i rigs don min / /
rigs de'ang mi rtag pa min zhing / /
rtag na ji ltar skyed byed 'gyur / /
zhes bya ba la /
'das pa la sogs pa 'dzin pa ni sngon po dang dbyibs la sogs par snang ba'i phyir /
de dang mi ldan pa ste sngon po la sogs pa'i ngo bo nyid dang bral ba'i rigs kyi don de yul du 'gyur ba ma yin no / /
gzhan yang rigs de shes pa'i rgyu yin pa'i phyir mi rtag na rigs nyid du mi 'gyur ro / /
'on te rtag pa de lta na yang skyed par byed pa nyid ma yin par bstan to / /
don te 'das pa la sogs pa 'dzin pa'i yul rigs pa ma yin te /
'o na ci zhe na /
ming dang rgyu mtshan ldan pa ma yin pa'i 'du byed la de'i tshe dmigs pa yin no zhe na /
smras pa /
ming sogs sngar ni bkag zin na / /
'di ni don ldan go rims min / /
'dod tsam rjes 'brel can nyid phyir / /
don gyi nus pa grub mi 'gyur / /
zhes bya ba la /
'das pa 'dzin pa'i gzung bar bya ba ming dang rgyu mtshan ma yin par sngar bkag zin pas 'dir mi brjod do / /
'di ni don dang ldan pa'i shes pa'i go rims ma yin te /
gang 'di 'dod pa tsam gyis skyed pa'i phyir / /
de dag kyang mi 'thad pa yin no / /
'on te 'das pa la sogs pa'i shes pa don dang 'brel pa nyid yin no zhe na /
de ni ma yin te /
gang gi phyir 'das pa la sogs pa'i shes pa 'dod pa tsam gyi rjes su 'brel ba'i phyir /
de la don gyi nus pa grub pa ni ma yin no / /
'on te 'dod pa la sogs pa'i shes pa yul gyi rnam pa can yin mod kyi nyams su myong ba ni rnam pa med pa yin te /
des smras pa /
shes pa 'di 'dra dran pa na / /
de yang myong ba yod na 'byung / /
de yang don gyi rnam pas stong / /
de yang de ldan ji ltar 'gyur / /
zhes bya ba la /
'das pa 'dzin pa'i shes pa 'di lta bu ni dran pa ste /
dran pa de yang nyams su myong ba las skye bar 'gyur la /
nyams su myong ba de yang don gyi rnam pas dben pa ste nyams su myong ba rnam pa med pa de las skyes par gyur ba'i dran pa de don med na sngon po la sogs pa de dang ldan pa ste /
sngon po la sogs pa'i rnam pa dang ldan par ji ltar 'gyur te ma yin to / /
dper na snam bu'i rnam pa dang bral bar bum pa mthong ba las skyes pa'i bum pa dran pa ni snam bu'i rnam pa dang bral ba dang /
de bzhin du bum pa dang bral bar snam bu mthong ba las skyes pa'i snam bu dran pa ni bum pa'i rnam pa bral bar 'gyur ro / /
'on kyang bum pa'i don nyid las bum pa dran pa'i bum pa'i rnam pa can yin no zhe na /
'dir smras pa /
don las byung min de med phyir / /
de ltar myong ba la yang 'gyur / /
zhes bya bal /
don las dran pa'i rnam pa 'byung ba ma yin te /
de'i tshe dran pa'i dus su don med pa'i phyir ro / /
'on te chod pa'i don las de'i rnam pa can gyi dran pa 'byung ngo zhe na /
de lta na ni nyams su myong ba'i rnam pa de don las ma byung ba'i phyir /
nyams su myong ba yang don gyi rnam pa can du grub pa ma yin no / /
'on te dran par gyur pa'i rnam pa ni sngar nyams su myong ba'i don nyid kyi yin gyi /
dran pa'i bdag nyid du gyur pa ma yin no zhe na /
de'i phyir /
don gyi rnam pa de yang med / /
gsal ba'i rnam pas dben phyir ro / /
zhes bya ba smos te /
dran par gyur pa'i rnam pa de yang phyi rol gyi don gyi yin par rigs pa ma yin te /
ci'i phyir zhe na /
gsal ba'i rnam par shes pa las snang ba'i phyir ro / /
dran par gyur pa gal te don gyi rnam pa yin pa de lta na ni de yis gsal ba nyid du mi 'gyur ro / /
de bas na gsal ba'i rnam pas dben pa'i phyir /
'di don gyi rnam pa can ma yin no / /
gal te gsol ba'i rnam pa can gyi don yang gzhan yin la mi gsal ba'i rnam pa can dran pa'i gzung ba yang gzhan nyid yin no zhe na /
de lta na ni /
rnam pa gzhan du gyur pa de / /
gzhan dag gis ni shes par 'gyur / /
zhes bya ba la /
gal te mi gsal ba'i don yin pa de'i tshe mi gsal ba'i rnam pa can de gsal ba las tha dad par skyes bu gzhan gyis kyang de bzhin du shes par 'gyur ro / /
'on te 'di ni bdag nyid dang 'brel bas gzhan la snang bar 'gyur ba ma yin no zhe na /
de la yang bdag dang 'brel pa zhes bya ba'i don ci zhig yin te /
bdag gi 'bras bu yin nam /
bdag gi ngo bo nyid yin grang na /
de la gal te bdag gi 'bras bu yin na de'i tshe gzhan la yang snang bar 'gyur ba kho na ste /
bdag gi 'bras bu nyid ni thun mong ba las mi 'da' ba'i phyir ro / /
'on te bdag gi ngo bo nyid yin pa de lta na yang shes pa'i bdag nyid kho na yin no / /
gzhan yang /
bdag dang rtag tu 'brel yin na / /
bstan kyang rtogs par mi 'gyur ro / /
zhes bya ba la /
mi gsal ba'i rnam pa can gyi bdag dang rtag tu de'i bdag nyid kyi 'brel pa yin na /
bstan kyang de'i rnam pa gzhan gyis rtogs par mi 'gyur ro / /
'on te gzhan gyis rtogs na ni de'i tshe ma bstan yang rtogs par 'gyur te /
'di ni phyi rol gyi gzugs la sogs pa gzhan gyis bstan pa'am ma bstan par yang rtogs par 'gyur ro / /
'o na gang bstan pas gzhan gyis rtogs pa ni de gzhan nyid yin la gang rang gis shes pa yang gzhan pa kho na'o zhe na /
smras pa /
re re dang ni 'brel pa na / /
don gcig mngon zhen bdag nyid can / /
smra po nyan pa'i sems dag ni / /
mtshams sbyor bar ni mi rung ngo / /
zhes bya ba la /
skyes bu re re dang lhan cig mi gsal ba'i don gyi 'brel pa yin na mtshams sbyor bar mi 'thad do / /
mtshams sbyor ba ci lta bu zhe na /
don gcig la mngon par zhen pa'i bdag nyid gang la mod pa'i mtshams sbyor ba de la de skad ces brjod do / /
gang dag mtshams sbyor zhe na /
smra ba po dang nyan pa po de dag gi sems te /
de dag tha dad pa'i rnam pa 'dzin pa la 'jug pa'i phyir mtshams sbyor bar mi 'gyur ro / /
gnyi ga der snang can min par / /
'dra phyir tha snyad gcig ce na / /
tha dad dngos don ji ltar gzung / /
de tshe blo don can mi 'gyur / /
zhes bya ba la /
'on te bdag dang gzhan gyi rtogs pa dag gcig pa nyid du snang ba ste 'dra ba'i phyir ro zhe na /
de ni ma yin te /
mngon pa dag ni tha dad pa'i dngos por rtogs pa yin gyi /
gzhan gyi mthong ba mi mthong zhing rang nyid kyis khong du chud pa gzhan gyis mi mthong ba'i phyir /
phan tshul tha dad pa'i don 'dzin pa ji ltar 'dra ba nyid du snang ba yin /
khas blangs nas kyang 'dra bar brjod par bya ste /
smra ba po dang nyan pa po'i sems de dag tha dad pa'i don snang ba dang bral ba can tha dad pa'i bdag nyid kyi don ji ltar gzung ba yin te ma yin no / /
rtogs par ma gyur pa ni gzung ba ma yin te /
ha cang thal bar 'gyur ba'i phyir ro / /
gzhan yang gang gi tshe mi bden par rjod par byed pa de'i tshe don med na ni ci ltar shes par 'gyur /
'on te don med par yang 'gyur na /
'o na ni de'i tshe blo don med pa can du 'gyur te /
'di ltar mi bden pa'i don la don gyi rnam pa yod pa ma yin pa'i phyir /
rnam pa 'di dag ni shes pa nyid yin pas rnam par shes pa rnam pa dang bcas par grub pa yin no / /
slob dpon gyis kyang rnam pa dang bcas par shes pa sgrub pa'i phyir /
yul shes de yi shes pa yis / /
tha dad phyir tshul gnyis can nyid / /
ces bya ba gsungs te /
yul ni gzugs la sogs pa ste / /
shes pa gang zhig don de dang rang snang ba can te /
yul gyi shes pa'i shes pa gang yin pa de don dang rjes su mthun pa'i shes pa snang ba dang rang snang ba yin no / /
de lta ma yin nag la ce yul gyi shes pa don gyi rnam pa can nyid du gyur pa dang /
rang gi rnam pa can nyid dum gyur na ni /
yul shes kyi shes pa yang de dang khyad par med par 'gyur ro / /
yul gyi shes pa gang yin pa de ni don snang ba can dang rang snang ba nyid du bsgrub par bya ba ste /
yul gyi shes pa dang de'i shes pa tha dad pa'i phyir te zhes bya ba ni /
gtan tshigs yin la /
de lta ma yin na zhes bya ba la sogs pa ni gnod pa can gyi tshad ma'o / /
de nyid 'dir rnam 'grel mdzad pas bshad pa /
nyams myong rnam shes de yang ni / /
cha gnyis dmigs pa can gyi ni / /
rnam pa gcig gi khyad par can / /
shes pa de yis rjes 'brel byed / /
ces bya ba la /
nyams su myong ba'i shes pa sngon po la sogs pa'i yul can de gnyis pa nyams su myong ba 'dzin pa'i shes pa dran pa'i rang bzhin can gyis rjes su 'brel bar byed pa ste yul du byed cing /
rtogs par byed pa'i tha tshig go / /
ji lta bur gyur pas she na /
sngon po dang rtogs pa'i ngo bo nyid gnyis kyi cha dmigs pa'i ngang tshul gang la yod pa de la de skad ces bya ste /
de lta bur gyur pas sngon por snang ba yod pa'o zhes zhen pa'i rnam pas dmigs par 'gyur la /
rnam pa gcig gi khyad par can ni rnam pa gcig gis lhag pas yin no / /
'on te don gyis go bas 'das pa dang da ltar byung ba'i shes pa rtogs pa yin no zhe na /
ma yin te /
de lta bu'i rtogs pa med pa'i phyir ro / /
gang gis don gyis go ba de yis shes pa rang la yod do zhes pa de ltar 'jig rten na rtogs pa med pa'i phyir ro / /
gzugs la sogs pa snang ba las tha dad pa'i blo la don gyis go ba'am mngon sum gyis dpyad par nus pa ma yin no / /
'on te rtogs pa'i ngo bo nyid sngon po la sogs pa tha dad pa tha dad pa nyid du brtag par bya'o zhe na /
rtogs pa'i ngo bo nyid de yang mi shes pa ma yin nam /
tha dad par de nyams su ma myong ba'i phyir ro / /
sngon po la sogs pa de nyid la chos tha dad par sngon po'i blo'o / /
zhes bya ba de ltar brjod pa'i phyir ro / /
sngon po'i blo kho bo la yod do snyam du gang gang gi tshe dran pa de'i tshe sngon po'i dran pa kho na yin no / /
'o na gal te sngon po la sogs pa'i gzugs de nyid nyams su myong bar 'gyur zhing blo ma yin na /
de lta na ni sngon po la sogs pa nyid bden gyi blo mi bden par 'gyur na /
phyi rol yang mi bden par 'dod pa ma yin nam zhe na /
de ni ma yin te /
cung zad grub pa la brten nas ma grub pa 'gegs pa'o / /
gal te yang tshad mas grub pa'i don yin pa de'i tshe gzhan gyi blo spang bar 'os pa yin no / /
'on te blo tshad mas grub pa yin na de'i tshe don mi rigs par 'gyur ro / /
de la re zhig phyi rol du smras pas blo spang bar 'os pa ma yin te /
blo med par don rtogs pa mi rung ba'i phyir ro / /
blo yang rang rig pa'i ngo bo nyid de gzhan la ltos nas 'dzin pa ni ma yin no / /
de'i phyir don med par yang blo yod par khas blang bar rigs pa yin no / /
'on te don ni rang rig pas grub pa ste blo la ltos pa ma yin no zhe na de lta na ni rang rig pa nyid yin gyi /
don ni ma yin te /
don la yongs su gsal ba med pa'i phyir ro / /
de yang mi dmigs pa'i phyir yod pa nyid ma yin te /
blo ni dmigs pa'i bdag nyid yin no / /
gzhan yang dkar po la sogs pa las tha dad pa'i skad cig ma nyid yod pa ma yin pa de lta na yang skad cig ma nyid med pa ma yin no / /
de bzhin du blo yang sngon po la sogs pa'i rnam pa can nyid de /
sngon po la sogs pa'i ngo bo nyid du shes pa gzhan gyis rtogs pa'i phyir /
dper na ba lang khra bo la sogs pa'i gzugs can de ltar rtogs pas yin pa bzhin no / /
des na ji ltar blo phyi rol gyi rnam pa can ma yin /
yang nyams su myong ba'i shes pa rnam pa gcig gi khyad par can dang /
rjes su 'brel par gyur pa la shes pa gnyis pa rnam pa gcig gis lhag pa can gyis dmigs par 'gyur ro zhes bya ba'i don to / /
ci lta bur gyur pa'i gcig gi rnam pa can gyis she na /
cha gnyis la dmigs pa can gyis te /
rnam pa gcig kho nas sngon po dang rtogs pa'i cha gnyis su rtog gi / /
don dam par ni sngon po dang rtogs pa'i rnam pa dag rnam pa gcig pa la 'jug pa kho na yin pas de'i khyab pa'o / /
'o na gal te nyams su myong ba'i shes pa rnam pa gnyis kyis shes kyang /
de lta na ni tshul gnyis pa can du ji ltar zhe na /
smras pa /
gzhan du de ltar min tshul can / /
ji ltar shes pa snang bar 'gyur / /
zhes bya ba la /
gal te de lta ma yin par nyams su myong ba'i shes pa rnam pa gnyis pa can ma yin na /
gang gi phyir de lta bu'i rnam pa can ma yin pas /
rnam pa med pa'i shes pa ni rnam pa dang bcas par dran pa'i shes pa ji ltar snang bar 'gyur ba dang /
rnam par 'jog par 'gyur /
'on te rnam pa dang bcas pa'i shes pa dran pa la mi snang ste /
'di ltar phyi ma phyi ma la rnam pa'i tshogs rig pa med do zhe na /
smras pa /
de ltar phyi ma phyi ma yis / /
shes pa rnam pa gcig lhag can / /
zhes bya ba la /
rnam pa dang bcas pa'i shes pas /
dran pa la rnam pa 'jog go zhes gdon mi za bar khas blang bar bya ste /
'di ltar shes pa phyi ma phyi ma rnam pa re res lhag pa yod do / /
'di ltar shes pa snga mas sngon po rtogs la /
de'i phyi mas sngon po'i shes pa rtogs so snyam du skye bos khong du chud par 'gyur ro / /
de nyid dpe yis ston te /
de'i don ngo bos rnam pa dang / /
bdag nyid rnam pa 'ga' zhig ni / /
gnyis pa de ni gsum pa yis / /
shes pas rnam par 'byed par 'gyur / /
zhes bya ba la /
nyams su myong ba 'dzin pa'i shes pa de'i don gyi ngo bos bdag nyid du gyur pa'i rtogs pa dang /
sngon po'i rnam pa dang /
rang gi rnam pa shes pa gsum pas rnam par 'byed cing shes par 'gyur ro / /
de bzhin du bzhi pa dang /
lnga pas rnam pa re res lhag par rtogs par 'gyur te /
ji srid du dran par nus pa'i bar du'o / /
shes dran don gyi 'bras nyid kyis / /
gal te don ni dran pa'i phyir / /
'khrul pas sre na /
zhes bya ba la /
'on te shes pa rnam pa nyid dran par byed de /
'on kyang shes pa dran par gyur na don kyang dran par 'gyur ro / /
ci'i phyir zhe na /
shes pa dang po don gyi 'bras bu yin pa'i phyir /
shes pa dran na don kyang dran par 'gyur te /
'khrul pas don gyi rnam pa tsam gyi shes pa'o snyam du sre bar snang ba yin no zhe na /
'dir lan btab pa /
sgron ma dang /
yid la byed par de 'gyur ro / /
de bzhin 'bras bu thams cad kyang / /
rgyu dang lhan cig 'dzin par 'gyur / /
de phyir rdza mkhan la sogs bar / /
med par bum pa mi dran bzhin / /
zhes bya ba la /
gal te shes pa don gyi 'bras bu yin pas /
don kyang shes pa dran pa las dran pa 'khrul pa yin no zhe na /
de lta na ni /
sgron ma dang yid la byed pa yang rgyu yin pas /
shes pa dran pa las 'khrul pas dran par yang 'gyur ro / /
gzhan yang bum pa la sogs pa 'bras bu rnams thams cad rang gi rgyu dang lhan cig de bzhin du 'khrul nas 'dzin pa yin no / /
yin mod skyon ci yod ce na / /
rtogs pa med pa'i skyon yod pa ma yin nam /
de smras pa /
rdza mkhan la sogs pa rnams med par gyur na bum pa dran par mi 'gyur te /
de'i 'bras bu yin pa'i phyir ro / /
'on te don gyis phan btags pa'i shes pa la phul du byung ba cung zad yod la /
gang gis shes ba dran na don kyang dran par 'gyur zhing /
shes pa gzung na don kyang 'dzin par 'gyur gyi /
shes pa 'ba' zhig 'dzin pa dran pa ma yin gyi /
bum pa la sogs pa dang rdza mkhan ni yan gar bar 'dzin par 'gyur ro zhe na /
smras pa /
phul byung gang las shes pa ni / /
don dang 'dre ba la brten pa / /
de 'dra las gzhan cir 'gyur te / /
mtshe ma la sogs mthong ba bzhin / /
zhes bya ba la /
phul du byung ba gang las don dang lhan cig 'dre ba la brten pa grub pa'i shes pa dang /
don dang 'dre ba ni shes pa 'dzin pa na don 'dzin pa dang /
shes pa dran pa ni don dran pa'o snyam pa de lta bu'i ngo bo nyid de /
don dang 'dra ba las de phul du byung ba'i rang bzhin gzhan pa ci zhig tu 'gyur /
de'i rnam pa can nyid yin pas shes pa 'dzin pa ni don 'dzin par rigs pa ma yin te /
shes pa rnam pa med par nyams su myong ba'am dran pa na /
tha dad pa'i don 'dzin pa'am dran pa ma yin no / /
'di ltar gzugs mtshungs pa'i mtshe ma dag cig mthong ba na /
gnyis pa la 'khrul nas de nyid 'di yin no snyam du lta ba ste /
des na 'dra ba nyid du shes pa rigs so / /
rnam pa med pa'i sems la gnod par byed pa smras pa /
dang po tshul gnyis ma yin la / /
tshul gcig tu ni rnam bzhag na / /
gnyis pa dang ni tha dad par / /
sems kyis dpyod par mi 'gyur ro / /
zhes bya ba la /
dang po nyams su myong ba'i shes pa don rtogs pa dag dang bral bas tshul gnyis pa can ma yin na ni /
dang po tshul gnyis ma yin pa 'di la /
gang gi phyir tshul gcig pa rtogs pa tsam du rnam par bzhag na /
nyams su myong ba 'dzin pa'i shes pa gnyis pa shes pa dang po dang /
tha dad par rnam par 'jog par mi 'gyur te /
gang gis na gnyis pa gsum pa'i sems kyis rtogs par byed de /
shes pa dang po dang /
gnyis pa dag rtogs pa'i ngo bo nyid yin pa'i phyir /
tha dad par mi rung ngo zhes bya ba'i tha tshig go / /
nye bar bsdu ba smras pa /
de phyir sngo sogs ngo bo ru / /
mdun na snang bar gyur pa'i blo / /
don sre ba dang 'brel ba can / /
blo gnyis pa ni dmigs par 'gyur / /
zhes bya ba la /
blo gnyis pa don gyi rnam pa can yin pa de'i phyir /
sngar gyi blo sngon po la sogs pa'i ngo bo nyid du mdun na snang bar gyur pa la dmigs pa yin no / /
ji lta bur gyur pa'i yin zhe na /
gang la don dang sre ba dang 'brel pa yod pa'i blos de yin no zhes bya ba'i don to / /
gal te sngon po la sogs pa'i rnam pa can du ma gyur na /
sngon po la sogs pa'i ngo bo nyid can gyi blo snga ma la dmigs pa ma yin no / /
rnam pa med pa'i blo yan gar bar dmigs pa ma yin nam /
'di ltar de'i tshe kho bos shes pa ci yin te /
ci yang mi shes so snyam pa yin no zhe na /
de ni rigs pa ma yin te spyir 'dzin pa'i rnam pa dran pa ni gzung ba'i spyi yang dran pa nyid yin te /
'di ltar kho bos mthong ba ci yin snyam pa ni snang du rung ba'i spyi kho na dran pa'o / /
gang 'di 'dzin pa'i ngo bo kho na dran par gyur pa de'i tshe gzung ba nyams su ma myong bas de'i 'dzin par gang la ltos te bzhag /
'o na te 'dzin pa yin pas dran no zhe na /
de'i tshe gzung ba nges par byas nas 'dzin par dran par 'gyur te /
gzung ba'i mthar thug pa 'dzin pa yin pa'i phyir ro / /
de bas na yul la gnas pa nyid kyis shes pa nyams su myong ba dang dran par 'gyur ro / /
'on te don gyi ngo bo nyid kho na shes pa dang lhan cig rtogs par 'gyur la /
shes pa ni rtogs pa'i ngo bo nyid do zhe na /
'dir shes pa rtogs pa na don dran par mi rung ngo zhes bstan to / /
gzhan yang /
gzhan du dang po'i shes pa nyid / /
don snga ma dang 'brel pa can / /
phyi ma phyi ma mthong ba min / /
zhes bya ba la /
de lta ma yin te gal te don gyi 'bras bu nyid kyis shes pa 'dzin pa na don 'dzin pa de'i tshe /
dang po'i shes pa nyid gcig pu nyams su myong ba'i shes pa don dang lhan cig sbyor bar byed de /
de la don yod pa'i phyir ro / /
shes pa phyi ma phyi ma ste gnyis pa dang gsum pa ma mthong ba dang 'brel ba can don snga ma dang ji ltar sbyor ba yin gang gi tshe yang shes pa dang po don gyi rnam pa can yin pa de'i tshe gnyis pa dang po'i shes pas skyed pa yang don gyi rnam pa can dang myong ba'i ngo bo nyid can du 'gyur te /
dper na ring po na gnas pa'i ljon shing las don gyi rnam pa can du skye ba bzhin no / /
'on te don dang bral ba'i shes pa dran par mi nus kyi /
don dang bcas pa kho na dran par 'gyur te /
de'i rnam pa can nyid ni don la byed pa dang ldan pa'i shes pa'i ngo bo nyid yin no / /
de'i phyir don dang bcas pa'i shes pa dran pa yin gyi /
bum pa la sogs pa ni yan gar ba'i ngo bo nyid yin no / /
des na rdza mkhan la sogs pa'i ngo bo nyid las bum pa la sogs pa yan gar bar dmigs pa dang dran par 'gyur ba yin na yang shes pa ni yul dang bcas pa nyid du snang ba yin pa'i phyir yul dang bcas pa nyid du shes pa dran par 'gyur ro zhe na /
'di la smras pa /
don dang shes pa dag tha dad par 'dzin pa grub pa na lhan cig pa'o zhes brjod par rigs te /
gang gi phyir sngon po la sogs pa'i rnam pa las tha dad par shes pa snang ba ma yin pa'i phyir ro / /
'on te bde ba la sogs pa'i ngo bo nyid can gyi shes pa sngon po la sogs pa tha dad par snang ba ma yin nam zhe na /
ma yin te /
gzhan dag gis bde ba la sogs pa bems po'i ngo bo nyid du 'dod pa'i phyir ro / /
gzhan dag ni bde ba la sogs pa rtogs pa'i ngo bo nyid du mi 'dod do / /
'on te mdo sde ba bde ba la sogs pa'i ngo bo nyid can du shes pa 'dod do zhe na /
de lta na ni ji ltar shes pa bde ba la sogs pa las tha dad pa med pa de bzhin du sngon po la sogs pa las tha dad par shes pa yod pa ma yin no / /
'on te sngon po la sogs pa phyi rol gyi yul na gnas pa'i phyir /
gzhal bar bya ba nyid yin no zhe na ma yin te /
nyams su myong ba gnyis la phyir rol dang nang yin no zhes bya ba tha dad par rigs pa ma yin no / /
'on te sngon po la sogs pa'i 'jig par byed pa bde ba la sogs pa yin no zhe na /
ma yin te /
bde ba la sogs pa med kyang sngon po la sogs pa snang ba'i phyir ro / /
de bas na sngon po la sogs pa rnams rtogs pa'i ngo bo nyid kho nas byas pas 'dzin pa'i phyir /
rtogs pa dang sngon po la sogs pa'i ngo bo nyid kyis shes pa tshul gnyis pa can du grub pa yin no / /
yang na sngon po la sogs pa'i 'dzin pa bde ba la sogs pa gzhan dag yin du chug na de lta na yang shes pa rnam pa dang bcas par 'grub po // //
tshad ma rnam 'grel gyi 'grel pa /
bam po bcu drug pa /
smras pa /
yul rnams blo dang lhan cig ste / /
cig car nges par nyams myong ba / /
de dag las ni gzhan nyid du / /
rnam pa gang gis grub par 'gyur / /
zhes bya ba la /
sngon po la sogs pa'i yul rnams blo dang lhan cig tu gdon mi za bar cig car te /
dus gcig tu myong bar gyur ba'i blo de las gzhan pa nyid du rang bzhin gang gis grub par 'gyur te /
sngon po la sogs pa dang bde ba la sogs pa'i ngo bo nyid can gyi shes pa gcig pa nyid de rnam par dbye bar mi nus pa'i phyir ro zhes bya ba'i tha tshig go / /
'o na ji ltar sngon po dang bde ba la sogs pa tha dad par snang zhe na /
'khrul ba'i shes pas tha dad du / /
mthong ste zla gnyis la sogs bzhin / /
zhes bya ba smos te /
dper na zla ba gcig la tha dad par mthong ba de bzhin du shes pa yang phyi dang nang gi bye brag las snang ba yin te //
gang gis she na /
gang la 'khrul pa'i shes pa yod pa'i skye bo des yin no / /
don dam par ni sna tshogs pa'i rnam pa can gcig pa nyid du snang ba ste /
tha dad par byed mi nus pa'i phyir ro zhes bstan to / /
de lta na 'o na ni sngon po dang ser po dag snang bar gyur pa yang gcig par 'gyur ro zhe na /
'di ni bden te /
sngon po la sogs pa yang sna tshogs pa'i rnam pa can gyi rig pa gcig kho na yin no / /
gal te yang sngon po la sogs pa dag tha dad pa yin na /
de'i tshe 'di ltar bsam par bya ste /
sngo ser dag gi tha dad pa / /
myong ba'i nges pa yod ma yin / /
zhes bya ba ni sngon po dang ser po dag tha dad pa ni cig car ba'i dngos po'i myong ba'i nges pa de yod pa ma yin te /
de nyid kyi phyir de dag tha dad pa'o / /
de bas na rjes su 'gro ba dang ldog pa med pas tha dad par rtogs so / /
'on te shes pa med kyang don yod pa'i phyir /
shes pa las don tha dad pa ma yin no zhes byar mi rung ngo zhe na /
smras pa /
myong min pa can don ci'ang med / /
don med pa yi rig pa'ang med / /
so sor myong ba 'ga' med pa / /
de phyir de dag tha dad med / /
ces bya ba la /
don ni sngon po la sogs ste /
myong ba dang bral bar mi snang la /
myong ba yang don dang bral bar gyur par snang ba ma yin te /
tha dad pa med pa'i phyir ro / /
de'i phyir don dang rig pa de dag tha dad pa yod pa ma yin te /
shes pa ma gtogs par sngon po la sogs pa de yod pa ma yin no zhes bstan pa'i phyir ro / /
de'i phyir tha dad par snang yang lhan cig par dmigs pa'i phyir don dang shes pa dag gcig nyid yin no / /
tha dad pa'i tha snyad kyang rjes su 'gro ba ldog pa dag las med pa kho na yin te / /
rjes su 'gro ba dang ldog pa dag snga ma dang phyi mar 'jug pa'i phyir ro / /
snga phyi yang mngon sum ma yin te de nye ba tsam 'dzin pa'i phyir ro / /
de med par yang rjes su dpag pa yod pa ma yin pas /
dus la sogs pa tha dad pa yod pa ma yin pa nyid do / /
nye bar bsdu ba smras pa /
de phyir shes dus snang ba can / /
don ni shes las tha dad nyid / /
bzlog par shin tu dka' ba yin / /
zhes bya ba la /
shes pa'i dus na snang ba'i don ni tha mi dad par grub pa dang bde ba gcig pa'i phyir /
shes pa las tha dad pa med pa bzlog par dka' ba ste bzlog bar mi nus pa'i phyir /
shes pa rnam pa dang bcas par grub pa yin no / /
gal te rnam pa dang bcas pa'i shes pa yin na /
'o na ni shes pa nyid sngon po la sogs pa'i rnam pa can du snang bar 'gyur te don ni ma yin no / /
de mthong na yang don gzhan mthong bar 'gyur la /
don de shes pa'i dus na snang na ni slar shes pa las tha mi dad pa yin pa'i phyir /
rnam pa gzhan la ltos pa yang don gzhan la ltos par 'gyur bas /
thug pa med par 'gyur bas mi rtogs par 'gyur ro zhe na /
'dir lan smras pa /
rgyu yi tha dad dpog par 'gyur / /
zhes bya ba la /
sngon po la sogs pa'i rnam pa can gyi shes pa mthong ba'i phyir /
rgyu'i tha dad pa ste /
rgyu'i khyad par dpog par 'gyur gyi /
don du mngon bar mthong ba ni ma yin te /
ji skad brjod pa'i skyon yod pa'i phyir ro / /
'o na 'di ltar shin tu mi snang ba'i don dpog par byed de /
des smras pa /
rgyu gzhan dag ni yod gyur kyang / /
dbang po'i blo rnams med pa'i phyir / /
zhes bya ba la /
don las gzhan pa'i rgyu mig dang yid la byed pa dang snang ba dag yod par gyur kyang /
res 'ga' ka bas stong pa'i sa phyogs su mngon par 'dod kyang ka ba la sogs pa'i rnam pa can gyi dbang po'i blo rnams med pa'i phyir dang /
gzhan du ni yod pa'i phyir mig la sogs pa las tha dad pa'i rgyu'i khyad par dpag par bya'o / /
de'i phyir mthong ba'i khyad par dang bral ba'i don kho na gzhal bar bya ba'o / /
'o na ji ltar mngon sum gyis gzung ba yin zhe na /
de'i rnam par shes pa la gnas pa mngon sum yin pa'i phyir /
don mngon sum gyi yul yin par brjod do / /
de lta na phyi rol gyi don nyid gzhal bar bya ba yin gyi /
shes pa tsam yin no zhes bya ba 'di gnas pa ma yin pa ma yin nam zhe na /
smras pa /
gal te mtshungs pa de ma thag /
rkyen las nges par mi smra na'o / /
zhes pa ste /
gal te dbang po'i blo rnams mtshungs pa de ma thag pa'i rkyen las /
yul dang dus dang rnam par nges par rnam par shes pa tsam smra ba rnams mi smra na /
de'i tshe rgyu tha dad par dpog par 'gyur ro / /
gang gi tshe sngar mthong bas gzhag pa'i bag chags kyi stobs nyid las rnam par skye ba des shin tu ma mthong ba'i phyi rol par rtogs pa ma yin te /
mthong ba'i rjes su 'brang ba'i rtogs pa de ji ltar ma mthong ba'i don la 'jug par 'gyur / /
'o na phyi rol gyi don med par rgyu dang 'bras bu'i dngos po dang shes par bya ba dang /
shes par byed pa'i dngos por ji ltar 'gyur te /
'di ltar phyi rol gyi don med na blo rnams rgyu dang 'bras bu'i dngos por gzhag par bya ste /
sa bon snang ba can gyi shes pa'i rjes thogs su res 'ga' myu gur snang ba can gyi shes pa yod kyang res 'ga' sa bon du snang ba can gyi shes pa med par yang myu gur snang ba'i shes pa yod pa ma yin nam /
des na ji ltar sa bon dang myug gu la sogs pa dag rgyu dang 'bras bu'i dngos pos phyi rol gyi don du smra ba la ni ma rtogs par gyur kyang rang gi rgyu yod de de ni myu gu'i rgyu yin no / /
sa bon shes pa ni ma rtogs par gyur na yod pa ma yin te /
des nas bon gyi shes pa'i rjes thogs su myu gu'i shes pa 'byung zhing myu gu'i shes pa'i rjes thogs su sa bon gyi shes pa 'byung ba'i phyir /
phan tshun rgyu can nyid du mi 'gyur ro / /
des na shes par bya ba dang shes par byed pa'i dngos po yang ring du spangs pa yin te /
du ba las me yod par sgrub par byed pa'i dngos po lkog tu gyur pa ste /
lkog tu gyur pa'i phyi rol ba yod pa ni ma yin no / /
mer snang ba yang shes pa'i bdag nyid yin pa'i phyir /
lkog tu gyur pa ma yin pa kho na yin la /
phyi rol la ni lkog tu gyur pa yang yod pa ma yin no / /
de bas na de rjes su dpag par rigs pa'i phyir /
phyi rol gyi don du smra ba nyid rigs pa yin no zhe na /
smras pa /
sa bon las myu gu skyed dang / /
du ba las me grub po zhes / /
de 'dra phyi rol don rten can / /
byed por shes rab gnas pa gang / /
de yang de'i ngo bor snang can / /
yin na de bzhin nges skye can / /
blo rten pas ni ldog byed na / /
'gal ba dag ni ci zhig yod / /
ces bya ba la /
sa bon la myu gu skye ba'o zhes bya ba de 'dra ba ni phyi rol gyi don la brten pa can gyi byed pa por gnas pa dang /
du ba las me sgrub po zhes bya ba de lta bu phyir rol gyi don la brten pa can gyi shes par byed par gnas pa gang yin pa de yod do / /
gnas pa de gnyi ga yang phyi rol gyi don la ma ltos par de'i ngo bor snang ba can de sa bon dang myu gu la sogs par snang ba'o / /
de bzhin du sa bon la sogs par snang du rung ba'i rjes la nges pa skye ru rung ba gang la yod pa'i myu gu la sogs pa'i blo rnams so / /
de lta bur gyur pa'i blo la brten nam gal te rtog par byed na ni 'gal ba ci zhig yod de /
ci yang med do / /
de'i dgongs pa ni 'di yin te /
rgyu 'bras ni shes pa nyid yin gyi /
don ni ma yin te /
ma mthong ba'i don yod kyang med pa dang bye brag med pa'i phyir ro / /
de skad du yang yod pa ni dmigs pa la brjod de /
med pa'i med pa zhes bya ba ni ma dmigs pa yin pa'i phyir ro zhes gsungs so / /
'on te snang ba nyid phyi rol pa med par yod par ji ltar 'gyur zhe na /
de ni ma yin te /
don med kyang snang bar 'gyur ro zhes bstan zin to / /
de'i phyir sa bon mthong ba las myu gu mthong ba'i phyir /
rgyu dang 'bras bu rigs pa ma yin no / /
de lta mod kyi 'on kyang sa bon mthong ba 'ba' zhig las ni mi 'gyur te /
gal te sa bon du snang ba med par myu gu yang mthong bas de'i tshe sa bon med na myu gu yang rgyu med par 'gyur ro / /
'on te sa bon snang ba can gzhan de la yod pa'i phyir /
myu gu rgyu med pa can ma yin no zer na /
ma yin te /
nges pa med pa'i phyir ro / /
gdon mi za bar sa bon mthong ba gzhan yod pa ma yin zhing /
gzhan mthong ba'i bdag nyid las myu gu mthong ba 'byung ba ma yin no / /
phyi rol du smra ba rnams la ni myu gu rgyu med pa can ma yin te /
ma mthong ba'i sa bon rgyu yin pa'i phyir ro zhe na /
de ni mi bden te /
'di ltar gal te sa bon gang gis kyang mthong ba'i yul du ma gyur pa yod do snyam pa de'i tshe de yod pa la tshad ma ci zhig yod de /
gang gis myu gu sa bon gyi rgyu can du grub par 'gyur /
nus pa thams cad dang bral ba'i mtshan nyid can ni dngos po med na yin par brjod do / /
'on te 'bras bu mthong ba las yod par nges par byed do zhe na /
'o na 'bras bu de nyid yod par ma grub na ji ltar 'bras bur shes par 'gyur te /
sa bon yod par grub na ni myu gu de'i 'bras bur grub bar 'gyur zhing /
'bras bu nyid du myu gu grub na ni sa bon yod par 'grub pa'i phyir gcig la gcig brten pa'i nyes par 'gyur ro / /
'on te sngar mthong ba'i sa bon gzhan gyis mthong ba dang dus gzhan dang 'brel ba can la gcig tu sgro btags nas gcig tu mthong ba yin no zhe na /
rang dang gzhan gyi shes pa dag gis sgro 'dogs par byed kyang gang gis 'gog par byed de /
snga ma dang phyi ma'i shes pa la yang gcig tu zhen pa yod pa ma yin nam /
'on te myu gu snang ba'i tshe sa bon mthong ba med na de ji ltar de la sgro 'dogs par 'gyur zhe na /
'o na phyi rol gyi sa bon de'i tshe /
ma mthong bar phyi rol yang sgro btags nas yod par sgro 'dogs pa de bzhin du shes pa yang yin no / /
de ltar dun gal te de la skyes bu gang zhig me snang du rung bar rjes su dpog pa de'i tshe /
phyi rol du sgro 'dogs par 'gyur ba de bzhin du gal te 'dir yang rung ba yod na mer snang bar 'gyur ro / /
de bas na sgro btags pa las snang ba yod pa yin no / /
gzhan yang zla ba gnyis su snang ba bzhin du thams cad du gcig tu tha snyad 'dogs pa tsam yin gyi /
yang dag par ni ma yin no / /
de'i phyir de la 'bad par bya ba ma yin no / /
du ba mes bskyed mi 'gyur te / /
de phyir 'bras las rgyu rtogs par / /
mi 'gyur rgyu nyid yin na yang / /
gang las nges par rtogs par 'gyur / /
zhes bya ba la /
gal te rnam par shes pas smra ba dag snang ba thams cad bag chags dang 'brel ba nyid yin / /
de lta na ni du ba mes bskyed pa ma yin par 'gyur te /
rang gi bag chags tsam dang 'brel pa'i phyir ro / /
de'i phyir du ba mes ma bskyed pa'i phyir /
'bras bu las rgyu me rtogs par mi 'gyur te /
'on te du bar snang ba snga la mer snang ba 'phyi bas du ba rgyu yin no snyam na /
de lta na ni du ba rgyur gyur pa nges par me rtogs par mi 'gyur ro zhe na /
de la lan btab pa /
de la'ang du bar snang ba'i blo / /
bag chags gsal bar sad pa can / /
mer snang ba yi blo nyid ni / /
rtogs 'gyur me ni ma yin no / /
zhes bya ba la /
me du bas rjes su dpog pa de la yang du bar snang ba'i blo nyid kyis mer snang ba'i blo nyid rtogs par 'gyur ro / /
ji lta bu zhig ce na /
blo gang la bag chags gsal bar sad pa yod pa de yin no / /
de dag gis ni 'di skad du ston par 'gyur te /
du bar snang ba'i blo ni mer snang ba'i shes pa dang 'brel pa yin te /
bag chags de rtogs par byed do / /
me'i bag chags de yang sad pa la mngon du phyogs par gyur nas mer snang ba bskyed pa'i phyir /
mer snang ba'i tshad ma yin no / /
dper na phyi rol gyi me dpags na me'i shes pa dang /
me gzhan skyed pa'i phyir /
tshogs pa gcig la rag las pas me thob par 'gyur ba de bzhin du /
du ba dang me'i shes par snang ba dag bag chags gcig la rag las pa yin no / /
don du gnyer ba ni mer snang ba nyid yin te /
de bas na phyi rol gyi don med pa la mer snang ba la ltos nas rjes su dpag pa'i tshad ma yin no / /
ma 'ongs pa'i snang ba ji ltar rjes su dpag pa zhes bya zhe na /
de lta bu nyid kyi rjes su dpag pa mthong ba'i phyir ro / /
phyi rol gyi don la ni rmi lam gyis ma nges par 'gyur ro / /
zhes bstan te mthong ba nyid med pa'i phyir ro / /
'o na gal te du ba la sogs par snang ba bag chags las skyes pa nyid yin zhing /
de yang rigs mtshungs pa'i bag chags kyi sbrul ba nyid yin te /
de'i phyir du bar snang ba las du ba'i bag chags nyid go bar byed kyi /
ji ltar me'i bag chags go bar byed de /
'di ltar ngo bo gang zhig mthong bas byas pa'i bag chags ni ngo bo nyid mthong ba'i rgyur 'gyur gyi /
du bar snang ba las me'i bag chags skyes pa ni ma yin no / /
des na ji ltar dus phyis snang ba'i du bar snang ba skyed par 'gyur /
de'i phyir du bar snang ba ni du ba'i bag chags las skyes pa yin gyi /
me'i bag chags dang mer snang ba las ma skyes pas go bar byed pa ma yin no zhe na /
smras pa /
de rung bag chags snying po can / /
du bar snang can blo yi ni / /
sems rgyud gsal bar byed pa yin / /
de phyir me las du ba skyes / /
zhes bya ba la /
mer snang ba skye ba de'i rung ba me'i bag chags gang yin pa de ni snying po can te de dang ldan pa nyid do / /
du ba'i bag chags can gyi sems kyi rgyud sngon du song ba'i du bar snang ba can gyi blo gsal bar byed pa ste skyed par byed do / /
de'i phyir du ba'i bag chags du bar snang ba'i nye bar len pa'i rgyu yin la /
me'i bag chags ni lhan cig byed pa'i grogs byed pa'o / /
ma 'ongs pa'i mer snang ba'i ni mer snang ba nye bar len pa'i rgyu yin la /
du ba'i bag chags ni grogs byed pa yin no / /
de'i phyir tshogs pa gcig la rag lus pas me las du ba skyes so zhes rnam par 'jog pa'i phyir go bar bya ba dang go bar byed par gnas pa grub pa yin no / /
de bas na rnam par rig pa tsam nyid rigs so / /
'o na gal te rnam par rig pa tsam yin na slob dpon gyis phyi rol gyi don la shes pa tshul gnyis pa can du ji ste ston te /
rnam par rig par smra bar rigs kyi /
don la brten par mi 'thad do zhe na /
smras pa /
mkhas rnams smra ba de dag yod / /
lhan cig nyams su myong ba'i phyir / /
tshul gnyis de ni grub pa yin / /
zhes bya ba la /
rnam par rig par smra ba de dag ni mkhas pa rnams la yod de /
phyi rol gyi don la brten pa ni phyir rol khas blangs nas blo tshul gnyis pa can du brjod par bya'o / /
tshul gnyis pa can de yang phyi rol gyi don la grub pa yin te /
lhan cig nyams su myong bar nges pa'i phyir /
lhan cig dmigs pa nges par bshad pa'i phyir ro / /
myong bar nges pa ni tha dad pa dag la mi rung ngo zhes bstan to / /
gal te shes pa rnam pa med pa yin na rtag tu dag pa nyid du 'gyur gyi /
gsal ba dang mi gsal ba dang bar ma la sogs pa'i ngo bo nyid du ni ma yin pa las shes pa gsal ba dang mi gsal ba la sogs pa'i bye brag snang ba yang yin no / /
'di ltar /
shes pa dbang po'i byed brag gis / /
gsal dang mi gsal bar ma sogs / /
snang ba tha dad don gcig la / /
brten pa ru ni mthong ba yin / /
zhes bya ba la /
dbang por 'gyur ba'i mtshan nyid kyi bye brag gi rgyus shes pa gsal ba dang mi gsal ba la sogs par snang ba tha dad pa 'dzin pa don gcig la mthong ba yin na /
de ji ltar don gcig la shes pa rnam pa du ma can du 'gyur /
'on kyang don nyid gsal ba dang mi gsal ba la sogs pa'i bye brag gis sna tshogs pa'i ngo bo nyid can yin gyi /
shes pa'i ma yin no zhe na /
de ni ma yin te /
don las de der snang yin na / /
don tha dad med ngo bo'i phyir / /
de yi don can yid kun gyi / /
ngo bo gcig pa nyid du 'gyur / /
zhes bya ba la /
gal te don las skyes pa'i shes pa de snang ba ste don gyi snang ba can yin na de'i tshe yid thams cad de'i don can de yul gcig pa can ngo bo gcig par 'gyur gyi /
gsal ba dang mi gsal ba la sogs pa sna tshogs snang bar ni mi 'gyur ste / /
phyi rol gyi don ngo bo gcig pa'i phyir ro / /
sna tshogs kyi rnam pa can ni skyes bu so so la gzhan dang gzhan gyi rnam pa dmigs pa'i phyir rnam par shes pa nyid yin no / /
'o na don gyi rnam pa can gyi shes pa sna tshogs pa'i rnam pa can du ji ltar 'gyur te /
don ngo bo nyid gcig pa'i phyir shes pa yang don gyi rnam pa gcig pa can du 'gyur ro / /
de'i phyir gsal ba dang mi gsal ba'i bye brag med par mtshungs pa nyid yin no zhe na /
'dir smras pa /
don la brten nas 'byung 'gyur zhing / /
de yi ngo bo rjes byed pa / /
de ni cha 'ga' zhig gis ni / /
gzhan las kyang ni tha dad 'gyur / /
zhes bya ba la /
don gyi stobs las skyes par gyur ba'i shes pa de don gyi ngo bo nyid kyi rjes su byed kyang don gyi rnam pa can ni cha 'ga' zhig dbang po tha dad pa la sogs pa gzhan las kyang gsal ba dang mi gsal ba la sogs pa tha dad par 'gyur ba yin gyi bdag nyid thams cad kyis ni ma yin te /
dper na rab rib can la zla ba gnyis kyi rnam pa snang ba bzhin no / /
'o na gal te 'dra ba yin na ji ltar gzhan las tha dad par 'gyur zhe na /
de ni ma yin te /
'di ltar pha la brten nas bu / /
pha de yi ni gzugs dag kyang / /
cha 'ga' zhig gis 'ga' zhig la / /
tha dad pa ni dmigs par 'gyur / /
zhes bya ba la /
pha la brten nas skyes pa'i bu cha 'ga' zhig gis pha'i rnam pa dang 'dra bas ma'i rnam pa dang mi mthun pa'i cha 'ga' zhig las pha'i rnam pa can tha dad par dmigs par 'gyur ro / /
de bzhin du don gyi rnam pa can gyi shes pa yang mig la sogs pa'i bye brag las gsal ba dang mi gsal ba la sogs pa'i tha dad pa yod pa yin no / /
'on te dbang po tha dad pas byas pa'i shes pa gsal ba dang mi gsal ba la sogs pa tha dad par 'gyur gyi //
sngon po la sogs pa'i ngo bo nyid can ni don gyi chos yin no zhe na /
smras pa /
mar me la sogs dkyil 'khor ni / /
rma bya'i mdongs kyi rnam pa can / /
sngon dang dmar sogs snang ba dag /
mig mi gsal bas mthong bar 'gyur / /
zhes bya ba la /
rab rib la sogs pas nyams pa'i mig mi gsal ba'i skyes bus mar me'i rtse mor dkyil 'khor gyi rnam pa sngon po dang dmar por snang ba dag dang //
rma bya'i mdongs kyi rnam pa can mthong bar 'gyur ba de yang shes pa'i ngo bo nyid de /
de bas na dbang po tha dad pa las sngon po la sogs pa'i rnam pa can tha dad par 'gyur ba yin no / /
'on te mar me'i dkyil 'khor bden pa'i dngos po snang ba yin gyi /
shes pa'i ngo bo nyid ni ma yin no zhe na /
de lta na ni /
de de phyi rol dngos yin na / /
dbang po gsal ba ci nus med / /
ces bya ba la /
mar me la sogs pa'i dkyil 'khor de phyi rol gyi ngo bo nyid yin na /
mig gsal ba gang la yod pa'i skyes bu de la nus pa ci'i phyir med de gang gis na de mi snang ba yin /
'on te gang la rab rib yod pa de nyid kyis mthong gi /
gzhan gyis ni mthong ba ma yin te /
de'i rgyu med pa'i phyir ro zhe na /
'dir smras pa /
yang dag mthong can de mthong ba / /
ji ltar dbang po nyams pa yin / /
zhes bya ba la /
yang dag pa ste bden pa'i dngos po mar me'i rtse mo'i dkyil 'khor la sogs pa mthong ba'i dbang bo nyams par ji ltar brjod par bya ste /
bden pa ma yin pa mthong ba ni mig nyams pa zhes brjod pa'i phyir ro / /
gal te yang bden pa mthong ba yang dbang po nyams pa nyid du rtogs na de'i tshe bum pa la sogs pa mthong ba'i shes pa yang nyams pa nyid du brtag par bya ste /
'di ltar dbang po'i rang gi ngo bo nyid nyams pa ni don mthong ba ma yin la /
de'i 'bras bu mthong ba las ma nyams par gzhag pa ma yin pa'i phyir ro / /
de'i 'bras bu mthong ba ni bden pa'i dngos po yin pa'am nyams pa yin yang rung ste thams cad la mtshungs pa'i phyir /
thams cad kyi mig mi gsal bar 'gyur ro / /
de'i phyir mig nyams pas mthong ba'i shes pa ni yang dag pa mthong ba can ma yin no / /
'on te bden par gyur pa'i dkyil 'khor yang gzhan dag lta bur mthong ba'i phyir /
dbang po nyams pa yin no zhe na /
'dir smras pa /
rab rib kyis ni mig sbyangs pas / /
de yi mig dbang gsal 'gyur na / /
mi gzhan gyis ni mthong ba'i don / /
de ni mi gsal ba ci nyes / /
zhes bya ba la /
skyes bu gang la rab rib kyis mig sbyangs pa yod pa'i mar me la sogs pa'i dkyil 'khor mthong ba'i mig des skye bo gzhan gyi dbang pos mthong ba'i don bum pa la sogs pa de yang dus phyis mig des ci'i phyir /
mi gsal bar rig pa yin gang gzhan gyis ma mthong bar gyur ba'i dngos po mthong bar de ji ltar gzhan gyis mthong ba'i dngos po mi mthong ba gsal bar 'gyur /
gal te mar me la sogs pa la dkyil 'khor du 'khrul pa ma yin na ji ltar mi bden par 'gyur te /
mi bden pa ni don snang bar gyur pa dang 'gal ba'i phyir ro / /
gang gang gi rang bzhin gyis snang ba de ni de'i rang bzhin gyis bden pa ma yin nam /
dper na sngon po bdag nyid kyi ngo bo nyid kyis bden pa bzhin no / /
de bzhin du rab rib kyis byas pa'i zla ba gnyis su mthong ba ni nyams su myong bas grub pa yin no / /
'on kyang rab rib la sogs pa'i tshogs kyi rjes su 'gro ba mar me'i dkyil 'khor la sogs pa nyams su myong ba yang ma grub bo zhe na / /
de ni bden pa ma yin te /
gang gi phyir /
snang dbang yid la byed pa la / /
gzhan gcig gi nus rtogs par 'gyur / /
de phyir gzhan ni rgyu min zhing / /
rgyu min yul du ci ltar rung / /
zhes bya ba la /
snang ba la sogs pa las gzhan pa sgron ma nyid kyi nus pa gcig dmigs pa yin gyi /
dkyil 'khor ni ma yin no / /
de'i phyir dkyil 'khor la sogs pa gzhan ni rgyu ma yin la /
rgyu ma yin pa rang gi shes pa'i yul du ji ltar 'gyur /
'on te snang ba'i phyir yul yin gyi /
rang gi ngo bo nyid kyis ni ma yin no zhe na /
snang bar gyur pa ni shes pa'i ngo bo nyid yin no zhes bstan to / /
'on te dkyil 'khor gyi nus pa rang rig pa la yod pas yul yin no zhe na /
gal te de nyid blo rgyu na / /
ci phyir mar me la ltos 'gyur / /
zhes bya ba la /
gal te dkyil 'khor la sogs pa de nyid dkyil 'khor la sogs par snang ba'i blo'i rgyu yin na /
ci'i phyir dkyil 'khor la sogs pa mar me la ltos par 'gyur te /
sgron ma gzhan dang lhan cig shes pa skyed pa'i phyir ro / /
'on te dkyil 'khor dang sgron ma gnyis dkyil 'khor du snang ba can gyi shes pa'i rgyu yin no zhe na /
de la smras pa /
mar me tsam gyis blo yod phyir /
gnyis dag kyang rgyur mi 'gyur / /
zhes bya ba la /
mar me tsam nyid la dkyil 'khor gyis phyogs bkab kyang dkyil 'khor gyi blo yod pas dkyil 'khor dang mar me gnyi ga rgyu ma yin no / /
'on te de'i tshe dkyil 'khor skyes pa ni snang du rung ba'i phyir de gsal ba'i ngo bo nyid can du 'gyur ro / /
'on te mthong bas de gsal bar byed do zhe na /
de ni ma yin te /
de snang du rung bar skyes bzhin du mthong bas ci zhig bya ste /
dus mtshungs pa can la byed pa med do zhes bstan to / /
de'i phyir 'khrul pa'i shes pa ni rnam pa dang bcas par grub pa yin no / /
dper na mar me 'od dang bcas pa de bzhin du mig kyang phyi rol du snang ba'i ngo bo nyid dang bcas pa'o / /
'on te 'od mar me las tha dad pa nyid yin no zhe na /
tha dad pa yin mod kyi 'on kyang 'od de mar mes gsal bar byas pa ni ma yin te /
mar me lta bu nyid do / /
de bzhin du 'dir yang gzugs mig gis gsal bar byas pa ma yin pa'i phyir /
mig dang gzugs las tha dad pa'i shes pa rnams ni med de tshad ma med pa'i phyir ro / /
mig dang gzugs de dag nyid rang gi ngo bo rig pas byin gyis brlabs pa shes pa yin no / /
de lta bur gyur pa'i shes pa 'dzin pa gzhan du yongs su rtog pa'i phyir /
blo tshul gnyis pa can du grub pa yin no / /
'on te 'khrul ba'i shes pa rnam pa dang bcas par grub tu chug na yang ma 'khrul pa'i shes pa ni rnam pa med pa ste /
de la yang snang bzhin pa'i don yod pa'i phyir ro zhe na /
nye ring la sogs khyad par gyis / /
gsal dang mig gsal rung ma yin / /
de snang tha dad las 'gyur na / /
de ni bsgribs sam ma bsgribs na'ang / /
mthong ba'am mi mthong mtshungs par 'gyur / /
zhes bya ba smos te /
gal te don nyid rnam pa dang ldan pa ste /
rnam pa med pa'i shes pa'i gzung bar bya ba mdun na gnas par gyur pa yin na /
de rang gi ngo bo nyid kyis snang bar 'gyur pa'i phyir /
nye ba dang ring ba la sogs pa'i bye brag gis shes pa gsal ba dang mi gsal bar snang bar mi rigs na /
gsal ba dang mi gsal ba'i rnam pa can du snang bar yang nyams su myong ba yin pas gsal ba dang mi gsal ba'i rnam pa can tha dad pa sngon po la sogs pa gzhan snang ba ni ma yin no / /
de bas na phyi rol gyi sngon po la sogs pa gsal ba dang mi gsal bar gyur pa'i shes pa nyid yin gyi don ni ma yin no / /
'on te don nyid kyi phyir nye ba dang ring ba'i byed brag gis snang ba tha dad pa las gsal ba dang /
mi gsal bar snang ba de la yang rtogs pa gnyis te /
snang ba de yang bsgribs pa'am ma bsgribs pa yin /
de la snang ba bsgribs pa ma yin pa de la ring po na gnas pa thams cad don mtshungs par mthong bar 'gyur la /
bsgribs pas ni yang mtshungs par mi mthong bar 'gyur ro / /
'on te snang ba tha dad pas don de bsgribs pas rang gi ngo bo mi snang bas ma mthong ba yin zhing /
ma bsgribs na ni rang gi ngo bo snang bas mtshungs par snang ba yin no zhe na /
de lta mod kyi gsal ba dang mi gsal bar snang bar ji ltar 'gyur /
gal te snang ba zhen pa yis / /
de'i cha phra ba 'ga' zhig ni / /
mi mthong ba phyir tha dad na / /
zhes bya ba'i /
'on te don ring ba na gnas pa cha phra ba'i yan lag 'ga' zhig yod pa la de snang ba zhan pas ring po na yod pa'i skye bos mi mthong ba de'i phyir /
snang ba dman pas cha phra ba rnams mi mthong ba'i gsal ba dang mi gsal ba tha dad pa yin no zhe na / /
'dir lan btab pa /
phyi rol don gcig nyid yin la / /
mthong dang mi mthong cis tha dad / /
rdul cha tha dad du ma nyid / /
gang las mthong mi mthong tha dad / /
ces bya ba la /
phyi rol gyi don yan lag can gcig pa nyid du khas len par byed na /
mthong ba dang mi mthong ba'i bye brag cis byed de ma yin no / /
'on te don gcig par ma gyur na de'i tshe rdul phra rab so so ba'i tha dad pa du ma nyid phra ba'i phyir mthong ba nyid du mi 'gyur ro / /
'on te rdul phra rab rnams 'dzin na ni /
'o na gsal bar rdul phra rab kyi ngo bo nyid 'dzin pas snang bar 'gyur na /
ci ste snang ba dang mi snang ba'i rdul phra rab rnams tha dad par 'gyur /
gal te snang ba gsal mi gsal / /
tha dad pas blo tha dad na / /
gzhan tha dad pas tha mi dad / /
tha dad snang bar gang gis 'gyur / /
zhes bya ba la /
gal te phyi rol na gnas pa gsal ba dang mi gsal ba tha dad pas gcig pa can gsal ba dang mi gsal bar 'dod na ni /
de'i tshe gzhan gnas pa tha dad pas don gzhan tha dad par snang bar ci yis shes te ma yin no / /
sgron ma gsal ba dang mi gsal ba de nyid de ltar snang ba yin no / /
gal te don snang bar gyur pa de'i tshe rang gi ngo bo nyid snang bar gyur na tha dad par snang ba ni ma yin te /
de gcig pa'i phyir ro / /
snang ba de yang cis mi gsal / /
bsgribs phyir de 'dir cis mi 'gyur / /
srab pa nyid phyir snang ba la 'ang / /
de yod gzhan la srab pa med / /
ces bya ba la /
gal te ring po na gnas pa'i skyes bu la mi gsal bar 'dzin pa'i rgyus snang ba mi gsal bar brjod na /
de yang snang ba mi gsal bar gang las te ci'i phyir 'gyur zhes dri bar bya'o / /
'on te bskal pa'o zhe na /
mi snang bar 'gyur ro / /
'on te bsgribs pas mi gsal ba'o zhe na /
nye na yang gang gis ring ba bzhin du 'gyur zhing snang ba mi gsal bar rdul gyis ci ste mi byed /
'on te yul nye ba la rdul srab pa'i phyir te /
sgrib pa'i rgyu srab pa'i phyir snang ba la bsgribs bde bas na nye ba la gsal bar snang ba yin no zhe na /
de lta na 'o na ni ji ltar yul nye ba la sgrib par byed pa'i rdul phra rab pa nyid yin pa de bzhin du snang ba yang srab pa yod pas /
gang ba rdul srab pa de na snang ba srab pa de'i phyir rdul gyis nye ba la bsgrib par 'gyur ro / /
'on te ring ba la ni rdul mang po tshogs pas mthug pa'i phyir de la sgrib par byed kyi nye ba la ma yin no zhe na /
de lta na ni gzhan te snang ba la yang srab pa ma yin pa yod pa'i phyir /
ji ltar rdul mang bas mthug pa de bzhin du snang ba yang mthug par 'gyur bas sgrib par byed par mi 'gyur ro / /
gzhan yang /
shin tu nye na snang ba ni / /
de ni shin tu gsal bar 'gyur / /
zhes bya ba la /
gal te ring po na snang ba rdul gyis bsgribs pa mi gsal na de'i tshe shin tu nye ba'i dngos po rab tu gsal bar 'gyur te /
de'i phyir khyod kyi lugs kyis mig gis thog shin tu gsal bar mthong bar 'gyur ba las mig dang shin tu nye ba na gnas pa mthong ba yang ma yin na gsal ba lta smos kyang ci dgos de'i phyir shes pa nyid kyis gsal ba dang mi gsal bar byed pa yin no / /
gal te de la mthong med la / /
brten nas gzugs gzhan 'byung 'gyur na / /
de de rnams ni phan tshun dag /
bsgrib 'gyur de phyir snang ba nyams / /
zhes bya ba ni /
'on te ring ba dang nye ba'i khyad par gyis mi gsal ba dang gsal bar snang ba la mthong ba med pa'i chos dang chos ma yin pa la brten nas gsal ba dang mi gsal ba'i gzugs gzhan kho na 'byung zhing skye bar 'gyur te /
de'i phyir yul gyi chos nyid gsal ba dang mi gsal bar 'gyur gyi /
shes pa'i chos ni ma yin no zhe na /
de lta na ni gsal ba dang mi gsal ba la sogs pa'i rnyog pa de rnams don gyi ngo bo nyid kyis skye ba rnams ni phan tshun de gcig la gcig bsgribs par 'gyur te /
de'i phyir snang ba la bsgribs pas gsal ba la sogs pa'i gsal bar byed pa'i snang ba nyams pas te /
sgrib par byed pa nyid du 'gyur ro / /
phan tshun sgrib byed pa de'i phyir / /
de la gcig nyid snang 'gyur na / /
de ni cig car bsgribs pa min / /
gcig gi gzugs gsal mi gsal ba / /
mthong 'gyur zhes bya ba la /
gsal ba'am mi gsal ba gang zhig ma bsgribs pa'i ngo bo nyid gcig pu de nyid mthong bar 'gyur gyi /
bsgribs pa ni ma yin no / /
de ma bsgribs na ni cig car gsal ba dang /
mi gsal ba'i gzugs gang yang rung ba gcig gis mthong bar 'gyur ro / /
'on te ma mthong bas skyed pa'i gzugs sgrib par byed pa ma yin te /
de'i tshe gsal ba la sogs pa'i gzugs de la sgrib pa med pas re res mthong ba na gsal ba dang mi gsal ba'i gzugs mthong bar 'gyur na /
de lta na yang ma yin no / /
de'i phyir don la tshul gnyis med do / /
'on te ma mthong ba las skyes pa'i gzugs gsal ba dang mi gsal ba yod kyang gcig la ma mthong ba ni bsgribs pas mi snang ba yin no / /
de nyid smras pa /
ma mthong bas bsgribs na zhes bya ba la /
ma mthong bas bsgribs pas na /
gsal ba dang mi gsal ba'i tshul gnyis mthong bar mi 'gyur ro zhes bya ba tshig lhag ma'o snyam sems na /
de ni rigs pa ma yin te /
'di ltar /
gang gis don dang don min med / /
ma mthong de ni ci zhig byed / /
ces bya ba la /
chos dang chos ma yin pa ni sgrib par byed pa ma yin te /
gang gi phyir gsal ba dang mi gsal ba don dang don ma yin pa med pa ste nyams pa de lta bu ni gsal ba dang mi gsal ba la sogs pa'i dngos po mthong bar ci ste byed de ma yin no zhes bya ba'i tha tshig go / /
'on te gsal ba dang mi gsal ba'i mthong ba skyed par byed na ni /
de lta na yang las kyi bag chags kyi stobs las gsal ba dang mi gsal ba skye ba'i phyir shes pa nyid yin no / /
nye bar bsdu ba'i phyir /
de phyir don rten skyes gyur ba'i / /
myong ba ji lta'i rgyu bzhin du / /
snang ba tha dad 'jog par byed / /
lhag ma blong na rig pa dman / /
zhes bya ba la /
rgyu ji lta ba bzhin du nyams su myong ba don la brten nas skyes par 'gyur ba ring ba nye ba tha dad pa dang dbang po tha dad pas gsal ba dang mi gsal bar snang ba tha dad par 'jog par byed pa'i phyir /
nyams su myong ba ni tshul gnyis pa can no / /
lhag ma mar me la sogs pa'i bye brag gis gsal ba dang mi gsal bar rtog pa ni blo ngan pa can yin te rig pa dman pa'i phyir ro / /
gzhan yang /
shes pa sgra dang mar me dag /
mngon sum mam ni cig shos kyi / /
skyed byed nyid kyis snga ma yin / /
skad cig rnams ni 'jig pa'i phyir / /
shes las med gsal gang gis shes / /
zhes bya ba la /
shes pa dang sgra dang mar me de dag gal te skad cig ma yin pa de'i tshe shes pa la sogs pa skad cig mar gyur pa de rnams mngon sum gyi shes pa'am /
cig shos kyi shes pa skyed par byed pa yin pas shes pa skyed pa'i dus na zhig pa'i phyir med pa ni shes pa la gsal bar ji ltar shes te ma yin no / /
'on te shes pa'i dus na gang yod pa'i don de rgyu min yang 'dzin par byed do zhe na /
de la smras pa /
phan 'dogs byed pa ma yin gzhan / /
gsal yin don kun gsal bar 'gyur / /
zhes bya ba la /
shes pa dang dus mtshungs pa can du gyur pa shes pa la phan 'dogs par byed pa ma yin pa de ni /
shes pa la phan 'dogs pa byed pa las don gzhan gsal ba yin na ni /
don thams cad gsal bar 'gyur ba'i phyir thams cad mthong bar 'gyur ro / /
gal te de rgyus nges yin na / /
zhes bya ba ni /
don thams cad du 'dzin pa ma yin te /
shes pa dang don dag gi rgyu de las gzung ba dang 'dzin pa nges pa yin no / /
de nyid kyi phyir shes pa dang don dag gi ngo bo nyid mig las skyes pa'i shes pa de lta bu gang gis yul nges pa'i gzung ba 'dzin pas gzung ba yang de lta bu nyid de /
gang gis shes pa nges pa'i gzung ba yin pa de ni rang gi rgyu las nges pa'i ngo bo nyid can no / /
de'i phyir rang gi rgyu la nges pa'i ngo bo gzung ba yin no zhe na /
de ni ma yin te /
shes la rtogs pa de yang med / /
ces bya ba la /
shes pa dang gzugs la sogs pa la rgyu nges pa can du rtogs kyang de dag 'dzin par rigs pa ni ma yin te /
'di ltar rgyu nges pa'i dngos po rnams rang gi ngo bo nyid dam rgyu dang 'bras bu yin grang na /
de la re zhig shes pa dang don dag rang gi ngo bo nyid la rgyu nges pa ni ma yin te /
gang dus mtshungs par snang ba de rang gi ngo bo nyid la rgyur nges pa yin na ni don dang shes pa dag snang du rung ba'i ngo bo nyid du shes par 'gyur ba na /
sngon po dang shes pa dag sngon gyi rgyu la ltos nas rang gi ngo bo nyid du snang ba thob par 'gyur gyi /
phan tshun rag las pa ni ma yin pa'i phyir /
phan tshun du gzung ba dang 'dzin pa'i dngos po ma yin te /
dus mtshungs par skye ba'i phyir ro / /
gang la ltos nas shes pa dang don dag gsal ba'i ngo bo nyid du yod pa de nyid rang gi rgyu las gzung ba dang 'dzin pa'i 'brel pa can du 'gyur te /
nyams su myong ba'i ngo bo nyid las gzhan pa'i gzung ba dang 'dzin pa yod pa ma yin no / /
don dang shes pa dag nyams su myong ba'i ngo bo nyid kyang rgyu yis byas pa yin pa de bas na gsal ba'i ngo bo nyid rang gi rgyu kho na las skyes pa'i phyir gzung ba dang 'dzin pa'i ma yin no / /
'on te rgyu dang 'bras bu la rang gi rgyu nges pa yin na ni /
de lta yang shes pa dang don dag 'bras bu nges par bskyed pas gzung ba dang 'dzin pa'i dngos por ji ltar 'gyur te /
shes pa dang don dag phan 'dogs pa'i dngos por 'gyur gyi /
de tsam gyis gzung ba 'dzin pa'i dngos po ma yin no / /
de'i phyir don dang shes pa dag tu dus mtshungs pa sngar gyi rgyu las skyes pa ste /
rang gi ngo bo nyid snang ba can gyi rtogs pa yin no / /
'o na gal te gzung ba dang 'dzin pa'i dngos po ma yin na shes pa don gyi gsal byed du ji ltar 'gyur zhe na /
de tshe med kyang des byas pas / /
don snang phyir na shes pa ni / /
de yis gsal bar byed pa brjod / /
ces bya ba smos te /
don de shes pa'i dus su med par 'gyur kyang /
don des shes pa skyed par byas pa'i phyir shes pa don gyi rnam pa snang bas don de gsal ba yin zhes brjod kyi /
don nyid ngo bo nyid kyis nyams su myong ba ni ma yin no / /
de bas na de'i rnam pa can gyi shes pa nyid rang rig pa yin no / /
'o na gal te de'i rnam pa can gyi shes pa nyams su myong ba na don snga ma dus mtshungs pa can nyams su myong ba yin zhe na /
lhan cig skyes pa'i don gzhan ni / /
mi phan phyir rnam mi 'jog pas / /
shes la rnam pa ma bzhag pa / /
rang dngos gsal bar ji ltar 'gyur / /
zhes bya ba smos te /
skyed par byed pa'i don las gzhan pa'i don ni shes pa don dus mtshungs pa can te /
de phan 'dogs pa ma yin pa'i phyir rnam pa mi 'jog pa ste /
rnam pa can du skyed par mi byed kyi gang gi phyir shes pa nyid dang lhan cig nyams su myong ba'i ngo bo nyid du skyes pa yin no / /
bdag nyid kyi rnam pa shes pa la 'jog na ni gsal bar rung gi rnam pa mi 'jog na ni rang gi don gyi rnam pa ji ltar gsal bar 'gyur te ma yin no / /
lkog tu gyur pa'i don gyi bdag nyid rang gi ngo bo nyid rang gis ma rtogs kyang de'i rnam pa can du shes pa nyams su myong ba'i phyir gsal bar brjod kyi /
don gyi ngo bo nyid kyis snang na ni rang gi rgyu'i stobs las skyes pa'i don mtshungs pa can gyi shes pa dang 'brel pa ci yang med pa'i phyir 'di ni gzung bar bya ba ma yin no / /
shes pa la sogs pa rnams shes pa'i dus na med pas don nyid rig pa ma yin mod kyi /
de'i stobs kyis de'i rnam pa can gyi rtogs pa ste /
gang yang brtan par gnas pa'i rdo rje'i rdo ba la sogs pa'i don shes pa'i dus na yod kyang de'i rang gi ngo bo rig pa yin no zhe na /
rdo rje'i rdo la sogs pa'i don / /
brtan des gzhan la ltos med phyir / /
'gro ba kun gyi shes pa ni / /
cig car rang nyid skye bar 'gyur / /
zhes bya ba smos te /
rdo rje'i rdo ba la sogs pa gang yin pa'i brtan pa ste /
rtag pa'i don de yang 'gro ba thams cad kyi shes pa cig car te bdag nyid kyis skye bar 'gyur te /
lhan cig byed pa gzhan la rag ma lus pa'i phyir ro / /
dus yun ring por gnas pa la rtag pa zhes brjod do / /
gal te yang don dus yun ring por gnas pa'i ngo bo nyid yin na de'i tshe dang po mthong ba na dus thams cad na gnas pa'i don kun yongs su rdzogs pa ma mthong ba'i phyir rtag pa nyid du mi 'gyur ro / /
de nyid kyi tshe yongs su ma rdzogs pa la rtag pa zhes brjod par ni mi rung ngo / /
dus thams cad ma mthong na ni dus ring por rtog pa can ma yin no / /
'on te dus kyi cha rim gyis 'byung ba yin pas rim pa med par ji ltar 'gyur zhe na /
'o na ni dus thams cad la khyab par shes pa ma yin no / /
de bas na don gang zhig dus yun ring por gnas pa de kho na bzhin du cig car mthong bar 'gyur ro / /
'o na mig la sogs pa'i rgyu la ltos nas shes pa gzhan dang gzhan du bskyed pas rim pa yin no zhe na /
de la smras pa /
lhan cig byed pas phan 'dogs phyir / /
de dag rim bzhin 'byung bar 'gyur / /
skad cig re re'i tha dad brjod / /
'di la skyon ni sngar bzhin no / /
zhes bya ba smos te // //
tshad ma rnam 'grel gyi 'grel pa / /
bam po bcu bdun pa /
mig la sogs pa'i lhan cig byed pas phan 'dogs par byed pa'i phyir shes pa de dag rim pa bzhin du 'byung bar 'gyur te /
rdo rje dang rdo ba la sogs pa'i don de dag skad cig ma re re tha dad par brjod par 'gyur ro / /
de ltar na shes pa'i mthong ba'i shes pa rnams kyang rim gyis 'byung bar 'gyur te /
dngos po mthong ba nyid ni shes pa med na med pa'i phyir rang rig par thal bar 'gyur ba'i phyir ro / /
mthong ba nyid ni shes pa dang dus mtshungs pa can yin gyi /
snga ma dang phyi ma'i dus dag tu yod pa ma yin pa'i phyir /
shes pa bzhin du skad cig ma so sor don tha dad pa yin no / /
de'i phyir rdo rje dang rdo ba la sogs pa 'di la yang snga ma bzhin du ste mar me la sogs pa bzhin du gsal ba dang bral bas skyon dang bcas par 'gyur ro / /
de bas na rgyu dgra la sogs pa rnam pa med pas gsal ba dang bral ba'i phyir shes pa don gyi rnam pa can yin te /
gsal ba gzhan du mi rung ba'i phyir ro / /
slob dpon gyis kyang shes pa rnam pa dang bcas par bstan te /
dran pa yi ni dus phyis kyang / /
ma myong ba 'di yod ma yin / /
zhes bya ba gsungs pa la /
shes pa dang dran pa la dus phyis tshul gnyis pa can yod pa ma yin no zhes snyegs te /
gang gi phyir dran pa 'di nyams su myong ba ste tha dad par ma myong na shes par 'thad pa ni ma yin no / /
'on te rig par bya ba dang rig par byed pa'i tshul gyis blo tshul gnyis pa can yin gyi /
rnam pas ma yin no zhes bya ba ni gzhung gi don yin no zhe na /
de ni ma yin te /
gang gi phyir rnam par shes pa tshul gnyis pa can ni rang snang ba dang yul snang bas yin no zhes skabs der gsungs so / /
gzhan yang yul du snang ba nyid nan tan du bsgrubs te /
de la log par rtogs pa mang ba'i phyir ro / /
de'i phyir /
de yi bdag nyid myong ba la / /
brtsad pa 'ga' yang yod ma yin / /
de don ngo bo nyid ma grub / /
de yang dran pa las grub 'gyur / /
zhes bya ba smos te /
de'i bdag nyid myong ba ste nyams su myong ba'i bdag nyid la rgol ba 'ba' zhig gis kyang brtsad pa yod pa ma yin te /
'di ltar gal te rang rig pa ma grub na yang rtogs pa'i ngo bo nyid shes pa yin no zhes legs par rab tu grub pa ma yin nam /
nyams su myong ba de don gyi rnam pa can du ma grub pas de'i rnam pa can de yang tha dad par dran pa las grub par 'gyur ro / /
'on te shes pa rnam pa med pa yin na yang tha dad pa can gyi dran pa dang ldan pa yin te /
yul tha dad pa'i phyir ro zhe na /
rang gi yul gyi ma phye na / /
tha dad par 'di myong ba yin / /
de lta yin gyi de ltar min / /
des tha dad pa can mi 'gyur / /
zhes bya ba la /
rang gi spyod yul gzugs la sogs pas ma phye na shes pa 'di ni shes pa gzhan las tha dad par myong ba ma yin te /
don gyis byas pa'i rnam pa med pas /
de nyid de sngon por snang gi de ltar ser por snang ba ni ma yin pa'i phyir /
dran pa de tha dad pa dang ldan par mi 'gyur ro / /
'on te mig la sogs pa'i tshogs pa tha dad pas rig pa tha dad par gdon mi za bar 'gyur te /
dper na don rnam pa tha dad pa bzhin no zhe na /
nyams su myong ba tsam gyis ni / /
tha dad 'byed byed gang yang med / /
gsal med tha dad can la blo / /
mtshe ma sogs bzhin tha dad min / /
zhes bya ba smos te /
bye brag med pa'i rig pa rnams su myong ba tsam gyis rgyu tha dad pas bskyed pa'i bdag nyid can dran pa tha dad pa'i rgyus 'byed par byed pa'i khyad par gang yang yod pa ma yin te /
gsal ba tha dad pa med pa'i phyir ro / /
mi gsal ba tha dad kyang rig pa'i ngo bo tha dad pa dang ldan pa'i dran par mi 'gyur te /
dper na mtshe ma la sogs pa la dran pa tha dad pa med pa bzhin no / /
'on te der yul dag kyang dran pa nyid de shes pa dang mi 'khrul ba'i phyir ro / /
des na don tha dad pas shes pa tha mi dad pa yang tha dad par rig par 'gyur te /
gang gi tshe mtshe ma la sogs pa yang tha dad pa'i dbyug pa la sogs pa dang ldan pa de'i tshe tha dad par rtogs pa yod par 'gyur ro zhe na /
de ni ma yin no / /
gang gi phyir don gyi rnam pa can du gyur pa'i shes pa don dran par rig pa ma yin te /
'di ltar don mi snang bar 'gyur ba'i rnam pa dran pa yin te de med pa'i phyir ro / /
'on te da ltar byung ba nyid dran pa'i yul gyi rnam pa yin no zhe na /
'o na ni dran par ma gyur te /
sngon gyi dngos po dran pa la dran pa zhes brjod pa'i phyir ro / /
'on te dran pa'i ngo bo nyid kyi rnam pa ni dran pa nyid yin no zhe na /
de lta na ni mthong ba nyid kyang yul gyi rnam pa can du 'gyur te /
'di ltar mthong ba'i de'i rnam pa can du skyes pa la don gyi rnam pa can yin no zhes bya bar rigs so / /
'di ltar gal te don las dran pa skye na ni /
dngos po bskal par gyur kyang thams cad la dran pa 'byung bar 'gyur te /
de las kyang skye ba'i phyir ro / /
'on te nyams su myong ba'i don la dran pa skye'o zhe na /
de lta na 'o na ni dran pa nyams su myong ba nyid las skye bar 'gyur te /
don med par gyur pas kyang nyams su myong ba las yul med par dran pa skye ba'i phyir /
shes pa rnam pa bcas par grub pa yin zhing /
dran pa las rang rig par yang grub pa yin no zhes bya bar snyegs so / /
rnam 'grel mdzad pas de bstan pa'i phyir /
tshul gnyis sgrub par byed pas kyang / /
phal cher rang rig sgrub pa yin / /
rang gi ngo bor gyur snang ba / /
de tshe myong ba mthong phyir ro / /
zhes bya ba smos te /
tshul gnyis sgrub par byed pa tha dad pa dran pa la sogs pas ni /
phal cher rang rig pa grub par nges pa yin no / /
'o na tshul gnyis sgrub par byed pa thams cad kyi rang rig pa grub pa yin na /
de ci'i phyir phal cher zhes brjod ce na /
de ni bden pa ma yin te /
dngos su tshul /
gnyis grub par byed pas /
tshul gnyis nyid grub la /
rang rig par grub pa ni zhar la 'ongs pa yin no / /
'o na ji ltar tshul gnyis pa can du grub pa'i shugs kyis rang rig pa grub par 'gyur zhe na /
shes pa'i ngo bo nyid du gyur pa'i sngon po la sogs par snang ba de'i tshe myong ba mthong ba'i phyir shes pa rang rig par grub pa yin no / /
'o na gal te sngon po la sogs pa rang rig pa nyid yin na ni /
ji ltar nga'i sngon po la sogs pa yin no snyam du shes par mi 'gyur te /
dper na nga bde ba'o zhes bya ba ltar ma yin zhe na /
nga dkar po'o / /
nga ni sngo bsangs so snyam du rtog pa ma yin nam /
khyod kyi lugs kyis lus kyi gzugs la sogs pa rang rig pa ni ma yin no / /
nga ni sngon po snyam pa'i rtog pa ni ma mthong ba'i phyir gzung bar bya ba nyid ma yin nam zhe na /
de ni ma yin te /
nga'o snyam pa'i rtog pa ni lus la dkar po la sogs pa'i gzung ba dang 'dzin par snang ba nyid yin pa'i phyir te /
nga'o snyam pa'i shes pa gzung ba'i rgyu can nyid ma yin zhing /
'dzin pa dang 'gal ba can yang ma yin no / /
'o na gal te nga'o snyam pa'i shes pa lus la sogs pa'i gzugs la sogs pa la rang rig pa las skyes na ni /
de bzhin du rtsig pa la sogs pa la yang rang rig pa las nga'i rtsig pa'o snyam pa'i rtog pa skye bar gyur pa zhig na /
rtsig pa la sogs pa la de ltar ni mi 'gyur ro / /
de bas na rtsig pa la sogs pa la rang rig pa nyid med do zhe na /
'di la smras pa /
ji ltar shes pas gzhan gzung bar bya ba yin yang rtsig pa la sogs pa la nga'o snyam pa ma yin gyi /
'on kyang lus kho na la nga'o snyam du sems so / /
de bzhin du rang rig par mtshungs kyang rtsig pa la sogs pa la bdag tu 'dzin pa ni ma yin gyi /
'on kyang lus kho na la yin no / /
'on te lus la nga'o snyam du rtog pa ni nye bar brtags pa ste /
bdag lus can ma yin pa'i phyir ro zhe na ma yin te /
bdag de yongs su mi gcod pa'i phyir te /
nga'o snyam pa'i shes pa ni lus nyid rig pa la sogs pa dang ldan par rtag tu snang gi /
ma 'khrul pa'i rtog pas shes par gyur pa la nye bar btags pa zhes ni mi bya'o zhes brjod do / /
gzhan yang lus la sogs pa ma gtogs pa'i 'dzin pa ma yin te /
'on kyang gzung ba'i ngo bo nyid can mig la sogs par 'dod pa yin no / /
'on te bde ba la sogs pas sngon po la sogs pa rig pa ma yin pa'i phyir rang rig pa nyid yin no / /
bdag tu rtog pa'i rgyu ni brtan pa dang 'brel ba ste /
brtan pa dang 'brel pa ni lus nyid kyis yin gyi /
rtsig pa la sogs pa la bdag tu rtog pa ni ma yin no / /
gzhan yang nga'o snyam pa'i shes pa ni bdag la dmigs pa'i shes pa gzhan kho na ste /
'di yin no snyam du mdun na gnas pa'i dngos po la 'jug pa'i shes pa yang gzhan yin no / /
de ji ltar phan tshun du gzung ba dang 'dzin pa'i dngos por shes par 'gyur /
de'i phyir rang gi ngo bo nyid kyis nyams su myong bas rang rig pa'o zhes bya ba 'di gnas so / /
'o na gal te gzugs la sogs pa ma rtogs pa'i blo med pa de lta na yang rang rig pa ma yin te gzugs la sogs pa'i blo la de'i rnam pa can gyi tha dad pa'i phyis rig pa'i phyir ro zhe na /
smras pa /
de'i dngos can gyi blo yis ni / /
shes pa 'gags pa ji ltar myong / /
des rang ngo bo myong med phyir / /
nyams myong ma lus 'chad par 'gyur / /
zhes bya ba la /
dus phyis 'byung ba'i blos blo snga ma'i rang bzhin nam /
rnam pa med par don gyis go ba la sogs pa'i ngo bos /
shes pas shes pa 'dzin pa na /
shes pa snga ma 'gags pa de ni skad cig ma ste /
blo gzhan gyi dus na med par khas len pa'i phyir nyams su myong bar ji ltar 'gyur te ma yin no / /
blo phyi ma de bdag gi ngo bo myong bar mi 'gyur zhing /
sngar gyi shes pa'i rang gi ngo bo rig pa med par 'gyur ba'i phyir /
nyams su myong ba ma lus pa ldog par 'gyur ro / /
gzhan yang /
don du snang ba dang ldan pa / /
shes te phyi rol mngon phyogs dang / /
blo la 'dzin par byed pa'i blo / /
rtag tu bdag la nang mngon phyogs / /
zhes bya ba ni /
don snang ba dang ldan pa'i shes pa yul la 'jug par 'gyur ba ni phyi rol du mngon du phyogs par snang ba can te /
shes pa tha dad pas rig pa phyi rol pa ma yin pa'i dngos por shes par nus pa ma yin pa'i phyir ro / /
de bzhin du blo la 'dzin par byed pa'i blo yang phyi rol du phyogs pa'i snang ba can du 'gyur na /
gang gi phyir nyams su myong ba'i blo la 'dzin par byed pa'i blo rig pa gang yin pa'i blo de ni /
rtag tu nang du bltas pas rtag tu nang nyid yin pas bdag nyid rtogs par byas par snang ba yin no / /
de'i phyir sems can thams cad kyi blo rig pa yin no / /
'on te rang gi yin pas blo nang du bltas te snang ba yin la /
gzugs la sogs pa de dag phyi rol pa yin pas nang du bltas te snang ba ma yin no zhe na /
de lta na dran pas gang gi tshe bdag gi blo 'dzin na de'i tshe phyi rol du snang ba can du mi 'gyur ro / /
'on te blo dran bzhin pa dus kyi bye brag gis dran pa las tha dad pas phyi rol du snang ngo zhe na /
'o na ni shes pa tha dad pa'i gzung ba'i blo rang gi ngo bo tha dad pas tha dad par snang ba nyid de /
bdag gis nyams su myong ba las tha dad pa'i blo gsal ba ma yin no / /
de nyid kyi phyir nang du nyams su myong bar gyur pa'i blo ni rang rig pa'i ngo bo kho na yin no / /
gzhan yang /
gang zhig gang gi yul du snang / /
de des myong ba min thob 'gyur / /
zhes bya ba la /
shes pa gang zhig dang 'brel pa can gyi yul du snang ba gang yin pa'i yul de ni /
shes pa des myong ba ma yin no zhes bya ba 'thob par 'gyur te /
rang gi ngo bo nyid du gyur pa'i don snang ba nyams su ma myong ba'i phyir ro / /
rang rig pa yin na ni yul gyi rnam pa nyams su myong na don myong ngo zhes brjod par rigs so / /
gal te de 'dra las myong ba / /
gzhan yod ces ni 'dod ce na / /
zhes bya ba ni /
'on te yul dang 'dra ba las myong ba gzhan gang zhig yod de /
med pa kho na'o / /
de'i phyir don dang 'dra ba nyid la gzugs la sogs pa myong ba'o zhes brjod do zhe na /
gal te de lta bur gyur na ni /
'dra bas thams cad phan tshun dag /
myong ba nyid du thob par 'gyur / /
zhes bya ba la /
don rnams la 'dra ba yod pas don de dag phan tshun myong bar 'gyur ro / /
'on te don yin pa'i phyir 'dra ba yod kyang don la ni don gzhan gyis rig par 'gyur ba'i thal ba med do zhe na /
'dir don zhes bya ba 'di ci zhig yin /
blo ma yin pa'o zhe na /
blo nyid kyang don nyid kyis grub pa ma yin nam /
de ma grub par yang gnyi ga la grub pa yin no / /
de bas na rang rig pa nyid la blo nyid ces bya ba 'di rigs so / /
de 'dra'i blo de myong zhe na / /
zhes bya ba ni /
de ni 'dod mod kyang /
'dra ba tsam gyi don nyams su myong ba ma yin te /
'o na ci zhe na /
blo don gyi dran pa can ni don rnams rig pa'o / /
de'i phyir blo la gnas pa'i 'dra bas don myong ba yin gyi /
blo tsam mam 'dra ba tsam gyis ni ma yin no / /
blo tsam myong ba yin na rig pa nyid du 'gyur gyi /
don rig par mi 'gyur ro / /
'dra ba tsam gyis myong ba yin na don rnams kyang phan tshun rig par 'gyur ro zhe na /
da ni rig pa 'dra bdag nyid / /
ces bya ba la /
da ni blo la gnas pa'i 'dra ba khas len na /
don rnams 'dra bas rig par mi 'gyur gyi /
'on kyang shes par rang rig pa'i rang bzhin gyis don myong ba yin no / /
de lta ma yin na don dang shes pa dag bye brag med par 'gyur ro / /
'dzin pa yin pa'i phyir shes pa don las tha dad pa'o zhe na /
ma yin te de nyid 'dzin par byed pa ste gzugs la sogs pa yang 'dra bas 'dzin par byed pa yod pa'i phyir ro / /
'on ste gzugs la sogs pa dag 'dzin par byed pa ma yin na ni / /
'o na 'dzin par byed pa grub na ni 'ga' zhig 'dzin pa ma yin par grub pa ma yin nam / /
'dzin par byed pa de nyid da dung brtan pa grub pa ma yin no / /
de bas na rang rig pa nyid khyad par yin no / /
'on te blo'i nyams su myong ba ni 'dra ba'i rgyu can te /
nyams su myong ba'i phyir don nyams su myong ba bzhin no zhe na de ni ma yin te /
gang gi phyir /
nyams su myong ba de rang nyid / /
de de 'dra ba'i rgyu can min / /
bya ba las kyi rnam gzhag gi / /
de ni 'jig rten na rgyur 'gyur / /
zhes bya ba la /
blo de rang nyid kyis nyams su myong ba ste 'on kyang 'dra ba'i rgyu can ni ma yin no / /
gang la rgyu 'dra ba yod pa ma yin pa zhes bya ba'i tha tshig go / /
shes pa'i rang gi ngo bo nyams su myong ba khong du chud bzhin du shes pa la gnas pa'i 'dra bas ci zhig bya / /
'o na gal te blo rang nyid nyams su myong ba yin na /
'dra bas ci zhig bya zhe na /
'dir smras pa /
rtogs pa'i bya ba'i las ni sngon po la sogs pa ste /
rnam par gzhag pa 'di ni sngon por rtogs pa yin gyi /
ser po ni ma yin no snyam du nges pa yin no / /
des na 'dra ba de ni 'jig rten na / /
rgyur 'gyur ba yin no / /
don nyams su myong ba nyid kyis 'jig rten na bya ba las kyi rnam par gzhag pa yin gyi 'dra bas ni ma yin no zhe na /
ngo bo nyid gyur de rang bzhin / /
myong ba'i sgro 'dogs 'khrul ba las / /
sngo sogs myong bar grags pa ste / /
gzhan gyis bdag nyid myong bas min / /
zhes bya ba la /
shes pa'i ngo bo nyid du gyur pa de sngon po la sogs pa'i ngo bo nyid de dang /
rig pa de'i 'dir phyi rol du sgro 'dogs pa'i 'khrul pa de las sngon po la sogs pa'i don nyams su myong bar grags pa de brjod pa yin gyi /
sngon po rnam pa can gyi shes pa las phyi rol pa nyams su myong ba las ni ma yin no / /
de'i phyir don dam par na rang rig pa nyid yin gyi / /
don myong ba ni ma yin no / /
sngo sogs blo yi dngos yin na / /
phyi rol don la tshad ma gang / /
sngo sogs blo yi dngos min na / /
de des myong bar ji ltar 'gyur / /
zhes bya ba la /
gal te shes pa nyid sngon po'i rnam pa can te bdag nyid gsal ba yin na /
de'i tshe phyi rol gyi don la tshad ma ci zhig yod de / /
phyi rol pa la mngon sum 'jug pa ma yin te /
de'i bdag nyid sngon po'i rnam pa can du nyams su myong ba'i phyir dang /
shes pa la gnas pa'i dngos po'i rnam pa las sngon po gzhan snang ba ma yin te /
sngon po rnam pa can gnyis myong ba med pa'i phyir ro / /
blo sngon po la sogs pa'i ngo bo nyid ma yin na ni / /
sngon po'i rnam pa don gyi ngo bo nyid du 'gyur te /
don gyi rnam pa de myong ba de gang gis myong /
shes pa gzhan gyis myong zhe na /
shes pa de rig pa yin nam ma yin / /
gal te rig pa yin na ji ltar don myong bar 'gyur / /
rang gi ngo bo nyid kyis shes pa ma yin pa myong bar 'dod pas don nyams su myong bar shes pa ma yin no / /
'on te shes pa gzhan gyis rig pa yin no zhe na /
de lta na ni dus mtshungs pa'am dus tha dad par shes pa rang rig par gyur pa don mthong ba ji ltar 'gyur te /
de nyid rig par 'gyur bas /
phan tshun gzung ba dang 'dzin pa'i dngos por 'gyur la /
lkog tu gyur pa'i dngos po la ni /
de'i rnam pa can gyi shes pa nyams su myong bas btags pa yin no / /
'o na /
gal te myong ba'i bdag nyid ni / /
'dra ba'i rgyu can ma yin na / /
de ni rang nyid kyis grub pas / /
'di la don gyis ci zhig 'jog /
ces bya ba la /
gal te shes pa sngon po'i ngo bo nyid yin pas rig pa'i bdag nyid du rang nyid kyis grub kyi /
don dang 'dra ba'i rgyu can ni ma yin no / /
de ltar na don gyis ci zhig phan te /
don dang 'dra bas don rig pa'o zhes ji ltar rnam par gzhag ces bya ba'i tha tshig go / /
gang gis shes par 'gyur ba ni don nyams su myong ba la 'jug pa ni ma yin no / /
'on kyang gal te don myong ba ni 'dra ba'i rgyu can no zhe na /
de'i skyon chen por 'gyur ro zhes bstan pa'i phyir /
shes pa nyid min thal 'gyur phyir / /
bdag nyid kun gyis mtshungs ma yin / /
cha 'ga' zhig gis mtshungs na ni / /
thams cad thams cad kyis myong 'gyur / /
zhes bya ba smos te /
shes pa dang don 'dra ba ni bdag nyid thams cad kyis yin nam /
phyogs 'ga' yis yin grang na /
de la re zhig bdag nyid kyis mtshungs pa ni ma yin te /
mi [(]shas [,]shes [)]pa nyid du thal bar 'gyur ba'i phyir ro / /
ji ltar don bems po'i ngo bo nyid yin pa de bzhin du shes par yang 'gyur te / /
bye brag thams cad dang bral ba'i phyir ro / /
'on te rtog pa'i ngo bo nyid kyis shes pa lhag pa yin no zhe na /
de lta na ni bdag nyid thams cad kyis mtshungs pa ma yin no / /
'on te cha 'ga' zhig gis mtshungs so zhe na /
de'i tshe shes pa thams cad don thams cad kyis rig par byed par 'gyur ro / /
de'i phyir dngos po nyid la sogs pa'i cha yis don thams cad kyi thun mong yin pa'i phyir ro / /
'on te gang las skyes pa dang de'i rnam pa can ni sngon po la sogs pa'i cha 'ga' zhig gis yin / /
shes pa don thams cad las skyes pa ni ma yin no / /
de bas na thams cad thams cad kyi rig par byed pa ma yin no zhe na /
ji ltar sngo sogs ngo bo'i phyir / /
sngo sogs nyams su myong bar 'dod / /
de ltar nyams myong ngo bo'i phyir / /
de yang nyams su myong bar 'gyur / /
zhes bya ba smos te /
ji ltar shes pa sngon po la sogs pa'i rnam pa can yin pa'i phyir dang /
de las skyes pa'i phyir sngon po la sogs pa nyams su myong ba de de bzhin du rtogs pa'i ngo bo nyid kyis sngar nyams su myong ba'i rnam pa can shes pa phyi ma yin pas shes pa snga ma de shes pa phyi mas nyams su myong bar 'gyur ro / /
nyams su myong ba'i myong ba de / /
don bzhin rnam par nges pa med / /
de phyir skyon med ce na yang / /
zhes bya ba ni /
'on te nyams su myong ba myong ba'o zhes 'jig rten na nges pa med de /
de ltar na don nyams su myong bar nges pa bzhin du ma yin no / /
de'i phyir nges pa med pa'i phyir nyams su myong ba ni myong bar 'gyur ro zhes bya ba ni skyon yod pa ma yin no zhe na /
lan btab pa /
don la'ang de ni rtag tu med / /
yod pa nyid kyis rgyu yod pa / /
ci phyir nyams su myong ba med / /
ces bya ba yin te /
nges pa 'di ni don la yang rtag tu yod pa ma yin te /
'ga' zhig tu 'khrul pa dang rigs mi mthun pa'i rtogs pas nges pa mi skye ba'i phyir don nyams su myong bar yang mi 'gyur ro / /
de'i phyir lhan cig byed pa tshang bas gal te mtshungs pa de ma thag pa'i rkyen la nges pa med kyang nyams su myong ba nges pa med pa ni ma yin no / /
yang na sngar gyi nyams su myong ba la nges pa yod pa'i rgyus don bzhin du ci'i phyir nges pa med pa yin /
lhan cig byed pa ma tshang bas so zhe na /
'o na ni nges pa las nyams su myong ba rnam par gzhag ste /
mthong ba yod kyang nges pa med pa'i phyir ro / /
de'i rnam pa can gyis kyang nyams su myong ba rnam par gzhag pa bkag pa yin te /
gzhan yang dkar po sogs snang ba / /
skyes bus nyams myong gsal ba ni / /
dkar sogs mngon par gsal ba can / /
gang yin 'di ni snang bar 'gyur / /
de ni dkar sogs gsal ba las / /
gzhan nam 'on te rang dngos yin / /
zhes bya ba la /
gzhan yang gal te shes pa lkog tu gyur pa yin na /
de'i tshe don mthong ba ni don tsam kho na ma yin no / /
de ni don tsam las tha dad pas bskyed pa yin te /
don mthong ba de yang snang ba yin no / /
gal te mthong ba de snang ba ma yin na /
don gyi ngo bo nyid kho nar 'gyur ro / /
de bas na snang bar gyur pa de yis bskyed pa yin no / /
gang yang dkar po la sogs pa de mngon par gsal ba'i ngo bo nyid yongs su gsal bar myong ba dkar po la sogs pa la mthong bar gyur na skyes bus so sor nges par snang ba 'gyur ro / /
nyams su myong ba de dkar po la sogs pa mngon par gsal ba las tha dad pa'i ngo bo nyid yin nam /
'on te dkar po la sogs pa mngon par gsal ba'i bdag nyid kyi ngo bo yin grang na /
de la gal te dkar po la sogs pa'i mngon par gsal ba las tha dad pa'i ngo bo nyams su myong ba yin na ni / /
gzhan dngos yin na gsal ba rnams / /
mi gsal na cis dkar po gsal / /
zhes bya ba la /
gsal bar snang ba gzhan gyi ngo bo nyid yin na /
dkar bo la sogs pa'i mngon par gsal ba rnams mi gsal bar gyur pas dkar por rig pa gsal bar ji ltar 'gyur te ma yin no / /
mi gsal bas ni 'ga' yang gsal bar byed pa ma yin no / /
de'i phyir gang de gsal ba'i ngo bo nyid nyams su myong ba de nyid blo rang rig pa yin no / /
gzhan ni lkog tu gyur pa de mig la sogs pa lta bu'i blo yin na /
mig la sogs pa ma gtogs pa'i blo ni tshad mas grub pa ma yin te /
mig la sogs pa tsam gyis don mthong bar grub pa'i phyir ro / /
'on te blo lkog tu 'gyur pa nyid mig la sogs pa las skyes pas mngon par gsal lo zhe na /
blo de nyid skye ru chug na yang ji ltar don gsal bar 'gyur te /
gzhan skyes pas gzhan rtogs par mi 'gyur ba ma yin nam /
ha cang thal ches pa'i phyir ro / /
'on te don la blo skyes pa de'i phyir don rig pa'o zhe na /
don gyi blo zhes bya ba 'di la 'brel pa ci zhig yod /
blos don mthong ba'i phyir ro zhe na mthong ba mi 'dod pa ma yin nam /
ji ltar mthong ba zhes bya bar shes /
'on te don gyi snang du rung ba nyid yin no zhe na /
snang du rung ba zhes bya ba 'di ci zhig yin /
don tsam yin nam /
'on te gzhan zhig yin grang na /
gal te don tsam snang du rung ba yin na gtan du de ltar 'gyur ro / /
'on te snang du rung ba gzhan zhig yin na ni /
de'i tshe 'dir yang gzhan gyis shes par 'gyur zhing /
de las kyang gzhan zhig snang du rung bas de bzhin du snang du rung ba de shes par 'gyur la /
de las kyang snang du rung ba gzhan yin pa'i phyir /
thug pa med par 'gyur ro / /
'on te gsal ba myong ba yin no zhe na /
de ni ma yin te /
gang gi phyir / /
shes pa gsal yin te gsal min / /
de phyir 'gro kun gsal mi 'gyur / /
zhes bya ba la /
shes pa las gzhan pa'i don gsal ba ma yin gyi /
'on kyang shes pa gsal ba ni shes pa'i ngo bo nyid yin no / /
de yang mngon sum ma yin pa'i phyir /
'gro ba ma lus pa gsal bar mi 'gyur ro / /
'on te gsal ba don gyi ngo bo nyid yin na ni /
don thams cad gsal bar 'gyur ro / /
'on te don la rang tha dad pa'i khyad par yod pas gsal ba yin no zhe na /
de'i tshe shes pa gzhan don med par 'gyur ro / /
'on te rang gi ngo bo nyid kyis gsal ba ma yin gyi / /
gsal ba gzhan gyis gsal bar bya ba yin no zhe na /
de lta na ni /
gsal ba gsal gzhan gyis gsal na / /
thug pa med par thal phyir ro / /
zhes bya ba la /
gsal ba gzhan gyis snga nas mi gsal bar byed na /
gsal ba gzhan de yang gsal bar byed pa gzhan gyis shes pa'i phyir thug pa med par thal bar 'gyur ro / /
de bas na gsal ba ni rang rig pa'i ngo bo nyid de /
gzhan du na 'di ni gsal ba zhes bya bar rtogs par mi 'gyur ro / /
gang gi phyir /
mthong dang 'brel ba shes med can / /
de tshe ji ltar khyad par 'gyur / /
gang phyir gnyis las gcig rtogs nas / /
gnyis pa mthong ba yod ma yin / /
zhes bya ba la /
don gang la mthong ba dang lhan cig 'brel pa shes pa med pa yod pa de ni mthong ba de yis don mthong ba'o zhes shes pas khyad par du byed par ji ltar 'gyur te /
mthong ba nyid rtogs pa ma yin na des khyad par du byas pa'i don 'dzin pa med par rig pa'i phyir ro / /
'o na ba lang zhes bya ba ci ba lang nyid mthong ba'i khyad par las rtogs pa ma yin nam /
de bzhin du mthong ba rtogs pa med kyang nges par 'gyur ba'i phyir ro zhe na /
gnyis ni 'dres pa dag mthong na / /
mthong ba zhes ni nges par 'gyur / /
zhes bya ba smos te /
yul dang shes pa gnyis 'brel pa dag mthong na ni mthong zhes nges par 'gyur ro / /
des ni 'di skad du ston par 'gyur te /
ba lang ni ba lang ma yin pa las log pa'i ngo bo nyid de rang gi mtshan nyid las tha mi dad pa nyid do / /
khyed kyis mthong ba ni ma mthong ba las log pa'i ngo bo nyid du khas mi len te /
de lta na don la rang rig par thal bar 'gyur ba'i phyir ro / /
de'i phyir mthong ba ni gsal ba yin la /
de yang mi shes pa yin na /
ji ltar don khyad par du byed par 'gyur /
dbyug pa rtogs par ma gyur na /
skyes bu dbyug pa can du gcod pa ni ma yin no / /
gal te gang gis 'dra ba mthong / /
sems gzhan gyis ni mthong gyur pa / /
de la mthong ba zhes bya na / /
zhes bya ba ni /
'on te sngon po dang mthong ba dag 'brel par mthong na mthong ba'o zhes bya bar nges pa ma yin gyi /
'on kyang sngon po la sogs pa'i don gyi ngo bo nyid gang zhig mthong ba don gyi gzugs brnyan 'phos pa can sems gzhan gyis mthong bar 'gyur ba'i don de la mthong ba zhes brjod cing zhen pa yin na /
de la lan btab pa'i phyir /
'di 'dra rang rig grub pa yin / /
zhes bya ba smos te don 'dzin pa'i shes pa 'di'i bdag nyid la don gyis gzhag pa'i 'dra ba do snang ngam mi snang zhes bya ba'i phyogs gnyis su brtag grang na /
gal te snang na ni /
de lta na rang rig pa grub par 'gyur te /
'di ltar de dang 'dra ba shes pa'i bdag nyid do / /
de rig par gyur na de'i bdag nyid kyang rig par 'gyur ba'i phyir rang rig pa grub pa yin no / /
'on te rang dngos mi rig na / /
ji ltar gzhan gyi ngo bo ni / /
ces bya ba la /
'on te shes pa bdag nyid kyi ngo bo nyid don gyi rnam pa can rig pa ma yin na /
de nyid kyi phyir rang rig pa grub pa ma yin gyi / /
'on kyang shes pa gzhan gyis rig par 'gyur ro zhe na /
de'i tshe shes pa rang nyid rig pa ma yin na /
gzhan gyi ngo bo nyid kyi don rig par ji ltar 'gyur te ma yin no / /
don gyi ngo bo nyid ni rig pa ma yin te /
'on kyang shes pa yod na'o / /
de yang ma grub na de ji ltar don grub par 'gyur ro / /
'on te shes pa de don gyi rnam pa can te /
de na rang la rig pa med kyang don gyi rig par byed pa rung ngo zhe na /
de ni ma yin te gang gi phyir / /
'dra ba las kyang myong zhes pa / /
sngar nyid rab tu gsal ba yin / /
zhes bya ba la /
shes pa la gnas pa'i 'dra ba las shes pa med pa yin yang don rig par byed pa zhes zer ba ni snga ma nyid du bzlog zin te /
'dra ba thams cad phan tshun du / /
myong ba dag tu thob par 'gyur / /
zhes bya ba der bsal to / /
gzhan yang gal te 'dra bas grub pa de'i tshe de las don rig par rigs te /
de yang mi srid do / /
gang gi phyir /
mthong ba dag nyid 'dra ba 'dzin / /
sngar ni don mthong med pa yin / /
ji ltar mthong ba 'di yis ni / /
'dra ba de las nges par 'gyur / /
zhes bya ba la /
mtshe ma mthong ba dga' 'di 'di dang 'dra ba po yin no snyam du 'dra bar 'dzin par 'gyur gyi mthong ba las snga bar don de mthong ba dang ldan pa'i skyes bu ni mthong ba'i dus na don snang ba ma yin te /
shes pa'i rnam pa de nyid mthong ba'i phyir ro / /
de ji ltar mthong ba dang lhan cig don 'di'i 'dra ba skyes bu des shes par 'gyur /
'on te don ni rnam pa dang ldan pa yin la /
shes pa ni rnam pa med pa ste /
de yang shes pa gzhan gyis 'dzin pa na mthong ba'o zhes nges pa yin gyi shes pa'i 'dra bas ni ma yin na /
gang gis na skyon du 'gyur zhe na /
'dra ba nyid kyang mi 'dod pa / /
gang yin de yis gnyis mthong med / /
de tsho don dam shes pa zhes / /
de dag shes pa'i gtam zin to / /
zhes bya ba smos te /
rgol ba gang zhig shes pa'i 'dra ba mi 'dod pa ste /
kyang gi sgras ni rang rig pa nyid kyang khas mi len pa'i rgol ba de'i shes pa dang don gyi mthong ba yang med par 'gyur te /
'di ltar don mthong ba ni de'i rnam pa can gyi shes pa ste /
ngo bo nyid kyis don nyams su myong bar mi rung ba'i phyir ro / /
shes pa'i rnam pa yang don gyi rig par byed pa ma yin te /
de la des ci yang mi byed pa'i phyir ro / /
cung zad kyang mi byed par rig pa por mi rung ste /
ha cang thal ches pa'i phyir ro / /
'on te don gyi 'bras bu yin pas don rig par byed pa po yin no zhe na /
de lta na yang dbang po la sogs pa bzhin don gyi ngo bo nyid nyams su myong ba ma yin te /
de'i 'bras bu zhes bya ba yang tha snyad tsam ma yin nam /
dper na dbang po'i nyams su myong ba zhes bya ba bzhin no / /
de'i phyir shes pa zhugs pa nyid kyis sngon po la sogs pa nyams su myong ba yin no / /
dad pa'i don la gal te rjes su dpag pa gtsor 'jug na ni /
shes pa'i rnam pa nyams su myong ba las kyang shes pa'i 'dra ba yod pa ma yin te /
de bas na don gyi rang bzhin nyams su myong ba yang ma yin la /
rjes su dpag pa yang ma yin no / /
de bzhin du gal te shes pa yang rang rig pa ma yin na /
de yod par grub pa ma yin no / /
'on te gzhan gyis rig na ni de'i tshe yang ma grub pa yin na /
ji ltar rig par byed par 'gyur / /
'on te shes pa gzhan de yang shes pa gzhan gyis rig na ni /
de yang ma grub pa nyid ma yin nam /
de ma 'grub par yang snga ma'i nyams su myong bar grub pa ma yin no / /
de'i tshe yang 'di don yin la 'di ni shes pa'o zhes pa dang /
de bzhin du don dang shes pa de dag shes pa yin no zhes bya ba 'di'i gtam zin pa ste bzlog pa yin no / /
de'i phyir 'gro ba ma lus pa long ba'am lkugs par 'gyur ro / /
de bas na gal te dkar po la sogs pa snang bar 'gyur na /
gang snang ba gsal bar myong bar 'gyur ro / /
gal te dkar po la sogs pa mngon par gsal ba las gzhan gyi rang bzhin yin na /
de'i tshe dkar po la sogs pa gsal bar mi 'gyur ro / /
ci ste rang dngos yin na de / /
rang nyid rab tu gsal bar 'gyur / /
gang la de mi gsal na yang / /
don yang mi gsal nyid du 'gyur / /
zhes bya ba la /
'on te gang 'di rig pa gsal bar nyams su myong bar snang ba de dkar po la sogs pa'i shes pa'i ngo bo nyid de /
dkar por dmigs pa gsal ba'i ngo bo nyid yin na ni / /
de la gsal bar byed pa gzhan med pa'i phyir /
rang nyid gsal bar 'gyur ro / /
'on te rang gi ngo bo nyid kyis gsal ba ma yin no zhe na /
de ni ma yin te /
gsal bar byed pa ste gang gi phyir dkar po la sogs pa mngon par gsal ba de'i gsal byed pa'i mi gsal bar 'gyur na /
don mi gsal ba nyid du 'gyur ro / /
gsal ba'i ngo bo nyid du rig pa ma yin na /
don mngon sum du bya bar mi rigs te /
dper na rjes su dpag par bya ba'i don bzhin no / /
de'i phyir gzung bar bya ba gsal ba'i rnam par snang ba nyid mngon sum nyid de /
de yang blo yi ngo bo nyid do / /
de bzhin du rjes su dpog pa la yang mi gsal bar snang ba nyid don gyi lkog tu gyur pa'o / /
gal te mi gsal bar myong ba med na de lkog tu gyur pa'i don rtogs pa med do / /
gsal ba ni blo'i ngo bo nyid yin pa'i phyir blo'i ngo bo nyid gsal ba dang mi gsal ba'i rnam pas gal te rang nyid myong ba ma yin na /
don thams cad mthong ba med pa nyid kyi phyir shes pa rang rig pa'o zhes bya ba 'di gnas pa yin no / /
don kun mthong med tshul 'di ni / /
bdag rig min pa'i phyogs dag la / /
blo mngon sum min rab smra ba / /
gang yin de la'ang lan brjod do / /
zhes bya ba ni /
rgol ba gang zhig blo mngon sum ma yin par smra ba de la yang de na kun mthong ba med pa 'dis lan brjod pa ste lan btab pa yin no / /
tshul ni sngar bstan pa nyid bzhin du /
gsal ba dang mi gsal bar myong ba mngon sum nyid ma yin na /
don rig pa med par 'gyur zhes bya ba yin no / /
gzhan yang /
rten dmigs goms pa'i bye brags las / /
tha dad par ni 'jug pa can / /
bde sdug 'dod pa la sogs pa'i / /
tha dad pa yi blo nyid dag / /
mngon sum de las tha dad gzhan / /
cung zad gsal min shes gang de / /
zhes bya ba la //
blo ni gdon mi za bar mngon sum yin te /
gang gi phyir / /
bde ba la sogs pa nyid kyi tha dad pa rnams mig la sogs pa rten dang dmigs pa gzugs la sogs pa dang /
sngar bde ba la sogs pa la goms pa'i bye brag gis bde ba la sogs pa'i ngo bo nyid /
tha dad par 'jug pa gang la yang yod pa de bde ba la sogs par tha dad par de dag ni thams cad kyi mngon sum yin no / /
de'i phyir blo lkog tu gyur pa yin no zhes zer ba'i dam bca' ba la mngon sum gyis gnod pa yin no / /
'on te bde ba la sogs pa la bems po'i ngo bo nyid yin la /
tha dad pa'i shes pas rig pa yin no zhe na /
de ni ma yin te /
gang gi phyir bde ba la sogs pa de dag gis dben pa gang de dag las tha dad pa'i shes pa gzhan cung zad kyang nang na rig pa med do zhes mngon sum gyis rtogs par byed do / /
de'i phyir bde ba la sogs pa nyid blo la rang gsal bas mngon sum yin no zhes bya bar gnas so / /
gal te gzhan gyis rig na ni / /
gzhan gyis kyang ni de myong 'gyur / /
zhes bya ba la /
'on te bde ba la sogs pa mngon sum yin yang rang rig pa ma yin te /
'o na ci zhe na /
bde ba la sogs pa shes pa gzhan gyis rig pa yin no zhe na /
'di la yang de las tha dad pa'i shes pa med do zhes bstan zin to / /
gzhan yang bde ba la sogs pa bdag nyid du skyes pa skyes bu gzhan gyis myong zhing khong du chud pa yin te /
dper na bdag bzhin no / /
'di ltar gang gi rgyud la bde ba skyes pa des 'di nyid myong ba ste /
'di lta ste bde ba la sogs pa shes pa gzhan gyis nyams su myong ba'o / /
gzhan gyis kyang shes pa gzhan gyis bde ba la sogs pa de khong du chud pa'i phyir /
de yang nyams su myong ba dang ldan par 'gyur ro / /
des bskyed pa'am der snang ba'i / /
blos rig gzhan gyis ma yin na / /
zhes bya ni /
'on te bde ba la sogs pa de dag las skyes pa dang bde ba la sogs par snang ba'i blos bde ba la sogs pa rig pa yin te /
rgyud so so ba bzhin no / /
gzhan gyi pha rol gyis ni ma yin te /
pha rol gyi bde ba la sogs pa rnams las skyes pa dang /
der snang ba'i blos rig pa ni ma yin te /
de'i phyir gzhan gyis nyams su myong ba ni ma yin no zhe na /
'dir smras pa /
dmigs par byed pa gzhan la yang / /
'di gnyis gdon mi za bar yod / /
ces bya ba ni /
pha rol gyi bde ba la dmigs pa'i skyes bu gzhan la yang bde ba la sogs pa las skyes pa dang der snang ba 'di gnyis yod pa yin te /
de'i phyir des kyang nyams su myong ba yin no / /
ci ste de las skyes min zhing / /
der snang ba can ma yin na / /
blo ni yul med thob par 'gyur / /
de mi 'dzin na spyi dag kyang / /
mi 'dzin zhes ni sngar bshad de / /
de dngos cung zad kyang dngos min / /
zhes bya ba la /
'on te skyes bu gzhan zhig pha rol gyi bde ba las blo ma skyes shing /
de pha rol gyi bde bar snang ba can yang ma yin gyi /
'on kyang rtags kyis stobs kyis skyes pa'o zhe na /
de lta na 'o na ni pha rol gyi bde ba shes pa'i blo gzhan de yul med par 'gyur zhing /
gzhan gyi bde ba mi 'dzin par thal bar 'gyur ro / /
'on te pha rol gyi bde ba ni mi snang gi /
'on kyang bde ba nyid kyi spyi skyes bu gzhan gyis 'dzin te /
rjes su dpag pa spyi'i yul can yin pa'i phyir ro zhe na /
pha rol gyi bde ba de mi 'dzin na de la gnas pa'i spyi yang mi 'dzin pa yin no / /
zhes sngar /
de'i mtshungs min zhing gsal ba min / /
zhes bya bar bstan zin to / /
gzhan yang gang gis rjes su dpog pa'i yul du gyur pa'i spyi de ni dngos po cung zad kyang ma yin te /
'di yang sngar bstan zin to / /
nye bar bsdu bar bya ba'i phyir / /
de phyir don snang ba 'di ni / /
blo de las ni gzhan ma yin / /
des mngon sum dang bdag rigs grub / /
ces bya ba smos te /
gang gi phyir blo gzhan gyis pha rol gyi bde ba shes pa'i ngo bo nyid dang don snang ba 'di ni pha rol gyi bde ba shes pa'i blo de las gzhan pa ma yin te /
'on kyang bdag nyid yin no / /
blo de las mngon sum nyid dang /
bdag rig pa de dag grub pa ste /
pha rol gyi bde bar snang ba ni shes pa'i ngo bo nyid yin pa'i phyir dang /
rang gi ngo bo nyid kyis snang ba'i phyir ro / /
gal te de la 'dzin byed kyang / /
mngon sum nyid ni min zhe na / /
zhes bya ba ni /
'o na gal te gzhan gyis pha rol gyi bde ba shes na 'o na ni gzhan gyi bde ba de mngon sum gyis mi 'dzin te /
de'i phyir des nyams su myong ba ma yin no / /
gang zhig rang gi bde ba la sogs pa mngon sum du byed pa des bde ba la sogs pa nyams su myong ba yin zhe na /
de la smras pa /
don mtshungs de dag cis tha dad / /
ces bya ba ste /
gang bde ba la sogs pa 'dzin par byed pa de nyid nyams su myong ba'i shes pa ste /
bde ba la sogs pa de nyid gzhan gyi shes pa yang rig pa yin te /
de'i phyir gang la don de yul dang mtshungs la ste 'dra ba rang dang gzhan gyi shes pa dag la yod pa de dag gi tha dad pa 'di mngon sum yin gyi /
shes pa yin la gzhan ni ma yin no zhes bya ba ci ste /
yod de med pa nyid kyi phyir mngon sum dang lkog tu gyur pa nyid kyang mtshungs par 'gyur te /
gzung bar bye brag med pa'i phyir ro / /
gal te mthong med las don gcig / /
lhan sogs myong bar nges na ni / /
gzhan gyis rnam kun mi 'dzin cing / /
myong ba'i tha dad dag kyang gsal / /
zhes bya ba la /
'on te rang dang gzhan gyi shes pa dag don gcig pa nyid yin na /
gcig la dga' ba dang bde ba'i rang bzhin can du myong ba yin la /
gzhan la ni gdung ba la sogs pa'i bdag nyid du mi 'gyur te /
spyir bde ba tsam zhig shes pa'o / /
nyams su myong bar nges pa de ma mthong ba'i chos dang chos ma yin pa'i mtshan nyid las 'gyur ro / /
yang na gang la don gcig la 'dus pa'i shes pas bde ba la sogs pa myong ba yod pa de la dga' ba la sogs pa skye'o / /
gzhan gyi shes pa ni pha rol gyi bde ba dang don gcig la 'phrod pa 'du ba ma yin te /
des na gzhan gyi bde ba myong ba ma yin no / /
sogs pa'i sgras ni dbang phyug la sogs pa'i rgyu gzung ngo zhe na /
gal te de lta na ma mthong ba la sogs pa'i rgyu las nges pa skye ba de'i tshe ma mthong ba la sogs pa'i stobs kyis rnam pa thams cad du rnam pa gang gis kyang skyes bu gzhan gyis pha rol gyi bde ba la sogs pa 'dzin pa ma yin no zhes bya bar 'dir ci ste mi 'gyur /
'di ltar chos la sogs pa nyid kyis bde ba la sogs pa myong ba gcig la gsal zhing gzhan mi gsal bar rtsom pa de la phan tshun du 'jug pa'i phyir /
shes pa nyid bde ba la sogs pa snang ba dang ldan par rigs so / /
bde ba la sogs pa snang ba'i shes pa myong ba'i tha dad pa gsal ba dang mi gsal ba'i ngo bo nyid kho bo cag gis kyang /
rigs zhes bya ba phan tshun rten / /
zhes bya bar gsal ba yin no / /
de ltar re zhig rang rig pa ma yin pa'i phyogs la spyir skyon brjod nas /
da ni bye brag pa la khyad par du skyon brjod par bya ba'i phyir /
gang dag rnal 'byor mngon sum gyis / /
gzhan gyi bde ba la sogs myong / /
'dod la nyams myong mtshungs 'gyur bas / /
de dag de bzhin snyon smongs 'gyur / /
zhes bya ba smos te /
bye brag pa gang dag rnal 'byor pa yod pa de dag gis mngon sum kho nas gzhan gyi bde ba rig par 'dod de /
rnal 'byor de dag kyang snyon smongs pa ste sdug bsngal mtshungs par nyams su myong bar 'gyur te /
mngon sum nyid kyis gzhan gyi sdug bsngal la sogs pa 'dzin pa'i phyir ro / /
de bas na nad pa bzhin de'i tshe rnal 'byor de dag kyang nad par 'gyur ro // //
tshad ma rnam 'grel gyi 'grel pa / /
bam po bco brgyad pa /
ci ste /
gal te yul dbang 'dus med phyir / /
de dag gi ni sdug bsngal dang / /
de las 'byung can skye min na / /
zhes bya ba ni /
'on te yul te 'gro ba bzang mo la sogs pa dang /
'dus pa ste 'brel ba de med pas rnal 'byor pa de dag yul dang dbang po 'dus pa de las 'byung ba gang la yod pa'i bde ba'am sdug bsngal de skyes bar 'gyur ba ma yin no / /
'khor ba ba gang zhig yul dang dbang po'i 'du ba yod pa de nyid la de las 'byung ba'i sdug bsngal la sogs pa skye ba'i rnal 'byor pa la ni ma yin no zhe na /
de ni mi bden te /
'di ltar /
sdug bsngal kun nas 'byung ba dag / /
sdug bsngal myong min 'on kyang ni / /
sdug bsngal shes pa 'byung ba yin / /
sdug bsngal la sogs ma myong ba / /
gdung dang phan 'dogs rgyu ma yin / /
zhes bya ba la /
sdug bsngal 'byung ba tsam ni sdug bsngal nyams su myong ba dang ldan pa ma yin te /
'o na ci yin zhe na /
sdug bsngal mngon du byed pa'i nyams su myong bas gdung ba yin te /
'di ltar mi'i bu mo dag la phan tshun reg pa'i dbang po 'brel pa las skyes pa'i bde ba thun mong ba spu ldang ba la sogs par snang ba ma yin nam /
de phyir nyams su myong na bde bar 'gyur gyi /
bde ba skyes pa tsam gyis ni ma yin no / /
gang gi phyir sdug bsngal la sogs par rang snang bar ma gyur na /
gdung ba dang phan 'dogs pa'i rgyu ma yin no / /
'o na te sangs rgyas pa'i rnal 'byor pas kyang gzhan gyi sdug bsngal rig pa ma yin nam /
de ji ltar gdung bar mi 'gyur zhe na /
gang tshe bdag nyid sdug bsngal na / /
rang ngo bor snang gdung ba yin / /
de dmigs shes pa de ltar min / /
de tshe thal bar 'gyur ba med / /
ces bya ba smos te /
gang gi tshe sdug bsngal rang gi ngo bo nyid kyis nyams su myong bar skyes par gyur pa'i bdag nyid kyis gdung ba dang /
gdung ba med par khas len pa de'i tshe de sdug bsngal bar 'gyur gyi sdug bsngal gsum la dmigs pa'i shes pa tsam gyis gdung ba ni ma yin gyi /
'di ltar khas len pa'i tshe rnal 'byor ba gzhan gyi sdug bsngal rig pa yin yang nad par thal 'gyur ba ni med de /
'di ltar skam la gnas pa chu la dmigs pa la sogs pa bzhin bde ba la sogs pa la dmigs pa ma yin no / /
khyed kyi lugs kyis na skam la gnas pa bzhin bde ba thams cad la dmigs pa ste /
shes pa gzhan gyis nyams su myong ba'i phyir bde ba myong ba nyid yin gyi /
phan 'dogs par skye bar ni ma yin pa'i phyir /
skyon yod pa yin no / /
des na shes pa thams cad kyi / /
dmigs myong dag ni tha dad min / /
don dang 'dra ba dmigs pa ste /
rang nyid gsal ba bdag rig yin / /
zhes bya ba la /
gang gi phyir bde ba nyams su myong bar skyes pa phan 'dogs pa yin gyi /
de la dmigs pa'i shes pa gzhan ni ma yin no / /
rgyu de'i phyir shes pa thams cad kyi dmigs pa dad myong ba de dag tha dad pa yin te /
don dang 'dra ba ster bar nus pa ni dmigs pa yin la /
rig pa nyams su myong ba ni rang nyid gsal bar snang bar gyur pa ma yin nam /
de bas na bde ba ni rang rig pa nyid du rig pa'i phyir /
shes pa thams cad rang rig pa nyid do zhes bya bar gnas so / /
gzhan du na bde ba la sogs pa'i bye brag med par 'gyur ro / /
gzhan yang gal te shes pa rang rig pa ma yin na ni / /
nam yang shes pa 'di rtogs pa zhes bya bar mi 'gyur ro / /
de'i phyir /
gzhan yang mngon sum nyid med na / /
blo ni rtags las rtogs par 'gyur / /
de yang dbang po don dam blo / /
yid byed snga ma nyid kyang 'gyur / /
'di yi 'bras bu'i rgyu tshogs na / /
'brel ba can gzhan yod ma yin / /
nus pa mthong ba med phyir ro / /
zhes bya ba la /
gzugs la sogs pa'i blo la mngon sum nyid med pa rtags las rtogs par 'gyur te /
tshad ma gzhan med pa'i phyir ro / /
blo'i rtags de yang dbang po yin nam /
phyi rol gyi don yin nam /
don gyi blo yin nam /
sngon gyi yid la byed pa yin te /
rnam pa bzhir brtag par bya'o / /
'o na ci'i phyir bdag la sogs pa gzhan dag kyang rtag par mi byed ce na 'bras bu gzugs mthong ba'i rgyu tshogs pa na 'brel pa can gzhan yod pa ma yin te /
mig la sogs pa ma rtogs pa shes pa skye ba'i nus pa ma mthong ba'i phyir ro / /
de la rjes su 'gro ba dang ldog pa yis gzhan pa'i nus pa der ma mthong ba'i phyir ro / /
don gyis go ba yang 'brel pa mthong ba las 'thad pa'i phyir la / /
de yang med do / /
'on te dbang po la sogs pa nyid kyi nang nas gcig rtags yin no zhe na /
de'i phyir /
de la 'khrul phyir dbang po min / /
zhes bya ba smos te /
de la dbang po la sogs pa'i nang nas dbang po ni rtags ma yin te /
'khrul par 'gyur ba'i phyir la /
rtags ni ma 'khrul pa yin pa'i phyir ro / /
dbang po blo la mi 'khrul pa ma yin te /
rgyu nyid du khas blangs pa'i phyir ro / /
rgyu'i nus pa yang 'bras bu mthong ba nges pa yin gyi /
dbang po'i 'bras bu shes pa yin par grub pa yang ma yin na /
gang gis de rtags su 'gyur /
de bzhin don dang blo yid byed / /
shes yin de dag kyang mi 'grub / /
ma grub pa ni rtags nyid min / /
zhes bya ba la /
de bzhin du 'on kyang rtags ma yin te /
de yang dbang po bzhin 'khrul pa nyid kyi phyir ro / /
blo dang yid la byed pa de dag kyang shes pa yin te /
de bas na de dag mngon sum gyis ma grub pa yin no / /
des na shes pa'i ngo bo nyid yin pa'i phyir blo dang yid la byed pa ma grub pa ste /
rtags ma yin no / /
'on te ma grub kyang yod pa tsam gyi rtags ma yin nam zhe na /
de ni ma yin te /
du ba la sogs pa ma grub na rtags nyid ma yin pa'i phyir ro / /
gal te ma grub kyang rtags yin na de'i tshe thams cad kyang rtags nyid du 'gyur ba'i phyir thams cad kyis thams cad grub par 'gyur ro / /
de nyid kyi phyir /
ma grub na ni rtags nyid min / /
zhes bya ba smos so / /
gal te don gsal rtags yin par / /
'dod na de shes ma yin nam / /
zhes bya ba ni /
de bzhin du don gyi gsal ba yod pa de blo'i rtags yin te /
'di ltar don ni yod pa tsam gyis gsal ba ma yin te /
don thams cad kyis gsal bar thal bar 'gyur ba'i phyir ro / /
de bas na thams cad kyis thams cad mkhyen par 'gyur ro / /
de'i phyir blos don gsal bar byas pa de de'i rtags yin no / /
de la de nyid don gsal bar shes par byas pa de yang mngon sum yin pa'i phyir blo yang mngon sum yin no zhe na 'on te gsal bar byas pa'i ngo bo nyid kyang rtags ma yin te /
de lkog tu gyur pa yin pa'i phyir ro / /
'on kyang /
'dis ni don gsal gsal ba ste / /
gsal ba nyams myong ma yin la / /
de gsal nges pa med phyir ro / /
zhes bya ste /
don gsal ba ni mngon sum gyi blo'i rtags yin par 'dod pa de la don gsal ba yang 'di nyid kyis gsal ba yin te /
gsal ba ma grub pa 'dis don gsal ba blo'i rtags su grub pa ma yin par brjod do / /
rgyu ci'i phyir zhe na /
gsal ba nyams su ma myong ba de'i tshe gsal ba'i don gyis gsal ba nyid mi shes pa'i phyir ro / /
de bas na gsal ba'i don ma grub pa'i phyir rtags ma yin no / /
'on te don gyi bye brag dga' / /
de nyid gsal bar 'dod na ni / /
zhes bya ba ni /
'on te blo'i ngo bo nyid ni gsal ba zhes mi bya'i /
'on kyang don gyi bye brag 'ga' zhig blo'i byed pa la snang du rung ba'i mtshan nyid can la gsal ba zhes brjod do zhe na /
de ni ma yin te /
gang gi phyir / /
skye ba dang ni 'jig pa yi / /
don la bye brag cung zad med / /
ces bya ba la /
don gang zhig la skye ba dang / /
'jigs pa dang /
ldan pa ma yin pa'i don de la blo'i chos las bye brag cung zad kyang yod pa ma yin no / /
gal te yang don nyid la gsal ba'i ngo bo nyid kyi bye brag 'ga' zhig yod na /
de nyid shes pa yin te /
shes pa gzhan gyis ci zhig bya / /
zhes bstan zin to / /
de bas na rtag pa'i don la khyad par yod pa ma yin no / /
'on te shes pa'i dus na snang du rung ba'i ngo bo nyid kyi don skye'o zhe na /
de'i tshe /
de 'dod na yang shes so sor / /
skad cig 'jigs par thal bar 'gyur / /
zhes bya ba la /
khyad par de 'dod na shes pa dang shes pa so sor khyad par gzhan dang gzhan du skye ba'i phyir skad cig 'jig par thal bar 'gyur te /
de'i phyir shes pa'i dus na ma rtogs pa'i ngo bo nyid las log pa ni khyad par gsal ba'i ngo bo nyid rang rig pa skad cig ma yin pa'i phyir don gzhan brtags te ci zhig bya /
gzhan yang /
de yang shes pa'am shes min 'gyur / /
zhes bya ba la /
don gyi khyad par de yang snang du rung ba'i ngo bo nyid dam ma shes pa gcig blo'i rtags su 'gyur grang na /
gal te shes pa rtags yin na / /
shes pa yongs su ma bcad par / /
'di shes so zhes ji ltar shes / /
zhes bya ba la /
de la gal te don gyi khyad par shes pa nyid blo'i rtags yin na /
de'i tshe shes pa ma rtogs par khyad par 'di ni shes so zhes ji ltar nges par byed /
'on te khyad par rang nyid yongs su gcod pa de'i tshe blo don med par 'gyur te /
khyad par de nyid shes pa yin mod / /
'on te ma shes pa'i khyad par rtags yin na /
'di'i tshe /
shes nyid yongs su ma bcad par / /
de ni ji ltar go byed yin / /
zhes bya ba ni /
don de khyad par can yang shes pas ma rtogs par blo'i go bar byed pa ma yin no / /
gal te don shes pa'o zhe na /
de'i tshe shes pa yang rtogs par 'gyur te /
don shes pa'i tshe don gcod par 'gyur ro / /
de ci'i phyir don shes so zhes gzhi mthun pa'i phyir / /
dper na dkar po'i don zhes bya ba la lta bu ste /
dkar po nyid tha dad pa ni ma yin no / /
'on te don las tha dad par blta na ni /
de'i tshe /
ma mthong ba can gzhan gyi ni / /
mthong ba la lar mthong ba med / /
ces bya ba la // /
gal te mthong ba'i don las shes pa tha dad cing rtogs pa med na ni /
ji ltar mthong ba'i ngo bo nyid yongs su gcod / /
'on te don mthong ba'i phyir shes pa lkog tu gyur pa yin na yang /
mthong ba zhes bya ba yin no zhe na /
de ni ma yin te /
gang gi phyir don gang zhig la mthong ba dang ma mthong ba yod pa de dag skyes bus gzhan mthong bar gyur pa ni rang gis gang du yang mthong ba med do / /
gal te yang ma mthong bar yang don mthong na ni rang nyid kyis mthong bar 'gyur gzhan gyis mthong bas kyang rang gis mthong bar 'gyur te /
mthong ba'i don gyi khyad par gcig pa'i phyir ro / /
'on te don gyi khyad par skyes bu so so la tha dad pa'i phyir /
bdag nyid kyis mthong ba'i khyad par mthong ba'i phyir rang gis mthong bar khong du chud par 'gyur zhing gzhan gyis mthong ba'i khyad par mthong bas gzhan gyis mthong bar rtogs par bya'o / /
bye brag de gzhan mthong ba la'ang / /
yod phyir rang blo rtogs par 'gyur / /
zhes bya ba smos te /
don gyi khyad par gsal ba'i ngo bo nyid de gzhan mthong ba la yod kyang /
de nyid kyi phyir rang gi blo rtogs par 'gyur ro zhe na /
gal te yang de lta bu'i khyad par yod pa de lta na yang de rnams rang rig pa dang bral bas de dag gis kyang mthong ba nyid du 'gyur ro / /
de'i phyir rang gzhan gyi bo rtogs par 'gyur te /
gang gi phyir rang rig pas rang mthong ba nyid du 'gyur bas so / /
'on te rang mthong ba nyid kyang shes pa gzhan gyis mthong bar 'gyur te /
de'i tshe rang mthong ba nyid la yang rang mthong ba gzhan yod pas thug pa med par 'gyur ro / /
'on te thams cad du mthong ba nyid ni gcig kho na'o zhe na /
de lta na ni khyad par gzhan gyis mthong ba yod par na rang gi blo rtogs par 'gyur ro / /
de yi rang chos la ltos pa / /
med par don chos 'ba' zhig las / /
blo ni rjes dpog ma yin te / /
rang blo las gzhan rang chos ci / /
zhes bya ba la /
gang gi phyir rang gi blo rjes su dpog pa la dbang po la sogs pa rtags ma yin pa de'i phyir rang gi blo rjes su dpog pa ni rang ste bdag nyid kyi chos la ltos pa med par don gyi chos kyi khyad par 'ba' zhig las 'thad pa ma yin te /
yul gyi chos de skye bo thams cad kyi thun mong ba yin pa'i phyir ro / /
de bas rang gi chos kho na rang rang gi blo rjes su dpog pa yin te /
chos de yang rang gi blo las gzhan cig zhig yin te ci yang med do / /
blo de yang mngon sum ma yin na rjes su dpag pas kyang ci zhig dpog par byed /
'on te bde ba dul sogs pa'i blo rgyu mtshungs pa las skyes pa can gyi blo de rjes su dpog pa ste /
bdag nyid kyi chos yin pa'i phyir ro zhe na / /
blo rgyu mngon sum gang yin pa / /
rgyu mtshungs pa las skyes pa can / /
blo las de ji ltar tha dad / /
gzhan skyes de yang 'khrul pa can / /
zhes bya ba smos te /
rang gi chos mthong ba'i rang bzhin can gang yin pa'am /
mngon sum du gyur pa'i bde ba la sogs pa ni blo mngon sum ma yin pa'i rgyu yin te /
de gal te blo dang lhan cig rgyu mig la sogs pa dang mtshungs par skye ba gang la yod pa de lta bur gyur pa ni /
de'i tshe rang gi chos de dang blo la tha dad pa ci zhig yod / /
de'i phyir bde ba la sogs pa dang rang mthong ba ni rang rig pa kho na'o zhes bstan pas de'i bdag nyid can gyi blo yang rang rig pa nyid do / /
'on te blo mngon sum ma yin na de'i tshe rang gi chos kyang mngon sum ma yin pa nyid du 'gyur na /
ji ltar rjes su dpog pa yin / /
'o na te rang gi chos ni blo dang rgyu mi mtshungs pa las skyes pa can te /
de'i tshe blo las gzhan pa'i rgyu las skyes pa rang gi chos yin na 'khrul pa can du 'gyur ro / /
rgyu gzhan la rag las nas skye ba gang la yod pa de ni blo la mi 'khrul bar mi 'gyur te /
ha cang thal ches pa'i phyir ro / /
'on te blos bskyed pa nyid kyi chos 'ga' zhig blo'i rtags yin no zhe na /
de la smras pa /
gzugs sogs yul ni lnga po dang / /
dbang po dag dang dmigs pa dag / /
ma rtogs de yi 'bras bu gzhan / /
nye bar mtshon pa ma yin no / /
zhes bya ba yin te /
gzugs la sogs pa'i yul lnga dang /
mig gi dbang po la sogs pa'i dbang po dag dang gzugs la sogs pa la dmigs pa dag ste /
de dag ma rtogs pa'i blo de'i 'bras bu gzhan dmigs pa ma yin no / /
de'i phyir dbang po la sogs pa'i tshogs ni de'i rtags ma yin no / /
'on te gzugs la sogs pa'i nang na gang yang rung ba zhig blo'i 'bras bu yin no zhe na /
de yang ma yin te /
de la gnyis ni mngon sum ste / /
gzugs mthong ba las skyes pa gang / /
don lnga dag las gcig mthong min / /
gzhan du gsal ba srid pa can / /
zhes bya ba la /
de la gzugs la sogs pa rnams kyi nang nas dbang po dang shes pa gnyis ni mngon sum ste /
de'i phyir de ni 'bras bu'am rtags ma yin no / /
gzugs la sogs pa'i don lnga'i nang nas don gang zhig gzugs mthong ba las skyes pa'i don gcig kyang mthong ba ma yin no / /
de lta yin na gzugs mthong ba ma rtogs pa la gsal ba srid pa can te ma byas pa skye ba can yin no / /
'o na gal te gzugs mthong ba las skyes pa nyid kyi gzugs la sogs pa mi rtogs pa de lta na yang nye bar gyur pa tsam gyis blo'i rtogs par byed pa'o zhe na /
de ltar shes byed gang yin te / /
rtags yin zer ba bzhad gad rgyu / /
zhes bya ba smos te /
dngos po gang zhig de ltar bsgrub bya med na med pa dang /
rang gi ngo bo nyid kyis shes pa ma yin pa de ni nye bar gyur pa tsam gyis blo'i rtags yin no zhes zer ba 'di dag ni shin tu bzhad gad kyi rgyu yin no / /
mngon sum gyi nyams su myong ba ma rtogs pa gzugs la sogs pa'i ngo bo nyid rtogs pa ma yin te /
de bas na rtags nyid ma yin no / /
yang na don rtogs pa yin du chug na yang de lta mod kyi rtags ni ma yin te /
rtags yod pa dag yin na yang / /
de dang lhan cig de mthong med / /
ji ltar rtogs te rtags dag ni / /
ma mthong na ni gsal byed min / /
zhes bya ba la / /
gzugs la sogs pa'i rtags yod na yang /
blo de gzugs la sogs pa'i rtags de dang lhan cig mthong ba med pa'i skyes bu'i blo ji ltar rtogs par 'gyur /
gang gi phyir rtags ni sngar ma mthong bar gsal bar byed pa ma yin zhing /
mthong ba nyid kyi me'i du ba las nges pa skye ba'i phyir ro / /
'on te gzugs la sogs pa'i rtags de nyid las blo snga ma shes shing /
de'i rjes la rjes su dpog pa ste /
gang mngon sum gyis mthong ba nyid kyi don la rjes su dpag pa'i tshad ma gzhan gyis khong du chud par 'gyur ro zhes bya ba 'di la nges pa yod pa ma yin no zhe na /
rtags de nyid las 'di snga bar / /
grub pa yin par smra na ni / /
dpe gzhan bsgrub par bya ba nyid / /
de la yang zhes thug med 'gyur / /
zhes bya ba smos te /
gzugs la sogs pa'i rtags de nyid las blo la sogs pa'i bsgrub par bya ba sngar 'brel pa shes pa'i dus su blo khas len par byed na /
de'i dpe la yang dpe gzhan dgos pas /
dpe med par rjes su dpag pa mi 'jug pa'i phyir thug pa med par 'gyur ro / /
'on te don gyis go bas blo shes so zhe na /
de ni ma yin te /
gal te blo grub na de'i tshe gzhan ci zhig yod /
gal te rtogs par ma grub pas don rtogs pa mi skye'o zhe na /
'o na don rtogs pa zhes bya ba 'di ci zhig yin /
rtogs pa'i yul du byas pa'o zhe na /
rtogs pa nyid khong du ma chud par rtogs pa'i yul nyid du de ma grub pa ma yin nam /
'on te rtogs pa ni mdun na gnas pa nyid yin no zhe na mdun na gnas pa yang ma rtogs par blo yis ji ltar go bar 'gyur /
'on te mdun na gnas pa rtogs pa nyid yin no zhe na /
de'i tshe de la yang mdun du gnas pa gzhan yod pas thug pa med par 'gyur ro / /
de bas na mdun na gnas pa'am gzhan yang rung ste /
don gyi chos blo grub par byed pa la rtags ma yin pa'i phyir /
de phyir blo las don grub kyi / /
don las de ni nam yang min / /
de ma grub na don rang nyid / /
rab tu grub pa med phyir ro / /
zhes smos te /
de lta bas na blo las don grub kyi /
don rtogs pa'am ma rtogs pa las de ni nam yang grub pa ma yin no / /
blo de ma grub par yang don rang nyid mi 'grub pa'i phyir ro / /
gang gi tshe blo nyid kyis don la khyab par mthong ba de'i tshe de yis rtogs par 'gyur gyi /
de lta ma yin na ci yang rtogs pa med par 'gyur te /
rang nyid kyis thams cad rtogs par mi 'gyur te blo'i byed pa ma mthong ba'i phyir ro / /
gzhan yang /
mngon sum blo ni mthong nas kyang / /
de yi g.yo 'gul brjod la sogs / /
gzhan sems rjes dpog mi 'gyur te / /
bdag 'brel mthong ba med phyir ro / /
zhes bya ba la /
khyod kyi lugs kyis bdag nyid la blo mngon sum gyis ma mthong bar de'i g.yo 'gul te lus kyi bsgul bskyod dang brjod pa ste /
lus kyi gnas skabs kyi khyad par la sogs pa'i 'bras bu mthong nas /
gzhan gyi rgyud la yod pa'i gzhan gyi sems rjes su dpog par mi 'gyur te /
bdag nyid la blo dang g.yo 'gul la sogs pa 'brel par ma mthong ba'i phyir ro / /
ma mthong ba yang blo mngon sum ma yin pa'i phyir ro / /
de bas na gzhan gyi sems rtogs par mi 'gyur ro / /
gzhan yang / /
yid kyi blo yang ma yin te / /
don rtags grub pa med phyir ro / /
zhes bya ba la /
rjes su dpog par yang mi 'gyur ro zhes bya bar bsnyegs so / /
gal te don mthong nas blo rjes su dpog na ni de'i tshe yid kyi blo la don yod pa ma yin na de la rtags kyis ci zhig byed /
don med pa yang 'das pa ni 'gags la ma 'ongs pa ni ma skyes pa'i phyir dang /
yul la sogs pa chod pa'i don yang 'dzin par nus pa'i phyir ro / /
gzhan du na don thams cad mthong bar 'gyur ro zhes bstan zin to / /
'o na gal te rtag tu blo mngon sum ma yin pa de lta na yang gzhan gyi sems la sogs pa rjes su dpog par 'gyur te /
ji srid du blo don mthong ba'i dus na mi snang ba la phyis shes pa gzhan gyis 'dzin pa /
de lta na ni 'brel pa 'dzin pa na /
g.yo 'gul la sogs pa'i bya bas rjes su dpog par byed do zhe na /
de la smras pa /
khyod kyi blo yang blo gzhan gyis / /
ji ltar rab tu gsal bar 'gyur / /
zhes bya ba la /
khyed kyi lugs kyis shes pa gzhan gyis blo snga ma ji ltar gsal bar 'gyur te ma yin no / /
gang gi phyir /
gsal min bdag mtshungs pa yi phyir / /
gang la gsal bya gsal byed dngos / /
zhes bya ba la /
shes pa gnyi ga yang mi gsal ba'i bdag nyid yin na /
nyams su myong ba med par mtshungs pa'i phyir / /
bum pa dang snam bu bzhin gsal bar bya ba dang /
gsal bar byed par ji ltar 'gyur te ma yin no / /
'di ltar gsal bas mi gsal ba'i bum pa la sogs pa gsal bar byed de /
yul ni ji ltar gsal ba yin / /
gsal la ngo bo 'pho phyir ro / /
zhes bya ba la /
gal te mi gsal ba'i bdag nyid kyi gsal ba ma yin na yul yang bems po yin pa'i phyir /
gsal ba ma yin par 'gyur te /
don ngo bo nyid kyis gsal ba ni ma yin no / /
'on kyang shes pa gsal ba la don gyi ngo bo nyid 'pho ba la yul gsal ba zhes brjod do / /
dper na sgron ma'i 'od zer la sogs pa bum pa la sogs pa la 'phos pas gsal ba bzhin no / /
gal te gsal ba la gzugs 'phos pa las don gsal ba de'i tshe gsal ba yang gsal ba gzhan la 'phos pas gsal ba yin nam /
'di ni mi srid do / /
smras pa /
gsal ba de yang de'i dngos te / /
rang nyid rab tu gsal bar byed / /
ces bya ba la /
shes pa'i ngo bo nyid kyis gsal ba de yang de'i ngo bo ste rang gsal ba'i dngos por rang nyid kyis gsal bar byed pa yin gyi /
gsal ba gzhan la ltos pa ni ma yin no / /
'on te blo snga ma mi gsal ba'i bdag nyid yin yang blo phyi mas snga ma gsal ba'i bdag nyid de /
de bzhin du blo snga ma la gzugs nye bar 'phos pa don yang blo la gsal ba yin no zhe na /
'dir smras pa /
de ltar blo ni khas len na / /
blo la blo ni rang rig par / /
grub kyi gzhan du chos mtshungs can / /
yul yang blo dang lhan cig ces / /
zhes bya ba la /
blo rang nyid gsal ba de ltar khas len na ni da ni mi gsal ba blo la 'phos pa las gsal bar 'dod pa 'di la blo yi yul can gyi blo gang yin pa de rang gi ngo bo nyid kyis rig par grub kyi /
de lta ma yin te /
gal te blo gsal ba ma yin pa de'i tshe gzhan gyis gsal bar bya ba'i phyir /
yul yang blo dang lhan cig chos mtshungs pa can yin pas yul yang blo'i gsal bar byed par 'gyur ro / /
de'i phyir don dang shes pa dag tha dad par grub pa ma yin no / /
de phyir kho bos blo gsal dngos / /
de ni rang nyid gsal bar 'dod / /
'di la gzhan dngos 'phos pas na / /
gsal bar gyur pa gsal ba yin / /
zhes bya ba la /
gang gi phyir shes pa gzhan gyis 'dzin pa'i shes pa la don dang shes pa tha dad pa med pa'i phyir ro / /
kho bo cag ni blo gsal ba'i ngo bo nyid / /
de yang rang nyid kyis snang ba 'dod kyi /
gzhan ni don de blo 'di las gzugs 'phos pas gsal bar gyur pas gsal ba yin no / /
blo gcig ni rang gsal bar byed par 'dod pa ma yin nam /
gzhan ni gsal bar bya ba ste 'dra ba 'byung ba'i phyir /
dper na bum pa'i gzugs 'dzin pa bzhin no zhe na /
'dir smras pa /
'dra ba yin na yang blo gzhan / /
'di yis gsal bar mi 'dod de / /
rang nyid gsal bar byed pa'i phyir / /
don de'i ngo bo gsal bar 'gyur / /
zhes bya ba la /
blo phyi ma ni blo snga ma dang 'dra bar gyur pa yin yang /
blo gzhan de snga ma blo phyi ma des 'dra ba las gsal bar bya bar mi 'dod pas blo snga ma rang nyid de bdag nyid kyis gsal ba'i phyir dang mi gsal ba ni gsal bar 'gyur gyi byed par 'dod de /
gsal bar byed pa la ni chos 'dra ba tsam gyis gzhan la ltos pa ma yin no / /
gal te 'dra bar rig pa las don ji ltar gsal bar 'gyur te don ni ngo bo ste gsal ba'i ngo bo nyid kyis gsal bar 'gyur gyi / /
gzhan gyis myong ba ni ma yin no / /
blo'i ni gnyi ga yang rang gsal ba nyid yin pa'i phyir gsal bar bya ba dang gsal bar byed pa'i dngos po ma yin no / /
dper na sgron ma dag bzhin du / /
gsal bya gsal byed khyad par gyi / /
mar me bum pa de rten can / /
tha snyad du ni grags pa yin / /
zhes bya ba la /
dper na sgron ma gnyi ga yang gsal ba'i ngo bo nyid de /
'dra ba yin yang gsal bar bya ba dang gsal bar byed pa'i dngos po ma yin no / /
de bzhin du blo'i yang yin no / /
dper na sgron ma dang bum pa dag de la brten pa can te gsal ba la brten pa ste /
bum pa gsal bar bya ba yin la /
gsal bar byed pa sgron ma yin no zhes tha snyad du byed pa de bzhin du shes pa dang don dag kyang gsal bar byed pa dang gsal bar bya ba'i tha snyad gdags kyi /
don dam par ni rang rig pa kho na yin no / /
zhar la 'ongs pa de tsam du ran no / /
gzhan yang / /
yul dang dbang po tsam gyis ni / /
mthong ba zhes byar nges pa med / /
de'i phyir gang las 'di de'i 'am / /
yang na shes pa gzhan gyir snang / /
zhes bya ba la /
yul dang dbang po de tsam gyi blo med par mthong ba zhes bya ba'i nges par skye ba ma yin te /
gal te yang yul dang dbang po tsam nyid kyis mthong ba zhes bya ba'i nges par 'gyur na /
de'i tshe dngos po thams cad mthong ba'o zhes bya bar nges par 'gyur ro / /
'on te mthong ba nyid la mthong brtse zhes pa yin gyi thams cad ma yin no zhe na /
mthong ba zhes bya ba 'di ci yin /
shes pa'i yul du byas pa'o zhe na /
'o na 'di mthong zhes bya ba ci zhig yin te /
'di nyid la yang brtsad pa mtshungs so / /
'on te gang du mig mngon du phyogs pa 'di nyid mthong ba'o zhe na /
'o na mig mngon du phyogs pa zhes ji ltar shes pa yin /
de bas na mig gi yang mthong ba nyid kyis shes pa gzhan mig la sogs pa la ltos nas thug pa med par 'gyur ro / /
des na gang zhig mthong ba las 'di mthong ba'o zhes nges pa'i phyir /
mig la sogs pa de 'am /
shes pa gzhan gyi mthong ba ni rang rig pa yin te /
gzhan du na mthong ba zhes pa nges pa nyid du mi rung ba'i phyir ro / /
dran pa las kyang bdag rig grub / /
shes pa gzhan gyis myong na ni / /
yi ge mang sdod med pa'i phyir / /
yi ge ring sogs 'dzin mi 'gyur / /
zhes bya ba la /
yul gyi shes pa dang de'i shes pa'i khyad par 'ba' zhig las shes pa'i rang rig pa grub pa ma yin te /
dran pa las kyang bdag nyid rig pa grub pa yin no / /
'on te dran pa ni nyams su myong btsam grub kyi /
rang rig pa ma yin te /
rig pa gzhan gyis kyang don gyi shes pa dran par rigs so zhe na /
de ni ma yin te /
gang gi phyir /
shes pa gzhan gyi myong na ni / /
thung ngu dang cha gsum pa dang zla ba phyed dang zla ba gcig la sogs pa rdzogs par 'dzin par mi 'gyur te /
yi ge'am ma mo rnams mang po mi sdod pa'i phyir /
dper na thung ngu gnyis sdom pa ni ma mo gnyis pa'i dus su sdod pa med pa'o / /
mi sdod na yang ma mo la sogs pa mi sdod pa dag mi sdod pa'i ma mo snga ma dang lhan cig 'dzin par mi nus so zhes sngar bstan te /
de'i phyir thung ngu dang sum 'gyur dang zla ba la sogs pa 'dzin pa ma yin no / /
ma mo re re 'dzin pa na ring po la sogs pa 'dzin pa ma yin te /
dper na thung ngu dang ring po gnyis brjod pa bzhin no / /
'on te rang rig pa gang yin pa de'i yang ji ltar ring po la sogs 'dzin pa yin no zhe na /
ring po'i rnam pa can gyi blo gcig nyams su myong ba la ring po 'dzin par 'jog pa yin no / /
'on te yi ge rnams sdod pa'i phyir /
yi ge sdod pa rnams 'dzin pa las ring po la sogs pa 'dzin to zhe na /
'dir smras pa /
sdod pa yin na rim ldan min / /
blo ni cig car snang ba'i phyir / /
yi ge rim min ring por 'gyur / /
zhes bya ba la /
yi ge rnams sdod pa yin na ni yi ge de dag blo gcig la cig car snang ba yin nam /
rim gyis brtags na /
de la gal te cig car snang ba yin na de'i tshe blo gcig la cig car snang ba'i phyir ji ltar yi ge ring por 'gyur te /
dus rim pa dang ldan par snang ba nyid la ring po zhes rnam par 'jog pa'i phyir dang rim pa dang ldan pa yang ma yin no / /
'on te skyon 'dir ma gyur cig snyam nas yi ge rnams rim gyis 'dzin no zhe na /
'dir smras pa / /
rim ldan yi ge'i cha phan tshun / /
'dre ba med can ji ltar na / /
rim min pa ni skyed par byed / /
ces bya ba la /
rim pa dang ldan pa'i yi ge'i cha snga phyi'i ngo bo nyid can phan tshun 'dre ba med pa ste mi sdod pas sbyor ba med pa rnams kyis ji ltar blo gcig skyed par byed de /
'di ltar yul nyams su myong ba'i blo dang yul tha dad na blo yang tha dad par 'gyur na /
ji ltar rim par shes pa yin / /
'on te yi ge'i bdag nyid 'di dag nyid ring po la sogs par shes pa yin te /
de'i phyir ring po dang yul gcig pa'i phyir de 'dzin pa'i blo gcig pu yin no zhe na /
snga ma tha ma'i bar gnas na / /
phyi ma'i sgra ni 'phel bar 'gyur / /
zhes bya ba la /
gal te ring po la sogs pa'i blo gcig pa nyid yin na ni /
de'i tshe dang po'i dus su shes pas dus yun ring por sdod pa med par 'gyur te /
yi ge dang po thos pa dang tha ma thos pa ring por 'gyur ro / /
'on te snga ma dang phyi ma'i cha /
mthong bas ring po la sogs par shes so zhe na /
de lta na ni ring po gcig tu mi 'gyur ro / /
'on te snga ma yang rjes su zhugs la phyi ma'i cha yang mthong ba'i phyir /
ring por rtogs pa yin no zhe na /
de'i tshe tha ma'i bar du snga ma'i cha gnas pa yin na ni /
phyi ma ste dus phyis kyi sgra la cha re res 'phel bas chen por 'gyur te /
snga ma'i cha ma 'gags pa'i phyir dang gzhan phyi ma skyes pa'i phyir ro / /
gzhan yang tha ma'i blo yis ring po 'di shes par bya'o / /
de'i tshe /
rim min pa ni 'dzin pa'i phyir / /
tha ma rim ldan blor mi 'gyur / /
zhes bya ba ni /
tha mas rim pa ma yin par yi ge 'dzin pa'i phyir /
rim pa 'dzin pa'i blor mi 'gyur ro / /
'on te blo snga ma la ltos nas rim pa rtogs pa yin no zhe na /
de ni ma yin te /
snga ma dang phyi ma dag so so yin pa'i phyir ro / /
'on te sngar nyams su myong ba skyes pa gcig pu yin no zhe na /
de la smras pa /
de'i phyir yul ni mi sdod phyir / /
blo ni rang nyid gnas pa yin / /
zhes bya ba la /
yi ge snga ma'i cha'i blo ni dus phyi mar rang nyid gnas pa ma yin te /
des na skad cig ma dang po las phyi nas yul te yi ge'i cha mi sdod pa'i phyir /
sngar gyi sgra ni sgra gzhan gyi dus na yod pa ma yin no / /
'on te sngar gyi yul med kyang blo sdod pa yin no zhe na /
de'i tshe /
sdod na phyis kyang rang nyid ni / /
mi 'jig bye brag med phyir ro / /
zhes bya ba la /
yul med kyang blo rang nyid gnas na /
blo de phyis kyang 'jig par mi 'gyur ba'i phyir /
yi ge'i blo shin tu ring po nyid du 'gyur ro / /
'on te yi ge'i cha med na yang de nyams su ma myong ba'i phyir /
blo gnas na yang shin tu ring por mi 'gyur ro zhe na /
de'i tshe yang ring po 'dzin par mi 'gyur te cha tsam mthong ba'i phyir ro / /
'on te yi ge cha skye ba rim gyis ma yin gyi /
'on kyang yi ge'i bdag nyid gcig pa nyid yin te /
cig car skye zhing dus gzhan du sdod pa'o zhe na /
'dir smras pa /
yi ge rim min sdod na yang / /
cig car skye la skyon 'di yin / /
'bad pas cig car 'byung ba'i phyir / /
rtsol ba phyi ma don med 'gyur / /
zhes bya ba ni /
rim pa ma yin par cig car skye ba na /
yi ge phyi mar sdod pa la yang phyis kyang 'jig par mi 'gyur ba skyon 'di yod de bye brag med pa'i phyir ro / /
gzhan yang rtsol ba gcig gis lan cig yi ge skye ba'i phyir /
'bad rtsol phyi ma rnams don med pa nyid du 'gyur ro / /
'on te yi ge rnams 'bad pas skye bar gsal ba yin gyi /
mi gsal ba ni ma yin no zhe na /
'dir smras pa /
yi ge rnams gsal ba yin na'ang / /
skyon de dag ni 'byung bar 'gyur / /
zhes bya ba la /
yi ge rnams 'bad pas gsal bar khas len na yang skyon de dag de 'bad pas gzhan don med pa zhes bya ba thob par 'gyur te /
'bad rtsol gcig nyid kyis yi ge rnams gsal bar gyur pa'i phyir /
blo gcig gis ring po la sogs pa 'dzin pa ma yin no / /
'on te blo du mas yi ge rnams ring por shes so zhe na /
'dir smras pa /
du mas de 'dzin blo tha ma / /
gang yin pa ni myong 'gyur na / /
de yang ring por 'dzin byed min / /
des na ring blo dran mi 'gyur / /
zhes bya ba la /
gal te blo du mas ring po la sogs pa de rnams 'dzin na /
de'i tshe yi ge so so ba tsam 'dzin pa'i blo de nyams su myong bar mi 'gyur te /
'on kyang blo gang zhig tha mar gyur pa de nyams su myong bar ni 'dod do / /
blo de yang ring por 'dzin par byed pa ma yin te /
yi ge tha ma'i cha tsam de nyid kyis 'dzin pa'i phyir ro / /
de bas na ring po'i dran par mi 'gyur zhing /
sngar gyi nyams su myong ba las dran pa skye bar mi 'gyur na /
ring po la sogs pa rtogs par ji ltar 'gyur /
'on te yi ge'i cha 'dzin par byed pa'i blo snga ma rnams blo gzhan tha dad pas 'dzin no / /
des na thams cad dran par 'gyur ba'i phyir /
ring po la sogs pa'i blo dran par 'gyur ro zhe na /
'dir smras pa /
blo rnams so so tha dad pas / /
myong na de'i sgra thos pa ni / /
chod pa med par snang mi 'gyur / /
sre bar byed pa'ang bsal ba yin / /
zhes bya ba la /
yi ge'i cha 'dzin pa'i blo rnams blo gzhan gyis nyams su myong ba yin na ni /
de dag gi sgra thos pa ma chod par snang bar mi 'gyur te /
blo 'dzin pa'i blo rnams dang yi ge'i cha 'dzin pa'i blo dag rgyun 'chad pa'i phyir ro / /
bar chad pa dag mi 'chad par bya bar ni mi nus so / /
'on te yi ge'i cha 'dzin pa'i blo dag rang 'dzin pa'i blo dang bar chod pa yin yang myur du 'jug par 'dzin pas bar ma chod par snang ngo zhe na /
de la smras pa /
sre bar byed pa yang sngon du bkag pa nyid de /
yi ge rnams cig car thos par 'gyur zhes bya ba la sogs par bde blag tu bkag pa yin no / /
gzhan yang /
gal te 'dis chad pa thos na'ang / /
rnam chad med par 'khrul par 'gyur / /
thung ba gnyis dag brjod pa na / /
rnam chad med par 'khrul par 'gyur / /
zhes bya ba la /
gal te blo 'dzin par byed pas sgra la sogs par bar chad ma mthong ba po'i skyes bu 'di'i myur du 'jug pas ma chod par 'khrul pa yin na /
de'i tshe thung ba gnyis brjod pa na yang chad pa med par 'khrul par 'gyur te /
gcig pa nyid du rtogs par 'gyur ro / /
gzhan yang ring po la sogs par mthong ba bar chod pa yin na yang bar ma chod par sgro 'dogs pa de /
ci dbang po las skyes pa yin nam /
'on te ma yin par brtag grang na /
ci ste dbang po las skyes pa'o zhe na /
de ni ma yin te /
gang gi phyir /
dbang pos chad pa mthong na yang / /
ma chad sgro 'dogs dbang po las / /
mi rung dbang po'i blo thams cad / /
phyin ci log tu thal phyir ro / /
zhes bya ba la /
sgra la sogs pa mthong ba rnam par chod pa yin na yang ma chad pa sgro 'dogs pa dbang po las 'thad pa ma yin te /
dbang po blo thams cad 'khrul pa nyid du thal bar 'gyur ba'i phyir ro / /
'di ltar /
yi ge bdag nyid kun mtha' yas / /
mig 'dzums tshad du gnas pa can / /
de yang rim gyis rdul du ma / /
dang 'brel pa ru gnas par 'gyur / /
rdul gcig bgres pa'i dus dag kyang / /
dus thung skad cig ma nyid 'dod / /
blo yang skad cig rim des na / /
yi ge rnams ni shes par 'gyur / /
de ltar yi ges gzugs sogs la / /
gzhan gyis rnam par chod pa yang / /
chod pa med par snang ba can / /
blo kun log pa'i don can 'gyur / /
zhes bya ba la /
gang gi phyir mig 'dzums pa tsam du gnas pa gang la yod pa'i yi ge'i bdag nyid cig car skye ba yang mig 'dzums pa dang dus mtshungs pa can te /
shin tu myur ba'i yi ge zhes bya ba'i tha tshig go / /
mig 'dzums pa de yang shes pa la rim gyis rdul du ma dang 'brel par gnas par 'gyur ro / /
rdul gcig bsgres pa ni lam snol ba'i dus tsam ste /
dus yun thung ngu snga phyi'i cha shas dang bral ba skad cig mar 'dod do / /
blo yang skad cig mar 'dod de / /
de yang skad cig ma yin phyir / /
zhes bya bar bstan no / /
de'i phyir yi ge thung ngu la sogs pa'i blo rtogs par 'gyur te /
gang gi phyir thams cad du rim gyis shes pa'i phyir ro / /
de lta bas na /
yi ge thung ngu la sogs pa'am / /
yul gzugs la sogs pa rnams la blo thams cad bdag nyid 'dzin par byed pa'i blos chod par gyur kyang /
bar ma chod par snang ba'o snyam du 'khrul par 'gyur ro / /
'on te sgra la sogs pa'i shes pa bar chad pa yin na yang /
bar ma chad par yid kyis sgro 'dogs so zhe na /
'dir smras pa /
dbang po 'khrul ba las gzhan du / /
dngos rnams gang zhig sre byed pa / /
tha dad mtshon med 'khrul pa can / /
dran pa gang de rnam rtog yin / /
de brjod pa dang 'dre ba can / /
gsal bar snang ba nyid gang las / /
zhes bya ba la /
dbang pos byas pa'i 'khrul pa las gzhan pa'i dngos po rnams gang zhig sre bar byed pa ste tha dad par mtshon du med pa'i phyir 'khrul pa yin no / /
dran pa'i rang bzhin dang gsal ba'i rnam pa can de ni rnam par rtog pa yin te /
yi ge la sogs pa'i shes pa'o / /
de ji ltar yid kyi yin / /
'on te rnam par rtog pa nyid gsal ba'i rnam pa can no zhe na /
de ni ma yin te /
gang gi phyir /
rnam par rtog pa de brjod pa ste sgra dang 'dre ba can de gsal ba snang ba nyid du ji ltar 'gyur te mi 'gyur ro / /
'on te gsal ba nyid kyi ngo bo sgra'i yul yin pa'i phyir brjod pa dang 'dre ba can te gsal bar snang ba nyid du 'gyur ro zhe na /
de ni ma yin te /
gang gi phyir /
dbang pos gzung la sgra sbyor ba / /
yod pa min zhes bshad zin to / /
zhes bya ba la /
dbang pos gzung ba'i rang gi mtshan nyid la sgra sbyor ba yod pa ma yin par sngar spros te bshad zin to / /
gzhan yang /
chod pa dbang pos mthong ba yang / /
gal te rtogs pas sbyor byed na / /
don dang de yi nyams myong ba / /
rtag tu snang bar gyur pa dag /
rim pa dam pas mi gnod na / /
chod pa zhes byar de cis shes / /
zhes bya ba la /
ji ltar chod pa'i sgra la sogs pa yang skyes bu'i dbang pos mthong bar 'gyur te /
rtogs pa snga ma dang phyi ma mtshams sbyar nas sbyor bar byed na ni /
de'i tshe don dang don nyams su myong ba rtag tu ste rgyun mi 'chad par snang bar gyur ba gnyi ga rig pa dang ldan pa'i gnod pa can med na /
don dang de nyams su myong ba dag chos pa yod do zhes gang gis shes te ma yin no / /
de'i phyir don dang don nyams su myong ba la rnam par chod pa yin /
des na blos gzung bar bya ba'i blos don nyams su myong ba chod pa'o zhes brjod par mi nus so / /
gal te blo rnams nus med phyir / /
zhe na de ni gang las 'dod / /
cig car blo mi mthong zhe na / /
de 'di nyid ni dpyad par bya / /
zhes bya ba la /
'o na blo nyams su myong ba ma yin te /
'on kyang blo gzhan gyis shes par bya ba'o zhe na /
blo rnams cig car skye ba yang yin te /
des na blo rnams cig car skye bar 'gyur bar nges pa'i phyir ro / /
'on te don dang shes pa bar chad pa ste /
sngar ni don myong la phyi nas ni blo myong ba'o zhe na /
de nyid cig car mi skye bar nges pa 'di tshad ma gang gis shes /
des na rang rig par 'dod do / /
'on te cig car blo du ma mthong ba'i phyir nus pa nges par 'dod do zhe na /
cig car blo ma mthong ba de 'di nyid dpyad par bya ste /
cig car blo rnams 'byung / /
rim gyis 'byung /
cig car blo mthong ba ma yin te /
don nye bar gyur kyang shes pa rim gyis skye ba'i phyir ro / /
de skad du lung las kyang /
sems gnyis 'byung ba ni gnas min zhing glags med do zhes gsungs pa ma yin nam zhe na /
'dir smras pa /
de rnams rig mthun pa dag las / /
nus pa nyid ni nges 'gyur te / /
'di ltar rnam par rtog pa rnams / /
rim gyis 'byung bar yang dag shes / /
zhes bya ba la /
blo de rnams kyi nus pa nges par rigs mthun pa dag la shes pa skye ste /
mig la sogs pa'i shes pa mang po la mig la sogs pa'i rnam par shes pa'i bdag nyid mang po mi skyed do / /
de ci'i phyir zhe na /
'di ltar /
rnam par rtog pa rnams la rim gyis 'byung bar yang dag pa ste nges par shes so / /
'on te rtog pa yang gsal bar snang ba can te /
ngo shes pa zhes bya ba la mngon sum du gzhan dag 'dod do / /
des na ring po la sogs pa 'dzin no zhe na /
'dis ni gang gis mngon sum don / /
ngo shes pa yi rtog pa la / /
gsal por snang phyir mngon sum du / /
rtog par byed pa bzlog zin to / /
zhes bya ba la /
rnam par rtog pa gsal ba ma yin par bstan pa 'dis ni mngon sum gyi don la ngo shes par rtog pa'i rgol ba gang zhig gsal bar snang ba'i phyir mngon sum du rtogs par byed pa'i rgol ba de yang bzlog zin pa nyid de /
ngo shes pa ni dbang po las skyes pa ma yin zhing gsal por snang ba yang ma yin te brjod pa dang 'dre ba'i phyir de ji ltar mngon sum yin /
ngo shes pa ni gsal bar snang ba can yin du chug na yang tshad ma ma yin no snyam bsams nas // //
tshad ma rnam 'grel gyi 'grel pa /
bam po bcu dgu pa /
skra dang sgong dang mar me sogs / /
rtogs pa tha dad can la yang / /
gsal bar snang yod ci ltar na / /
blo ni mngon sum de 'drar 'gyur / /
zhes bya ba smras te /
skra dang sgong dang mar me la sogs pa gang zhig la rtogs pa tha dad pa yod pa de la yang gsal ba nyid dang gcig par snang ba'i phyir blo de dang 'dra ba ste /
phyin ci log gi dngos po 'dzin pa can ni mngon sum du ji ltar 'gyur te mi 'gyur ro / /
'on te mar me la sogs pa la gnod pa yod pas mngon sum ma yin no zhe na /
gang gis gnod pa yin /
chod par mthong ba'i phyir ro zhe na /
snga phyir ma mthong ba'i ka ba la sogs pa la yang gnod pa yod pa'i phyir ro / /
nye bar bsdu bar bya ba'i phyir / /
de phyir ngo shes pa las ni / /
yig sogs gcig nyid nges pa min / /
zhes bya ba smos te /
de'i phyir rtog pa nyid ngo shes pa yin la /
des yi ge la sogs pa gcig pa nyid du 'dzin pa ma yin no / /
'di ltar /
sngon nyams myong ba dran pa dang / /
de chos sgro 'dogs med par ni / /
de nyid 'di zhes shes med na / /
de yang gang las dbang skyes yin / /
zhes bya ba la /
sngon nyams su myong ba de dran pa med pa dang /
sngar nyams su myong ba'i chos snga ma dang 'brel pa can de la da ltar byung ba'i ngo bo nyid du sgro 'dogs pa de dag med par de nyid 'di yin no snyam pa de lta bu'i rang bzhin gyi ngo shes pa yod pa ma yin no / /
sngar nyams su myong ba dran pa dang sgro 'dogs pa de yang dbang po las skyes pa'i shes par ji ltar 'gyur te /
dbang po las skyes pa'i shes pa yul nye ba tsam zhig snang ba'i phyir ro / /
snga ma dang phyi ma la ni mngon sum 'jug pa ma yin zhing /
'jug na yang 'das pa dang ma 'ongs pa shes pa thams cad mngon sum du 'gyur ro / /
'on te snga ma dang phyi ma'i gzugs tha dad pa la mngon sum 'jug pa ma yin gyi /
snga phyi yin yang spyi tha mi dad pa la 'jug pa nyid do zhe na /
'o na gal te snga ma dang phyi ma'i dngos po tha mi dad pa mngon sum gyis 'dzin na /
de [(]ltan [,]lta na [)]ni tha dad pa yang 'dzin par 'gyur ro / /
tha dad pa mngon sum gyis mi 'dzin na dus mtshungs pa'i sngon po dang ser po'i spyi yang 'dra bar mthong ba'i phyir ro / /
'on te snga ma dang phyi mar snang ba mngon sum yin na /
da ltar 'byung ba nyid du mi 'gyur ram /
da ltar byung ba'i sngon po dang ser po dag bzhin no /
de lta na yang snga ma dang phyi ma tha mi dad pa la mngon sum 'jug na da ltar byung ba nyid du 'gyur na ji ltar snga ma nyid yin /
'on te sngar ma mthong ba'i phyir snga ma nyid yin no zhe na /
'o na sngar mthong ba nyid du ji ltar shes te /
'di ltar phyis mthong ba nyid ni sngar ma mthong bas byas pa yin la /
sngar ma mthong ba ni zhig pa nyid de /
da ltar ni yod pa ma yin no / /
de ji ltar sngar ma mthong ba ma rtogs pa de mthong ba nyid du ji ltar shes /
'o na gal te sngar mthong ba'i dus su ma rtogs na yang de dang 'brel pa'i dngos po 'dzin pa yin no zhe na /
de ltar na 'o na ni sngar mthong ba'i dus na /
med pa da ltar byung ba'i dus su mthong ba gnas pa'i gzugs snang bar 'gyur ba snga phyir mthong ba dag tha dad pa kho na yin no / /
de la gcig pa nyid du rtogs pa ni dran pa nye bar gzhag pa ste 'khrul pa yin gyi /
mngon sum ni ma yin no / /
de bas na ring po la sogs pa ma yin no / /
'on te don dang shes pa cig car skye bar 'gyur ba'i phyir /
sgra thos pas bar chod par mi 'gyur ro zhe na /
don dang shes pa myong ba dag /
cig car 'byung bar 'dod ma yin / /
don dang don shes tha dad par / /
snang bar rtogs pa ma yin no / /
zhes bya ba smos te /
don dang de 'dzin pa'i shes pa'i myong ba de dag cig car 'byung bar 'dod pa ma yin te /
cig car shes pa gnyis mi skye ba ni yid kyi rtags yin no zhes brjod pa'i phyir dang /
don dang don gyi shes pa de dag gnyis tha dad par snang bar rtogs pa yang ma yin te /
rang rig pa'i ngo bo nyid kyis sngon po la sogs par shes pa yin gyi /
shes pa gzhan gyis ni ma yin no / /
'on te gcig gi rang bzhin gyis sngon po dang nyams su myong ba dag tha dad par shes pa yin te /
dper na bde ba dang shes pa dag bzhin no zhe na /
don du snang ba'i shes pa dang / /
de phyir gyi ni don 'ba' zhig /
rnam pa gcig can blos bzung na / /
tha dad med par thal phyir ro / /
zhes bya ba smos te /
gang gi phyir don du snang ba'i shes pa dang /
phyi rol gyi don yan gar bar 'dzin pa ma yin te /
des na rnam pa gcig pa can gyi blos gzung bar bya ba sngon po dang de'i shes pa dang /
de bzhin du bde ba dang de nyams su myong ba ni tha dad pa med par thal bar 'gyur ba'i phyir /
bde ba la sogs pa dang sngon po la sogs pa las tha dad pa'i shes pa 'gro ba 'di dag la yod pa ma yin pa'i phyir /
bde ba la sogs pa dang sngon po la sogs pa ni nyams su myong ba yin no zhes bya bar 'dod do / /
'o na gal te bde ba la sogs pa dang sngon po la sogs pa yongs su gsal bar tha dad pa med na yang de lta mod kyi shes pa yod pa nyid de /
dper na gzugs la sogs pa la snang bar nges pa bzhin no zhes na /
de la smras pa /
don dang don shes myong ba'i tshe / /
legs par rtogs pa'i khyad par gyis / /
rtog med gang de dag ci ltar / /
phyi nas so sor dran par 'gyur / /
zhes bya ba la /
don dang don rtogs pa gang zhig legs par rtogs pa'i khyad par gyis nyams su myong ba ste rang gi shes pas ma shes pa'i don shes pa don dang don shes pa de dag phyis so so so sor ji ltar dran par 'gyur /
de bas na don dang shes pa dag tha dad par dran pa yang med par 'gyur zhing /
snang ba ni gal te gzugs las tha dad par mi snang ba de'i tshe tha dad med pa kho na yin na / /
gang gi phyir snang ba ni res 'ga' yan gar bar yang snang bar 'gyur la /
gzugs ni yan gar bar 'ug pa la sogs pas mthong ba'i phyir / /
gzugs dang snang ba tha dad pa yin gyi /
de bzhin du don yan gar ba dang /
shes pa yan gar bar rtogs pa ni ma yin no / /
de'i phyir de dag tha dad pa ma yin te /
snang ba tha dad par 'gyur ba'i phyir ro / /
don dang don gyi yid dag gi / //
myong ba rim bzhin skye na yang / /
snang ba sna tshogs pa nyid la / /
rtsod pa'i skyon ni gdon par dka' / /
zhes bya ba la /
ji ltar cig car shes pa skye ba'i phyogs la don dang don gyi shes pa snang ba gnyis su thal bar 'gyur ba de bzhin du don dang yid dag myong ba rim bzhin skye ba yin na yang /
snang ba sna tshogs pa nyid du brtsad pa'i skyon 'di gdon par dka' ste /
'di ltar don nyams su myong ba snga ma dang phyi mar don gyi shes pa nyams su myong bar 'gyur ro / /
'on te don dang don gyi shes pa dag la snang ba tha dad pa yod pa nyid do zhe na /
de ni mi bden te /
'di ltar sngon po la sogs pa'i / /
rnam pa gcig dang myong ba gcig /
sngon por snang myong ba myong ba / /
so sor rtogs pa ma yin no / /
zhes bya ba la /
'di la rtsod par byed de skyon med pa 'di cig car ba'i shes pa'i skyon yin nam /
'on te rim gyis shes pa'i phyogs kyi yin grang na /
gal te shes pa cig car skye ba'i phyogs la'o zhe na /
de ni mi bden te /
cig car don dang shes pa tha dad par mi snang ba'i phyir ro / /
de skad du yang 'das ma thag tu bshad do / /
'on te rim gyis shes pa skye'o / /
de lta na yang shes pa tsam zhig phyis dran par rtogs pa ma yin te /
rnam pa dang bcas pa nyid du shes pa nyams su myong ba'i phyir ro / /
de'i phyir skyon 'di med do zhe na /
skyon med pa ma yin te /
'di'i don ni /
'di yin te sngon po la sogs pa'i rnam pa gcig par nyams su myong ba'i ngo bo nyid kyis shes la nyams su myong ba gcig par yang sngon po la sogs pa'i rnam par shes kyi /
sngon por snang ba'i rigs la gzhan sngon po'i rnam pa ma rtogs par yod pa ma yin no / /
yang na sngon po la sogs pa'i rnam pa gcig myong na bde ba la sogs pa'i ngo bo nyid shes par 'gyur gyi sngon por snang ba dang bde ba la sogs pa'i ngo bo nyid nyams su myong ba la myong ba gzhan 'dzin par byed pa ma mthong ba ma yin no / /
zhar la 'ongs pa bstan nas skabs su bab pa'i don bstan pa'i phyir /
shes pa gzhan gyis rjes myong bar / /
'gyur ba de la'ang dran pa mthong / /
gang gis de ni myong ba yin / /
gal te gzhan gyis de yin na'ang / /
shes rig phreng ba 'di yi ni / /
rjes 'jug can 'di gang gis bskyed / /
ces bya ba smos te /
gzhan yang gal te shes pa shes pa gzhan gyis nyams su myong bar 'gyur na /
de'i tshe shes pa ni shes pa gzhan gyis rig pa'o zhes bya ba de ji ltar shes /
'on te shes pa'i 'dzin par byed par shes pa la snang ba yin na /
de'i tshe shes pa gzhan de la yang dran pa mthong ngam /
shes pa gzhan dran pa med par shes pa de'i 'dzin par byed par rang nyid kyis shes pa'am gzhan gyis brjod par mi nus pa'i phyir ro / /
de'i phyir shes pa gzhan po de gang gis myong ba yin /
'on te shes pa gzhan po de shes pa gzhan gyis myong ngo zhe na /
de la yang dran pa dgos pa'i phyir /
gal te de ltar shes pa dang de rigs pa 'di rjes su 'jug pa can rgyu gang gis bskyed pa yin /
de nyid blo snga mas skyed na / /
yul gzhan la ni 'pho mi 'gyur / /
zhes bya ba ni /
'on te blo snga ma ni phyi ma'i rgyu yin no zhe na /
de lta na ni gzugs la sogs pa'i yul gzhan la shes pa 'pho bar mi 'gyur ba'i phyir /
blo rtogs pa nyid du 'gyur ro / /
'on te don kyang nye bar gyur pa'i phyir 'dzin no zhe na /
de ni mi bden te /
'di ltar /
gzung ba'i mtshan nyid thob gyur pa / /
nye ba skyed byed blo de dag /
shes pa phyi ma ma bzung bar / /
ji ltar gzhan ni 'dzin par 'gyur / /
zhes bya ba ste /
gal te blo rang rig par gyur na /
ji ltar nye ba'i don 'dzin pa de'i tshe yul gzhan la 'pho bar 'gyur gyi /
gal te na blo blo gzhan gyis 'dzin pa de'i tshe blo de gzung ba'i mtshan nyid thob par 'gyur ro / /
nang na yod pa ni nye bas skyed pa mi 'dzin pa nyid du nang gi shes pas don gzhan ji ltar 'dzin par 'gyur te /
nye bar gyur pa dang skyed par byed pa'i blo med par nye ba tsam gyi don 'dzin par mi rung ngo / /
'o na phyi rol gyi don nye ba na blo snga ma brtan par byed pa'i phyir /
yul gzhan la 'pho ba ma yin nam zhe na /
'dir smras pa /
bdag la shes pa skyed byed pa'i / /
rang bzhin la nges nang yan lag /
de dag la phyi yan lag gzhan / /
gang gis gags ni byed par 'gyur / /
phyi rol don ni nye bas kyang / /
de la gags byed nus pa med / /
gzhan du don ni nye bas na / /
'gas kyang blo myong bar mi 'gyur / /
zhes bya ba la /
phyi rol gyi don nye bar gyur kyang blo snga ma de la gags byed par nus pa ma yin no / /
gzhan du don nye bar gyur pas blo la gags byed par 'ga' zhig gis kyang nyams su myong ba ma yin no / /
de lta bas na dran pa nyid du yang mi 'gyur ro / /
'on te gags byed pa med na blo nyams su myong bar 'gyur ro zhe na /
de la smras pa /
don nye ba can gnas skabs 'ga' / /
med min de yi phyir blo yi / /
dran pa'ang rtsa nas bton pa na / /
rgyun 'chad de ltar 'dod pa mdzes / /
zhes bya ba la /
don nye ba gang la yod pa de ni don nye ba can te de'i gnas skabs ni dus so / /
shes pa 'ga' zhig la de med pa ste /
nyams su myong ba thams cad dmigs pa dang bcas pa yin pa'i phyir ro / /
de'i phyir nyams su myong ba med pa'i phyir dran pa'ang rgyun chad par 'gyur te /
rgyu nyams su myong ba rtsa nas bton pa gang la yod pa de ni dran pa zhes bya bar 'dod pa 'di ni pha rol po'i gzhung shin tu mdzes so / /
gzhan yang /
'das la sogs pa'i rnam rtog rnams / /
gang la don nye bar med pa / /
'pho ba'i rgyu ni med pa'i phyir / /
don la dpyod pa rgyun 'chad 'gyur / /
zhes bya ba ni /
'das pa dang ma 'ongs pa dang yul gyis chod pa'i don la rnam par rtog pa gang rnams don nye ba'i gags byed pa med pa'i rtog pa de rnams yul gzhan la 'pho ba'i rgyu med pas don la dpyod pa rgyun 'chad par 'gyur ro // /
de'i phyir dran par yang mi 'gyur ro / /
'on te 'das pa la sogs pa'i rtog pa yang yul dus gzhan du gyur pa'i bdag nyid kyi don yod pa kho na'o zhe na /
de lta na 'o na ni don des rtag tu shes pa la gags byed par 'gyur te /
de lta na ni sems nyams su myong bar mi 'gyur ro / /
de'i phyir dran par yang mi 'gyur te /
don gyi gags byed pa'i phyir ro / /
'on te /
gal te bdag la shes bskyed pa'i / /
nus pa rim gyis zad gyur pas / /
yul gzhan la ni 'pho ba na / /
zhes bya ba la /
gal te sngon po'i blo'i yul bdag nyid la shes pa skyes pa'i nus pa yod de /
dper na bdag nyid kyi shes pa skyed par byed pa bzhin no / /
de'i nus pa rim gyis zad pas yul gzugs la sogs pa la blo 'pho'o zhe na /
'dir smras pa /
sngon blo'i nus pa zad na ni / /
gang la don blo'i de nyid yin / /
blo sngon med par blo ma yin / /
ci'i phyir zhe na /
don gzhan la ni nus bral ba'i / /
shes la shes skye ma mthong phyir / /
zhes bya ba la /
gal te blo snga ma'i nus pa zad nas don 'dzin na ni /
de'i tshe don 'dzin pa'i blo de nyid gang las yin te ma yin no / /
blo phyi ma ni blo snga ma med na yod pa ma yin te /
don gzhan la nus pa med pa ni shes pa snga ma la nus pa dang bral ba ni don gzhan las shes pa skye ba ma rtogs pa'i phyir ro / /
gal te yang blo phyi ma'i rgyu blo snga ma yin na de'i tshe /
blo snga ma de nye ba la de ltos par 'gyur bas /
blo snga ma ni skyed par byed pa ste /
de nyid 'dzin par 'gyur gyi /
don ni ma yin no / /
don ni de ltar kun gzhi'i rnam par shes pa mig gi rnam par shes pa la sogs pa'i rgyu ma yin nam /
de'i tshe kun gzhi'i rnam par shes pa rtag tu yod pa'i phyir gal te blo rnams cig car skye bar 'gyur na mi skye bar don gzhan gyi nus pa dang bral yang shes pa las shes pa gzhan bskyed par 'gyur ro zhe na /
cig car rigs mi mthun skye na'ang / /
shin tu gsal ba'i sems gcig gis / /
nus pa med par byas pa can / /
kun gzhi las gzhan 'byung ba min / /
zhes bya ba smos te /
mig la sogs pa'i shes pa rigs mi mthun pa cig car skye ba yod na yang shin tu gsal ba'i nus pa med pa gcig gis nus pa med pa can du byas pa ste shes pa gzhan skyed pa'i mthu dang bral bar byas pa'o / /
des na kun gzhi'i rnam par shes pa las shes pa gzhan skye ba ma yin no / /
de lta na 'o na shes pa snga ma kho na nus pa dang bral ba la shes pa skye ba dang mi skye bar 'gyur gyi /
kun gzhi'i rnam par shes pas ci zhig bya /
re zhig kun gzhi'i rnam par shes pa dpyad pa zhog cig dang /
kun gzhi'i khas blangs kyang shes pa snga ma kho na shes pa phyi ma'i rgyu yin no zhes bya ba 'di 'thad do / /
gal te shes pa snga ma rgyu nyid du mi 'dod na de'i tshe /
de lta min na yid 'jug mtshungs / /
yid gzhan la ni ltos mi 'gyur / /
yid shes rim bzhin skye ba'i yang / /
ltos pa rab tu grub pa yin / /
zhes bya ba la /
de lta ma yin te shes pa snga ma rgyu ma yin na /
yid snga ma 'jug pa dang mtshungs pa yid gzhan la ltos pa ma yin no / /
yid gzhan ni shes pa phyi ma'o / /
de bas na yid kyi shes pa rim pa bzhin skye bar yang mi 'gyur na /
yid kyi shes pa rim gyis skye bas ltos par grub pa yin no / /
yang gi sgras ni yid snga ma dang mtshungs pa gzung ngo / /
gzhan du na yid kyi rnam par shes pa cig car skye bas mtshungs pa dang ltos par mi 'gyur ro / /
gal te yid ni gcig nyid phyir / /
gzhan la chags pa gzhan mi shes / /
shes pa gzhan mi skye min na / /
zhes bya ba ni 'on te mig la sogs pa las tha dad pa'i yid shes pa'i rgyu yin la /
de gcig yin pa'i phyir gzhan mig la chags pa ste /
zhen pas gzhan srog chags la sogs pa la mi shes pa ste mi rtogs pa'i phyir /
dri la sogs pa'i shes pa mi skyed pa'o zhe na /
de la smras pa /
la lar lhan cig 'byung phyir min / /
'jug pa mtshungs na mtshungs nyid phyir / /
thams cad du ni gzhan mi rtogs / /
zhes bya ba la /
ji skad brjod pa de ni med de /
la lar yul thams cad nye bar tshogs pa'i dus su sems gags byed pa med par gzugs la sogs pa'i shes pa lhan cig skye ba'i phyir ro / /
gzhan yang yid 'jug pa mtshungs pa ste /
yul snga ma la mtshungs par 'jug pa'i phyir dang /
la lar chags shing gzhan du rtogs pa thams cad du yod pa ma yin no / /
de lta bas na don gzhan 'dzin par mi 'gyur ro / /
gzhan yang /
bdag yid dang ni ldan tsam las / /
skyes rnams cig car skye bar 'gyur / /
zhes bya ba la /
dbang po dang don gang dag gi rgyu yin pa'i shes pa de dag yid rim gyis skye bar 'gyur gyi /
shes pa gang zhig bdag dang yid de dag ldan pa tsam de las skyes pa'i 'das pa la sogs pa'i rnam par rtog pa de rnams cig car skye ba nyid du 'gyur te /
don gzhan la mi ltos pa'i phyir ro / /
gcig las bya ba gcig yin na'ang / /
ci'i phyir mar me du mas mthong / /
zhes bya ba ni 'on te yid gcig las byas pa ste blo'i ngo bo nyid yin te /
blo cig car du ma skye ba ma yin no zhe na /
de lta na ni mar me shes pa du mas mthong bar byed par mi 'gyur ro / /
'gyur na yang de bzhin du yid kyang cig car du ma mthong ba'i rgyur 'gyur ro / /
'on te cig car du ma mthong ba'i rgyu ma yin no zhe na /
de'i tshe /
rim gyis kyang nus med 'gyur te / /
phyis kyang bye brag med phyir ro / /
zhes bya ba la /
yid la rim gyis kyang shes pa bskyed pa'i nus pa med par 'gyur te /
yid phyis kyang snga ma bzhin khyad par med par 'gyur te /
rtag pa'i phyir ro / /
de lus skyes bu bshad pa yin / /
zhes bya ba la /
gang dag lus dang skyes bu dag gcig pa'i phyir /
blo gcig pa nyid do snyam sems pa de yang 'di nyid kyis bsal ba yin te /
ci mar me du mas mthong bar byed pa dang /
rim gyis kyang nus pa med par 'gyur te /
bye brag med pa'i phyir ro zhes bya bas so / /
gal te 'du byed las nges na / /
de phyir gang las gal te blos / /
yin na 'dod par gyur pa nyid / /
ces bya ba ni /
'on te rnam par rtog pa rnams 'du byed las nges pa ste /
rim gyis skye ba yin na /
'o na 'du byed gang las yin / /
ci ste blo las phyis 'du byed pa yin te /
shes las skyes pa shes pa'i rgyu / /
zhes bstan pa'i phyir ro zhe na /
gal te de lta'i 'du byed 'di ni kho bo yang 'dod pa nyid de /
'du byed ni blo yis skyed pa ste /
bag chags zhes bya ba gzhan gyi ming can no / /
de'i phyir blor nges pa'i phyir shes pa sngon du 'gro bar 'grub pa yin no / /
'on te shes pa snga mar shes pa gzhan gyi rgyu nyid yin gyi gzung ba ni ma yin pa'i phyir yul gzhan la 'pho'o zhe na /
gzung ba skyed byed las gzhan min / /
skyed byed gzung ba'i mtshan nyid can / /
zhes bya ba smos te /
rang gi shes pa skyed pa las gzhan pa'i gzung ba nyid med de /
'on kyang shes pa skyed pa nyid kyi gzugs la sogs pa gzung ba nyid kyi mtshan nyid yin no / /
gang gi phyir /
snang ba gzung ba nyid min na / /
cha med can la phra sogs med / /
ces bya ba la /
snang la shes pa skyed par byed pa gzung ba ma yin pa ma yin no / /
'on te snang ba ni cha shas dang bcas pa'i phyir shes pa skyed par byed pa yin yang pha rol gyi cha mi 'dzin to / /
de bzhin du shes pa'i rgyu yang gzung ba ma yin no zhe na /
shes pa cha shas med pa la phra ba la sogs pa med kyi /
snang ba ni cha shas dang bcas pa'i phyir /
de'i cha gzung ba ma yin par rigs so / /
gzung ba'i nus pa nyams 'gyur gyi / /
'di skyed bdag nyid gzhan ma yin / /
zhes bya ba ni /
gal te blo snga ma'i gzung ba nyid nus pa nyams par 'gyur gyi /
shes pa skyed pa'i rgyu'i bdag nyid gzhan nyams pa ni ma yin te /
don gyi blo ma yin pa'i phyir ro zhe na /
'dir smras pa /
gzung ba nyid las skyed byed ni / /
gzhan min gzung ba'i mtshan nyid nyid / /
de lta min yang dngos blo la / /
gzugs sogs phan 'dogs byed ma yin / /
zhes bya ba la /
gzung ba'i mtshan nyid shes pa snga ma snga ma la shes pa gzhan skyed par byed pa nyid gzung ba'i mtshan nyid yin gyi /
gzhan ni ma yin no / /
de lta ma yin na gzung ba nyid las gzhan pa'i gzugs la sogs mngon du rang gi blo la phan 'dogs par byed pa ma yin zhing /
brgyud nas kyang skyed par byed pa ma yin pas gzung ba ma yin par gyur pa nyid do / /
'on te blo yod par nges pa'i phyir gzugs la sogs pa phan 'dogs par byed pa yin gyi /
gzung ba nyid ni ma yin no zhe na /
'dir smras pa /
gzung nyid mtshan nyid las gzhan pa /
de yod nges pa gzhan ci yod / /
blo la'ang de yod de ltar na / /
de yang de nyid du rnams gnas / /
zhes bya ba la /
gzugs la sogs pa 'di gzung ba'i mtshan nyid las gzhan pa de yod par nges pa ste blo yod par nges pa ci zhig yod de med do / /
blo snga ma la yang mngon du phan 'dogs par byed pa de yod pa'i phyir blo de yang de nyid du ste gzung bar bya ba nyid du gnas so / /
gang gi phyir 'dzin pa'i nyer len dang myong ba / /
sems kyi gzung ba'i mtshan nyid yin / /
zhes bya ba ste /
sems kyi ste rang 'dzin pa'i rnam par shes pa'i nye bar len pa dang nyams su myong ba'i ngo bo nyid gnyis ni gzung ba'i mtshan nyid yin gyi /
gzhan rags pa la sogs pa ni ma yin no / /
gzhan gyi blo ni 'dzin pa ma yin te nye bar len pa ma yin pa'i phyir ro / /
gal te nye bar len pa nyid kyis blo'i gzung ba yin na /
phra ba ma yin pa nyid kyis gzugs la sogs pa yang rig par mi 'gyur zhing /
de'i tshe rnal 'byor pa rnams gzhan gyi sems phra ba la sogs pa 'dzin par mi 'gyur te /
rnal 'byor pa'i shes pa nye bar len pa gzhan gyi sems ma yin pa'i phyir ro zhe na /
de ltar gzugs sogs dang ni sems / /
gzung ba'i mtshan nyid dpyod pa 'di / /
ma dag blo can la yin gyi / /
rnal 'byor rtogs pa bsam mi khyab / /
ces bya ba smos te /
de ltar 'dzin pa'i nye bar len pa dang nyams su myong ba sems kyi gzung ba'i mtshan nyid yin pa dang /
gzugs la sogs pa phra ba ma yin pa nyid la sogs pa gzung ba'i mtshan nyid yin no zhes bya ba'i dpyad pa 'di skyes bu ma dag pa can gyi yin gyi rnal 'byor pa rnams ni phra ba la sogs pa dang gzhan gyi sems rtogs pa bsam gyis mi khyab pa ste /
so so'i skye bo'i shes pa'i yul ma yin pa'i phyir ro / /
'on te bdag gi blo gzung ba yin na yang res 'ga' gzung ba ma yin par 'gyur ro / /
de bas na yul gzhan la 'pho'o zhe na /
phra sra ba la sogs ngo bo yis / /
gzung ba gzung min nyid du 'gyur / /
gzugs sogs blo la sngar med gang / /
phyis skyes pa ni ci zhig yin / /
zhes bya ba la /
ring ba dang srab pa dang phra ba la sogs pa rnams kyis gzugs la sogs pa gzung ba yang gzung ba ma yin par 'gyur gyi / /
gzugs la sogs pa'i blo ni gang zhig sngar mthong ba'i dus su med pa phyis phan pa la sogs pa'i dus su skye ba'am /
blo de la phra ba la sogs pa'i dngos po yod pa ma yin no / /
nye bar bsdu bar bya ba'i phyir / /
de phyir rang blo 'dzin yod na / /
de ma thag pa'i rgyu nyid sems / /
gang yin de nyid gzung ba nyid / /
de phyir don gzhan la brten min / /
zhes bya ba smos te /
gang gi phyir blo la phra ba la sogs pa ma yin pa de'i phyir rang gi blo 'dzin pa yod pa na /
de ma thag pa'i rgyu nyid kyi sems gang yin pa de nyid gzung ba nyid yin te /
de'i phyir sems 'dzin pa'i phyir don gzhan phyi rol pa la brten par mi 'gyur ro / /
'on te rgyu'i nus pa yang gzhan yin la /
gzung ba'i nus pa yang gzhan yin pas /
gzung ba'i nus pa de yang yul gzhan la 'pho ba'i tshe nyams par 'gyur gyi /
skyed pa'i nus pa ni ma yin no / /
des de'i mthu las shes pa phyi ma skye'i don gyi khyad par la 'jug pa yin te /
dngos po rnams la nus pa du ma dang ldan zhing /
'bras bu du ma skyes pas shes par bya'o / /
gzhan du na 'bras bu du ma mi skye bar thal bar 'gyur ro zhe na /
nus pa du ma med na yang / /
ngo bo nyid kyi dngos po ni / /
'bras bu du ma mi byed bstan / /
zhes bya ba smos te /
dngos po rnams la nus pa sna tshogs pa med kyang ngo bo nyid kyis te rang bzhin gyis 'bras bu du ma byed pa yin zhing /
nus pa gcig med kyang 'bras bu gcig byed do zhes le'u dang por rgyas par bstan pa'i phyir 'dir ma spros so / /
gcig las du ma min zhe na zhes bya ba ni /
'on te nus pa med na sna tshogs pa'i ngo bo nyid rgyu gcig las skye ba ma yin no zhe na /
gang yang gcig las gcig mi rung / /
tshogs pa dag las thams cad 'byung / /
zhes bya ba ni /
'bras bu'i bdag nyid gcig gam du ma yang rgyu gcig las gang yang skye ba ma yin gyi /
'on kyang tshogs pa yod na 'bras bu thams cad 'byung ba yin te 'bras bu ni rgyu'i rjes su 'gro ba dang ldog pa nges pa'o / /
'o na ji ltar gcig du ma las skyes zhes brjod cing /
de bzhin du gcig las kyang du ma 'byung zhes bya ba zhe na /
'dir smras pa /
gcig nyid yin yang tshogs pa'i rkyen / /
du mas de byed pa ru bshad / /
ces bya ba ni /
rgyu gcig rkyen gnyis kyi nang du chud pas 'bras bu du ma skyed par byed pa'i phyir /
gcig po de 'bras bu du ma byed par bshad de /
dper na mar me gcig pu shes pa du ma'i rgyu yin pa bzhin te /
skye bo du ma'i mtshungs pa de ma thag pa'i rkyen tshogs pa dang 'brel pa'i phyir ro / /
ji ltar yang gcig la du ma'i nus pa dang ldan pa de bzhin du 'bras bu du ma dang ldan pa yang yin pa'i phyir /
nus pa la sogs pa du ma med do / /
gal te blo gzhan don dang ni / /
rnam shes snga ma 'dzin gyur na / /
zhes bya ba la /
'o na ji ltar gcig 'bras bu du ma byed pa de bzhin du blo gcig kyang bdag nyid kyi yul can gyi blo gzhan la skyed par 'dod pa'i phyir /
gzugs la sogs pa'i don la shes pa snga ma ni shes pa gzhan skyed par cig car 'dzin par 'gyur ro / /
de bas na yul gzhan la 'pho ba yin no zhe na /
'dir smras pa /
snga phyir snang ba can nyid phyir / /
dpyod pa la sogs pa la sems gcig /
rim bzhin mthong can brjod pa gnyis / /
rtag tu go rims can mi 'gyur / /
gcig kyang gnyis gnyis snang ba ni / /
bdag dang de blo snang phyir ro / /
zhes bya ba smos te /
blo snga ma'i don dang blo phyi ma'i don gnyis gcig car snang ba'i phyir /
dpyod pa la sogs pa nyid la sems gcig pa ste /
rim bzhin mthong ba'i brjod pa gnyis rtag tu go rims can ma yin par 'gyur ro / /
blo ni don 'dzin pa'i ngo bo nyid med par snang bar mi 'gyur te /
blo don nyams su myong ba'i ngo bo nyid yin pa'i phyir ro / /
don nyams su myong bar snang ba yang don nyid snang ba'i phyir / /
snga ma dang phyi ma'i brjod pa gnyis su snang ba yin no / /
de bzhin du dngos po gcig kho na gnyis gnyis su snang ba ni /
don gyi bdag nyid dang de'i blor snang ba'i phyir ro / /
re zhig dang por ni rang gi don snang ba yin la /
phyi nas ni de'i blo snang bar 'gyur te /
don nyams su myong ba'i bdag nyid do / /
de'i phyir gnyis snang ba yin no / /
'on te don snang ba'i rjes la blo mngon sum gyis 'dzin pa ma yin gyi /
'on kyang phyis don gyis go bas yin no zhe na /
gal te don gyis go bas blo shes pa yin na /
de'i tshe don dang /
de'i blo snang ba ma yin nam /
de lta ma yin na don 'dzin pa na de'i blo mi 'dzin par thal bar 'gyur ba'i phyir /
gnyis snang bar 'gyur ro / /
'on te /
gal te yul gzhan 'pho ba na / /
tha ma nyams su myong min na / /
gzhan gyis nyams su myong ba bzhin / /
thams cad myong med thal bar 'gyur / /
zhes bya ba la /
ci ste yul gzhan la 'pho ba'i dus na tha ma'i yul gzhan la 'phos pa las snga ma'i shes pa snang bar mi 'gyur ro / /
de bas na tha ma'i shes pa snga ba'i shes pa de nyams su myong ba ma yin no zhe na /
de lta na 'o na ni shes pa thams cad kyi snga ma snga ma nyams su myong bar 'gyur te /
nyams su myong ba ma yin pa'i phyir /
gzhan gyis nyams su myong ba bzhin no / /
gzhan gyis nyams su myong ba la ni nyams su ma myong ba myong ba med de /
rang gis ma myong ba'i phyir ro / /
gal te bdag nyid myong mngon sum / /
gzhan gyis myong ba ma yin na / /
bdag nyams myongs ba de gang las / /
grub na gang gis de skad brjod / /
ces bya ba ni /
'on te shes pa lkog tu gyur pa yin yang bdag nyid kyis nyams su myong bar gyur pa'i dngos po ni mngon sum ma yin gyi /
gzhan gyi nyams su myong ba'i mngon sum ni ma yin no zhe na /
de ni ma yin te /
gang gi phyir /
bdag nyid nyams su myong ba de tshad ma gang gis grub na /
rgyu mtshan ci la brten nas de skad ces rjod par byed /
bdag la nyams su myong ba yod pas gzhan gyi bdag nyid du de mi 'gyur ro zhes bya bar gang las shes te /
rang rig pa med pa'i phyir ro / /
'on te gsal ba'i rgyu mig la sogs pas nyams su ma myong bar yang nyams su myong ba zhes bya bar nges so / /
de bzhin du bdag nyid nyams su myong bar nyams su myong yang myong ba'o zhes bya bar nges par 'gyur ro zhe na /
'dir lan btab pa /
gsal ba'i rgyu ni grub mi 'gyur / /
gsal min gsal bar 'dod pa ni / /
gal te gsal ba mi grub na / /
gsal yin 'gro 'di gsal bar 'gyur / /
zhes bya ba smos te /
gsal ba'i rgyu mig la sogs pa de dag ma grub par gyur na /
shes pa'i 'bras bu nyams su ma myong ba'i phyir /
de dag ma grub kyang mi gsal ba nyid du ni ma yin te /
kho bo'i mig gsal ba'o snyam du tha snyad 'dogs na /
'di skyed par byed pa ma yin pa'i phyir /
ji ltar nyams su myong ba ma yin nyams su myong ngo zhes tha snyad 'dogs pa ni nyams su myong bar myong ba'i phyir ro / /
yang na sangs rgyas pa ni gsal ba'i gsal ba 'dod pas gsal ba'i rgyu ma grub pa ma yin gyi /
'on kyang gzhan kho na'i ma grub pa yin no / /
'on te gang du gsal ba skye ba de ni gsal ba ste /
gsal ba nyid gsal ba ma yin yang gsal ba zhes tha snyad gdags so zhe na /
de lta na ni gsal ba ma grub kyang / /
gal te dngos po gsal ba yin / /
gsal ba skyes pa tsam gyis de'i tshe 'gro ba ma lus pa gsal bar 'gyur ro / /
gang gis gsal zhes bya ba'i khyad par ni 'brel ba med par mi 'grub pa'i phyir rang gi ngo bo tsam gyis don thams cad gsal bar 'gyur ro / /
de bas na yul snang ba dang rang rig par ni shes pa thams cad grub pa yin no / /
rtog ge'i sgron ma snying po'i don / /
tshad ma rnam 'grel lha dbang blos / /
mun par byas pa shes rab zhabs / /
drin gyis bris las gsal gyur cig /
tshad ma rnam 'grel gyi 'grel pa zhes bya ba las le'u gsum pa'i bshad pa'o // //
slob dpon chen po shes rab 'byung gnas sbas pa'i slob ma slob dpon nyi ma sbas pa'i zhal snga nas mdzad pa rdzogs so // //
