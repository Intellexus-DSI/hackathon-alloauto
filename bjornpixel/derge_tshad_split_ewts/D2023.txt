@## / /
rgya gar skad du /
shrI rak+ta ya mA sA d+ha naM /
bod skad du /
dpal gshin rje gshed dmar po'i sgrub thabs /
dpal gshin rje gshed dmar po la phyag 'tshal lo / /
bla ma de rjes rdo rje gshin rje gshed dmar po / /
rang snang lus 'khyud bde bas gang zhig gzhan don 'jug /
rdo rjes mtshan pa'i dbyug pa mi mgor ldan pa'i phyag /
zhal gcig 'jigs pa sel la gus pas mgos phyag 'tshal / /
sbyin pa tshul khrims la sogs ldan / /
blo bzangs sems can don rtse gcig /
byams sogs yon tan yongs su rdzogs //
dad dang thos pas rnam par brgyan /
snga bar brtse ba'i bdag nyid kyis / /
dang por kha sogs dag byas nas / /
skye bos dben sogs dur khrod sogs / /
bde ba'i stan la brtsam par bya / /
rang gi snying gar pad+ma bkod / /
shin tu gsal ba'i nyi ma blta /
aM yi yig dbus su hUM yig ni / /
dmar po 'od zer 'phro ba'o / /
de yi 'od kyis spyan drangs pa'i / /
rang lhag lha yi dkyil 'khor dang / /
rdo rje 'chang bdag rnam pa can / /
bla ma sangs rgyas de yi sras / /
khams gsum gnas pa'i sems can yang / /
dkyil 'khor pa yi rang bzhin can / /
dmigs nas de dag rnams la phyag /
lus kyi tshogs kyis rnam par brtson / /
tsartsi kA la sogs pa yis / /
mchod pa byas la sdig pa bshags / /
lus dang ngag dang yid kyis sdig /
bgyid dang de bzhin bgyid stsal gang / /
gang yang rjes su yi rang ba / /
de dag dus gsum mgon la bshags / /
rdzogs sangs rgyas dang de yi sras / /
'phags rnams dge tshogs rjes yi rang / /
rdzogs pa'i sangs rgyas dam pa'i chos / /
tshogs kyi mchog bcas skyabs su mchi / /
yon tan rgya mtsho khyed rnams la / /
rang gi lus ni dbul bar bgyi / /
dam pa'i chos kun ston pa yi / /
sgra dbyangs mdzes pas bzhugs su gsol / /
yang dag rdzogs pa'i sangs rgyas dang / /
de sras lam gyur sbyin sogs tshul / /
sgu gsum ye shes thob bya'i phyir / /
rab tu dang bas bsten par bgyi / /
sems can rnams kyi don bsgrub phyir / /
rdzogs pa'i byang chub sems bskyed bgyi / /
bsod nams kun nas gang bsags pa / /
rdzogs pa'i byang chub phyir bsngo'o / /
dpal ldan gshin rje mthar byed du / /
gyur nas bdag gis 'gro phan bgyi / /
smon lam 'di ni byas nas su / /
blo yis de rnams gshegs de nas / /
brtse bas cho ga bzhin bltas te / /
sna tshogs stong par rnam par bsam rang bzhin dang bral stong pa ste / /
rgyu yis kyang ni mtshan ma med / /
rnam par rtog dang bral nyid kyis / /
smon pa rnam par spangs pa'o / /
oM shu n+ya tA dz+nyA na badzra swa b+hA ba At+ma ko\u0f85haM /
brtan par byas nas sems de ni / /
saM yig las byung nyi ma der / /
hUM las byung ba'i rdo rje ste / /
kun nas sngon po rtse lnga pa / /
'od zer 'phro bas kun nas 'khrigs / /
bsrung ba'i don du bsgom par bya / /
rdo jes sa gzhi khor yug dang / /
ra ba gur ni de bzhin du / /
sangs rgyas zhing ni rnam dag phyir / /
slar yang bsam gtan brtsam par bya / /
der ni sna tshogs pad zla la / /
saM byung rdo rje bzang po yi / /
yan lag chos 'byung zur gsum dkar / /
sna tshogs pad+ma rdo rje dang / /
son cing gyen du gnas bsgom de'i / /
dbus su slar yang dkyil 'khor ni / /
b+hUM yig 'khor lo las skyes pa / /
rtag pa'i yan lag yang dag byung / /
gru bzhi pa la sgo bzhi pa / /
rta babs bzhi yis rnam par brgyan / /
dra ba dra phyed kyis spras shing / /
stegs bu lha mos mdzes byas pa / /
sna tshogs rtse mo rlung gis bskyod / /
ba dan dril bu dang ldan pa / /
sna tshogs rdo rje mnyam par mnan / /
zla ba nyi ma rgyal ba'i gdan / /
shar phyogs su ni dkar po che / /
lhor ni ser po yang dag ldan / /
nub kyi cha ni dmar po ste / /
byang ni ljang gu yang dag mtshungs / /
dbang sngon 'od 'bar rnam par ni / /
dbus kyi sa gzhi rnam bsgom bya / /
phyogs kyi kha dog dbye ba 'dis / /
sna tshogs rdo rje'ang bsgom par bya / /
thog kyang de bzhin bsam bya zhing / /
rtsig pa so so go rims bzhin / /
rnam pa lnga ni rnam bsgoms nas / /
sangs rgyas sku ni rnam par bsgom / /
rnam pa lnga des dpal ldan ni / /
rdo rje gshin rje 'joms mdzad pa / /
sangs rgyas sku zhes bya bar grags / /
de yang dbye bas brjod par bya / /
sna tshogs rdo rje'i lte ba la / /
pad+ma nyi ma dbyangs zung dgod / /
de yis zla ba ka yig sogs / /
Da b+hA da d+ha ya la yang / /
spel te zung des rdzogs pa yi / /
zla ba dmar po bsgom par bya / /
'di dag kho na rdzogs pa ni / /
me long lta bu'i ye shes brjod / /
mnyam pa nyid ni de gcig nyid / /
so sor kun rtog de byung hUM / /
bya ba grub pa'i ye shes ni / /
de las byung ba'i rnam par bsam / /
rdo rje dbyug pa dbyug pa che / /
mi mgo ser pos rnam par brgyan / /
nor bu me shel lta bu yi / /
'od zer 'khrug pa'i sa bon bcas / /
oM badzra daN+Da At+ma ko\u0f85haM /
zhes pas nga rgyal bya'o / /
de las byung ba dkar po'i nyi 'od snang ba thub mchog 'od 'phro rang snang gis sku 'khyud / /
sgeg pa'i khro bo'i tshul can mchog tu bde ba'i rang bzhin rdo rje 'chang gi mtshan 'chang ba / /
g.yon brkyang gdan bzhugs 'bar ba'i rdo rje dang ldan mi mgo so sor mtshan pa'i dbyug pa thogs / /
gtum po bdud rtsi'i tshogs kyi khu bas yongs su gang ba'i pad+ma'i snod ni bsnams pa'o / /
chos kyi dbyings kyi rang bzhin gyi / /
ye shes rdo rje 'dzin bdag nyid / /
rnam pa lnga yi rang bzhin gang / /
rnal 'byor zhes ni mngon par brjod / /
'di ni rnal 'byor ro / /
'dod chags chen po'i gdul bya ni / /
'go ba gsum po mnyam bltas nas / /
rang snying ye shes 'od zer gyis / /
'gro ba sangs rgyas gzugs can byas / /
rang gi lus la mnyam par gzhug /
bde ba dam pa'i rang bzhin du / /
bdag nyid longs spyod rdzogs pa bsgom / /
kun du rtog pa thams cad spongs / /
'di ni de nyid gsum sngags mchog /
ho dmar gnyis kyi dbus gnas pa / /
ji ltar skar mda' 'pho ba ltar / /
de nas byang chub sems la gzhug /
snying rje chags pa'i sems kyis ni / /
rdo rje 'dzin pa rang nyid zhu / /
byams sogs tsartsi ka sogs kyis / /
'khor lo'i 'dren pas bskul bar bya / /
thugs rje'i khro bo rje btsun nyid bzhengs shig /
sa gsum mtha' dag rmongs pa sol mdzod cig /
jo bo bdud bzhi po 'di las rgyal ba / /
sems ni g.yengs so rje btsun nyid bzhengs shig /
'jig rten mgron gnyer stong nyid bzhugs sam ci / /
rje btsun 'jig rten bsod nams nyid kyis bzhengs / /
byang chub rang bzhin 'jig rten mgron gnyer nas / /
khyod ni stong nyid sems shing ci la bzhugs / /
khu ba de bskul zhu bar ni / /
gyur cing bcud de'i rjes su zhugs / /
glu 'di dag gi rjes mthun ngor / /
de rnams rgud bzhin 'bod pa'i phyir / /
khu ba yongs gyur paM las skyes / /
sna tshogs pad+ma nyi dkyil du / /
khros shing dregs bcas dmar po ni / /
rus pa'i rgyan gyis rnam par brgyan / /
smin ma rno zhing rab 'bar ba / /
rmig pa brdabs pas 'jigs par byed / /
baM yig sa bon las byung ba / /
'jigs pa yang ni 'jigs par byed / /
ma he de yi rgyab gnas pa / /
mi mgo ser pos mtshan pa yi / /
rdo rje'i dbyug pa 'od zer can / /
dkar po gdul dka' 'dul byed bsgom / /
slar yang sa bon de dbus son / /
nyi ma dang bcas me long gi / /
gzugs brnyan ltar bsams de 'od kyis / /
sna tshogs dus dgra'i gzugs can byas / /
de la yang dag bcug nas ni / /
rdo rje'i dbyug pa las byung ba'i / /
'khor lo'i dbang phyug 'od gsal 'bar /
bdag nyid 'di ltar bsgom par bya / /
khams gsum bdud kyi dkyil 'khor la / /
'od zer 'bar ba drag tu 'phro / /
drag shul bskal pa'i me 'bar sku / /
khro gnyer 'khyog po 'jigs su rung / /
mgrin par hUM gi rnam pa gang / /
ljags ni 'gyur zhing 'od zer 'phro / /
nyi ma'i gzugs la 'gran pa yi / /
spyan gsum 'phro ba dang ldan pa / /
mche ba 'bar zhing gtsigs pa'i zhal / /
smin ma sma ra mgo skyes gyen / /
nya phyis lta bu'i mgo bo lngas / /
dbu la rnam par brgyan pa ste / /
zhabs g.yon brkyang bas mnan pa yi / /
dus ni rgyal bar byed pa po / /
'bar ba'i phreng ba dmar po yis / /
sa yi dkyil 'khor mtha' dag khyab / /
dpa' bo zhal gcig phyag gnyis pa / /
dpal ldan gshin rje mthar byed dmar / /
phyag g.yas rdo rje'i dbyug pa ni / /
dkar po mi mgo ser pos mtshan / /
g.yon na pad+ma'i snod mchog ni / /
dkar po bdud rtsi lnga yis gang / /
sbom zhing thung la gsus pa 'phyang / /
mgo bo'i do shal rnam 'phyang ba / /
zhal nas khrag 'dzag mgul par ni / /
rang snang shes rab ma yis 'khyud / /
stag gi pags pa'i na bza' can / /
gdengs can dbang po khros pas brgyan / /
mtha' yas sngon po klu dbang gis / /
dbu skra bcings mdzes 'jigs par byed / /
klu rgyal 'jog po dmar po yi / /
rnam par drag po'i rna rgyan byas / /
sna tshogs rigs ldan dpung pa'i rgyan / /
klu rgyal dung skyong ser po ni / /
lag gdub dag tu 'dzin pa'o / /
pad+ma dkar po mgul pa'i rgyan / /
ljang gu stobs kyi rgyu yis kyang / /
mchod phyir thogs pa shin tu mdzes / /
gdengs can nor rgyas bdud rtsi yi / /
kha dog lta bus ska rags byas / /
pad rtsa lta bur dkar ba'i mdog /
pad+ma chen pos rkang gdub byas / /
thams cad phaT kyi sgra drag pos / /
lce gnyis mche ba'i phreng ba can / /
de nas rang nyid pad nyi la / /
sa bon hUM las byung ba yi / /
rdo rjes mtshan pa'i dbyug pa dkar / /
mgo bo ser pos rnam par brgyan / /
ji ltar dngas pa'i shel dag la / /
dza ba'i me tog drug tu gzhag /
dza ba'i me tog des mtshungs pa / /
rab tu gsal bar snang bar 'gyur / /
de bzhin de dbus nyi mar gnas / /
gsal bar der son gdan dag la / /
mar me 'bar ba'i rtse mo lta'i / /
hUM gi rnam pa rab tu bsam / /
bcom ldan 'das 'di ci 'dra ba / /
sku mdog phyag mtshan la sogs pa / /
bcom ldan 'das ma'ang de dang 'dra / /
'on kyang mgo phreng skam po can / /
de mtshan rdo rje ro langs ma / /
kha cig rdo rje gshin rje yi / /
gshed ma zhes grags rig pa yi / /
dga' ba'i tshogs rgyun 'bab pa mo / /
phyi nas bcom ldan 'das gsang ba / /
hUM yig las byung rdo rje dang / /
bcom ldan 'das ma'i gsang ba yang / /
AHyig las byung pad+ma ru / /
bltas nas gsang sngags oM sar+b+ba / /
la sogs brjod cing mdun gnas ma / /
bde chags thugs ma rang snang gi /
shes rab ma yis gtso bo 'khyud / /
rdo rje pad+ma snyoms 'jug pas / /
bde ba 'bebs pa'i don du gnyer / /
lhan cig skyes dga'i rang bzhin du / /
de yi mjug thogs bsgom par bya / /
shes rab lte 'og mtsho skyes ni / /
'dab ma brgyad pa dmar po de'i / /
lte bar gnas pa'i hUM yig dmar / /
de yi steng du gnas pa yi / /
pad+ma'i snal ma'i gzugs can ni / /
spyi bo'i bdud rtsi las 'thon pa / /
ri mo dkar po gsal bar bya / /
shes rab 'phel ba nyer gnas gang / /
'di ni 'khor ba myang 'das kyi / /
gzugs can gshin rje 'joms byed du / /
rtogs nas rnam rtog zhi bya'i phyir / /
sngags kyis kun nas byin gyis brlab / /
oM d+har+m+mad+hA tu swa b+hAb At+ma ko\u0f85haM /
'di ni rjes su rnal 'byor ro / /
rang snying 'od zer lcags kyu yis / /
mkha' khyab rdzogs pa'i sangs rgyas kun / /
spyan drangs zhal nas rnam kun gzhug /
bde ba zhugs pa snying ga ru / /
zhu byas blo ldan de dbyung bya / /
rdo rje'i lam nas zhu ba de / /
rang snang pad+ma'i dkyil gnas pa'i / /
sa bon rang bzhin can du blta / /
'od zer 'phro ba'i tshogs 'bar ba / /
cho ga bzhin du mkhas pas bsgom / /
dbus su ya yig las byung ba'i / /
gtso bo bshad pa'i mtshan nyid can / /
shar du k+She dang 'khor lo las / /
byung ba'i rtag pa phyag gnyis pa / /
dkar po g.yas na 'khor lo g.yon / /
de bzhin thod pa bsnams par bsgom / /
lhor ni ma yig rin chen las / /
skyes pa'i rin chen 'byung ldan ni / /
btso ma gser gyi mdog lta bus / /
g.yas na rin chen che mchog bsnams / /
g.yas pa min na thod pa'o / /
nub tu chags pa rdo rje can / /
me yi sa bon pad+mas khu skyes / /
pad+ma rA ga'i 'od mtshungs pa / /
pad+ma dmar dang thod pa ni / /
phyag g.yas cig shos dag tu dgod / /
byang du da yig ral gris bskyed / /
phrag dog gshin rje gshed ljang gu / /
g.yas na ral gri mchog bsnams shing / /
g.yon na mi yi thod pa'o / /
'di rnams zhal gcig phyag gnyis pa / /
zhabs ni g.yon brkyang stabs kyis bzhugs / /
thams cad zhe sdang gshin rje gshed / /
mtshan nyid dag gi khro bo'i gzugs / /
'on kyang de rnams phyag g.yas na / /
rang rang sku mdog rang phyag mtshan / /
gnyug ma'i shes rab gnyis med gyur / /
sku ni bde ba'i rang bzhin can / /
nyi ma'i dkyil 'khor dag la gnas / /
rtag pa zla ba'i dkyil 'khor la / /
sna tshogs rdo rje'i ra rtsar gnas / /
sems can don mdzad bsgom par bya / /
shar du ya yig tho ba las / /
byung ba'i tho ba gshin rje gshed / /
ces grags sgu mdog sngon po'i tshul / /
phyag g.yas na ni tho ba ste / /
g.yon na pad+ma'i snod bsnams pa / /
lhor ni tsa yig dbyug pa las / /
byung ba'i dbyug pa gshin rje gshed / /
dkar po dbyug mchog mi thod can / /
nub tu pad+ma gshin rje gshed / /
ni skyes chags pa mthar byed tshul / /
byang du ral gri gshin rje gshed / /
ra las phrag dog mthar byed 'dra / /
cung zad sngo ba bye brag tu / /
mdzes shing rab tu 'jigs par byed / /
thams cad gdug pa sbrul gyis brgyan / /
mche ba gtsigs shing gad rgyangs can / /
dbu skra dmar ser gyen du 'bar / /
nyi ma'i dkyil 'khor yang dag bzhugs / /
rang snang shes rab yan lag spyor / /
gnyis med ye shes rang bzhin can / /
mche ba rnam gtsigs 'jigs pa'i zhal / /
rang rang phyag mtshan thod pa can / /
sna tshogs rdo rje'i grwa bzhi ru / /
de bzhin lha mo zla bar bzhugs / /
shar lhor dza dang 'khor lo las / /
lha mo rdo rje tsartsi ka /
dkar mo skem zhing drag mo che / /
gti mug gshin rje gshed gzugs ma / /
lho nub dag tu rdo rje sa / /
las skyes rdo rje phag mo ste / /
drag mo phag gi gdong can nyid / /
zar ma'i me tog dang mtshungs ma / /
nub byang zur du dbyangs can ma / /
dmar mo de dang pad+mas bskyed / /
rab tu zhi ma phun sum tshogs / /
'dod chags gshin rje mthar byed gzugs / /
byang shar mtshams su dkar mo ste / /
ljang gu 'jigs byed ra las skyes / /
phrag dog gshin rje gshed byed kyi / /
tshul dang phyag mtshan 'dzin par brtson / /
thams cad g.yon brkyang ba yi zhabs / /
rang rang mtshan ma thod pa can / /
'on kyang rdo rje phag mo dang / /
dkar mo bong thung sto ba 'phyang / /
Na yo ni rA las byung ba'i / /
thod pa bzhi ni zur bzhi ru / /
bskyed de ji ltar rang rang sngags / /
gsungs pas blo dang ldan pas dbyung / /
tIHbyeHla sogs gsang sngags sgras / /
dkyil 'khor bdag po la bskul nas / /
sprul pa dpag med spro bar bya / /
bla med sems can don byas nas / /
dngos po kun gyi rang lus la / /
khro bo dpa' bo dgod par bya / /
dzi na dzika ces bya ba 'dis / /
shar gyi rmongs pa mthar byed ni / /
ra yi rtsa bar gnas sna tshogs / /
pad+ma zla ba dag la dgod / /
rat+na d+h+rika ces bya ba 'dis / /
lho ra chu skyes nyi ma la / /
phra ma zhes grags spyan drangs nas / /
cho ga yis ni dgod par bya / /
A ro l-ika ces gsang sngags kyis / /
'dod chags gshin rje 'joms pa po / /
nub ra chu skyes nyi ma la / /
cho ga ji bzhin dgod par bya / /
pradz+nyA j-ika gi de nyid kyis / /
phrag dog gshin rje rnam 'jig pa / /
byang gi chu skyes 'od rno bar / /
cho ga bzhin du dgod par bya / /
mung+ga d+h+rika gi de nyid kyis / /
shar sgor chu skyes nyi ma la / /
tho ba gshin rje mthar byed dag /
mkhas pas cho ga bzhin du bsam / /
daN+Da d+h+rika gi gsang sngags kyis / /
lho sgor yang dag bzhugs pa yi / /
dbyug pa dus dgra gdul dka' 'dul / /
sna tshogs pad+ma nyi mar dgod / /
pad+ma d+h+rika nyid 'di yis ni / /
pad+ma gshin rje 'joms mdzad pa / /
nub sgor pad+ma nyi ma la / /
stobs po che ni bsam par bya / /
khang+ga ng+h-ika gi de nyid kyis / /
ral gri gshin rje zad mdzad ma / /
byang du bdud rnams sel ba po / /
sna tshogs pad+ma nyi mar dgod / /
sna tshogs rdo rje'i grwa bzhi ru / /
de bzhin gzhan yang lha mo bsgom / /
shar lhor lha mo tsartsi ka /
drag mo rab tu 'od 'phro ma / /
mo ha ra ti'i gsang sngags kyis / /
sna tshogs chu skyes zla bar bzhugs / /
de nas lho nub rigs kyi yum / /
rdo rje phag mo mkhas pa yis / /
dre Sha ra ti de nyid kyis / /
pad+ma zla bar dgod par bya / /
de nas nub byang mtshams su ni / /
pad+ma zla bar dbyangs can ma / /
rA ga ra ti'i sngags kyis dgod / /
de nas byang shar dkar mo ste / /
badzra ra ti'i gsang sngags kyis / /
zla bar 'di rnams shis pa mtshan / /
dkyil 'khor gyi ni grwa bzhi ru / /
de nyid gsum gyi thod pa'o / /
'di ltar 'khor lo dam pa spros / /
bde ba ldan pa brten byas nas / /
sngar gyi 'khor lo de nyid du / /
thim par mnyam par gzhag par blta / /
'di ni shin tu rnal 'byor ro / /
gshin rje gshed po dmar po yi / /
dkyil 'khor pa yi rang bzhin can / /
mig dang sku sogs ngo bo ni / /
lha yi mngon par byin gyis brlab / /
k+ShiM dang 'khor los gti mug bzhin / /
cung zad khro bo'i mig dag la / /
blo ldan rdo rje'i mig dgod bya / /
rna bar dzrUM dang rdo rje bskyed / /
rdo rje'i snang ba nag por snang / /
snar khaM rin chen las byung ba'i / /
ser sna zhes bya zla ba la / /
rdo rje sna yang de bzhin gzhan / /
lce la re las pad+ma bskyed / /
rdo rje lce ni zla bar gnas / /
'dod chags dang mtshungs rdo rje lus / /
ske skyes ral gri las byung ba / /
phrag dog gshin rje gshed ngo bo / /
lus ming bral ba'i zla bar gnas / /
b+he ba'i steng du saM rdo rjes / /
sems kyi rdo rje de bzhin gshegs / /
sgeg pa'i khro bo'i gzugs can de / /
rdo rje 'dzin pa'i rnam par dgod / /
'di ni yan lag drug dgod pa / /
mngon shes don bsgrub ched du bshad / /
snying gar rdo rje'i dkyil gnas hUM / /
rdo rje hUM las thugs rdo rje / /
dus dgra'i sku mdog phyag mtshan ldan / /
sngon po 'od zer gsal ba'o / /
mgrin par AHyig pad+ma'i dbus / /
slar yang AHyig pad+ma las / /
'dod chags dus dgra lta bu'i sku / /
dpal gsum rdo rje rnam par bsam / /
spyi bor oM yig 'khor lo'i dbus / /
oM yig 'khor los 'od bzang dkar / /
sku yi rdo rje sgu dbang phyug /
sku mdog dag dang phyag mtshan mchog /
'di ni de nyid gsung rdo rje / /
mchog bskyed nam mkhar gnas pa yi / /
sangs rgyas mchod la gsang sngags kyis / /
de dag byin gyis brlab par bya / /
oM sat+tha ta thA ga ta tsit+ta badzra swa b+hA ba At+ma ko\u0f85haM /
oM sat+tha ta thA ga ta wAka badzra swa b+hA ba At+ma ko\u0f85haM /
oM sat+tha ta thA ga ta kA ya badzra swa b+hA ba At+ma ko\u0f85haM /
rang snying sa bon 'od zer gyis / /
'jig rten bzhugs pa'i sangs rgyas rnams / /
sras bcas spyan drangs mdun bltas nas / /
gang zhig de rnams kyis spros pa'i / /
tsartsi ka sogs kyis gzung ba'i / /
zla ba lta bu'i bum pas ni / /
de rnams bkra shis glu la sogs / /
slar yang ca co'i sgra rnams kyis / /
thams cad dang ni bdag nyid la / /
dbang bskur bar ni bsam par bya / /
spyi bor gshin rje gshed dmar po / /
bdag nyid spyi bor rdo rje can / /
rang snying sa bon 'od zer gyis / /
ye shes 'khor lo spyan drangs la / /
bdag nyid mdun bltas khro bo yis / /
bgegs tshar bcad cing bsrungs nas ni / /
mchod yon zhabs bsil sogs phul nas / /
oM mung+ga ra dzaHzhes pa'i sngags kyis bkug nas /
oM daN+Da hUM zhes pa 'dis bcug la /
oM pad+ma baM zhes pa 'dis bcings te /
oM khang+ga hoH zhes pa 'dis dbang du bya'o / /
snying ga'i sa bon 'od zer gyis / /
sangs rgyas spyan drangs 'dir bzhugs par / /
bltas te thugs kar zhu byas par / /
rdo rje'i lam nas 'thon gyur pa / /
rang gi rig ma'i pad+ma yi / /
ze 'brur zla bas bskyed lha mo'i / /
'khor lo phyag na sna tshogs pa'i / /
me tog nyer spyod sogs bzung bas / /
bltas te thugs kar zhu byas pa / /
rdo rje'i lam nas 'thon gyur pa / /
sgeg bcas mchod byed de rnams kyis / /
mchod pa glu dbyangs yid 'ong dang / /
sna tshogs gar gyi rang bzhin dag /
bde ba chen po ster bas mchod / /
a ye kye kye gshin rje gshed dmar po / /
bla ma srin po'i gzugs rang bzhin / /
kho bo khyod mthong rnam par 'jigs / /
bla ma khro bo'i rang bzhin spangs / /
khyod kyis gar mdzad sa stengs dang / /
sa bla dang ni sa 'og g.yo / /
chags pas brgyan pa'i khro bo'i 'od / /
gar mdzad khyod nyid ro langs lags / /
sku lus sbom thung dmar po ste / /
rnam pa sna tshogs sku sprul pa / /
rdo rje dbyangs can ma yis btud / /
gar mdzad khyod ni bde ba che / /
d+hIHbyeHgsang sngags dag gis ni / /
khyod ni sa gsum 'khrul pa sel / /
rje btsun snying rje'i khro bo lags / /
gar mdzad khyod ni 'jig rten gzigs / /
oM sat+tha ta thA ga ta pU dza badzra swa b+hA ba At+ma ko\u0f85haM /
sgra yi tshogs rnams thams cad ni / /
brag ca lta bur rnam blta zhing / /
'khor lo can gyi 'khor lo'i gtso / /
bstod bya de rnams de bzhin des / /
gti mug rdo rje'i rang bzhin khyod / /
gshin rje gshed po shin tu 'jigs / /
ston pa sangs rgyas kun rang bzhin / /
sku yi rdo rje khyod phyag 'tshal / /
ser sna rdo rje'i rang bzhin khyod / /
gshin rje gshed po shin tu 'jigs / /
sems kyi rdo rje rab tu gsal / /
rin chen rdo rje khyod phyag 'tshal / /
'dod chags rdo rje'i rang bzhin khyod / /
khyab bdag chags pa'i chos 'byung gnas / /
dbyangs mchog kun gyi mchog gi mchog /
gsung gi rdo rje khyod phyag 'tshal / /
phrag dog rdo rje'i rang bzhin khyod / /
gshin rje gshed po las kun byed / /
sku yi rdo rje rab gsal ba / /
phyag na ral gri khyod phyag 'tshal / /
sangs rgyas kun gyi rang bzhin khyod / /
sangs rgyas thams cad gcig bsdus pa / /
sangs rgyas kun rab mchog gi mchog /
dkyil 'khor dbang phyug khyod phyag 'tshal / /
mgo bo gsum kyi steng gnas pa / /
AHyi yi ge las byung dag /
pad+ma'i snod ni bskyed nas su / /
de 'og me yi dkyil 'khor te / /
gru gsum re yig las byung ba / /
de 'og rlung gi dkyil 'khor te / /
g.yo zhing sngo ba gzhu lta bu / /
ba dan gyis mtshan yo las byung / /
der ni rnam snang la sogs te / /
ming yig dang po las skyes pa / /
b+h+rUM yig la sogs byung ba yi / /
glang chen sha la sogs pa lnga / /
hUM skyes rdo rje'i kha chod kyis / /
bkab la de nas bsgom par bya / /
hUM skyes rdo rje'i dbyug pa yis / /
yang dang yang du dkrugs bya zhing / /
rlung gis bskyod par 'gyur ba'i me / /
'jig dus bskal pa'i me lta bus / /
bi ra ma sogs go ku sogs / /
de dag zhu bar gyur par bsam / /
de dang reg pa'i khol ba yi / /
khu bar 'di nyid yongs su zhu / /
rdo rje rdo rje'i dbyug pa yang / /
rang nyid zhun mar lta bu ste / /
thams cad dag cing ro gcig 'gyur / /
shin tu dri ma med par blta / /
der ni oM yig 'od zer gyis / /
sangs rgyas ye shes tshul can bkug /
gsang sngags gzugs kyis bcug nas su / /
bdud rtsi lnga po mchog bltas la / /
de nyid gsum gyis byin brlabs te / /
dkyil 'khor bdag po tshim par bya / /
ljags kyi hUM las byung ba yi / /
rdo rje dkar po bltas nas su / /
de 'od sbu gu'i rnam pa yis / /
mnyam par drangs nas de yis kyang / /
sna tshogs gnas dang sangs rgyas kun / /
dkyil 'khor pa dang de bzhin gzhan / /
snying gar ye shes 'od zer dgod / /
kun du rtog pa thams cad spangs / /
thog mtha' dbus kyi dbye ba yis / /
'dir yang gcig tu yod min te / /
rdul phran la ni cha med phyir / /
du mar yang ni grub pa min / /
gcig dang du ma'i rang bzhin du / /
gang zhig bral te de bzhin no / /
'khrul pa'i ngo bo de nyid yin / /
gang phyir 'khrul pa gnyis la gnas / /
sems ni rtag tu 'khrul pa med / /
spro ba dag ni sdud pa'i lus / /
sems can don du ro gcig byung / /
'di las gzhan du de nyid min / /
ye shes zhabs sogs dpa' bo yis / /
'di nyid kho na gsal bar gsungs / /
dpal ldan gsang 'dus las gsungs pa / /
'dir ni cung zad rab tu bstan / /
byang chub med cing mngon rtogs med / /
dngos po med cing bsgom pa med / /
khams med rnam par shes pa'ang rnged / /
nam mkha' mnyam pa nyid kyi gzhi / /
nam mkha' lta bur bdag med pa / /
chos 'di bde ba chen po ste / /
sa med chu dang me med la / /
rlung med nam mkha' yod ma yin / /
rdo rje sems dpa'i sbyor ba yis / /
'di dag skye zhing rab tu gnas / /
dngos po thams cad dngos min zhes / /
des na dngos po med par grags / /
rnal 'byor rnal 'byor pa nyid 'brel / /
rtag pa ma yin chad pa'ang min / /
phyag min zhal dang sku mdog min / /
mchog tu dga' ba'i mtshan nyid do / /
dngos kun nges par bden pa min / /
thog ma dbus mtha' spangs pa nyid / /
'di ltar rig bcas 'khor lo mchog /
kun du rtog pa thams cad spangs / /
phung po khams su bdag med ma / /
bde ba dam pa'i gzugs can bsgom / /
rang snying sa bon 'od zer gyis / /
'gro rnams gshin rje mthar byed byas / /
bkug nas de ru gnas bltas te / /
sku gsung thugs kyi rdo rje can / /
rdo rje dang ba dang ni chos / /
ye shes pa ni ya skyes dgod / /
de la de rnams rang sa bon / /
ye shes d+hIHSh+T+r-iHsogs 'od gsal / /
lta zhing kun rtog ma lus spangs / /
bde ba dam pa'i rnam pa ni / /
'phro zhing sdud pa yongs su rdzogs / /
bdag nyid mkhas pas bzlas par bya / /
sku sogs spro zhing gzhug pa ni / /
rim pa bzhin nam cig car bya / /
khro bo'i tshogs rnams sprul pa ni / /
nam mkha'i dkyil rnams ma lus khyab / /
sems can don ni phun sum byas / /
d+h+rIHSh+T+r-iHla sogs 'gro la sgrogs / /
hrIHla sogs pa'i sngags zlos te / /
oM dang swA hAs dang mthar brgyan / /
cho ga 'di dag kho na yis / /
rnam pa kun du bsgom zhing bzlas / /
gzhan yang zas kyi bya ba la / /
sogs pa bya phyir ldang 'dod na / /
mchod bstod bdud rtsi myang byas nas / /
sems can don la sems pa yis / /
de nyid gsum gyi cho ga bzhin / /
ye shes 'khor lo gshegs gsol te / /
cho ga ji bzhin bdag nyid la / /
bdag nyid 'khor lo bstims nas ni / /
rang gis bsags pa'i bsod nams dag /
byang chub tu ni yongs bsngo zhing / /
de nas smon lam gdab bya ste / /
oM AHhUM muH zhes pas gshegs su gsol lo / /
'di ni rnal 'byor chen po'o / /
langs nas rang gi lhag pa'i lha'i / /
rnam pa nga rgyal yang dag ldan / /
rnam pa kun du dngos po kun / /
gsang sngags ngo bo de bzhin te / /
gti mug dus dgra'i ngo bor yang / /
bsgom par bya zhing gnas par bya / /
thun gzhan du ni rnal 'byor bzhin / /
dang po'i rnal 'byor pa yis bsgom / /
shin tu rnal 'byor rnal 'byor che / /
ye shes cung zad rjes spyor bas / /
shin tu rnal 'byor las rnal 'byor / /
chen po yang dag ye shes dbang / /
gnas pas bshad bzhin cho ga yis / /
thun gcig la yang bsam gtan 'di / /
rnal 'byor chen po'i rang bzhin gyi / /
rnal 'byor pa yi spro bsdu'i sku / /
ye shes de nyid gsum bdag tshul / /
rang nyid gshin rje mthar byed do / /
dbang bskur cho ga bsgom bya zhing / /
khrus bya bza' ba'i dus su ni / /
bdud rtsi lnga yi cho ga yis / /
mchod pa gzhan ni rnam brtags pa / /
bdag nyid dang ni gzhan nyid kyang / /
cho ga bzhin du rtag tu mchod / /
dpal ldan gshin rje mthar byed kyi / /
rnam par blta bya byang chub brten / /
bdag gzhan mnyam pa byang chub ste / /
dkyil 'khor bdag po'i rnal 'byor las / /
min na ji ltar rnal 'byor pa / /
dngos grub bla na med par 'gyur / /
ji ltar rnam pa sna tshogs su / /
brtags pas dngos po gcig nyid ni / /
grol ba sdug bsngal bde bar snang / /
las kyi dbye bas skye bar 'gyur / /
rnam par mi rtog bdag nyid sems / /
bde ba dam pa'i mtha' yi gzugs / /
shes rab thabs kyi rang bzhin ni / /
dus dgra zhes bya gang las 'bras / /
'khor ba'i chu bo sin d+hu skye 'chi rba klong dang bcas zab cing 'jigs pa chags sdang sogs / /
chu srin na kras 'khrugs shing shin tu mi brtan gnyid rmugs la sogs dbu ba can sgrol ba / /
dpal ldan gshin rje gshed dmar bde ba'i rang bzhin srid bral sgrub thabs skye bo kun phyir byas / /
bdag gi bsod nams gang thob des 'dir de yi go 'phang 'jig rten don kun grub par shog /
dpal gshin rje gshed dmar bo'i sgrub thabs /
paN+Di ta chen po rnal 'byor gyi dbang phyug phyag rgya chen po grub pa /
grub thob kyi 'khor los sgyur ba'i slob dpon dpal 'dzin gyi zhal snga nas mdzad pa rdzogs so // //
paN+Di ta slob dpon chen po rje btsun nyi ma'i dbang po'i 'od zer gyi zhal snga nas dang /
lo tsA ba chag dge slong chos rje dpal gyis gus pas mnyan nas /
mang yul gyi bzo gnas chen por bsgyur cing zhus te gtan la phab pa'o // //
[ ]
