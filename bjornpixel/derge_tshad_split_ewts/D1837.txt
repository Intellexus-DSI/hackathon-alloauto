@## /
rgya gar skad du /
shar+d+d+ha pra la nA ma sta ba /
bod skad du /
dad pa smra ba zhes bya ba'i bstod pa /
bcom ldan 'das dpal rdo rje sems dpa' la phyag 'tshal lo / /
nyes pa'i dri ma ma lus bsal / /
yongs dag yon tan tshogs brnyes pa / /
rgyal ba kun gnas khyod nyid zhabs / /
pad+ma gnyis la phyag 'tshal lo / /
srid pa'i sdug bsngal bsal dka'i me / /
tsha ba nye bar zhi mdzad cing / /
bsod nams tshogs ni ma lus pas / /
thugs ni yongs su rgyas mdzad pa / /
khyod kyi yon tan zag med rnams / /
byang chub sems dpa' mchog gi phul / /
'dod chags la sogs dbang gyur kyang / /
bdag 'dra'i spyod yul ga la lags / /
'gro ba'i snang ba gzhir gyur pa / /
nyi ma sprin dang bral ba la / /
me khyer nyon mongs dag gis ni / /
snang ba bgyid lta ci zhig 'tshal / /
de lta mod kyi ngag gi tshogs / /
dman pas kyang ni stod bgyid pa / /
bdag gis cung zhig gang smras de / /
mgon la dad pas drangs pa lags / /
lta bas mi ngoms yid 'ong zhing / /
mchog tu sems dpa' stsol mdzad pa / /
srog dang bral ba'i ngo bo nyid / /
thugs rje'i bdag nyid can phyag 'tshal / /
rab zhi bdud rtsi 'dzag pa'i sku / /
su zhig la ni zhi mi bgyid / /
srid pa'i sred pas gdungs pa rnams / /
bcom ldan khyed kyis rtag zhi mdzad / /
yid 'ong mtsho las byung ba yi / /
bdud rtsi dkar po dang 'dra zhing / /
rtag tu de nyid dpal gyis ni / /
mtshan mo'i yon tan dag gis brgyan / /
rdzogs pa'i byang chub pad+ma yis / /
sems can bung ba tshim mdzad pa / /
khyed mthong na ni rtag pa ru / /
dga' mchog su zhig skye mi 'gyur / /
khyed la mngon dad yid 'ong ba'i / /
bde la gnas pa'i sems can la / /
lha yul bud med bzhin gyi mdangs / /
zla 'dra 'dod chags bde bskyed dang / /
mngon 'dod 'bras bus kun ster ba'i / /
dpag bsam shing gis rnam brgyan zhing / /
yid 'ong thams cad rnyed sla ba'i / /
dga' ba'i tshal la'ang chags mi 'gyur / /
mchog tu sems dpa' skyed mdzad cing / /
lta ngan rab rib sdug po ni / /
shin tu legs par 'joms gyur pa'i / /
bar snang las ni rtags shar ba / /
bdag nyid chen po gang gis mthong / /
des ni gzhan dag lta mi 'gyur / /
lus can khams gsum 'brog dgon ni / /
chen por rtag tu 'khyams gyur cing / /
rtag tu lam mchog las nyams la / /
khyed lam mngon sum ston pa mdzad / /
sems can gyi ni pad+ma'i tshal / /
dam chos 'od zer dra ba yis / /
sad mdzad nyin mor gyur pas na / /
sngon med nyi ma khyod lags so / /
rab dga'i rgya mtsho las byung ba'i / /
bdud rtsi gnyis pa khyod lags te / /
rtag tu bdud rtsi'i gnas brnyes pas / /
'gro ba nyam thag sel mdzad pa / /
nyon mongs thams cad spangs pa yis / /
dgra bcom go 'phang thob pa gang / /
khyed kyi yon tan ma 'tshal bas / /
de yang mkhas pa ma lags so / /
glog 'gyu lta bur 'byung ba yi / /
srog ni sdug bsngal skyed byed pas / /
skad cig gis 'jig 'khor ba na / /
snying po khyed sku dran pa lags / /
rgyal sras khyed kyi bsam gtan gyis / /
bdud rtsis rtag tu tshim byed pa'i / /
yid la srid pa'i sdug bsngal ni / /
ma lus brjed de gnas pa lags / /
sku gsung thugs spro 'od zer gyis / /
'jig rten khams ni tshad med pa'i / /
gti mug gi ni mun bsal ba / /
khyed kyis skad cig gcig gis mdzad / /
rang gi ngo bo'i bdud rtsi che / /
skal ldan bde ba btang nas ni / /
rnam rtog bag chags shas che nas / /
'khrul bas 'khor bar gyur pa la / /
chos dbyings ngo bo nyid lags kyang / /
'jig rten mi shes bsal ba'i phyir / /
kun rdzob rnam pa'i sku yis ni / /
bzhugs kyi yang dag nyid kyis min / /
thugs rje'i bdud rtsi btung mchog gis / /
tshim mdzad bde ba rab stsol zhing / /
rtag tu nyams ni sna tshogs pa'i / /
sangs rgyas rol mos gar mdzad do / /
gnyis par 'khrul pa las zlog phyir / /
shes rab thabs ni gnyis med mdzad / /
kun du rmongs pa bsal ba'i phyir / /
shes rab mchog gi 'od rab gsal / /
rnam thar gsum gyi bde brnyes pas / /
zhal gsum yid du 'ong ba'ang mnga' / /
sbyin sogs pha rol phyin pa drug /
legs par brnyes pas phyag drug mnga' / /
shes rab rnon po'i ngo bo bas / /
phyag gnyis dkyil 'khor mchog sbyin mdzad / /
bsam pa thams cad rdzogs mdzad pas / /
rin chen mchog ni phyag na bsnams / /
mgon po khyod kyi thugs rje yis / /
rtag tu rdo rje pad+mar ston / /
bde ba'i thabs kyis de thob ces / /
de nyid dga' bdag can la ston / /
yon tan 'byor ba yongs rdzogs pas / /
rgyan rnams kun gyis brgyan pa lags / /
dka' ba las ni zlog mdzad pas / /
sems dpa'i skyil krung bde bas bzhugs / /
dngos po'i tshogs ni dbyer med pas / /
khyed bzhugs pa la nges snang ste / /
sku ni rang bzhin dri ma med / /
sna tshogs gzugs su rnam par ston / /
gdul bya sna tshogs sems can don / /
rnam pa gcig gis 'grub pa ni / /
sna tshogs rigs kyi dbye ba yis / /
thugs rje'i gter chen khyed rab mdzes / /
bsam bya khyed las gzhan ma mchis / /
bsam gtan mchog kyang khyed lags pas / /
ma rig mtshan mo'i mun rum na / /
dpag med 'od ldan ston zla khyed / /
srid pa nyid la zhugs gyur kyang / /
srid pa med pa nyid du mdzad / /
srid pa srid med par zhen pas / /
'jig rten nyid dang 'dra bar mdzad / /
sems can kun la phan dgyes kyang / /
sems can nyer dmigs nyid mi mnga' / /
sgyu ma lta bur gnas mdzad kyang / /
khyed la sgyu ma mnga' ma lags / /
chags sogs dri mas ma gos par / /
sems can chags pa dbang du mdzad / /
khyod ni rang bzhin cher zhi yang / /
bdud rnams 'joms par mdzad la dgyes / /
rang rig nyams su stong pa yis / /
nyon mongs bag chags bcas las rgyal / /
srid dang thar pa'i ro ltar bas / /
ro gcig nyid du khyed kyis mdzad / /
gang zhig dag pa'i sems kyis ni / /
khyed ni rtag tu sgom byed pa / /
des ni 'gro ba rmi lam dang / /
dri za'i grong khyer lta bur mthong / /
des na rnam rtog tshogs kyis ni / /
dri ma rnam par dang bar 'gyur / /
rnam pa kun du skye ba ni / /
rgyu ni nye bar gcod par bgyid / /
'gro ba'i sdug bsngal las zlog ste / /
slar yang smon lam stobs kyis ni / /
sna tshogs tshul gyis rnam gnas shing / /
'gro ba sdug bsngal ldan rnams skyabs / /
thugs rje'i byin gyis rgyud brlan pas / /
dngos po med las rgyab kyis phyogs / /
bde gshegs sras po ji bzhed pa'i / /
tshul ni rnam pa du mas bzhugs / /
gzhan dag stong pa rtogs bya'i phyir / /
rang rig nyams ni ston par brtson / /
ngal bso'i gnas ni mchog brnyes nas / /
rtag tu bde bas zhugs par mdzad / /
khyed ni mthong ba tsam gyis kyang / /
bzhin ras shin tu dang ba dang / /
spu g.yo mchi mar bcas pa dang / /
lus ni sems med lta bu nyid / /
nges pa kho nar 'byung gyur na / /
gtso bo khyed tshul mi g.yo ba / /
blo yi mig gis mthong ba dag /
de yi bde ba smos ci 'tshal / /
ji ltar khyed kyi rnam pa kun / /
mthong ba las ni bder gyur pa / /
de ltar skad cig tsam mthong las / /
bde bar gyur pa yod ma lags / /
kun bdag dbang phyug byed pa dang / /
ngas sprul skyes bu mchog dang ni / /
tshangs pa mchog gi rang bzhin dag /
'du shes kun dang rnam bral zhes / /
thar pa las ni phyin ci log /
nga rgyal lam gyi rjes 'gro rnams / /
khyed kyi rang bzhin ma 'tshal bas / /
srid pa gsum gyi lam na 'khor / /
srid pa'i sa bon nga rgyal zhes / /
yang dag gsung ba khyed kyi gsung / /
nga rgyal yod na slar yang ni / /
de las las dang skye bar 'gyur / /
bdag nga zhes bya dang bral zhing / /
gzung dang 'dzin pa rnam spangs pa / /
khyed kyi ngo bor 'dzin shes na / /
rang bzhin gyis ni yang dag snang / /
dang ba bsgom pa la dga' bas / /
rtag tu skad cig tsam gyis snyeg / /
ngan rtog rab rib kyis 'thum pas / /
rmi lam na yang khyed mi mthong / /
zla ba mar ngo'i mun rum na / /
dmus long dag gis nor bu bzang / /
'od tshogs shin tu dri ma med / /
lag par gnas kyang mi mthong ltar / /
de bzhin rmongs pa sna tshogs pa'i / /
rnam par zhen pas khyed mi mthong / /
bde ba kun gyi gter gyur pa / /
rmongs pa'i blo yis mthong ba dang / /
'od dang ldan pas mchog gyur pa / /
khyod ni rtag tu mthong mi 'gyur / /
ye shes snang ba gsal ba yis / /
dri med mdangs ldan khyod mthong 'gyur / /
gdul bya'i skye bo sna tshogs la / /
thugs rjes yid ni drangs gyur pa / /
de bzhin gshegs pa rnams kyis ni / /
khyed ni tshogs mchog dag tu bstan / /
gnas dang skye dang 'gag las 'das / /
spros pa rnams dang nyer bral bas / /
bcom ldan khyod ni bstod pa min / /
khyod ni stong las gzhan ma lags / /
khyod kyi sku ni 'ja' 'dra zhing / /
sgyu ma lta bu byung gyur pa / /
kun rdzob tu ni de bsngags kyi / /
dam pa'i don du yod ma yin / /
khyed ni dngos min dngos med min / /
gnyis ka ma yin gos pa med / /
yod dang med par spyod pa yis / /
rtog ge'i spyod yul dag las 'das / /
shes rab dam pa la dgyes pas / /
mchog tu zhi ba'i bdud rtsi can / /
'gyur ba med pa'i ngo bo nyid / /
zhi ba'i sku la phyag 'tshal lo / /
rtag tu kun gyi bdud rtsi rig /
kun mkhyen bde bar gshegs pa'i bdag /
dpal mchog dang por phyag 'tshal 'dud / /
phyag 'tshal phyag 'tshal khyed phyag 'tshal / /
kun rdzob tu ni tha snyad kyis / /
mkha' dang mnyam pa khyod bstod kyis / /
rnam rtog bral ba khyod la ni / /
bdag 'dras bstod pa byed mi rigs / /
sems can mang po la byams shing / /
thugs rjes thugs ni drangs gyur la / /
byis pa nyes smra lta bu la / /
gtso bo khyod ni bzod par mdzod / /
de ltar thub dbang gtso la bstod / /
bsod nams bdag gis gang bsags pa / /
des ni sems can rang rig pa'i / /
bde ba khyed dang 'dra bar shog /
dad pa smra ba zhes bya ba'i bstod pa rdzogs so // //
rgya gar gyi mkhan po pradz+nyA shrI gup+ta dang /
sgra bsgyur gyi lo tsA ba ban+de rin chen bzang pos bsgyur cing zhus te gtan la phab pa'o // //
