@## / /
rgya gar skad du /
badzra sa ra swa tI sto tra /
bod skad du /
rdo rje dbyangs can ma'i bstod pa /
rdo rje dbyangs can ma la phyag 'tshal lo / /
shes rab mnga' bdag rdo rje dbyangs can ma / /
yang dag lam ston bla ma rje btsun la / /
dad cing mos la gus par phyag 'tshal lo / /
blo gros spel phyir bstod pa cung zad bri / /
dpal ldan rdo rje dbyangs can ma / /
rang don grub nas gzhan don ni / /
mchog tu gzhol mdzad rje btsun ma / /
dbyangs can de la spyi bo yis / /
kun nas dang bas phyag 'tshal bstod / /
zhal gsum rnam thar gsum gyi dngos / /
phyag drug pha rol phyin drug rdzogs / /
zhabs gnyis bden gnyis don rtogs ma / /
rje btsun ma la phyag 'tshal bstod / /
thugs rjes 'gro ba smin mdzad pas / /
rtag tu pad+ma rA ga'i mdog /
dbyangs can de la spyi bo yis / /
kun nas dang bas phyag 'tshal bstod / /
'dod pa'i 'dam gyis ma gos pas / /
rtag tu chu skyes steng na bzhugs / /
dbyangs can de la spyi bo yis / /
kun nas dang bas phyag 'tshal bstod / /
rtsa ba'i zhal ni pad+ma rA ga'i mdog /
'dod chags rnam dag gsung la phyag 'tshal bstod / /
g.yas kyi zhal ni in+d+ra nI la'i mdog /
zhe sdang rnam dag thugs la phyag 'tshal bstod / /
g.yon pa'i zhal ni kun da zla ba'i mdog /
gti mug rnam dag sku la phyag 'tshal bstod / /
phyag drug g.yas kyi dang po pad+ma bsnams / /
ma chags 'gro don mdzad la phyag 'tshal bstod / /
bar pa ma rig gcod mdzad ral gri bsnams / /
shes rab rnam gsum gsol la phyag 'tshal bstod / /
tha ma rnam rtog gcod mdzad gri gug bsnams /
rtog med ting 'dzin gsol la phyag 'tshal bstod / /
phyag drug g.yon gyi dang po b+han+d+ha bsnams / /
bdag med don rtogs mnga' la phyag 'tshal bstod / /
bar pa dbul ba gcod mdzad rin chen bsnams / /
'gro kun re 'dod skong la phyag 'tshal bstod / /
tha ma 'khor ba gcod mdzad 'khor lo bsnams / /
'khor ba rtsad nas gcod la phyag 'tshal bstod / /
mtshan dang dpe byad sku la phyag 'tshal bstod / /
ka la ping+ka'i gsung la phyag 'tshal bstod / /
shes bya kun mkhyen thugs la phyag 'tshal bstod / /
ma rig mun sel khyod la phyag 'tshal bstod / /
rdo rje dbyangs can ma'i bstod pa slob dpon dpal 'dzin gyis mdzad pa rdzogs so // //
paN+Di ta su ma ti kI rti dang /
lo tsA ba mar do chos kyi dbang phyug gis bsgyur ba'o / /
[ ]
