@## / /
rgya gar skad du /
shrI he badzra ba liM bi d+hi nA ma /
bod skad du /
dpal kye rdo rje'i gtor ma'i chog zhes bya ba /
dpal rdo rje sems dpa' la phyag 'tshal lo / /
shes rab thabs kyi bdag nyid can / /
yi ge gnyis las yang dag 'byung / /
sku gsung thugs kyi dbang phyug gtso / /
he ru ka la phyag 'tshal lo / /
de nas dpal kye rdo rje'i dkyil 'khor dang /
sbyin sreg dang /
cho ga mchod pa dang /
sgrub pa'i dus su rnal 'byor pas phan gdags pa dang /
tshar gcad pa'i phyir 'di brtsams so / /
de la gtor ma'i dgos pa yang gang zhig ce na /
gzhung las /
bgegs rnams zhi bar bya ba dang / /
lha rnams dgod par bya ba dang / /
dam tshig nyams pa bskang ba'i phyir / /
gtor ma'i las ni ci nus rtsom / /
zhes 'byung ngo / /
yang rgyud las /
'byung po kun la gtor ma 'di dag gis / /
rnal 'byor pa yis mchod pa legs byas na / /
dus kun rnyed pa bde bar gyur pa dang / /
lha rnams dga' zhing 'gro ba 'byor bar 'gyur / /
'byung po'i tshogs la gtor ma cig byin na /
dbang dang mngon spyod dgra yi sde 'joms shing / /
dgar dang bsad dang lkugs par byed pa dang / /
zhi zhing bde bar rgyas par byed pa yin / /
zhes 'byung ngo / /
yang slob dpon kha cig gis / /
'jig rten 'jig rten las 'das pa'i / /
dngos grub mchog 'dod thams cad la / /
dpal ldan rdzogs pa'i sangs rgyas kyis / /
gtor ma'i las ni shin tu bsngags / /
zhes 'byung bas gtor ma'i las 'di shin tu phan yon che'o / /
de la thog mar sngags pas 'byung po nyi shu rtsa bzhi la gtor ma sbyin dgos te /
lha chen brgyad po 'khor bcas dang / /
klu chen brgyad dang phyogs skyong brgyad / /
'khor du gtogs pa brgyad rnams la / /
rgyun du'am yang na zla ba'am / /
de bzhin lo gcig khyud 'khor dang / /
dkyil 'khor sbyin sreg bzlas pa dang / /
de bzhin gnod pa byung dus su / /
ji ltar 'os shing rigs pa dang / /
rang gis ci 'byor rjes mthun par / /
nan tan du ni gtor ma sbyin / /
zhes 'byung ngo / /
de la gtor ma'i rdzas kyang gang zhe na /
me tog bdug spos mar me byug pa dang / /
sman rnams dang ni dri dang lha bshos dang / /
chang sbyar 'bru dang sna tshogs chang la sogs / /
u lo pi dang la du khur ba dang / /
zan dron dang ni drug cu par byas pa / /
phye la sogs pa dang bcas bsres nas ni / /
'bras chan 'bras kyi phye ma 'bru bdun dang / /
khrag dang sha 'dres nya sha la sogs pa / /
btsos dang rjen dang rnying dang bcas pa rnams / /
de bzhin bdud rtsi lnga dang bsres nas ni / /
de dag kun gyis snod ni bkang nas kyang / /
bum pa chus bkang pa yi steng du gzhag /
khur ba'am zas ngan mar me steng du bltam /
mtshan mo'i dus su de dag la yang dbul / /
zhes 'byung bas de dag gi steng du zhi ba'i gtor ma ni zho dang /
bu ram dang /
'o thug la sogs pa bsre'o / /
drag po la ni bsgrub bya'i gzugs brnyan steng du gzhag go / /
de la rigs kyi bu dag tshe ring bar 'dod pa dang /
nad nyung bar 'dod pa dang /
gnod pa zhi bar 'dod pa dang /
dpal dang grags pa 'phel bar 'dod pa dang /
bu lon lan chags bral bar 'dod pa dang /
dus ma yin par 'chi ba bzlog par 'dod pa dang /
longs spyod 'byor pa 'phel bar 'dod pa dang /
phas kyi rgol ba tshar gcad par 'dod pa dang /
'jig rten dang 'jig rten las 'das pa'i dngos grub thob par 'dod pa'i mkhas pas gtor ma'i las la brtson par bya'o / /
de la bdag nyid sku phyag rgya chen po gsal bar bsgoms la /
thog mar nam mkha' lta bu la yaM las rlung gi dkyil 'khor yaM gis mtshan pa /
raM las me'i dkyil 'khor raM gyis mtshan pa /
de las a /
a las thod pa'i nang du lcags kyu lnga dang /
sa bon lnga las bdud rtsi lngar bskyed do / /
hUM las rdo rje a las zla ba de'i steng du /
oM gyis ye shes kyi bdud rtsir sbyang /
AH sa gzi byin bskyed /
hUM gis ye shes kyi bdud rtsi dang /
dam tshig gi bdud rtsi gnyis su med par bya'o / /
de nas gtor ma byin gyis brlabs te 'di brjod do / /
bdag gi bsod nams stobs dang ni / /
de bzhin gshegs pa'i byin rlabs dang / /
gsang sngags rig sngags mthu dag dang /
chos kyi dbyings kyi stobs kyis su / /
sems can kun la phan 'dod pas / /
don rnams yang dag bsam pa kun / /
sems can khams ni ma lus par / /
de dag thams cad ci rigs par / /
thog ma med par 'byung gyur cig /
oM a kA ro mu khaM sarba d+harmA NAM Ad+ya nu t+pan+na twA ta oM AH hUM phaT swA hA /
lan gsum mam bdun brjod do / /
de ltar byin gyis brlabs nas /
gtor ma'i mgron spyan drang ba'i phyir /
he ru ka'i phyag rgyas yab yum bcings te sngags 'di brjod do / /
oM a ral+li hoHjaHhUM baM hoHbadzra dA ki nI sa ma ya s+t+waM dr-i sh+ya hoHoM AHhUM /
zhes lan gsum brjod la 'byung po nyi shu rtsa bzhi la sogs pa 'khor sde brgyad mdun du bsams te /
mchod pa lnga yang dbul /
lha chen brgyad po 'khor bcas dang / /
klu chen brgyad po 'khor bcas dang / /
'jig rten skyong ba brgyad po dang /
gnod sbyin tshogs rnams ma lus dang / /
srin po'i tshogs rnams ma lus dang / /
'byung po'i tshogs rnams ma lus dang / /
yi dags tshogs rnams ma lus dang / /
sha za'i tshogs rnams ma lus dang / /
smyo byed tshogs rnams ma lus dang / /
brjed byed tshogs rnams ma lus dang / /
mkha' 'gro'i tshogs rnams ma lus dang / /
de la sogs pa 'byung po'i tshogs / /
ma lus ji snyed yod pa rnams / /
'dir gshegs bdag la dgongs su gsol / /
mchod sbyin gtor ma 'di snoms la / /
bdag ming 'di zhes bya ba dang /
nad med tshe dang dbang phyug rnams / /
dpal dang grags dang skal ba bzang / /
longs spyod rgya chen kun thob cing / /
zhi dang rgyas la sogs pa yi / /
las kyi dngos grub bdag la stsol / /
dam tshig can gyis bdag la srungs / /
dngos grub kun gyis stong grogs mdzod / /
dus min 'chi dang nad rnams dang / /
gdon dang bgegs rnams zhi bar mdzod / /
rmi lam ngan dang mtshan ma ngan / /
bya byed ngan pa med par mdzod / /
'jig rten bde zhing lo legs dang / /
'bru rnams 'phel zhing rgyas par shog /
bde legs thams cad 'grub pa dang / /
yid la 'dod pa kun grub shog /
de nas pad+ma'i lag pa gyen du kha phye ste /
gtor ma la gtad de /
sngags 'dis bsngo'o / /
oM in+da /
dza ma /
dza la /
dza k+kha /
b+hU ta /
bi h+ni /
bA u /
rak+Sha /
tsan+da /
sudz+dza /
mA da /
pa p+pa /
ta la pA tA le /
aT+Ta /
sa p+pa swA hA /
dgra bgegs mA ra ya phaT /
i daM ba liM /
b+huny+dza /
dzi g+ha /
phu l+la /
d+hU p+pa /
mAM sa /
piM g+ha /
aM b+ha /
sap+pa /
kadz+dza /
sA da /
khin+ta /
khu Ni /
phe Da /
gA da /
oM a kA ro mu khaM sarba d+harmA NAM Ad+ya nut+pan+na twAta oM AH hUM phaT swA hA /
zhes pa brjod do / /
rigs lnga la bstod pa bya /
yi ge brgya pa bzlas /
phyin las gzhol /
smon lam gdab /
phan gdags pa'i gtor ma'o / /
sngags pa gang zhig dgra dang bgegs la sogs pa tshar gcod pa'i las byed pa rnams kyis gong du smos pa'i gtor ma'i rdzas mdun du bzhag ste /
dgra bgegs gang yin pa'i rU pa yang gtor ma'i nang du dmigs la /
'byung po nyi shu rtsa bzhi la sogs pa spyan drangs la gtor ma gtang /
las gzhol ba ni /
lha chen brgyad po zhes pa nas /
mkha' 'gro tshogs rnams ma lus kun / /
de la sogs pa gnod sbyin tshogs / /
drag cing gtum pa'i 'byung po spyon / /
ma rungs sems can 'di dag la / /
drag cing snying rje med pa yi / /
rnal 'byor ma dang ma mo dang / /
mkha' 'gro gnod sbyin sha za dang /
lto 'phye dang ni srin po dang / /
gzhan yang sha za khrag za ba'i / /
khyi dang khra dang kang ka dang / /
'ol ba bya rgod la sogs pa'i / /
gzugs can thams cad 'dir spyon cig /
bdag ming 'di zhes bya ba la /
gnod par byed pa'i dgra bgegs kyi / /
chung ma nor dang srog dang ni / /
gnod pa rnams ni phrogs par mdzod / /
rang gi yul nas dbyung ba dang / /
dgar ba dang ni bskrad par gyis / /
bdag gi dpung ni stobs med la / /
dgra bgegs stobs ldan kho na ste / /
'di ni khyod kyis bza' ba'i phyir / /
sha dang khrag dang zhag dang rkang / /
bza' ba btung dang bcas par mdzod / /
gnod byed gsol la de mdangs phrog /
rang gi rnal 'byor ci rigs par / /
long la bza' ba nyid du gyis / /
thams cad tshim par bzhes par mdzod / /
gang gis bdag la mi tshugs shing / /
dgra bgegs thams cad choms par mdzod / /
bdag la las kyi dngos grub ni / /
rgya chen yongs su stsal nas kyang / /
nyid kyi gnas dang yul du gshegs / /
ci nus 'byor pa'i mchod pa 'di bzhes la / /
bdag gi las kyi 'bras bu mchis par mdzod / /
pus mo'i lha pas la btsugs nas su / /
thal mo sbyar nas khyod la gsol ba ni / /
btsun mo dang ni sras dang g.yog tu bcas / /
gsan zhing 'dir gshegs bdag la bka' drin skyobs / /
yang gtor ma'i sngags brjod /
de nas dgra bgegs kyi sha khrag dang / /
snying la sogs pa dang /
gtor ma'i zas rnams gcig tu bsdus nas /
gnod sbyin la sogs pa mi sdug pa'i gzugs can /
grangs med pas zos shing 'thungs par bsams la gtang /
gtong ba'i dus su rol mo dang dril bu dang rnge chung gi sgra dkrol zhing gtang ngo / /
de nas nang du zhugs la rang ci 'dod pa'i bzlas pa bya /
gtor ma gtong ba'i dus su rang gang 'dod pa'i bskul tshig dang /
dmod bcol dang /
'o dod bod /
su ba bya /
mA ra ya dang bcas pas gtor ma gtang /
dpal kye'i rdo rje'i gtor ma'i cho ga zhes bya ba rdzogs so //
[]
