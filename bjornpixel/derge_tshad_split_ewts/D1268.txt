@## / /
rgya gar skad du /
shri he badzra rat+na pra lo ke sA ng+ha naM nAm /
bod skad du /
dpal dgyes pa rdo rje'i sgrub thabs rin po che'i sgron ma zhes bya ba /
dpal rdo rje sems dpa' la phyag 'tshal lo / /
he ru ka dang bdag med bcas / /
de chos 'khor la phyag 'tshal te / /
de 'dod phyir na de sgrub thabs / /
de don gnyer la sgron 'di bri / /
chags med byang chub sems dang ldan / /
dbang thob blo ldan lung blangs pas / /
dur khrod la sogs gnas bde bar / /
rnal 'byor brtson pas bsgrub par bya'o / /
tho rangs byams pas mal nas langs / /
gdong la sogs pa dis bkrus nas / /
rdo rjes mtshan pa'i stan la 'dug /
bdud rtsi'i ri lu lce la gzhag /
snying rjes ma rnams gzung byas la / /
zhal brgyad nga rgyal bdag bsgoms te / /
rak+Shas sa sbyang gnas bsrung ba / /
me ri dra gur brtan par bsgom / /
he ru ka yi snying ga ru / /
paM dang raM las gsal bar ni / /
pad+ma nyi ma dmar po bsgom / /
de steng hUM nag 'od zer lngas / /
phyogs bcur spros pa bskul dang sbyang / /
byas nas thams cad mkha' la bzhugs / /
bla ma sangs rgyas rang dang lha / /
gsal bsgoms lus sprul phyag bya'o / /
de yang 'og nas ston pa yi / /
bcom ldan sku mdog phyag dang rgyan / /
phyag mtshan bcas pa bzhugs pa ni / /
bdag med yum dang ldan pa'o / /
de mdun gau rI nag mo ni / /
byang chub sems dkar ri bong can / /
g.yas na tsau rI dmar mo yang / /
byang sems dmar po nyi 'od 'bul / /
rgyab na ser mo be tA lI / /
lhung bzed chu bzang bkang ba 'bul / /
g.yon na ljang gu g+hasma rI / /
dri bzang thod pa bkang ba 'bul / /
byang shar puk+ka sI sngon mo / /
sha lngas thod pa bkang ba 'bul / /
me na mdog dkar sha ba rI / /
ro ldan btung ba sna tshogs 'bul / /
lho nub mdog dmar tsaN+DalI / /
Da ma ru sgrog sgra rnams 'bul / /
rlung na Do m+bI sna tshogs gzugs / /
phyag rgya bsnol nas mchod pa 'bul / /
bla ma mi bskyod spyi bor bzhugs / /
gsal bar brtan par legs bsgoms la / /
snying ga'i sa bon spro bsdu las / /
phyi yi lha mo mchod pa'i tshogs / /
yon chab me tog spos la sogs / /
rab gnas le'u'i sngags kyis mchod / /
sa bon spros la gau rI'i tshogs / /
bshams dang gnas nas byon pa dang / /
mdun na gnas pa'i rim pa yis / /
bdud rtsi lnga dang sha lnga 'bul / /
gtso bo'i sa bon gyis bskul nas / /
DoM bI gsang ba'i mchod pa 'bul / /
mchod pa'i lha mo thams cad kyang / /
spros pa de dag gnas nas bsdu / /
de nas de dag mdun du yang / /
pus btsugs thal sbyar 'jigs sems kyis / /
thog med dus nas deng dus su / /
'khor bas 'khor bar bsags pa'i sdig /
bgyis dang bgyid du stsal ba dang / /
yi rang bshags shing slan chad bsdam / /
sangs rgyas byang chub sems dpa' dang / /
rang rgyal nyan thos so so yi / /
skye bo'i dge la rjes yi rang / /
gsum la skyabs dang sems gnyis bskyed / /
bskul dang gsol bdag kyang gdab / /
thams cad byang chub chen por bsngo / /
de nas byams dang snying rje dang / /
dga' dang btang snyoms yun rings bsgom / /
de nyid gsum dang muHbrjod pas / /
mdun gyi spyan drangs gnas su gshegs / /
chos rnams stong par shes byas la / /
blo gnas pa la sngags 'di brjod / /
oM swa b+hA ba shud+d+haH sarba d+harmA swa b+hA ba shud+d+ho\u0f85haM / /
brjod pas gzung ba'i chos rnams kun / /
rmi lam mig 'phrul smig rgyu dang / /
chu zla mig yor sgyu ma tsam / /
sems snang tsam las yod ma yin / /
oM shU n+ya tA dz+nyA na badzra swa b+hA ba At+ma ko\u0f85haM /
brjod pas sems snang de dag kun / /
rdul dang du ba khug rna sprin / /
skyon bral ston ka'i nyi phyed kyi / /
nam mkha'i dkyil ltar sems gzhag bya / /
chos nyid spros dang bral ba las / /
smon lam byams pas 'gro ba dran / /
nam mkha'i dkyil du raM dang hUM / /
nyi ma'i dkyil 'khor dus me 'bar / /
de nas hUM las byung ba yi / /
sna tshogs rdo rje'i sa gzhi dang / /
ra ba gur dang bla re dang / /
rdo rje ra ba 'bar ba 'phro / /
de nas e las chos kyi dbyings / /
chos 'byung gru gsum nam mkha' mnyam / /
bsgoms pa'i nang du yaM raM baM / /
laM bzhi sngo dmar dkar dang ser / /
yaM zhu sngon po gzhu yi dbyibs / /
rlung gi dkyil 'khor ba dan ldan / /
de steng raM las gru gsum dmar / /
me yi dkyil 'khor raM gyis mtshan / /
de steng baM las zlum po dkar / /
chu yi dkyil 'khor bum pas mtshan / /
de steng laM las gru bzhi ser / /
sa yi dkyil 'khor rdo rjes mtshan / /
sems kyi snang bas de rnams zhu / /
snang ba mched pas gzhal yas grub / /
rin po che las grub pa yi / /
zur bzhi sgo bzhi logs bzhi pa / /
rta babs bzhi dang ka ba brgyad / /
mchod pa sna tshogs rgyan gyis mdzes / /
chos kyi 'khor lo ri dgas gdugs / /
ba dan dril bu 'phan la sogs / /
sangs rgyas mang po'i snang bas khyab / /
dra ba dra phyed twa ra na / /
bum pa rdo rje phreng ba dang / /
sgo khyud zla phyed rdo rje mdzes / /
dur khrod brgyad na mtsho brgyad klu / /
shing brgyad zhing skyong gdan mgo brgyad / /
phyogs skyong chung ma bu 'khor brgyad / /
steng na lha brgyad lha yi 'khor / /
mchod rten brgyad dang rnal 'byor tshogs / / @# / /
grogs byed rnal 'byor ro langs 'dre / /
bya dang gcan gzan sna tshogs sbrul / /
sha za gdug pa ro yi tshogs / /
shar sogs sgo yi logs rim par / /
glu ma gar ma yon chab ma / /
me tog spos dang mar me ma / /
dri chab zhal zas sgra sna tshogs / /
gzugs sgra dri ro reg bya chos / /
rgyan phreng ma rnams sna tshogs mdog /
de nang dkar ser dmar dang ljang / /
gzhal yas dbus ni mthing ga 'bar / /
rdo rje ra ba pad+mar ldan / /
ge sar bdud bzhi nyi mas mnan / /
pad+ma brgyad la lha brgyad bri / /
snying gar zla bas mnan pa'o / /
mdzes pa'i gzhal yas de nang gi /
dbus kyi bdud bzhi'i nyi steng du / /
hUM dang aM las 'og dang steng / /
A li nyis 'gyur zla dkyil 'khor / /
kA li nyis 'gyur nyid dkyil 'khor / /
thod pa gri gug phyag mtshan ma / /
sa bon gnas pa spro bsdus pas / /
thams cad gcig tu gyur pa las / /
zhal brgyad yum dang kha sbyar ba / /
'og gzhi gsal bar bsgom par bya / /
chags can bskyab phyir thugs rje yis / /
bdag nyid thugs ka'i sa bon las / /
phyogs bcur sangs rgyas gtsug tu byon / /
thugs kar sa bon so sor gnas / /
oM pad+ma su khaM d+ha ra ma hA rA ga dat+ta tsa tur A nan+da b+ha ga bi shwa hUM hUM hUM ka R+YaM ku ru Sh+wa me /
pad+ma sngags kyis byin gyis brlab / /
de nas rdo rje byin gyis brlab / /
oM badzra ma hA dwe Sha tsa tur A nan+da dA ya ka kha ga mu kha e ka ra so nA tha hUM hUM hUM ka R+YaM ku ru Sh+wa me /
oM sarba ta thA ga ta a nu rA ga ta badzra swa b+hA ba A t+ma ko\u0f85haM /
de ni sbyor ba dang po yin / /
de nas rjes su chags pa yis / /
shar sogs tshangs sogs snying ga ru / /
gaM tsaM baM g+haM paM shaM laM DaM / /
de nas phyogs mtshams rnams su babs / /
shar du gaM yig gsal ba las / /
A li nyis 'gyur las zla ba'i / /
dkyil 'khor me long ye shes dang / /
steng du kA li nyis 'gyur las / /
nyi ma'i dkyil 'khor mnyam pa nyid / /
gaM gyur gri gug nag po la / /
zla ba sa bon so sor rtog /
sa bon sprul sbyang gcig gyur pa / /
bya ba nan tan ye shes yin / /
gau rI bzhengs pa'i sku de ni / /
chos kyi dbyings kyi ye shes so / /
sngon du bsgoms pa'i gtso bo dang / /
'og gi lha mo bdun po yang / /
de bzhin ye shes lnga yi sku / /
rnal 'byor pa yis brtan par bsgom / /
shar du gri gug las byung ba'i / /
tshangs pa'i steng na gau rI nag /
g.yas na gri gug g.yon na nya / /
gzugs kyi phung po rang bzhin bsgom / /
lho ru dbang po'i steng gnas dmar / /
Da ma ru las tsau rI bzhengs / /
Da ma ru g.yas phag pa g.yon / /
tshor ba'i phung po'i rang bzhin bsgom / /
nub tu baM las be tA lI / /
gser mdog nye dbang gdan la bzhugs / /
g.yas na rus sbal thod pa g.yon / /
'du shes phung po'i rang bzhin bsgom / /
byang du g+haM las g+hasma rI / /
drag po'i steng na mar kata mdog /
sbrul g.yas phyag g.yon thod pa 'dzin / /
'du byed phung po'i rang bzhin bsgom / /
byang shar paM las seng ge las / /
puk+ka sI sngo gshin rje'i steng / /
g.yas na seng ge dgra sta g.yon / /
sa yi khams kyi rang bzhin no / /
me ru shaM dang dge slong las / /
sha ba rI dkar gnod sbyin gdan / /
g.yas na dge slong gsil byed g.yon / /
chu yi khams kyi rang bzhin no / /
srin por laM dang 'khor lo las / /
gtum mo mkha' mdog srin po mnan / /
g.yas na 'khor lo thong gshol g.yon / /
me yi khams kyi rang bzhin no / /
rlung du DaM dang rdo rje las / /
DoM bI kha dog sna tshogs te / /
rdo rje g.yas la sdigs mdzub g.yon / /
rlung gi khams kyi rang bzhin bsgom / /
lha mo de rnams spyan gsum ma / /
dmar zhing zlum la mche ba gtsigs / /
dbu skra kham ser gyen du mdzes / /
rus thod 'khor lo snyan cha dang / /
mgul rgyan la sogs phyag rgya lnga / /
mi mgo skam po bco lnga'i phreng / /
gcer bu g.yon brkyang gar thabs bzhugs / /
gtso la 'dud pa'i stangs dang ldan / /
bar dor gnas pa'i lus ngag yid / /
oM dang AH hA+o+uM dkar dmar nag /
hoH gnyis thabs dang shes rab brten / /
'khor los sgyu ma ltar mthong nas / /
gtso bo'i spyir zhugs gtso nyid zhu / /
yum yang zhu nas hA+o+uM aM gnyis / /
sa bon dkyil 'khor dbus gnas pa / /
rtog med bde ba chen por bzhugs / /
bdag po stor bas lha mo rnams / /
shin tu 'dod pa'i sems gdungs pas / /
puk+ka sI sogs lha mo bzhis / /
rdo rje'i glu ni len par byed / /
rje btsun thugs rje'i yid bzhengs shig /
puk+ka sI ni bdag la skyobs / /
stong pa'i rang bzhin nyid spongs la / /
bdag la bde chen sbyor ba mdzod / /
khyod mi bzhugs na bdag 'gum pas / /
thugs rje rgyun chad ma mdzad bzhengs / /
stong nyid bcom ldan ci la bzhugs / /
sha ba rI 'bras 'grub par mdzod / /
dga' gtso 'jig rten mgron pos nas / /
stong pa nyid la bzhugs sam ci / /
gtum mo bdag ni gsol 'debs na / /
bcom ldan kye yi rdo rje bzhengs / /
bdag gis khyod kyi thugs 'tshal gyis / /
mig 'phrul lta bur khyod bzhengs /
shig /
DoM bI bdag ni dran nyams pas / /
bcom ldan dgyes pa rdo rje bzhengs / /
rdo rje'i glu ni sgra snyan gyis / /
rmi lam lta bur gtso bo bzhengs / /
mngon byang lnga yi ye shes las / /
bcom ldan dgyes pa rdo rje nyid / /
dkyil 'khor dbus na gar dgur bzhugs / /
zhal brgyad pa la phyag bcu drug /
steng zhal dud mdog mche ba gtsigs / /
kham ser skra brje sa 'khor lo rus / /
sna tshogs rdo rjes dbu skra brgyan / /
dang po sku dang mthun pa'i zhal / /
g.yas dkar g.yas gnyis sku dang mthun / /
g.yon dmar g.yon gnyis ji bzhin sku / /
dbu skra gyen 'bar thod lnga'i thod / /
spyan gsum dmar zlum mche ba gtsigs / /
snyan cha 'gul rgyan dpung pa'i rgyan / /
phyag zhabs gdu bu 'og pag rgyan / /
stag gi sham thabs steng na bcings / /
thod rlon phreng ba thal bas byugs / /
tshangs pa brgya byin nye dbang drag /
steng na zhabs bzhi g.yas brkyang bzhugs / /
phyag g.yas dang po glang po che / /
thod par gnas pas yum la 'khyud / /
de bzhin rta bong glang rnga mo / /
mi dang seng ge byi la bsnams / /
phyag g.yas thod pa'i rim par 'dzin / /
phyag g.yon dang po thod pa'i nang / /
sa yi lha mo bcas pa 'khyud / /
steng 'og rim par thod par gnas / /
chu dang me dang rlung nyi ma / /
zla ba gshin rje nor sbyin no / /
de yum zhal gcig phyag gnyis pa / /
mdog nag gri gug thod pas 'khyud / /
phyag rgya lngas brgyan thod skam phreng / /
skra ser gyen 'bar spyan gsum dmar / /
bdag po ro myang g.yon brkyang zhabs / /
bdud bzhi'i steng na mnyam par bzhugs / /
de nas bdag dang 'khor de dag /
gsal bar legs par brtan par bsgom / /
bde gsal dkyil 'khor rgyal po mchog /
ting 'dzin gsum du bstan pa yin / /
de dag gsal ni rang rang gi /
snying gar gdan la phyag mtshan bsgom / /
de yi sa bon phyogs bcur spro / /
bskul sbyangs sa bon so sor thim / /
hUM gis ye shes 'khor lo bkug /
shar gyi nam mkhar bzhugs la mchod / /
dzaHhUM baM hoH lha mo bzhis / /
dgug gzhug gnyis med dgyes par bya / /
de nas skye mched byin gyis brlab / /
gtso bo 'khor lo thams cad kyi / /
mig la gti mug rdo rje dkar / /
rna bar zhe sdang rdo rje nag /
sna la ser sna rdo rje ser / /
lce la 'dod chags rdo rje dmar / /
lus la phrag dog rdo rje ljang / /
yid la bdag med rnal 'byor gnag /
de dag tshangs sogs pad zla'i steng / /
gri gug thod pa phyag rgya lnga / /
sku gsung thugs kyang byin brlabs te / /
mgo dang kha dang snying ga ru / /
oM dang AH hUM dkar dmar nag /
sa spyod mkha' spyod bdag med ma / /
gri gug thod pa 'dzin pa yi / /
pad zla tshangs pa dag la bsgom / /
yang ni rang snying sa bon gyis / /
phyogs bcu'i bla ma rgyal ba dang / /
'khor lo khro bo lha mo rnams / /
spyan drangs mchod nas gsol ba 'debs / /
oM sarba ta thA ga ta a b+hi Shiny+tsa tu mAM / /
brjod pas gnang nas rigs lnga yis / /
bum pa bdud rtsis bkang bas bskur / /
rigs kyi bdag pos spyi bor mtshan / /
bdag la mi bskyod rdo rje yis / /
phyogs kyi lha mo bzhi po la / /
mi bskyod rnam snang rin chen 'byung / /
'od dpag med dang bzhi yang bsgom / /
de bzhin zhe sdang gti mug dang / /
ser sna 'dod chags bzhi yis kyang / /
puk+ka sI sogs mtshams bzhi la / /
rim pas spyi bor mtshan par bsgom / /
oM sarba ta thA ga ta a b+hi She ka badzra swa b+hA baAt+ma ko\u0f85haM /
da ni bdud rtsi myang bar bya / /
yaM raM AH hA+o+uM oM rnams bsgom / /
de nyid gsum gyis byin gyis brlabs / /
rlung dang me dang thod sgyed dang / /
sa bon gnas pa'i ka pA la / /
hUM gis sbyangs dang AH yis 'bar / /
oM gyis ye shes bdud rtsir 'bab / /
b+h+rUM dzrIM AM khaM hUM lnga dang / /
naM haM shaM ShaM g+haM dang lnga / /
bdud rtsir gyur pa rdo rje lces / /
myangs la 'khor lo bde bas mchod / /
de la sngags 'dis brtan par bya'o / /
oM sarba ta thA ga ta a mr-i ta swa da badzra swa b+hA ba At+ma ko\u0f85haM / /
hUM gis sa bon gyis bkug nas / /
sangs rgyas thams cad zhal du zhugs / /
phyir spros mchod pa'i lha mo yis / /
rim pas mchod nas gnas su thim / /
oM sarba ta thA ga ta pU dzA badzra swa b+hA ba A ko\u0f85haM / /
lha mo de dag rigs yum dang / /
gsung gcig tu ni mthun par bstod / /
bcom ldan lha mo brgyad kyis bskor / /
thugs rje thugs kyis 'gro ba sgrol / /
snod dang 'gro ba bcom ldan thugs / /
thugs dgyes mdzod cig bcom ldan khyod / /
phung po khams dang skye mched dang / /
dug lnga dag mdzad khyod la bstod / /
oM sarba ta thA ga tastu ti badzra swa b+hA ba At+ma ko\u0f85haM /
de dag brtan par rab gsal bar / /
rnal 'byor pa yis rnal 'byor bya / /
pho brang rnam dag rnam snang mdzad / /
rjes su chags pa rdo rje sems / /
dbang ni mi bskyod rdo rje dag /
bdud rtsi myang ba 'od dpag med / /
mchod pa don yod grub pa ste / /
bstod pa rin chen 'byung ldan yin / /
yan lag drug dang ldan bsgoms pas / /
dngos grub myur du 'grub par 'gyur / /
dang po sprin bar nyi ma 'dra / /
gnyis pa sgyu ma lta bur snang / /
snang ba thob pa rmi lam ltar / /
'od gsal mnyam gzhag rjes thob med / /
bdag nyid de ltar brtan gyur pas / /
'gro ba'i sdug bsngal la bltas te / /
byams dang snying rje'i 'khor lo'i lha / /
rgyun mi chad par phyogs phyogs 'phro / /
so so'i gdul bya sbyangs byas nas / /
slar 'dus nang du 'khor lo bsgom / /
thabs dang shes rab las byung zhing / /
byang chub sems ni spro dang bsdu / /
mdog mtshan cha lugs thams cad kyang / /
ji ltar gsal bar brtan par bsgom / /
de ltar rdzogs bskyed rdzogs pa'i rim / /
lha mo rim par zhal la bsdu / /
zhal dang phyag rnams mtha' nas rim / /
rtsa ba'i zhal dang phyag la bsdu / /
zhabs gnyis yum la thim pa dang / /
'khor lo bzhi yi rgya yis gdab / /
lte ba snying mgrin spyi bon / /
sprul pa chos dang longs spyod dang / /
bde ba chen po'i 'khor lo bsgom / /
de yang sku bzhi'i ngo bo yin / /
sprul par rtsa 'dab drug cu bzhi / /
lte bar aM 'bar rtsa 'dab la / /
kA li bzhi dang drug cu gnas / /
'od zer lnga ldan rab tu 'bar / /
snying gar rtsa 'dab brgyad gnas la / /
lte bar hUM nag 'dab ma la / /
b+h+rUM dzrIM AM khaM e waM ma / /
yaM dang brgyad ni legs par bsgom / /
mgrin par bcu drug 'dab ma la / /
lte bar aM 'bar rtsa 'dab la / /
A li bcu drug dag gis brgyan / /
'bar ba'i rnam par gnas pa yin / /
spyi bor rtsa 'dab sum cu gnyis / /
lte bar haM dkar 'dab ma la / /
A li nyis 'gyur dag gis bskor / /
kha dog dkar po bdud rtsi 'bab / /
lte bar gtum mo sbar ba yis / /
de bzhin gshegs pa lnga bsregs shing / /
spyan la sogs pa yang bsregs te / /
bsregs pas ri bong rgyun haM 'bab / /
yi ge gsal bar gyur nas ni / /
yi ge de dag spro dang bsdu / /
bskul sbyang byas nas slar 'dus te / /
yi ge rang rang gnas la zhugs / /
srog dang rtsol ba las byung ba / /
lte ba'i 'og nas raM 'bar bas / /
'khor lo legs sbyangs 'og min gyi / /
bdud rtsi blangs nas spyi bor bsam / /
sbyangs pa'i 'khor lo rnams gang nas / /
thams cad snying gar rab tu thim / /
don dam bdud rtsi zag med bsgom / /
hUM yang rim pas nA dar gnas / /
shin tu yun rings goms mi gnas / /
nam mkha'i dkyil ltar rngul dang bral / /
thog ma tha ma dbus med cing / /
'khor min mya ngan 'das pa min / /
bdag dang gzhan yang yod ma yin / /
'di ni bde chen rgyal po yin / /
gzung dang 'dzin pa rnam par spangs / /
sems sbyong ba la skyo ngal na / /
rim pa rim par sku bskyed la / /
yab dang yum gnyis zhal phyag rgyas / /
snying gar sa bon yi ge la / /
bskor nas gnas pa zhal nas zhal / /
rdo rje lam nas pad+ma dang / /
pad+ma'i zhal nas zhal du 'khor / /
rang 'dod pa yis bzlas pa bya / /
bsam gtan kha dog dbye ba yis / /
zhi la sogs par shes par bya / /
oM aSh+TA na nA ya /
ping go r+d+ho ke sha bar+t+ma ne /
tsa tur bing sha ti ne trA ya /
Sho Da sha b+hu dzA ya /
kr-i Sh+Na dzI mU ta ba pu She ka pA la mA la a ne kaM d+ha ri Ni /
An+d+ra ta krU ra tsit+tA ya /
ar+d+han+du daM Sh+T+ri Ne /
oM mA ra ya /
mA ra ya /
kA ra ya /
kA ra ya /
gardza ya /
gardza ya /
tardza ya /
tardza ya /
sho Sha ya /
sho Sha ya /
sap+ta sA ga rAn /
ban+d+ha ban+d+ha /
nA ga aSh+Ta kA na /
kr-iN+Da kr-iN+Da /
sarba sha trUM sarba du Sh+Tan /
ha hA /
hi hI /
hu hU /
he hai /
ho hau /
haM haH /
phaT swA hA / /
bcom ldan 'das kyi rtsa sngags yin /
oM de ba pi tsu badzra hUM hUM hUM phaT swA hA /
snying po'i sngags su shes par bya'o / /
oM badzra karta ri he badzrA ya hUM hUM hUM phaT swA hA /
de ni nye ba'i sngags kyang yin /
oM a ka tsa Ta ta pha ya sha hUM swA hA /
grong khyer dkrug pa'i sngags yin no / /
oM tri lokyA k+She pa hUM hUM hUM phaT swA hA /
phyag gnyis pa'i snying po'o / /
oM badzra dz+wa la dz+wa la b+h+yo hUM hUM hUM phaT swA hA /
de ni phyag bzhi pa'i sngags so / /
oM ki Ti ki Ti badzra hUM hUM hUM phaT swA hA /
phyag drug pa'i snying po yin // //
tshogs gnyis bsag dang gzhan dbang bsdu / /
bdag dang sems can bsrung ba'i phyir / /
lha dang chos skyong sems can la / /
bdud rtsi mchod sbyin gtor ma sbyin / /
shar lho'i dur khrod nam mkha' la / /
chos 'byung sum brtsegs steng 'og rim / /
dbus su pad+ma 'dab brgyad nag /
shar nas phyogs mtshams go rims su / /
brgya byin gshin rje chu lha dang / /
gnod sbyin bdag po 'byung po'i bdag /
me lha srin po rlung gi lha / /
dkar nag dmar skya ser po dang / /
dkar dmar dud ka ljang gu yi / /
mdog kyang rim pa bzhin du gsal / /
rdo rje dbyug pa sprul gyi zhags / /
dpal 'bras rtse gsum dbyu gu gsum / /
gri gug ba dan lag na thogs / /
glang po ma he chu srin dang / /
rta dang khyu mchog ra skyes dang / /
mi ro ri dgas zhon pa dang / /
dur khrod rgyan dang chung ma dang / /
bu 'khor bcas pa bsgom par bya'o / /
steng gi chos 'byung pad+ma dkar / /
shar nas rim pa snga ma ltar / /
brgya byin tshangs pa khyab 'jug drag /
gzhon nu tshogs bdag dag byed dang / /
legs ldan nag po rim par gnas / /
dkar ser dmar dang nam mkha'i mdog /
dkar gnyis ser dang nag po ste / /
mdog kyang de bzhin rim par gsal / /
rdo rje dbyu gu rtse gsum dang / /
'khor lo rtse gsum mda' gzhu dang / /
la phug ba dan ral gri 'dzin / /
pad+ma'i gdan gnas rin chen brgyan / /
chung ma bu 'khor lha yi 'khor / /
rim pa bzhin du gnas pa'o / /
'og gi chos 'byung pad+ma dmar / /
sngon bzhin 'jog po dung skyong dang / /
mtha' yas rigs ldan pad+ma che / /
dga' bo nor rgyas pad+ma brgyad / /
gdengs ka sbrul zhags pad zla'i gdan / /
dkar ser dmar ljang yang dkar dang /
sngo dang dmar skya dkar po'i mdog /
rin chen rgyan dang pad+ma dang / /
chung ma bu 'khor bcas pa dang / /
ngan 'gro gsum dang bcas pa yin / /
pad+ma'i lte ba gsum po la / /
rang gi he ru ka nyid bsgom / /
dzaH hUM baM hoH sa dgug dang gzhug /
nam mkha' khyab pa'i gtso bo 'khor / /
mi bskyod rnam snang 'od dpag med / /
rang bzhin sngo dang dkar dmar mdog /
rdo rje dril bu rang 'od bcas / /
rus rgyan gtso dang 'khor de bzhin / /
de nyid gsum dang dbang bskur rgya / /
lce rnams rdo rje sbu gur bsgom / /
de rnams mdun du gtor dag la / /
byin gyis brlabs la rang bzhin btung / /
sngon du bstan pa'i bdud rtsi lnga / /
dgyes rdor lha dgur gyur pa'o / /
oM in+da dza ma dza la dzak+kha b+hUM ta ba h+ni bA yu rAk+Sha tsaN+D+ra sUdz+dza mA sa sa p+ta pA tA la pA tA la a s+tha sap+pa swA hA /
i daM ba li b+hu dza dziM b+ha puSh+pa d+hU pa mAM sa ping+ga am+b+ha sarba kadz+dza khan+ti khu Ni phe Ta gA da swA hA /
oM a kA ro mu khaM sar+b+ba d+harmA NAM /
Ad+ya nu t+pan+na twA ta oM AHhUM phaT swA hA / /
gsum gsum brjod la gtor ma gtang / /
yi ge gsum dang muHyis gshegs / /
bar chad zhi dang lhag chad zhi / /
rdo rje'i glu 'di dal bus blang / /
ko la i ri T+Tha a po lA /
muM mu Ni kak+ko lA /
b+ha Ne a kri ta niSh+Thatani D+Thi ha /
ka ru Ni ke A i na ro la ta hiM ba la kha li /
ma in bi dza /
ki la ka le dz+dza rU ba ni /
a I d+hu ru d+hu ru /
Nadz+dza a i tsa a sa ma shats+tsha ri si h+la /
ka pu ra la i a i ma khu la a in d+ha /
nas lidz+dza /
ha hi bu ru /
i a o /
pre kha na khe Ta /
ka ran ti /
shud+d+hA sud+d+ha N+Na ma Ne /
a i ni raM su aM /
tsan+d+ra bI /
ta idz+dza sa ra sa tsi pa ni A I ma sa sa la dzir ru ra bA Ta /
i d+hi Ni /
ma hA hiSh+Ta badz+dza a i /
mchod pa dang gtor ma gtang ba / /
tshogs kyi 'khor lor 'dun blang / /
bza' dang btung ba longs spyod pa / /
bdud rtsi sbyor bas lus rgyas 'gyur / /
thun bzhi'i rnal 'byor ldan pa yis / /
bsgrubs na 'grub kyi gzhan du min / /
sngon du bstan pa legs rtogs nas / /
tshogs gnyis gzhal yas dkyil 'khor gsum / /
zhal gsum g.yas dkar g.yon pa dmar / /
dbus ni sku dang mthun pa nyid / /
rdo rje ral gri g.yas na 'dzin / /
dril bu rtse gsum phyag g.yon na / /
rang ni rang rig yum la 'khyud / /
phyag bzhi rdo rje thod pa dag /
g.yas dang g.yon pa'i phyag na 'dzin / /
gnyis ni rig ma nyid la 'khyud / /
phyag gnyis g.yas na rdo rje dang / /
thod pa kha T+rAM phyag g.yon na / /
de gsum tshangs pa'i steng na bzhugs / /
gzhan dag sngon du bstan pa nyid / /
spro dang bsdu dang 'khor lo dang / /
de don bsgom dang gtor ma sngags / /
zhal gsum phyag bzhi la sogs rnams / /
rnal 'byor pa yis gang 'dod bsgom / /
rjes thob rnam par dag pa yang / /
dbye ba shes pas rtag tu bsgom / /
me ri dra gur bdud las rgyal / /
rnam thar chos 'byung chos kyi dbyings / /
gshin rje dbugs 'byin dur khrod brgyad / /
sgo bzhi dran pa nye bar gzhag /
gru bzhi yang dag spong ba bzhi / /
sgo rgyan rdzu 'phrul rkang pa bzhi / /
'dod yon lha mo dbang po lnga / /
rtsig pa lnga yang stobs lngar dag /
rta babs bzhi ni bsam gtan bzhi / /
rten 'brel bcu gnyis dag pas ni / /
rim pa bcu gnyis 'od 'bar ba'o / /
rgyan rnams byang chub yan lag bdun / /
ka ba brgyad mdzes 'phags lam brgyad / /
'khor lo bzhi ni bden pa bzhi / /
de bzhin gdugs ni tshad med bzhi / /
byams pa'i thugs ni sku mdog nag /
snying rje spyan dmar 'gro la gzigs / /
dpa' bo gar dgu 'gro rnams sgrol / /
btang snyoms sna tshogs rdo rjes mdzes / /
'khor lo'i gzugs ni mi bskyod pa / /
rna cha dag la 'od dpag med / /
mgul gyi phreng ba rin chen gtso / /
yan lag kun bkod rnam snang mdzad / /
'od dpag la ni don yod grub / /
yan lag kun thugs rdo rje 'dzin / /
zhal brgyad rnam par thar pa brgyad / /
sku gsum dkar dmar gnag pa'i zhal / /
phyag rnams stong pa bcu drug ste / /
nad rnams 'joms pas glang po sogs / /
dngos grub myur bas lha mo sogs / /
rus pa'i rgyan yang bden pa bzhi / /
stag gi pags pa byang chub bdun / /
bsdu ba bzhi ni zhabs bzhi yin / /
skye rga bcom pas bdud bzhi mnan / /
bdag med chos sku rnam dag nyid / /
phung po dag pas gau rI sogs / /
ye shes dag pas kha dog bzhi / /
gri gug sogs kyis bdud bzhi byed / /
tshad med goms pas khams bzhi la / /
puk+ka sI sogs lha mo bzhi /
mdog dang phyag mtshan de bzhin no / /
nyin mo bcom ldan thabs su gnas / /
mtshan mo shes rab stong pa nyid / /
'gro ba'i gar dang phyag rgya bskyod / /
brjod pas thams cad sngags yin no / /
khrus byed dbang bskur bsam gtan dang /
nyal ba gnyid kyi bsam gtan bsgom / /
de ltar brtan pa'i rnal 'byor pas / /
dbang po mi dgag 'gro rnams bskyab / /
bla ma'i rim 'ongs rgyud rgyal don / /
bsgoms pas blo la gsal ba'i don / /
dgyes rdor mos la phan phyir byas / /
'di las byung ba'i bsod nams des / /
bdag dang 'gro ba ma lus pa / /
dgyes rdor myur du 'grub par shog /
dpal dgyes pa rdo rje sgrub pa'i thabs /
rin po che'i sgron ma zhes bya ba /
slob dpon chen po dpal mar me mdzad ye shes kyis mdzad pa rdzogs so // //
rgya gar gyi mkhan po paN+Di ta dA na shI la dang /
lo tsA ba gan dar ma blo gros kyis bsgyur cid zhus so //
