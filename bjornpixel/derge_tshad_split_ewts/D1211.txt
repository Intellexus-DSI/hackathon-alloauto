@ / /
kye rdo rje'i de kho na nyid rnam par phye ba bzhugs / @## / /
kye'i rdo rje'i de kho na nyid rnam par phye ba las gsungs pa /
de bzhin stong pa bcu drug ni / /
bcu drug phyag tu rab tu grags / /
glang po gti mug chos yin pas / /
glang po rnam par snang mdzad brjod / /
zhe sdang chos ni rta yin pas / /
rta ni mi bskyod par rab brjod / /
bong bu nga rgyal chos yin pas / /
bong bu rin chen 'byung gnas brjod / /
ba glang 'dod chags chos yin pas / /
ba glang pad+ma skyes par brjod / /
rnga mo phrag dog chos yin pas / /
rnga mo don yod grub pa nyid / /
las dang nyon mongs sdug bsngal la / /
mi dang sha ra b+ha byi la / /
stong pa brgyad du yang dag 'byung / /
thod pa brgyad du yang dag gnas /
kye'i rdo rje de kho na nyid rnam par phye ba las gsungs pa /
rdo rje gsum ngos mi phyed phyir / /
de ni mi phyed mar rab grags / /
skra yi rtse sogs rab dbye bas / /
de nyid kyang ni phra bar skye / /
mo gsham bu yi ngo bo'i phyir / /
de nyid kyang ni gzugs zhes bsgrags / /
gang phyir lus las 'byung ba'i phyir / /
de la brtse ba mar rab grags / /
gang la g.yon du 'khor 'gyur ba / /
de la g.yon pa ma zhes brjod / /
gang tshe zlum po'i lha mo ni / /
thung ngu ma zhes rab tu brjod / /
gang tshe rus sbal rnam skyes pa / /
rus sbal skyes zhes mngon par brjod / /
gang la srid pa'i mngon gnas pa / /
de la bsgom pa ma zhes brjod / /
bsil ba bsil sbyin ma yi rtsa / /
tsha ba yang ni tshe sbyin ma / /
tri pa ta med rang bzhin gyis / /
de la brkyang ma zhes byar brjod / /
rang bzhin med pa'i ngo bos ni / /
kun 'dar ma zhes rab tu bsgrags / /
thams cad ro ni ster ba'i phyir / /
de la ro ma zhes su brjod / /
gang tshe zla ba'i rnam pa'i gzugs / /
mkhas pas tshad ma zhes su bsgrags / /
'jigs pa mun pa'i gzugs su ni / /
kha dog nag po'ang skye bar 'gyur / /
mnyam pa'i sems kyi sbyor ba yis / /
spyi ma zhes ni mngon par brjod / /
gang tshe rgyu kun sbyin pa yang / /
rgyu sbyin ma zhes rab tu grags / /
rgyu yi sbyor bral sdug bsngal gyis / /
de la sbyor bral ma zhes bsgrags / /
gnyen gyi tshul gyis sdug pa yang / /
sdu gu ma zhes bya bar grags / /
yid la 'dod pa grub pa'i phyir / /
grub ma zhes ni rab tu brjod / /
me yi khams kyi rang bzhin gyis / /
'tshed ma zhes ni nges par brjod / /
chu yi khams kyi rang bzhin gyis / /
de bzhin yid bzangs ma zhes brjod / /
gtum pa'i las gnas lha mo ni / /
de bzhin gtum mo zhes su bsgrags / /
gzhon nu ma ni g.yo ba'i phyir / /
gzhon nu ma ni 'dral mar brjod / /
'di rnams rtsa yi dbye ba yis / /
lha mo 'di rnams rab tu grags / /
yang dag par ni sbyor ba dang / /
rdo rje mkha' 'gro las gsungs pa / /
mgrin pa nas brtsams g.yon pa'i rtsa / /
longs spyod pa yi sku can ma / /
lte ba'i nang du ngal bsos shing / /
kha ni 'og tu myos byed 'bab / /
gang zhig lte ba nas steng rtsa / /
de bzhin kha ni steng du 'bab / /
mgrin pa'i nang du ngal sos shing / /
khrag 'bab par ni rab tu grags / /
'dir ni myos byed zla bar bshad / /
khrag ni nyi ma zhes su gsungs / /
'di dag zla ba nyi ma gnyis / /
rtsa gnyis su ni rab tu grags / /
zhe'o / /
yang dag par sbyor ba las gsungs / /
snying gi nang son pad+ma ni / /
'dab ma brgyad par snying por bcas / /
de yi nang du son pa'i rtsa / /
mar me rang gi ngo bo can / /
ka ta la yi me tog mtshungs / /
nar zhing kha ni 'og tu'o / /
de yi nang nas dpa' bo ni / /
yungs kar gyi ni sbom phra tsam / /
gzhom med hUM gi sa bon ni / /
snying po lta bu 'dzag pa nyid / /
'gro dang 'ong bar byed pa 'di / /
thams cad lus la rnam par gnas / /
dngos med rnam pa'i gzugs su ni / /
thung ngu ru ni yongs su grags / /
snying gar hUM gi rnam pa ni / /
ring po ma mo gnyis dang gnas / /
mgrin par oM gyi gzugs kyis ni / /
ma mo gsum dang pu lu ta / /
dpral bar haM gi rnam pa 'di / /
sgra dang thig le gzhom med pa'i / /
rdo rje sems dpa'i gzugs kyis ni / /
'dir ni ji ltar bde bar rol / /
'dab ma rnams kyi bzhi la yang / /
phyogs bzhi dag tu rnam par gnas / /
'byung ba bzhi yi rtsa rnams ni / /
mar me'i rang bzhin lta bu'o / /
mi phyed ma ni spyi bor gnas / /
so dang sen mo 'bab mar brjod / /
spyi bo'i gtsug tu phra gzugs ma / /
skra dang ba spu 'bab par brjod / /
rna ba g.yas par brtse ba ma / /
pags pa dang ni dri ma 'bab / /
rgyab kyi ngos su g.yon pa ma / /
sha ni 'bab pa nyid du brjod / /
rna ba g.yon par thung ngu ma / /
chu rgyus 'bab par brjod pa'o / /
smin ma'i dbus su rus sbal skyes / /
rus pa'i phreng ba 'bab pa'o / /
mig dag tu ni bsgom pa ma / /
mkhal ma 'bab par brjod pa'o / /
lag pa'i rtsa bar dbang ma ni / /
snying ni 'bab par brjod pa'o / /
skyon zhes bya ba skyon ldan ma / /
mchan khung dag tu mig 'bab ma / /
'jug ma zhes bya'i 'jug chen mo / /
nu ma dag tu mkhris pa 'bab / /
lte ba ma mo glo ba 'bab / /
sna yi rtse mor mtshan mo ni / /
rgyu ma'i phreng ba 'bab pa nyid / /
kha dag la ni bsil sbyin ma / /
ngos kyi chu rgyus 'bab pa nyid / /
mgrin pa ru ni tsha ba ma / /
lto ba dag ni 'bab pa nyid / /
brkyang ma dang /
ro ma dang /
kun 'dar ma zhes pa 'di gsum ni gong du bshad pa nyid do / /
snying gar gzhol ma bshang ba 'bab / /
rangs ma zhes bya rangs ma'i gdong / /
'khyud ma mtshams kyi mtha' nang son / /
rtags la shin tu gzugs can ma / /
bad kan 'bab pa nyid du brjod / /
bshang ba'i lam du gci ma ni / /
rnag 'bab par ni brjod pa yin / /
brla dag tu ni rgyu sbyin ma / /
khrag 'bab par ni brjod pa'o / /
byin pa dag tu sbyor bral ma / /
rdul ni 'bab pa ru ni brjod / /
rkang pa'i sor mo sdu gu ma / /
tshil bu 'bab par brjod pa nyid / /
rkang pa'i rgyab tu 'grub ma ni / /
mchi ma 'bab par brjod pa nyid / /
mthe bor 'tshed ma mchil ma 'bab / /
pus mo gnyis su yid bzangs ma / /
sha dang snabs ni 'bab pa nyid / /
snying gi pad+ma'i ze 'bru ni / /
phyogs 'dab rim pa ji lta ba / /
sum skor 'dab ma khyim ma dang / /
gtum mo dang ni bdud 'dral ma'o / /
brkyang ma ro ma kun 'dar ma / /
gsum ni bdag med rnal 'byor ma / /
mi phyed ma dang phra gzugs ma / /
rgyal bas rdo rje ma ru bshad / /
brtse ba ma dang g.yon pa ma / /
gnyis ni gau rI nyid du brjod / /
thung ngu ma dang rus sbal skyes / /
chu yi rnal 'byor ma zhes zer / /
sgom pa ma dang dbang ma nyid / /
rdo rje mkha' 'gro mar ni bshad / /
skyon ldan ma dang 'jug chen ma / /
gnyis ni puk+ka sI ru brjod / /
ma mo dang ni mtshan mo yang / /
ri khrod mar ni rab tu grags / /
bsil sbyin ma dang tsha ba ma / /
gdol pa mer yang brjod pa nyid / /
gzhol ma dang ni rangs ma'i gdong / /
'di gnyis g.yung mor brjod pa nyid / /
shin tu gzugs can spyi ma gnyis / /
gau rI sgo ni skyong ba mo / /
sgyu sbyin ma dang sbyor bral ma / /
chom rkun ma ru thub pas gsungs / /
sdu gu ma dang grub ma yang / /
ro langs mar ni mngon par brjod / /
'tshed ma dang ni yid bzangs ma / /
g+ha sma rI ru dran par bya / /
sum skor ma dang 'dod ma nyid / /
gnyis ni sa spyod ma ru brjod / /
khyim pa gtum mo bdud 'dral ma / /
rtsa rnams gsum ni mkha' spyod ma / /
mkha' 'gro mar ni 'dod pa yi / /
bco lngas thams cad bsdus pa nyid / /
kye'i rdo rje'i de kho na nyid rnam par phye ba dang /
kye'i rdo rje'i bshad pa'i rgyud yang dag par sbyor ba dang /
rdo rje mkha' 'gro las /
rtsa'i 'khor lo'i skabs /
dge slong shAkya ye shes kyis bsgyur ba'o //
