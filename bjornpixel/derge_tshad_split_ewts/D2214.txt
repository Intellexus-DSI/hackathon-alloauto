@## / /
rgya gar skad du /
Ar+ya nI lA m+ba ra d+ha ra badzra pA Ni sA d+ha no pi ka TI kA nA ma /
bod skad du /
'phags pa lag na rdo rje gos sngon po can gyi sgrub thabs kyi man ngag rgya cher bshad pa'i 'grel pa /
dpal phyag na rdo rje la phyag 'tshal lo / /
'khor ba'i sdug bsngal chu bo skems mdzad pa / /
mthu ldan bde ba chen po bdag nyid de / /
nyi zla lta bu'i thugs mnga' ba'i / /
bcom ldan bde chen thugs rje chen po'i dang / /
sman mchog rdo rje can la phyag 'tshal lo / /
rang bzhin rig pa stong pa chen po'i dang / /
gnyug ma bde ba snying rje chen po'i dang / /
bde ba chen po'i mtha' bral rdo rje 'dzin pa nyid / /
phyag rgya chen po rang bzhin 'bras bu dngos / /
thob pa'i lam ni yod dang med ba yi / /
phyag rgya bzhi po lam gyis grol ba'o / /
dga' bzhi stong pa'i rang bzhin chen po ni / /
stong pa bdag med lam gyis grol zhes gsung / /
de bzhin tshogs lam dod dang rtse mo bzod pa lam / /
'jig rten chos dang mthong lam dang / /
bsgom pa mtha' phyin lam gyis ni / /
gnas pa'i yi shis byang chub ngo bo'i lam / /
thos zhing grol bar bla ma chen po gsungs / /
rgyu 'bras gnyis med gsang sngags bla med lam / /
'bras bu dmigs bcas gsang ba bla med lam / /
lam la goms pas 'bras bu gsang sngags lam / /
'bras bu'am 'dir ni rgyu ni ngo shes pa / /
de yang bla ma chen po'i 'bras bu rtogs / /
lam med 'bras bu mchog tu bdag gi gzhung gis rtogs / /
rgyu ni rgyu las 'bras bu 'byin pas te / /
lam lnga rnam pas pha rol thob pa ste / /
mthong spangs sgom spangs 'bras bu thob spangs pa / /
bden pa bzhi ni nyon mongs gnyen po'o / /
rtsa ba nyon mongs nye ba'i nyon mongs rnams / /
bden pa rnams kyis zhing ni grol bar 'dod / /
bden pa gnyis la rab gnas 'bras bu sngags kyi tshul / /
bskyed rdzogs mthar phyin thabs dang shes rab bo / /
ye shes lnga yi lam la gnas pas 'bras bu grol ba'o / /
de la rtsa ba'i don bshad par 'dod pas /
'gro ba sems can mun 'thoms pa'i / /
sgron ma bya phyir sgrub pa'i thabs / /
dpal ldan rdo rje 'dzin btud de / /
zhes pa la /
'gro ba ni rigs drug ste /
sems pa'i bag chags kyis skye ba gcig tu len pa'i phyir 'gro ba'o / /
sems can ni nyon mongs pa'i yid can te /
kun gzhi rnam par shes pa can te /
skye 'jig gi chos can no / /
mun 'thoms pa ni mun pa ni rdul dang mun pa snying stobs la sogs te / /
mthong bsgom nyon mongs pas kun nas dkris te bcings pa'o / /
'thoms pa ni las dang las kyi 'bras bu mi shes pa ste ma rig pas so / /
de'i sgron ma bya phyir ni nyon mongs pa'i gnyen po bden pa rnams kyis rang bzhin gsang sngags gzhung 'di nyid de /
skyed pa la sogs stong pa nyid kyi nyon mongs pa zag pa zad pa ni /
thabs gsal bar bstan pa ni sgron ma'o / /
sgrub thabs ni 'grub pa dang 'grub par byed pa ste don thob par byed pa'o / /
dpal ldan ni yon tan rnam pa gnyis te rgyu dang 'bras bu las grub cing smin pa'o / /
rdo rje ni don rtags gsum ste / /
stong pa'i rang bzhin zhes pa'i don to / /
de'i rang bzhin ngo bo stong pa nyid kyi rang bzhin du gnas pa ni 'dzin cing 'chang ba'o / /
btud pa ni gzhung bkra shis shing mdzes pa dang 'jug pa dang thob pa'o / /
lus ngag yid kyis yon tan gsum dang ldan pa'i yi dam lha la dang la btud ces so / /
mchog rab snying pos rim bzhin bshad na /
slob dpon gyi man ngag las gzhung gi don mchog rab kyis bris pa'i don to / /
sngags pa yon tan kun ldan pas / /
shin tu yid 'ong bde gnas su / /
zhes pa la / /
sngags pa ni rigs kyi bu'am /
rigs kyi bu mo rin po che rigs kyi gang zag dad pa gsum dang ldan pa yongs su bzung ngo / /
yon tan kun dang ldan pa ni dbang thob cing ma nor bar / /
dam tshig sdom pa gsum dang don gyi rang bzhin ma nor bar mthong ba dang lam shes pa'o / /
shin tu yid 'ong bde gnas ni grags pas ma smad pa la /
byang skyob shar dma' lho gzhol nub dgye ba'o / /
yang na rang nyams dga' zhes pa'o / /
snying gar nyi la hUM bzhag ste / /
'od kyis bgegs bsal khang pa dbub / /
ces pa la /
sngags pa'i sgrub pa po chos bzhi dang ldan pas /
lus la dran pa nye bar gzhag ste /
thun mong dang khyad par gyi sems gnyis bskyed de / /
nang gi khrus stong par sems dpa' dang bcas par gzhag pa'o / /
des ni hUM ring por skad cig mas 'dod pa'i lha ru bsam pa'o / /
de la snying ga dang spyi bo dang mgrin pa gsum du /
ye shes bsgom pa dang bstim pa dang /
ye shes pa ma lus shing lus pa med par bstim pa'o / /
'od kyis bgegs bsal ni thugs rje dang ldan pa'i sdang mig gis phyogs kun du blta zhes pa'i don dang 'brel to / /
des bka' bsgo ba ni rgyu gcig ma 'dug cig /
'dir mthu ldan gyi khang pa yin no ba dang 'brel to / /
khang pa ni bskyed pa dang phyis bskyed pa'i tshig 'brel to / /
ma song ba la bdag 'od dkyil 'khor la phog ste /
tsakra oM b+h+rUM hUM b+h+rUM sa b+h+rUM ha b+h+rUM a b+h+rUM gyis thog lnga yang nas yang du phab ste bsgral ba'o / /
khang pa dbub ni rang gi nyi ma'i 'bar ba'i hUM las 'od zer la ha ljang gu kha dog sna tshogs pa phyogs bcur 'phros te /
rdo rje'i khang pa phyogs bzhi ru kha dog dkar po dang kha dog lngar grub par gyur pa'o / /
hUM hUM zhes brjod do / /
oM badzra tsakra hUM hUM zhes brjod pa dang badzra ha na ha na zhes pa dang /
badzra dz+wa la raM gyis 'khor lo'i khang pa dang /
mda' dang mtshon cha'i khang pa dang /
me'i srung bar shin tu 'thas par grub pa'o / /
bsrung ba grub nas bgegs gso ba ni /
snying rje dang bral ba yin pa'i phyir /
mig g.yas pa'i raM gyis sdig pa bsregs te zhi ba'o / /
g.yon pa'i as kun gzhi gsos te /
gsad pa'i dogs pa dang bcas pas bros te byer ba'o / /
de ni bsrung ba'o / /
de 'od las byung nyi dkyil du / /
slob dpon sangs rgyas bcas spyan drangs / /
phyag 'tshal mchod nas sdig pa bshags / /
sdom pa bzung dang yi rang dang / /
bsngo dang skyabs 'gro sems bskyed de / /
zhes ba la /
nyi ma'i hUM las 'od zer 'phros te /
ma lus shing lus pa med pa'i sems can la mdzad pa bcu gnyis kyi tshul gyis don byas ye shes pa'i thugs kar thim snying po de nyid drangs te /
bdag gi rgyud la phog pas sgrib pa bzhi dag nas /
rgyud rang gos phyir bzlog pa bzhin du gyur pa'o / /
de 'di ni rang gi snying gi bdag po yis /
seng ge la sogs pa'i gdan la /
bdag po 'od kyi bla ma dang /
sangs rgyas spyan drangs te gzhug pa'o / /
phyag btsal ba ni lus ngag yid kyis sam yid ces pa dang 'brel to / /
mchod pa ni phyi nang gsang ba ste /
phyi ni rtsa dang /
lha mo dang /
dbul ba'i gnas tha dad du mchod pa'o / /
nang gi lha mo rnams kyis rang gi rtsas rang rang gis gcig tu'o / /
gsang ba ni lha pho mo'i mchod pa'o / /
gsum ga phyag rgya chen po gsang bas mnyes pas gsang ba'o / /
de gong ma'i don rnams kun stong pa bla na med pa'o / /
sdig pa bshags pa ni gsum las gsum gyis gsum po rang rang du mi 'chab cing 'gyod pa dang bcas pas bshags shing phyis mi bya ba dang 'brel to / /
sdom pa gzung ba ni spyi dang khyad par de blangs pa'i don las phyis mi 'da' ste /
yi dam dngos su blang zhes pa dang 'brel to / /
yi rang ba ni spyi dang khyad par te bla na med pa'i lam la gos sngon po'i chos 'di las lhag pa gzhan su yang yod ma yin te /
khyad par don zhes pa dang 'brel par yongs su gzung bas / /
de dang 'brel ba'i nus pa khyad par can thob ces pa'o / /
des ni de'i stong pa mi 'gro bar gzhug pa dang /
'bras bu med pa'i dogs pa byang chub tu yan lag bdun pa bsngo'o / /
skyabs 'gro ni phyi ma'i lha yongs su bcad de khyad par 'phags pa gos sngon can la bdag nyid 'dud cing /
sems can ma lus lus pa med pa'i don byas shing /
bdag nyid skyabs zhes pa dang 'brel to / /
sems bskyed de zhes pa la /
byang chub sems dpa' rigs kyi bu'am bu mos lam la gnas pa /
sa gcig pas gnyis pa dang gsum bskyed cing 'dzeg pa ste /
gong gi dge shul gyi dge ba dang ba ma lus pas sems can ma lus pa thams cad 'khor ba las bsgral zhes pa'i don dang 'brel lo / /
da ni lam gyi sems bskyed ni /
dge ba khyad par can thob ces pa'i don dang 'brel to / /
de rnams rgyu ste longs spyod rdzogs pa'i mtshan dang dpe byad mang po thob ces pa'i don dang 'brel to / /
tshad med bzhi po sngon btang nas / /
zhes pa la /
byams pa snying rje dga' ba btang snyoms bzhi rim pas bsgoms te /
sems can dang bdag rang 'brel pa'i bdag pos rgyu dang glan zhes pa'o / /
sprul pa dpag tu med pas sangs rgyas kyi 'bras bu mthun pa sprul pa'i nus pa zhes pa dang thams cad yongs su dag pa las zhes pa la /
ye shes tshogs de stong pa nyid dam sngags la sogs pas phyi nang ma lus pa stong pa nyid du gnas pa ste /
spros pa dang bral bas chos sku'i rgyu zhes pa'i don to / /
de rnams rgyu ste sngon du bya ba'i rim pa'o / /
sngags bskyed 'byung ba gzhas yas bcas / /
nyi steng zhes bya ba'i don la /
rdo rje bsrung ba blo rab rnams la ni /
gong ni gong gi dag pas stong pa zhes bya ste /
phyis gzhal yas khang grub pa'i dus su srung yang snang la rnal 'byor pa blo brten no zhes pa dang 'brel /
tha ma'i gang zag rnams la ni /
dang po yod pa'i blo brtan pa'i khang pa grong gi rkyen gyis mi g.yo ste /
blo bye brag yin pa'i phyir ro / /
sngags bskyed ni yaM dang raM dang baM laM suM las 'byung ba'i dkyil 'khor rim pas bskyed ces pa'i don to / /
ri rab la sogs pa'i khang par rang gi kha dog dang mthun pa'o / /
de steng b+hUM las gzhal yas khang pa rin po che lnga las brtsigs pa sgo bzhi ka ba brgyad pa /
rta babs bzhi dang zur bzhi pa /
phyi dang nang gi rgyan gyis brgyan pa /
dur khrod brgyad kyis nye bar klu bas pa /
dur khrod brgyad ni 'das pa'i sangs rgyas rnams kyi lam zhes pa'i don to / /
rigs kyi bu'am rigs kyi bu mo rnams kyis shing dang mchod rten dang lha dang klu dang sprin dang /
phyogs kyi bdag po rnams mchod pa'o / /
ro gsar rnying rtog pa med pa dang /
ce sbyang dang /
kang ka mchu rings kyi bya dang /
mi rtog pa dang phra mo rtog pa sel ba'o / /
nyi steng ni /
gzhal yas khang gi dbus su seng+ge dang pad+ma nyi zla'i gdan bskyed pa'o / /
hUM las rdo rjer gyur /
de las dpal ldan gnyis kyi bdag /
rig pa yod med thun mong bzlog /
ces pa la /
ting nge 'dzin gsum gyi rang bzhin /
rkyen gyi ngo bo hUM du snang ba'o / /
de'i 'od zer gyis las gnyis byas /
sangs rgyas kyi snying po zhugs nas /
thugs kyi rang bzhin dang hUM ring por gyur pa'o / /
yang 'od 'dus pas gnyis byas te /
dpal ldan gnyis kyi bdag /
mchog dang thun mong gi bdag po sprul sku ru snang ba'o / /
rig ma yod med thun mong bzlog ni /
yum yod na mchog gi 'bras bu shas che ste grib ma bzhin grub ces pa'i don to / /
rig ma med pa ni thun mong dang 'brel te yum med pa'o / /
mthing nag gos sngon sku la gsol / /
rdo rje dril bu lag na thogs / /
sbrul zhags bzhis lus rnam par brgyan / /
spyan dmar mche gtsigs sbrul zhags za / /
gsus khyim che zhing 'jigs pa can / /
zhes pa la /
mthing ga ru byung ba ni don stong pa nyid la 'gyur ba med pa'o / /
gos sngon sku la gsol ba ni / /
rigs 'dzin pa dar ljang gu'i kha cag can no / /
rdo rje dril bu ni g.yas na rdo rje rtse lnga pa la khyung lnga dang /
rigs lnga'i sa bon bkod pa'o / /
g.yon shes rab kyi rang bzhin dril bu thogs pa'o / /
sbrul bzhis lus la brgyan pa ni /
rgyal rigs dang rje'u dmar po dang /
bram ze dkar po dmangs rigs nag pos rna cha la sogs pa byas pa'o / /
spyan dmar ba ni sems can chags pa zhes pa'i don te /
gdug pa zil gyis gnon pa yang zhes bya'o / /
mche ba gtsigs pa ni bdud bzhi dang sdang ba 'dul ba ste don byed pa'i rtags so / /
gsus pa che ba ni stong pa nyid dang 'brel ba'i don to / /
'jigs pa can ni gshe ba'am dpa' la sgeg pa'o / /
de gsal mdun du dkyil 'khor dgug /
mchod dang gtor mas mnyes byas nas / /
bdag byin brlab pa'i gsol ba gdab / /
dbang thob gyur nas gsang sngags bzlas / /
zhes pa la /
dam tshig pa'i rgyan cha dang phyag mtshan gsal nas /
hUM gi 'od kyis 'og min nas ye shes lha tshogs dgug ces pa dang 'brel te /
badzra sa man+ta dzaHzhes pas so / /
ye shes pa dang lhan cig pa'i bgegs badzra yak+Sha hUM phaT /
ces pas dengs par bya'o / /
de la bdag don sngon du 'gro bas mchod yon dang yid kyi mchod pa dbul zhes pa'o / /
gzhan la ni phyi mchod dngos dang gtor ma sman gyis mchod la gsol ba gdab pa'o / /
bdag byin gyis brlab pa'i gsol ba gdab pa ni /
e ma dpal ldan gos sngon can / /
thugs rje chen po'i byin rlabs kyis / /
lus kyi rtog pa bsal ba'i phyir / /
bdag lus bde gshegs skur byin rlobs / /
ngag dang yid la yang yang brjod / /
de nas gnas gsum du oM dang AHdang hUM dkar po dang dmar po dang mthing ga gnas su bltas te /
'bru gsum las 'od langs te sdom mam kaM ngag 'od nag po bsdus te bsregs shing sbyang ste des ni kun gzhi la bag chags yod pa'i mdze'i sa bon yang sbyangs shing bsregs nas /
rang rang gi phyag mtshan dang sku ru gnas su dgod pa la /
ye shes pa bstim pa ni rang gi bdag po'o / /
yang 'od kyis mdun na gnas pa dang /
rigs lnga sangs rgyas gnas nas bstims pa'o / /
dbang thob ni bla mas rigs kyi bdag po bskul te /
rigs lngas shar nas chu'i dbang dang /
me long gsal ba rgyud la bstim pa dang /
zhe sdang rnam par dag pa'o / /
lho nas dbu rgyan gyis mnyam pa nyid dang /
nga rgyal lam ser sna sel ba'o / /
nub nas rdo rje ni so sor rtog pas 'dod chags sel ba'o / /
de nas dril bus bya ba ye shes dang phrag dog sel /
dbus nas ming dang rdo rje dril bu gti mug sel cing khyab bya ba stim pa'o / /
ti la mar la mar bskus khyab pa bzhin te /
thob pa ni dbu la rigs lngas brgyan pa'o / /
yang bdag po dang rigs lnga sbyor ba byas la /
thig le aM dang hUM gi rnam par thugs rje chen po'i dang du zhu nas /
guh+ya a b+hi Shiny+tsa zhes pa dang /
slob mas a ho su kha brjod nas /
lce la byin pa dag las gyur pa'i nyon mongs pa dag ste /
sngags zlos pa nus pa mthu can du gyur nas /
gsung dbyangs yan lag brgyad cu'am /
drug cu dang ldan te lce rdo rje'i rang bzhin du song ba'o / /
dbang gsum pa dang bzhi pa'i yon tan 'og nas gong du 'phel bar 'gyur zhes pa ste /
thun mong gtsor byas pa'o / /
mchog rnams kyis ni gsum pa dang bzhi pa rim pas blangs te /
phyag rgya chen po'i ngang la gnas pa las /
phyogs bcur lha mos gsol ba btab ste /
yan lag lnga'i tshul gyis sku langs te /
sngags bzlas zhes pa dang 'brel to / /
gsal ba rnam gnyis rags dang phra / /
zhes pa ni /
gsal ba gnyis ni gtso bo dang rten gzhal yas khang dang srung ba gsal ba'o / /
rags pa ni gtso bo gsal ba ste /
phyi sku mdog dang rgyan cha gsal ba'o / /
phra ba ni nang gi sems dpa' sum brtsegs gsal ba'o / /
des ni ting nge 'dzin gyi rim pa'o / /
rgyud sbyong rags dang phra ba'o / /
rags pa gnyis te ba thag dang / /
ba thag med do gnyi ga la / /
mgal me phreng ba nyi ma'i tshul / /
zhes pa la /
rgyud sbyangs pa'i bzlas pa la rags par bzlas pa dang phra bar bzlas pa'o / /
rags pa ba thag yod par zlos pa ni /
lus ngag yid kyi sgrib pa dus mnyam du snying ga nas sdom mam kaM 'od phung du 'thon te sarba pA paM u tsa ta ya zhes pa dang 'brel to / /
gong gi ma lus pa lte bar raM las mes bsreg da ha dz+wa la raM zhes pa dang 'brel to / /
thal ba ma lus spyi bo nas haM dkar pos chu rgyun phab ste /
shud+d+ho\u0f85haM zhes pa'i don dang 'brel te yid dang ngag gi las so / /
ba thag yod pa ni lus ngag yid yo 'od kyi skud pas sbrel ba'i tshul de bdag po'i sngags las shes pa'i 'od kyi skud pas sbrel nas 'don zhing sreg /
ces pa'o / /
ba thag med pa ni 'od kyi skud pa sbrel ba ma yin 'od zer gyis /
lus ngag yid gsum gyi las kyi 'bras bu 'byar la ma reg par 'dod pa'o / /
des ni 'bras dang ye mo rlung gis 'byed pa bzhin no / /
mgal me ni bar ma chad pa'o / /
phreng ba ni yig 'brul 'od zer zhon pa'o / /
nyi ma ni 'od zer lus yo la bdal ba'o / /
phra ba yang gsum du byung ba ni /
hUM skul sreg pa raM yin te / /
lte bar ba krub spyi bo a / /
zhes pa la /
phra ba gsum du byung ba ni /
dus mnyam du ma yin te lus ngag yid kyi sgrib pa re mos zhes par snying ga nas sdom mam sdig par bton lte ba raM mer sreg /
spyi bo as bsregs pa'i thal ba bkru zhes pa'o / /
ngag gi kaM nag po zhib mor snying ga nas bton lte bar sreg spyi bo nas bkru zhes pa'o / /
yid kyi 'od dpung du bton pa dang bsreg pa dang bkru zhes pa'i gong du bshad par bsams te /
kun gzhi'i sgrib pa sbyang zhes pa'o / /
mtshan ma 'dod pa rnam pa lnga / /
yum la bskor ba rnam gsum dang / /
ye bdag rnam pa gsum zhes pa la /
mtshan ma 'dod pa lnga zlos lugs lnga'o / /
yum la bskor ba rnam gsum ni / /
dam tshig pa yab yum dang ye shes gtso bo gcig po ste thugs dang 'og sgo yang gzung ngo / /
ye shes pa dang rnam pa gsum ni ye shes yab yum dang dam tshig pa gtso bo ste gong dang gong bzlog ces pa'o / /
'khor dang yum bskor gong dang 'dra /
bdag bskor nyi bskor tha ma ni / /
snying gar bskor ro mtshan ma 'byung / /
zhes pa la /
'khor dang yum bskor gong ma 'dra / /
zhes pa la 'khor yum can gtso bo yum med do / /
bdag rang gi bzlas pa la yum yod na yum dang 'khor ba dang /
yum med na snying ga'i ye shes sems dpa'i rdo rje hUM can la bzlas pa ste /
mgal me'i phreng ba nyi ma ni yo la sbyor ba'o / /
grangs ni 'bum dang nyis 'bum sum 'bum dang bdun 'bum dang /
bye ba dang nyi shu dang /
lus ngag yid gsum re re spyir gcig ste /
nyi shu rtsa bzhi'o / /
de ni grangs kyi bsnyen pa skyel ba ste /
'od zer dkar po sgrib pa sbyang / /
zhes pa'o / /
nye bsnyen ye shes pa la 'od kyis mchod nas /
las dang sgrib pa sbyong ba ste 'od zer dkar po chu rgyun can dang 'brel te ye shes bstim pa yang gzung ngo / /
bsgrub pa yang 'od zer dkar dmar te /
dmar pos bsreg cing dkar pos 'khrud de dpe nyi ma bzhin no / /
bgrang ba'i snying po yang gtso bo'i snying po dngos drag sngags 'brel bas bzlas zhes pa'o / /
bsgrub pa chen po'i bzlas pa yang bsgrub pa'i snying ga'i hUM las me 'phro ba'i rnam pa lte bar raM las 'bar ba sor bzhi dang mtho gang khru gang mchod de mes 'bar zhing bsreg 'phros pas yas 'phro kun gzhi'i sgrib pa dang /
gdon gyi nus mthu dang gdon gyi gnod sems me stag 'thor zhing 'phros bsregs te /
ye shes pa dang 'phro 'du sngags kyis kyang me'i rang bzhin gyis dus gcig par drag po tshul du 'tshig pa'o / /
rnam par smin pa'i lus bsregs ye shes phyag rdor gyur ye shes bstim par bya /
bgrang ba'i snying po yang oM badzra pA Ni ma hA yak+Sha nI lAm+ba rad+hA ra Ni badzra hUM phaT /
oM badzra tsaN+Da ma hA ro Sha Na hUM phaT hA pa oM swA khri go bzlog bzlas pa'o / /
thun bzhi'i rnal 'byor gyis /
bzlas pa'i sngags 'di rnams kyis bla na med pa'i 'bras bu thob /
mdze la sogs te nad kyi thug rdu 'byin /
gnod pa'i bgegs la 'chi snyam pa 'byung /
bros te 'gro ba sdug bsngal thams cad las thar bar 'ong snyam pa dang dngos grub kun dang 'brel zhes pa ste /
des ni myur du 'grub par 'gyur ro / /
de ni mtshan ma 'dod pa'o / /
mtshan ma byung 'od sgra sku ston sgyur bzlog ni /
sngags grub pa dang nang thon pa dang /
gdon thub pa ste gos sngon po gon pa dang me tog sngon po thu ba la sogs pa dang /
lus las rnag khrag thon pa la sogs pa dang /
nya sbal la sogs pa rid cing me nang bsregs pa'o / /
'od ni tha ma'o / /
sgra 'bring sku rab ste /
dga' mi dga' sems dang bral ba'i sgyu mas bzlog ces pa'o / /
bskyed rim pa kun brtags lam du bya zhes pa'i don to / /
de rjes sangs rgyas lung ston ni sprul sku dngos chos ston te /
bskyed pa'i rim pa'i man ngag dang 'brel to / /
grogs ni khrus dang sreg dang tsha / /
bdud rtsi tshogs dang gtor mas bya / /
de nas gser la sogs pa grub pa la / /
bskyed rdzogs kyi grogs bstan pa yin te /
khrus ni phyi dang nang ngo / /
de gnyis kyis thams cad bdag ces pa'o / /
phyi dri lnga rig pas dag ces pa'o / /
nad kun kyang sel ba mi rtog pa'i sreg pa ste /
phrin las bzhis sreg go / /
des dngos grub bzhi grub pa'i phyir sbyin sreg go / /
tshe ni phyi tshe dang nor rnam thos bu dang 'brel pas nor 'phel zhing tshe brtan pa'o / /
nang gi tshe rin po che ga bu'i nang du brtan zhes pa'o / /
bdud rtsi ni bdud rtsi'i rnam pa lnga dang 'brel pa ste /
rkyang pa'am bcud len gyi sgrub thabs dang 'brel to / /
tshogs kyi tshogs 'khor dang dpa' bo'i ston mo dang /
tshogs mchod de tshogs kyi man ngag las shes par bya'o / /
gtor ma ni phyi dang nang ngo / /
drug po des gser la sogs pa 'grub ste /
thun mong gi dngos grub rnams so / /
de yum lcang lo can gyi rgyud nas /
ril bu rkang mgyogs mig sman dang / /
gter dang dgra bo tshar gcod dang / /
gnod sbyin mo dang bdud rtsi len / /
ral gri 'jig rten dngos grub chen po brgyad / /
bzlas pa tshogs dang gtor ma rnams kyis 'grub / /
ces rdo rje 'chang gis gsungs so / /
mchog 'dod pa yi sems can gyis /
snying ga'i sbyor ba gsum gyi rtsa / /
yi ge thig les yang dag mtshan / /
zhes pa la sogs pa'i man ngag ston pa yin te /
mchog 'dod pa'i 'bras bu bla na med pa phyag rgya chen po 'dod pa'o / /
sems can ni de bsgrub pa'i gang zag sngags pa'i byang chub sems dpa' rnams so / /
snying ga sbyor ba ni spyi bo dang mgrin pa dang snying ga dang lte ba dang me long do / /
rtsa'ang ba so gnyis dang /
bcu drug dang brgyad dang drug cu'o / /
gsum ni a wa d+hU tI la la nA ra sa nA 'ja' tshon gyi tshul du gnas zhes pa'o / /
yi ge'i thig le ni A li nyis lnga ba dang /
bcu drug rkyang pa dang /
sde tshan brgyad dang /
kA li nyis lnga ba 'khor lo la'o / /
d+hU tI na hUM ngo / /
g.yas na A li g.yon na kA li'i thig le 'khyags pa'i dngos so / /
dbus nas thabs dang shes rab 'bar / /
thig le bsam mo 'gro ba'i tshe / /
zhes pas dbus thabs dang shes rab 'bar ni snying gar nyi zla'i bar du a thig le'i ngo bor gnas pa'i haM dang /
oM A yaM rim pas bsam pa ste thig le'i ngo bo'o / /
'gro ba'i tshe ni rlung sngon po lngas gtum mo'i me bus te /
stong pa nyid gsum gyi nang na yar me song ste /
snying gar nyi zla gsum las snang stong gi me 'bar te bde ba chen po thob zhes pa'i don to / /
de nas yar la sangs rgyas zhing khams gzhan nas /
byang chub ba chu'i ngo bo bkug nas rgyud brlan zhes pa'o / /
de na dbyu gu chu tshod 'pho ba thun gyi bar du bsgom zhes pa'o / /
dbang po gang dang gang gi rtsa / /
kha phye'i steng du thig le bsam / /
zhes pa la /
dbang po yul la 'phro bar gyur na /
dbang po lnga po gang yul la 'phro ba'i tshe /
gzugs dang sgra la sogs pa la kha phye ste /
rang rang gi yul stong par me 'bar bar zhes pa'o / /
ba thag phug nas thig le la blo gtad nas /
'jug pa ba thag gzhi por thi ma / /
zhes pa la /
ba thag ni dngos por snang ba'i yul lo / /
thag pa dang 'dra bar 'dzin pa yin pa'i phyir ro / /
phug nas ni snang ba lam du khyer ba ste / /
snang ba thig le rang bzhin du gyur ba'o / /
thim mo de la blo gtad ni snang ba dang stong pa gcig tu thim zhes pa'i don te /
bden pa gnyis 'dres pa'i lam mo / /
de ni don stong pa ste /
'dris par bya ba'i yul lo / /
'jug pa ba thag ni rnam shes 'pho 'jug ste /
skye ba dang rmi lam dang srid par 'khor ba rtsad nas gcod pa'o / /
don gyi ngo bos gnas pas stong pa gcig nas gcig tu 'pho ba ste /
rang bzhin gnas pa ni gcig gi shes pa'o / /
ba thag ni kun brtags kyi rtog pa'o / /
bzhi por thim pa ni /
gzhi gnas pa'i ngo bo stong pa nyid la ma la bu thim zhes pa ste /
'bras bu rang bzhin no / /
dbang po thig le med pa la / /
'byung 'jug phra ba'i ba thag ni / /
skor bdun 'ong dang 'gro bas 'grub ni /
rlung rkyang pa la sgom pa ston pa yin te /
dbang po thig le med pa ni /
bu dang thig le mi sgom ste / /
rlung la rdo rje bzlas pa bya / /
zhes pa'o / /
rlung ni 'khor bar bskyed pa'i rta yin pas /
rlung nyid lam du bslang zhes pa'o / /
'byung ba'i phyir lus las rlung 'byung ba ste /
stong pa nyid dang 'grogs par 'grogs / /
zhes pa'i ba thag dang 'brel to / /
'jug pa ni rlung lus la 'jug pa ste /
nang du stong pa'i thig le chen po dang /
'grogs par byas la /
'jam pa nyid du yun ring du nang du bzla zhes bya'o / /
phra ba ni rlung dag pa'i rang bzhin phra bas kyang shin tu phra ba'i ngo bo la gnas pa'o / /
ba thag ni rtog pa'i me chu rab tu zhi ba las zhi ba'o / /
skor bdun 'ang dang 'gro bas 'grub ni /
phyi nang du 'ong ba dang 'gro ba ste /
sems gzung ba'i yud zad do / /
'grub dngos su bas /
la bzla phyag rgya'i dngos grub 'gyur ni /
la bzla ba ni sred pa'ang bla mar byas zhes pa ste /
stong pa nyid du ston pa'i phyir ro / /
bden pa gnyis ka'i 'dzin pa dang bral ba ste /
phyag rgya chen po ye shes sngon sor slebs pa'o / /
de nas mtha' bral stong par song ba ni /
dbu ma pa'i 'dod pa ste /
bla ma'i man ngag dang bral ba'i dbu ma yang 'bring po tsam nyid do / /
bla ma'i man ngag gis rab brgyan pa yi / /
rnam bcad yongs gcod med pa yi / /
bde ba ston pa chen po ni / /
rang bzhin phyag rgya chen po ste / /
dngos grub 'gyur zhes pa'i don to / /
de ni rdzogs pa'i 'bras bu'o / /
'di ni gang zag snod can las / /
gzhan la sbyin par mi bya'o / /
zhes pa la /
'di gzhung bla mas snyan nas snyan du brgyud pa'i man ngag yin pas gang zag snod can la bstan pa yin te /
sgang bu dma' bzhin dad pa brtan / /
sems can 'gro ba'i don la dga' / /
thos pa mang ba yid ches brtan / /
brtson 'grus drag la bsam gtan mos / /
zab mo'i don la chog mi shes / /
tshogs dang tsha tsha la sogs pa / /
thar pa'i lam la shin tu mos / /
de la de yis bsgrub ces pa'o / /
smon lam dge rtsa bsngo legs pas / /
gsang ba zab mo'i don dang sprad / /
'di ru 'bad rtsol drag po yis / /
dge ba bag chags stobs rnams skyes / /
thar pa'i lam du 'gro bar nges / /
gzhan yang gang zag phal ba rnams / /
sdug bsngal kun 'byung lam la rab gnas pas / /
dad pa zhan cing ngo tsha chung / /
khrel 'dzem med la skyo ngas can / /
zas nor chags pa'i dbang la mos / /
gsang ba'i don la mi mos shing / /
dkon mchog smod cing mi dge bcu la mos / /
lam log rtsa ba chad pa'i gang zag rnams la bstan na dam tshig nyams zhes pa'o / /
bdag gis sgrub thabs 'di brtsams zhes pa nas /
yongs su dag pa'i sa thob shog gi bar la rtsa ba na gsal bas ma bris so / /
bdag gis mthong lam sa ni dang po thob / /
'phags pa gos sngon can gyi dngos grub ma thob kyang / /
a mri ta yi me tog rtsi 'khor bzhin / /
rang nyid lhag pa'i lha yi dngos grub 'dod pa dang / /
bcom ldan rdo rje can la mos pa'i dad shugs dang / /
mkha' 'gro rnams kyis kun nas bdag bskul to / /
smon lam dbang gis klu sgrub man ngag dran / /
bdag 'dra blo chung dman pas brtsams par mi rigs kyang / /
dad pa'i dbang gis rtsa ba'i 'grel pa brtsams / /
tshig dang don la nyes ba shor srid na / /
rigs lnga bde bar gshegs pa rnams dang yang / /
nA gArdzu na la sogs bla ma dam pa rnams / /
bdag 'dra blo zhan dbang gis bzod par gsol / /
bdag 'dra blo zhan shes rab chub ba dang / /
gang zag mchog rab snying po don la rab tu mos pa rnams / /
dngos grub thob pa'i chos su bdag gis bris / /
gsal ba mi gsal rtsa rab don rnams kun / /
bdag gis 'grel tig 'bru ru gsal bar byas / /
thar pa thob byed lam ni rab tu snang / /
blo zhan sems can dman la phan pa dang / /
bla ma'i man ngag brgyud pa gsal 'bar phyir / /
zab mo'i don dang sbyar nas bdag gis bris /
zis / /
'di la dge ba'i rtsa ba ci yod gyur pa des / /
bdag dang mtha' yas sems can rnams / /
dge bcu dal 'byor lam la rab brtson zhing / /
drod dang rtse mo mchog mthong ye shes rnams / /
ma lus myur du bdag gis bgrod pa dang / /
las dang chos kyi phyag rgya chen po rnams / /
kun rdzob don dam tshul du rab gnas te / /
sdug bsngal gsum dang brgyad dang rab bral nas / /
'bras bu shu ba g.yan pa mdze la sogs / /
bzhi brgya rtsa bzhi'i nad rnams rtsad nas zhi ba dang / /
dag pa'i sa la rab tu gnas pa dang / /
'phags pa gos sngon dngos grub thob par shog /
mchog rab snying po rtsa ba'i man ngag pad+ma 'byung gnas kyis mdzad pa'i 'grel pa rdzogs so //
[ ]
