@## / /
rgya gar skad du /
ma hA yak+Sha a pa ra dze rta sA d+ha naM tan+t+ra /
bod skad du /
gnod sbyin chen po gzhan gyis mi thub pa'i sgrub thabs kyi rgyud /
dpal phyag na rdo rje la phyag 'tshal lo / /
de nas bcom ldan 'das kyis nor bdag gi sgrub thabs 'di gsungs so / /
nor rgyas par 'dod pa gang dag gis gnas dben zhing nyams dga' ba'i sar maN+Dal legs par byas te /
der me tog dang /
spos dang /
mar me dang /
byug pa dang /
bshos dang /
sil snyan bkod pa'i dbus su bum pa mdzes pa 'o ma dang /
sman dang /
'bru dang /
rin po che dang /
spos dang /
snying po dang /
chus bkang ste ldum lcug dang bcas pa snam bu gtsang mas dkris te /
srad bu sngon po btags la phyag na rdo rje bsnyen par bya ste /
yid bzhin nor bu 'bum du bzlas la bdag nyid la dbang bskur bar bya'o / /
oM tsaN+Da ma hA ro Sha Na hUM phaT /
de nas nor lha nyid bsgrub pa ni khang bu shin tu dben par dkyil 'khor gru bzhi la ba'i rnam lngas byugs te /
de la pad+ma 'dab brgyad lte ba dang bcas pa bri /
lte ba dkar po 'dab ma brgyad ser por bya'o / /
de la rin po che'i me tog dgram /
dbus su bum pa dgod /
steng du sku gzhag /
mdun du zan dkar po'i gtor ma dkar gsum dang /
mngar gsum tshod ma sna tshogs dang dri dang rtsi sman gyis brgyan te gzhag go / /
mchod pa'i rdzas dag kyang dgod la /
dang po byang chub tu sems bskyed de /
dpal phyag na rdo rje bskyed rim ji lta ba bzhin bsgoms pa'i mdun du paM las rin po che'i pad+ma'i lte ba la hrIHdkar dmar las skyes pa'i nor lha zhal gcig phyag gnyis pa /
dkar zhing dmar ba'i mdangs dang ldan pa phyag g.yas pas rdo rje lcags kyu 'dzin pa /
g.yon gyis rin chen bai DUr+ya'o / /
rin po che'i gdan la 'bab bzhugs kyis skyil krung du bzhugs pa /
gsus po che byis pa'i gzugs lta bu can /
bzhin mdzes pa spyan 'bur la che ba /
rin po che'i rgyan gyis kun du bklubs pa'i dam tshig gi gnod sbyin chen po gzhan gyis mi thub pa bsams la /
bdag dang g.yog po'i dpral bar oM /
mgrin par hriM /
snying gar phriM /
lte bar hUM /
gsang bar phaT kyis bsrungs te ye shes dgug gzhug bya'o / /
tshur gshegs tshur gshegs 'byung po kun gyi rgyal / /
gnod sbyin chen po gzhan gyis mi thub pa / /
gnas 'dir mchod pa 'bul gyis myur du spyon / /
bdag la zas nor stsol zhing bzhugs su spyon / /
e h+ye hi yak+Sha a pa rA dzi ta sa pa ri wA ra A gats+tsha ya A gats+tsha ya hUM dza /
des ni mdun du byon par bltas te /
bdud bsal ba'i phyir rdo rje rtse gcig pa'i phyag rgya'am yungs kar 'phang zhing oM AHpi g+h+nAn ta kr-ita hUM phaT ces pas rnam par phye nas mchod yon phul te /
dam tshig la mngon par bcug la mchod pa phul nas bstod pa byas te /
oM gnod sbyin chen po gzhan gyis mi thub pa / /
zhal gcig phyag gnyis byis pa'i gzugs 'dra can / /
phyag g.yon yid bzhin rin chen bai DUr+ya / /
thugs kar 'dzin mdzad mi zad nor gyi bdag /
phyag g.yas lcags kyu 'dzin zhing rgyal po dang / /
btsun mo la sogs dgug dang dbang du mdzad / /
dung mdog 'od 'phro rin chen rgyan mdzes ldan / /
rin chen gdan la rgyal sras skyil krung bzhugs / /
'jig rten zas nor kun gyi bdag po ste / /
gang gis khyod bsgrub phongs pa'i 'jigs sel mdzod / /
nor lha'i rgyal po bkra shis 'byung ba'i gnas / /
'jam pa'i rdo rje khyod la phyag 'tshal lo / /
de'i rjes la rgyal ba sras bcas mchod la /
de dag gis lha mo mngon par sbrul te bum pa lha'i bdud rtsis bkang bas mngon par bkrus par bsam mo / /
spyi bor dpal phyag na rdo rjes rgyas gdab bo / /
de nas snying po'i sngags 'di /
skad che bar ma yin chung bar ma yin myur bar ma yin bul bar ma yin par smra ba bcad cing rnam par g.yeng ba la sogs pa spangs te bzlas so / /
oM hriM phriM a pa ra dzi ta dza dza hUM phaT /
bzlas pa gtong ba'i dus su mchod pa phul la gtor ma yang sbyin te /
gtor snod b+h+rUM las rin po cher bsam /
gtor ma oM gyis sbyangs /
AHyis sbar /
hUM gis bdud rtsir bsgyur te phyag na rdo rje la rang sngags kyis dbul /
gnod sbyin nor lha la sngags oM hri dza yak+Sha a pa ra dzi ta sa pa ri wA ra a mr-i ta ba liM kha kha khA hi khA hi daM ba liM b+hak+Sha yaM /
ma ma ba su puSh+TiM ku ru sarba dza ga ba shing+ku ru ye swA hA /
oM a kA ro mu khaM sarba d+harmA NAM Ad+ya nut+pan na twAta oM AHhUM phaT swA hA zhes pa dang /
tshigs su bcad pas kyang bsngos la /
bstod pa bya chos bshad de phrin las bcol /
oM b+hU ta hri ya pa ra dzi ta rat+na na ma sarba tri sam+pa ti swA hA zhes pa brgya rtsa brgyad bzlas te bskul lo / /
de nas dge ba bsngos la a pa ra dzi ta badzra muH /
zhes pas gshegs su gsol lo / /
thun gnyis pa la sogs pa la dam tshig chig rdzogs su bskyed la /
ye shes dgug pa la sogs pa sngar bzhin du bya'o /
tshes gcig nas bco lnga'i bar du bsgrub bo / /
bco lnga'i zhag gi dang po nas tho rangs kyi bar du sngags rgyun ma chad par bzlas /
lce pog dkar po'i bdug pa dbul /
tho rangs grub pa'i rtags snang ba ni rab gzugs mngon sum du ston te bdag gis ji ltar bya zer te sgrub pa pos bdag gi bka' nyon cig bya'o / /
mna' bsgag dam chu blud ci 'dod pa bcol /
rgyal mtshan gyi phyag rgya bstan te phan chad bka' nyan te de la zhon nas tshangs pa'i 'jig rten mthong ngo / /
lha'i gnas su bskyal nas lha'i dbang pos dbang skur bar byed do / /
'bring sgra dang duM ga chen 'ong /
gzugs sgra gang byung yang skrag par mi bya'o / /
de lta bu'i mtshan ma ma byung na nam langs pa'i dus su rmi lam brtag /
des ma grub na phyi ma'i zla ba la de bzhin du bsgrub /
des kyang ma grub na yang phyi ma'i zla ba la bsgrub bo / /
de nas dngos grub ni rab rig pa'i rgyal po'i dbang thob bo / /
'dod pa'i don thams cad 'grub bo / /
lha dang /
mi dang /
gdon thams cad dbang du 'gyur /
dgra dang nad thams cad zhi bar byed do / /
tshe ring ba bskal pa bdun thub par 'gyur /
nor mang ba zad pa med cing dpag tu med pa brjod kyis mi lang bar 'byor ro / /
gal te gnod par byed pa byung na yang khros pa tsam gyis de ma thag tu 'chi bar byed do / /
'bring ni lta sgom gyi nyams myong skye /
bud med thams cad dbang du 'gyur zhing nor gyis phyug par 'gyur /
bkra shis par byed pa dang dgra 'chi bar yang byed do / /
tha ma yang nor 'phel bar byed cing dgra 'chi bar 'gyur ro / /
grub nas rtag tu bsten pa ni zla ba nya gang ba thams cad la gtor ma gtang bar bya'o / /
dngos grub gang byung ba de cha drug tu bgos te bla ma dang dkon mchog gsum spyi dang /
sems can dag la cha re re sbyin /
phyed kyis sgrub pa po'i 'tsho ba bya'o / /
sgrub pa'i dus su zas dkar gsum bza' zhing gtsang sbra dang ldan par bya'o / /
rtag tu khrus la brtson par bya'o / /
'di grub na yon tan dpag tu med do / /
'di la gdeng bzhi dang ldan pas 'grub ste /
mgo gnon ye shes bsnyen pa'i gdeng /
yang dag lta ba'i gdeng /
mi nyams pa dam tshig gi gdeng /
the tshom med pa nges pa'i gdeng ngo / /
de la lta ba ni chos thams cad sgyu ma lta bur shes par bya'o / /
dam tshig ni bla ma mnyes par bya zhing gsang la sgrub ste /
gzhan la thabs 'di bstan par mi bya'o / /
gnod sbyin chen po gzhan gyis mi thub pa'i sgrub thabs kyi rgyud rdzogs so // //
rgya gar gyi bla ma dzA mA ris bsgyur ba'o / /
[ ]
