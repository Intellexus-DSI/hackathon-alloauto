@# / /
byang chub sems dpa'i spyod pa la 'jug pa bzhugs so // @## / /
rgya gar skad du /
bo d+hi satwa tsar+ya a ba tA ra /
bod skad du /
byang chub sems dpa'i spyod pa la 'jug pa /
sangs rgyas dang byang chub sems dpa' thams cad la phyag 'tshal lo / /
bde gshegs chos kyi sku mnga' sras bcas dang / /
phyag 'os kun la'ang gus par phyag 'tshal te / /
bde gshegs sras kyi sdom la 'jug pa ni / /
lung bzhin mdor bsdus nas ni brjod par bya / /
sngon chad ma byung ba yang 'dir brjod med / /
sdeb sbyor mkhas pa'ang bdag la yod min te / /
de phyir gzhan don bsam pa bdag la med / /
rang gi yid la bsgom phyir ngas 'di brtsams / /
dge ba bsgom phyir bdag gi dad pa'i shugs / /
'di dag gis kyang re zhig 'phel 'gyur la / /
bdag dang skal ba mnyam pa gzhan gyis kyang / /
ci ste 'di dag mthong na don yod 'gyur / /
dal 'byor 'di ni rnyed par shin tu dka' / /
skyes bu'i don sgrub thob par gyur pa la / /
gal te 'di la phan pa ma bsgrubs na / /
phyis 'di yang dag 'byor par ga la 'gyur / /
ji ltar mtshan mo mun nag sprin rum na / /
glog 'gyu skad cig bar snang ston pa ltar / /
de bzhin sangs rgyas mthu yis brgya lam na / /
'jig rten bsod nams blo gros thang 'ga' 'byung / /
de ltas dge ba nyam chung nyid la rtag / /
sdig pa stobs chen shin tu mi bzad pa / /
de ni rdzogs pa'i byang chub sems min pa / /
dge gzhan gang gis zil gyis gnon par 'gyur / /
bskal pa du mar rab dgongs mdzad pa yi / /
thub dbang rnams kyis 'di nyid phan par gzigs / /
'dis ni tshad med skye bo'i tshogs rnams kyis / /
bde mchog bde blag nyid du thob par byed / /
srid pa'i sdug bsngal brgya phrag gzhom 'dod cing / /
sems can mi bde bsal bar 'dod pa dang / /
bde mang brgya phrag spyod par 'dod pas kyang / /
byang chub sems nyid rtag tu gtang mi bya / /
byang chub sems skyes gyur na skad cig gis / /
'khor ba'i btson rar bsdams pa'i nyam thag rnams / /
bde gshegs rnams kyi sras zhes brjod bya zhing / /
'jig rten lha mir bcas pas phyag byar 'gyur / /
gser 'gyur rtsi yi rnam pa mchog lta bu / /
mi gtsang lus 'di blangs nas rgyal ba'i sku / /
rin chen [(]ring [,]rin [)]thang med par bsgyur bas na / /
byang chub sems zhes bya ba rab brtan zung / /
'gro ba'i ded dpon gcig pu tshad med blos / /
legs par yongs su brtags na rin che bas / /
'gro ba'i gnas dang bral bar 'dod pa rnams / /
rin chen byang chub sems legs brtan par zung / /
dge ba gzhan kun chu shing bzhin du ni / /
'bras bu bskyed nas zad par 'gyur ba nyid / /
byang chub sems kyi ljon shing rtag par yang / /
'bras bu 'byin pas mi zad 'phel bar 'gyur / /
sdig pa shin tu mi bzad byas na yang / /
dpa' la brten nas 'jigs pa chen po ltar / /
gang la brten nas yud kyis sgrol 'gyur ba / /
de la bag can rnams kyis cis mi brten / /
des ni dus mtha'i me bzhin sdig chen rnams / /
skad cig gcig gis nges par sreg par byed / /
de yi phan yon dpag tu med pa dag /
byams mgon blo dang ldan pas nor bzangs bshad / /
byang chub sems de mdor bsdus na / /
rnam pa gnyis su shes bya ste / /
byang chub smon pa'i sems dang ni / /
byang chub 'jug pa nyid yin no / /
'gro bar 'dod dang 'gro ba yi / /
bye brag ji ltar shes pa ltar / /
de bzhin mkhas pas 'di gnyis kyi / /
bye brag rim bzhin shes par bya / /
byang chub smon pa'i sems las ni / /
'khor tshe 'bras bu che 'byung yang / /
ji ltar 'jug pa'i sems bzhin du / /
bsod nams rgyun chags 'byung ba min / /
gang nas bzung ste sems can khams / /
mtha' yas rab tu dgrol ba'i phyir / /
mi ldog pa yi sems kyis su / /
sems de yang dag blangs gyur pa / /
deng nas bzung ste gnyid log gam / /
bag med gyur kyang bsod nams shugs / /
rgyun mi 'chad par du ma zhig /
nam mkha' mnyam par rab tu 'byung / /
'di ni 'thad pa dang bcas par / /
lag bzang gis ni zhus pa las / /
dman mos sems can don gyi phyir / /
de bzhin gshegs pa nyid kyis gsungs / /
sems can rnams kyi klad nad tsam / /
bsal lo snyam du bsams na yang / /
phan 'dogs bsam pa dang ldan de / /
bsod nams dpag med ldan gyur na / /
sems can re re'i mi bde ba / /
dpag tu med pa bsal 'dod cing / /
re re'ang yon tan dpag med du / /
bsgrub par 'dod pa smos ci dgos / /
pha'am yang na ma yang rung / /
su la 'di 'dra'i phan sems yod / /
lha dang drang srong rnams kyang rung / /
tshangs pa la yang 'di yod dam / /
sems can de dag nyid la sngon / /
rang gi don du 'di 'dra'i sems / /
rmi lam du yang ma rmis na / /
gzhan gyi don du ga la skye / /
gzhan dag rang gi don du yang / /
mi 'byung sems can don sems gang / /
sems kyi rin chen khyad par 'di / /
snga na med pa'i rmad cig 'khrungs / /
'gro ba kun gyi dga' ba'i rgyu / /
sems can sdug bsngal rtsir gyur pa / /
rin chen sems kyi bsod nams gang / /
de la ji ltar gzhal gyis lang / /
phan par bsams pa tsam gyis kyang / /
sangs rgyas mchod las khyad 'phags na / /
sems can ma lus thams cad kyi / /
bde don brtson pa smos ci dgos / /
sdug bsngal 'dor 'dod sems yod kyang / /
sdug bsngal nyid la mngon par rgyug /
bde ba 'dod kyang gti mug pas / /
rang gi bde ba dgra ltar 'joms / /
gang zhig bde bas phongs pa dang / /
sdug bsngal mang ldan de dag la / /
bde ba kun gyis tshim pa dang / /
sdug bsngal thams cad gcod byed cing / /
gti mug kyang ni sel byed pa / /
de dang dge mtshungs ga la yod / /
de 'dra'i bshes kyang ga la yod / /
bsod nams de 'dra'ang ga la yod / /
phan btags lan lon gang yin pa / /
de yang re zhig bsngags 'os na / /
ma bcol legs par byed pa yi / /
byang chub sems dpa' smos ci dgos / /
'gro ba nyung zad nar ma'i zas sbyor ba / /
skad cig zas tsam sbyin par byed pa dang / /
brnyas bcas nyin phyed 'drangs par byed pa yang / /
dge ba byed pa yin zhes skye bos bkur / /
sems can grangs mtha' yas la dus ring du / /
bde bar gshegs kyi bde ba bla na med / /
yid la bsam pa mtha' dag rdzogs byed pa / /
rtag tu sbyin pa lta zhig smos ci dgos / /
gang zhig de 'dra'i rgyal sras sbyin bdag la / /
gal te ngan sems skyed par byed na de / /
ngan sems bskyed pa'i grangs bzhin bskal par ni / /
dmyal bar gnas par 'gyur zhes thub pas gsungs / /
'on te gang zhig yid rab dang byed na / /
de yi 'bras bu de bas lhag par 'phel / /
rgyal sras rnams la do gal chen pos kyang / /
sdig pa mi 'byung dge ba ngang gis 'phel / /
gang la sems kyi dam pa rin chen de / /
skyes pa de yi sku la phyag 'tshal zhing / /
gang la gnod pa byas kyang bde 'brel ba / /
bde ba'i 'byung gnas de la skyabs su mchi / /
byang chub sems dpa'i spyod pa la 'jug pa las byang chub sems kyi phan yon bshad pa zhes bya ba ste le'u dang po'o // //
rin chen sems de gzung bar bya ba'i phyir / /
de bzhin gshegs pa rnams dang dam pa'i chos / /
dkon mchog dri ma med dang sangs rgyas sras / /
yon tan rgya mtsho rnams la legs par mchod / /
me tog 'bras bu ji snyed yod pa dang / /
sman gyi rnam pa gang zhig yod pa dang / /
'jig rten rin chen ji snyed yod pa dang / /
chu gtsang yid du 'ong ba ci yod dang / /
rin chen ri bo dang ni de bzhin du / /
nags tshal sa phyogs dben zhing nyams dga' dang / /
ljon shing me tog rgyan spras spud pa dang / /
shing gang 'bras bzang yal ga dud pa dang / /
lha sogs 'jig rten na yang dri dang ni / /
spos dang dpag bsam shing dang rin chen shing / /
ma rmos 'khrungs pa'i lo tog rnam pa dang / /
gzhan yang mchod par 'os pa'i rgyan rnams ni / /
mtsho dang rdzing bu pad+mas brgyan pa dag /
ngang pa shin tu skad snyan yid 'ong ldan / /
nam mkha' rab 'byams khams kyi mthas gtugs na / /
yongs su gzung ba med pa de dag kun / /
blo yis blangs nas thub pa skyes kyi mchog /
sras dang bcas pa rnams la legs 'bul na / /
yon gnas dam pa thugs rje che rnams kyis / /
bdag la brtser dgongs bdag gi 'di dag bzhes / /
bdag ni bsod nams mi ldan bkren chen te / /
mchod pa'i nor gzhan bdag la cang ma mchis / /
des na gzhan don dgongs pa'i mgon gyis 'di / /
bdag gi don slad nyid kyi mthus bzhes shig /
rgyal dang da sras rnams la bdag gis ni / /
bdag gi lus kun gtan du dbul bar bgyi / /
sems dpa' mchog rnams bdag ni yongs bzhes shig /
gus pas khyed kyi 'bangs su mchi bar bgyi / /
bdag ni khyed kyis yongs su bzung bas na / /
srid na mi 'jigs sems can phan pa bgyid / /
sngon gyi sdig las yang dag 'da' bgyid cing / /
sdig pa gzhan yang slan chad mi bgyid do / /
khrus kyi khang pa shin tu dri zhim pa / /
shel gyi sa gzhi gsal zhing 'tsher ba ltar / /
rin chen 'bar ba'i ka ba yid 'ong ldan / /
mu tig 'od chags bla re bres pa der / /
de bzhin gshegs dang de yi sras rnams la / /
rin chen bum pa mang po spos kyi chu / /
yid 'ong legs par bkang ba glu dang ni / /
rol mor bcas pa du mas sku khrus gsol / /
de dag sku la mtshungs pa med pa'i gos / /
gtsang la dri rab bsgos pas sku phyi'o / /
de nas de la kha dog legs bsgyur ba'i / /
na bza' shin tu dri zhim dam pa 'bul / /
gos bzang srab la 'jam pa sna tshogs dang / /
rgyan mchog brgya phrag de dang de dag gis / /
'phags pa kun du bzang dang 'jam dbyangs dang / /
'jig rten dbang phyug sogs la'ang brgyan par bgyi / /
stong gsum kun du dri ngad ldang ba yi / /
dri mchog rnams kyis thub dbang kun gyi sku / /
gser sbyangs btso ma byi dor byas pa ltar / /
'od chags 'bar ba de dag byug par bgyi / /
thub dbang mchod gnas mchog la yid 'ong ba'i / /
me tog man+da ra dang pad+ma dang / /
ut+pal la sogs dri zhim thams cad dang / /
phreng ba spel legs yid 'ong rnams kyis mchod / /
spos mchog yid 'phrog dri ngad khyab pa yi / /
bdug pa'i sprin tshogs rnams kyang de la dbul / /
zhal zas bza' btung sna tshogs bcas pa yi / /
lha bshos rnams kyang de la dbul bar bgyi / /
gser gyi pad+ma tshar du dngar ba yi / /
rin chen sgron ma rnams kyang dbul bar bgyi / /
sa gzhi bstar ba spos kyis byugs pa der / /
me tog yid 'ong sil ma dgram par bya / /
gzhal med pho brang bstod dbyangs yid 'ong ldan / /
mu tig rin chen rgyan 'phyang mdzes 'bar ba / /
dpag yas nam mkha'i rgyan gyur de dag kyang / /
thugs rje'i rang bzhin can la dbul bar bgyi / /
rin chen gdugs mdzes gser gyi yu ba can / /
khor yug rgyan gyi rnam pa yid 'ong ldan / /
dbyibs legs blta na sdug pa bsgreng ba yang / /
rtag tu thub dbang rnams la dbul bar bgyi / /
de las gzhan yang mchod pa'i tshogs / /
rol mo dbyangs snyan yid 'ong ldan / /
sems can [(]sngag [,]sdug [)]bsngal tshim byed pa'i / /
sprin rnams so sor gnas gyur cig /
dam chos dkon mchog thams cad dang / /
mchod rten rnams dang sku gzugs la / /
rin chen me tog la sogs char / /
rgyun mi 'chad par 'bab par shog / /
ji ltar 'jam dbyangs la sogs pas / /
rgyal ba rnams la mchod mdzad pa / /
de bzhin bdag gis de bzhin gshegs / /
mgon po sras dang bcas rnams mchod / /
yon tan rgya mtsho rnams la bdag /
bstod dbyangs yan lag rgya mtshos bstod / /
bstod dbyangs snyan sprin de dag la / /
nges par kun du 'byung gyur cig /
dus gsum gshegs pa'i sangs rgyas kun / /
chos dang tshogs kyi mchog bcas la / /
zhing rdul kun gyi grangs snyed kyi / /
lus btud pa yis bdag phyag 'tshal / /
byang chub sems kyi gzhi rnams dang / /
mchod rten rnams la bdag phyag 'tshal / /
mkhan po de bzhin slob dpon dang / /
brtul zhugs mchog la phyag 'tshal lo / /
byang chub snying por mchis kyi bar / /
sangs rgyas rnams la skyabs su mchi / /
chos dang byang chub sems dpa' yi / /
tshogs la'ang de bzhin skyabs su mchi / /
phyogs rnams kun na bzhugs pa yi / /
rdzogs sangs rgyas dang byang chub sems / /
thugs rje chen po mnga' rnams la / /
thal mo sbyar te gsol ba ni / /
thog ma med ldan 'khor ba nas / /
tshe rabs 'di 'am gzhan dag tu / /
bdag gis ma 'tshal sdig bgyis pa'am / /
bgyid du stsal ba nyid dang ni / /
gti mug 'khrul pas bdag non te / /
rjes su yid rangs gang bgyis pa / /
nongs pa de ni mthong bgyis nas / /
bsam pa thag pas mgon la bshags / /
bdag gis dkon mchog gsum dang ni / /
pha ma'am bla ma gzhan dag la / /
nyon mongs sgo nas lus ngag dang / /
yid kyis gnod bgyis gang lags dang / /
nyes pa du mas skyon chags pa'i / /
sdig can bdag gis sdig pa gang / /
shin tu mi bzad bgyis pa de / /
thams cad 'dren pa rnams la bshags / /
bdag ni sdig pa ma byang bar / /
sngon du 'gum par 'gyur du mchi / /
ji ltar 'di las nges thar bar / /
myur ba'i tshul gyis bskyab tu gsol / /
yid brtan mi rung 'chi bdag 'di / /
byas dang ma byas mi sdod pas / /
na dang mi na kun gyis kyang / /
glo bur tshe la yid mi brtan / /
thams cad bor te chas dgos par / /
bdag gis de ltar ma shes nas / /
mdza' dang mi mdza'i don gyi phyir / /
sdig pa rnam pa sna tshogs byas / /
mi mdza' rnams kyang med 'gyur zhing / /
mdza' ba rnams kyang med par 'gyur / /
bdag kyang med par 'gyur ba ste / /
de bzhin thams cad med par 'gyur / /
rmi lam nyams su myong ba bzhin / /
dngos po gang dang gang spyad pa / /
de de dran pa'i yul du 'gyur / /
'das pa thams cad mthong mi 'gyur / /
re zhig gson tshe 'di nyid la / /
mdza' dang mi mdza' du ma 'das / /
de dag don du byas pa'i sdig /
mi bzad gang yin mdun na gnas / /
de ltar bdag ni glo bur zhes / /
bdag gis rtogs par ma gyur pas / /
gti mug chags dang zhe sdang gis / /
sdig pa rnam pa du ma byas / /
nyin mtshan sdod pa yod med par / /
tshe 'di rtag tu god 'gyur zhing / /
snon pa gud nas 'ong med na / /
bdag lta 'chi bar cis mi 'gyur / /
bdag ni mal na 'dug bzhin du / /
gnyen bshes kun gyis mtha' bskor kyang / /
srog 'chad pa yi tshor ba dag /
bdag nyid gcig pus myong bar 'gyur / /
gshin rje'i pho nyas zin pa la / /
gnyen gyis ci phan bshes ci phan / /
de tshe bsod nams gcig bskyabs na / /
de yang bdag gis ma bsten to / /
mgon po bag med bdag gis ni / /
'jigs pa 'di 'dra ma 'tshal nas / /
mi rtag tshe 'di'i ched dag tu / /
sdig pa mang po nye bar bsgrubs / /
skye bo yan lag bcad pa'i sar / /
di ring khrid pa'ang bred 'gyur te / /
kha skams mig rtsa ngan la sogs / /
snga las gzhan du 'gyur snang na / /
gshin rje'i pho nya 'jigs 'jigs lta'i / /
sha tshugs can gyis bzung gyur cing / /
'jigs chen nad kyis thebs gyur pa / /
rab tu nyam thag smos ci dgos / /
su zhig 'jigs chen 'di las bdag /
legs par skyob par byed 'gyur zhes / /
bred sha thon pa'i mig bgrad nas / /
phyogs bzhir skyabs dag tshol bar byed / /
phyogs bzhir skyabs med mthong nas ni / /
de nas kun du yi mug 'gyur / /
gnas der skyabs yod ma yin na / /
de tshe bdag gis ji ltar bya / /
de bas rgyal ba 'gro ba'i mgon / /
'gro ba skyob pa'i don brtson pa / /
stobs chen 'jigs pa kun sel la / /
di ring nyid nas skyabs su mchi / /
de yi thugs su chud pa'i chos / /
'khor ba'i 'jigs pa sel ba dang / /
byang chub sems dpa'i tshogs la yang / /
de bzhin yang dag skyabs su mchi / /
bdag ni 'jigs pas rnam skrag pas / /
kun du bzang la bdag nyid 'bul / /
'jam pa'i dbyangs la bdag nyid kyis / /
bdag gi lus ni dbul bar bgyi / /
thugs rjes spyod pa ma 'khrul ba / /
spyan ras gzigs mgon de la yang / /
nyam thag nga ros 'o dod 'bod / /
sdig ldan bdag la bskyab tu gsol / /
'phags pa nam mkha'i snying po dang / /
sa yi snying po dag dang ni / /
thugs rje che mgon thams cad la / /
skyabs tshol snying nas 'o dod 'bod / /
gang zhig mthong nas gshin rje yi / /
pho nya la sogs sdang ba rnams / /
skrag nas phyogs bzhir 'byer byed pa / /
rdo rje can la skyabs su mchi / /
sngon chad khyed kyi bka' las 'das / /
da ni 'jigs pa che mthong nas / /
khyed la skyabs su mchi lags kyis / /
'jigs pa myur du bsal du gsol / /
tha mal nad kyis 'jigs na yang / /
sman pa'i ngag bzhin bya dgos na / /
'dod chags la sogs nyes pa brgya'i / /
nad kyis rtag btab smos ci dgos / /
de gcig gis kyang 'dzam gling na / /
gnas pa'i mi kun brlag byed la / /
de dag gso ba'i sman gzhan ni / /
phyogs rnams kun nas mi rnyed na / /
de la sman pa thams cad mkhyen / /
zug rngu thams cad 'byin pa yi / /
bka' ltar mi byed sems pa ni / /
shin tu gti mug smad pa'i gnas / /
g.yang sa tha mal chung ngu la'ang / /
bag yod gnas par bya dgos na / /
dpag tshad stong du lhung ba yi / /
yun ring g.yang sar smos ci dgos / /
di ring kho na mi 'chi zhes / /
bde bar 'dug pa rigs ma yin / /
bdag ni med par 'gyur ba'i dus / /
de ni gdon mi za bar 'byung / /
bdag la mi 'jigs su yis byin / /
'di las ji ltar nges thar zhes / /
gdon mi za bar med 'gyur na / /
ji ltar bdag yid bde bar 'dug /
sngon chad myong ste zhig pa las / /
bdag la lhag pa ci yod na / /
bdag ni de la mngon zhen nas / /
bla ma'i bka' dang 'gal bar byas / /
gson tshe 'di dang de bzhin du / /
gnyen dang bshes pa rnam spangs nas / /
gcig pu ga shed 'gro dgos na / /
mdza' dang mi mdza' kun ci rung / /
mi dge ba las sdug bsngal 'byung / /
de las ji ltar nges thar zhes / /
nyin mtshan rtag tu bdag gis ni / /
'di nyid 'ba' zhig bsam pa'i rigs / /
bdag ni mi shes gti mug pas / /
rang bzhin kha na ma tho'am / /
bcas pa'i sdig pa gang yin las / /
gang yang rung ba bgyis pa rnams / /
mgon po'i spyan sngar mngon sum du / /
thal sbyar sdug bsngal 'jigs sems kyis / /
yang dang yang du phyag 'tshal te / /
de dag thams cad bshags par bgyi / /
'dren pa rnams kyis bdag gi sdig /
nongs pa lags par gzung du gsol / /
'di ni bzang po ma lags pas / /
slan chad bdag ni yong mi bgyid / /
byang chub sems dpa'i spyod pa la 'jug pa las /
sdig pa bshags pa'i le'u ste gnyis pa'o // //
sems can kun gyi ngan song gi /
sdug bsngal ngal so'i dge ba dang / /
sdug bsngal can dag bder gnas la / /
dga' bas rjes su yi rang ngo / /
byang chub rgyur gyur dge bsags pa / /
de la rjes su yi rang ngo / /
lus can 'khor ba'i sdug bsngal las / /
nges par thar la yi rang ngo / /
skyob pa rnams kyi byang chub dang / /
rgyal sras sa la'ang yi rang ngo / /
sems can thams cad bde mdzad pa'i / /
thugs bskyed dge ba rgya mtsho dang / /
sems can phan pa mdzad pa la / /
dga' bas rjes su yi rang ngo / /
phyogs rnams kun gyi sangs rgyas la / /
thal mo sbyar te gsol ba ni / /
sems can sdug bsngal mun 'thoms la / /
chos kyi sgron ma spar du gsol / /
rgyal ba mya ngan 'da' bzhed la / /
thal mo sbyar te gsol ba ni / /
'gro 'di ldongs par mi dgod cing / /
bskal pa grangs med bzhugs par gsol / /
de ltar 'di dag kun byas te / /
dge ba bdag gis bsags pa gang / /
des ni sems can thams cad kyi / /
sdug bsngal thams cad bsal bar shog /
'gro ba nad pa ji srid du / /
nad sos gyur gyi bar du ni / /
sman dang sman pa nyid dag dang / /
de yi nad g.yog byed par shog /
zas dang skom gyi char phab ste / /
bkres dang skom pa'i sdug bsngal bsal / /
mu ge'i bskal pa bar ma'i tshe / /
bdag ni zas dang skom du gyur / /
sems can phongs shing dbul ba la / /
bdag ni mi zad gter gyur te / /
yo byad mkho dgu sna tshogs su / /
mdun du nye bar gnas gyur cig /
lus dang de bzhin longs spyod dang / /
dus gsum dge ba thams cad kyang / /
sems can kun gyi don sgrub phyir / /
phongs ba med par gtang bar bya / /
thams cad btang bas mya ngan 'da' / /
bdag blo mya ngan 'das pa sgrub / /
thams cad gtong bar chabs gcig la / /
sems can rnams la btang ba mchog /
bdag gis lus can thams cad la / /
lus 'di ci bder byin zin gyis / /
rtag tu gsod dang smod pa'am / /
brdeg sogs ci dgar byed la rag /
bdag gi lus la rtse byed dam / /
co 'dri ga zha'i rgyu byed kyang / /
bdag gi lus 'di byin zin gyis / /
'di yi kha tas ci zhig bya / /
de la gnod par mi 'gyur ba'i / /
las gang yin pa'ang byed du chug /
bdag la dmigs nas nam du yang / /
'ga' yang don med ma gyur cig /
bdag la dmigs nas gang dag gi /
khro'am dad pa'i sems byung ba / /
de nyid rtag tu de dag gi /
don kun 'grub pa'i rgyur gyur cig /
gang dag bdag la kha zer ram / /
gzhan dag gnod pa byed pa'am / /
de bzhin phyar ka gtong yang rung / /
thams cad byang chub skal ldan gyur / /
bdag ni mgon med rnams kyi mgon / /
lam zhugs rnams kyi ded dpon dang / /
brgal 'dod rnams kyi gru dang ni / /
gzings dang zam pa nyid du gyur / /
gling don gnyer la gling dang ni / /
gnas mal 'dod la gnas mal dang / /
bdag ni lus can bran 'dod pa / /
kun gyi bran du gyur par shog /
yid bzhin nor dang bum pa bzang / /
rig sngags grub dang sman chen dang / /
dpag bsam gyi ni shing dag dang / /
lus can rnams kyi 'dod 'jor gyur / /
sa sogs 'byung ba chen po dang / /
nam mkha' bzhin du rtag par yang / /
sems can dpag tu med pa yi / /
rnam mang nyer 'tsho'i gzhir yang shog /
de bzhin nam mkha'i mthas gtugs pa'i / /
sems can khams la rnam kun du / /
thams cad mya ngan 'das bar du / /
bdag ni nyer 'tsho'i rgyur yang shog /
ji ltar sngon gyi bde gshegs kyis / /
byang chub thugs ni bskyed pa dang / /
byang chub sems dpa'i bslab pa la / /
de dag rim bzhin gnas pa ltar / /
de bzhin 'gro la phan don du /
byang chub sems ni bskyed bgyi zhing / /
de bzhin du ni bslab pa la'ang / /
rim pa bzhin du bslab par bgyi / /
de ltar blo dang ldan pa yis / /
rab dang byang chub sems bzung nas / /
mjug kyang rgyas par bya ba'i phyir / /
sems ni 'di ltar gzengs bstod do / /
deng du bdag tshe 'bras bu yod / /
mi yi srid pa legs par thob / /
di ring sangs rgyas rigs su skyes / /
sangs rgyas sras su bdag deng gyur / /
da ni bdag gis ci nas kyang / /
rigs dang mthun pa'i las brtsams te / /
skyon med btsun pa'i rigs 'di la / /
rnyog par mi 'gyur de ltar bya / /
long bas phyag dang phung po las / /
ji ltar rin chen rnyed pa ltar / /
de bzhin ji zhig ltar stes nas / /
byang chub sems 'di bdag la skyes / /
'gro ba'i 'chi bdag 'joms byed pa'i / /
bdud rtsi mchog kyang 'di yin no / /
'gro ba'i dbul ba sel ba yi / /
mi zad gter yang 'di yin no / /
'gro ba'i nad rab zhi byed pa'i / /
sman gyi mchog kyang 'di yin no / /
srid lam 'khyam zhing dub pa yi / /
'gro ba'i ngal so ljon shing yin / /
'gro ba thams cad ngan 'gro las / /
sgrol bar byed pa'i spyi stegs yin / /
'gro ba'i nyon mongs gdung sel ba'i / /
sems kyi zla ba shar ba yin / /
'gro ba'i mi shes rab rib dag /
dpyis 'byin nyi ma chen po yin / /
dam chos 'o ma bsrubs pa las / /
mar gyi nying khu byung ba yin / /
'gro ba'i mgron po srid pa'i lam rgyu zhing / /
bde ba'i longs spyod spyad par 'dod pa la / /
'di ni bde ba'i mchog tu nyer gnas te / /
sems can mgron chen tshim par byed pa yin / /
bdag gis di ring skyob pa thams cad kyi / /
spyan sngar 'gro ba bde gshegs nyid dang ni / /
bar du bde la mgron du bos zin gyis / /
lha dang lha min la sogs dga' bar gyis / /
byang chub sems dpa'i spyod pa la 'jug pa las /
byang chub kyi sems yongs su gzung ba zhes bya ba ste le'u gsum pa'o // //
rgyal ba'i sras kyis de lta bur / /
byang chub sems rab brtan bzung nas / /
g.yel ba med par rtag tu yang / /
bslab las mi 'da' 'bad par bya / /
bab col brtsams pa gang yin pa'am / /
gang zhig legs par ma brtags pa / /
de ni dam bcas byas gyur kyang / /
bya'am btang zhes brtags pa'i rigs / /
sangs rgyas rnams dang de yi sras / /
shes rab chen pos gang brtags shing / /
bdag nyid kyis kyang brtag brtags pa / /
de la bshol du ci zhig yod / /
gal te de ltar dam bcas nas / /
las kyis bsgrub pa ma byas na / /
sems can de dag kun bslus pas / /
bdag gi 'gro ba ci 'drar 'gyur / /
dngos po phal pa cung zad la'ang / /
yid kyis sbyin par bsam byas nas / /
mi gang sbyin par mi byed pa / /
de yang yi dags 'gyur gsungs na / /
bla na med pa'i bde ba la / /
bsam pa thag pas mgron gnyer nas / /
'gro ba thams cad bslu byas na / /
bde 'gror ji ga 'gro 'gyur ram / /
mi gang byang chub sems btang yang / /
de dag thar bar byed pa ni / /
las tshul bsam gyis mi khyab ste / /
thams cad mkhyen pa kho nas mkhyen / /
de ni byang chub sems dpa' la / /
ltung ba'i nang na lci ba ste / /
'di ltar de ni byung gyur na / /
sems can kun gyi don la dman / /
gang gzhan skad cig tsam yang 'di'i / /
bsod nams bar chad gegs byed pa / /
sems can don la dman gyur pas / /
de yi ngan 'gro mu mtha' med / /
sems can gcig gi bde ba yang / /
bshig na bdag nyid nyams 'gyur na / /
nam mkha' ma lus mtha' klas pa'i / /
lus can bde bshig smos ci dgos / /
de ltar ltung ba stobs ldan dang / /
byang chub sems stobs ldan pa dag /
'khor bar res kyis 'dre byed na / /
sa thob pa la yun ring thogs / /
de ltas ji ltar dam bcas bzhin / /
bdag gis gus par bsgrub par bya / /
deng nas brtson par ma byas na / /
'og nas 'og tu 'gro bar 'gyur / /
sems can thams cad phan mdzad pa'i / /
sangs rgyas grangs med 'das gyur kyang / /
bdag ni rang gi nyes pas de'i / /
gso ba'i spyod yul ma gyur to / /
da dung de bzhin bdag byed na / /
yang dang yang du'ang de bzhin te / /
ngan 'gror nad dang 'ching ba dang / /
bcad dang gsheg sogs myong bar 'gyur / /
de bzhin gshegs pa 'byung ba dang / /
dad dang mi lus thob pa dang / /
dge goms rung ba de lta bu / /
dkon pa nam zhig thob par 'gyur / /
nad med nyi ma 'di lta bu / /
zas bcas 'tshe ba med kyang ni / /
tshe ni skad cig bslu ba ste / /
lus ni thang cig brnyan po bzhin / /
bdag gi spyod pa 'di 'dras ni / /
mi yi lus kyang 'thob mi 'gyur / /
mi lus thob par ma gyur na / /
sdig pa 'ba' zhig dge ba med / /
gang tshe dge spyad skal ldan yang / /
dge ba bdag gis ma byas na / /
ngan song sdug bsngal kun rmongs pa / /
de tshe bdag gis ci byar yod / /
dge ba dag kyang ma byas la / /
sdig pa dag kyang nyer bsags na / /
bskal pa bye ba brgyar yang ni / /
bde 'gro'i sgra yang thos mi 'gyur / /
de nyid phyir na bcom ldan gyis / /
rgya mtsho cher g.yengs gnya' shing gi / /
bu gar rus sbal mgrin chud ltar / /
mi nyid shin tu thob dkar gsungs / /
skad cig gcig byas sdig pas kyang / /
bskal par mnar med gnas 'gyur na / /
thog med 'khor bar bsags sdig gis / /
bde 'gror mi 'gro smos ci dgos / /
de tsam kho na myong gyur nas / /
de ni rnam thar mi 'gyur te / /
'di ltar de ni myong bzhin du / /
sdig pa gzhan dag rab tu skye / /
'di 'dra'i dal ba rnyed gyur nas / /
bdag gis dge goms ma byas na / /
'di las bslus pa gzhan med de / /
'di las rmongs pa'ang gzhan med do / /
gal te bdag gis de rtogs nas / /
rmongs pas phyis kyang sgyid lug na / /
'chi bar 'gyur ba'i dus kyi tshe / /
mya ngan chen po ldang bar 'gyur / /
dmyal me bzod dkas dus ring du / /
bdag gi lus la bsregs gyur na / /
'gyod pa mi bzad me 'bar bas / /
sems gdung 'gyur ba gdon mi za / /
shin tu rnyed dka' phan pa'i sa / /
ji zhig ltar te rnyed gyur nas / /
bdag nyid shes dang ldan bzhin du / /
phyir yang dmyal ba der khrid na / /
sngags kyis rmongs par byas pa bzhin / /
bdag la 'dir sems med du zad / /
cis rmongs bdag kyang ma shes te / /
bdag gi khong na ci zhig yod / /
zhe sdang sred sogs dgra rnams ni / /
rkang lag la sogs yod min la / /
dpa' mdzangs min yang ji zhig ltar / /
de dag gis bdag bran bzhin byas / /
bdag gi sems la gnas bzhin du / /
dga' mgur bdag la gnod byed pa / /
de la'ang mi khro bzod pa ni / /
gnas min bzod pa smad pa'i gnas / /
gal te lha dang lha min rnams / /
thams cad bdag la dgrar langs kyang / /
de dag gis kyang mnar med pa'i / /
me nang khrid cing 'jug mi nus / /
nyon mongs stobs can dgra 'dis ni / /
gang dang phrad na ri rab kyang / /
thal ba yang ni mi lus pa / /
der bdag skad cig gcig la 'dor / /
bdag gi nyon mongs dgra bo gang / /
dus ring thog mtha' med pa ltar / /
dgra gzhan kun kyang de lta bur / /
yun ring thub pa ma yin no / /
mthun par rim gro bsten byas na / /
thams cad phan dang bde byed la / /
nyon mongs rnams ni bsten byas na / /
phyir zhing sdug bsngal gnod pa byed / /
de ltar yun ring rgyun chags dgrar gyur pa / /
gnod pa'i tshogs rab 'phel ba'i rgyu gcig pu / /
bdag gi snying la nges par gnas 'cha' na / /
'khor bar 'jigs med dga' bar ga la 'gyur / /
'khor ba'i btson ra'i srung mas dmyal sogs su / /
gsod byed gshed mar gyur pa 'di dag ni / /
gal te blo gnas chags pa'i dra ba na / /
gnas na bdag la bde ba ga la yod / /
de ltar ji srid bdag gis dgra 'di mngon sum du / /
nges par ma bcom de srid bdag 'dir brtson mi 'dor / /
re zhig gnod byed chung ngu la yang khros gyur pa / /
nga rgyal bdo rnams de ma bcom par gnyid mi 'ong / /
rang bzhin 'chi bas sdug bsngal gyur pa'i nyon mongs dag /
g.yul ngor mdar tshe nan gyis gzhom par 'dod pa yang / /
mda' mdung mtshon gyis phog pa'i sdug bsngal khyad bsad nas / /
don ma grub par phyir phyogs 'byer bar mi byed na / /
rtag tu sdug bsngal kun gyi rgyur gyur pa / /
rang bzhin dgra des gzhom brtson bdag la deng / /
sdug bsngal brgya phrag rgyur gyur gang gis kyang / /
yi chad sgyid lug mi 'gyur smos ci dgos / /
don med dgra yis rma srol btod pa yang / /
lus la rgyan dang 'dra bar srel byed na / /
don chen sgrub phyir yang dag brtson gyur pa / /
bdag la sdug bsngal ci phyir gnod byed yin / /
nya pa gdol pa zhing pa la sogs pa / /
rang gi 'tsho ba tsam zhig sems pa yang / /
grang dang tshal sogs pa'i gnod bzod na / /
'gro ba bde phyir bdag lta cis mi bzod / /
phyogs bcu nam mkha'i mthas gtugs pa'i / /
'gro ba nyon mongs las bsgral bar / /
dam bcas gang tshe bdag nyid kyang / /
nyon mongs rnams las ma grol ba / /
bdag gi tshod kyang mi shes par / /
smra ba ji ltar smyon pa min / /
de ltar nyon mongs gzhom pa la / /
rtag tu phyir mi ldog par bya / /
'di la bdag gis zhen bya zhing / /
khon du bzung nas g.yul sprad de / /
rnam pa de 'dra'i nyon mongs pa / /
nyon mongs 'joms byed ma gtogs so / /
bdag ni bsregs te bsad gyur tam / /
bdag gi mgo bo bcad kyang bla'i / /
rnam pa kun du nyon mongs pa'i / /
dgra la mdud par mi bya'o / /
tha mal dgra bo yul nas phyung yang ni / /
yul gzhan dag tu gnas shing yongs bzung nas / /
nus pa brtas nas de nas phyir ldog gi /
nyon mongs dgra tshul de dang 'dra ma yin / /
nyon mongs nyon mongs shes rab mig gis spang / /
bdag yid las bsal gang du 'gro bar 'gyur / /
gang du gnas nas bdag gnod bya phyir 'ong / /
blo zhen bdag la brtson pa med par zad / /
nyon mongs rnams ni yul na mi gnas dbang tshogs la min par na'ang min / /
de las gzhan na'ang min na 'di dag gar gnas 'gro ba kun gnod byed / /
'di ni sgyu 'dra de phyir snying la 'jigs spongs shes phyir brtson pa bsten / /
don med nyid du bdag la dmyal sogs rnams su ci ste gnod pa byed / /
de ltar rnam bsams ji skad bshad pa yi / /
bslab pa bsgrub pa'i ched du 'bad par bya / /
sman pa'i ngag ma mnyan na sman dag gis / /
bcos dgos nad pa sos pa ga la yod / /
byang chub sems dpa'i spyod pa la 'jug pa las /
bag yod bstan pa zhes bya ba ste le'u bzhi pa'o // //
bslab pa bsrung bar 'dod pa yis / /
rab tu bsgrims nas sems bsrung ste / /
sems 'di bsrung bar ma byas na / /
bslab pa bsrung bar yong mi nus / /
sems kyi glang po yan btang bas / /
mnar med gnod pa byed pa ltar / /
glang chen ma thul myos pa yis / /
'di na de 'dra'i gnod mi byed / /
kun nas dran pa'i thag pa yis / /
sems kyi glang po dam btags na / /
'jigs pa thams cad med 'gyur zhing / /
dge ba thams cad lag tu 'ong / /
stag dang seng ge glang chen dred / /
sbrul dang dgra rnams thams cad dang / /
sems can dmyal ba'i srung ma dang / /
byad ma de bzhin srin po rnams / /
sems 'di gcig pu btags pa yis / /
de dag thams cad btags par 'gyur / /
sems 'di gcig pu btul bas na / /
de dag thams cad thul bar 'gyur / /
'di ltar 'jigs pa thams cad dang / /
sdug bsngal dpag tu med pa yang / /
sems las byung ba yin no zhes / /
yang dag gsung ba nyid kyis bstan / /
sems can dmyal ba'i mtshon cha rnams / /
su zhig gis ni ched du byas / /
lcags sreg sa gzhi su yis byas / /
me tshogs de dag ci las byung / /
de 'dra de dag thams cad kyang / /
sdig sems yin par thub pas gsungs / /
de ltar 'jig rten gsum po na / /
sems las 'jigs pa gzhan 'ga' med / /
gal te 'gro ba dbul bor nas / /
sbyin pa'i pha rol phyin yin na / /
da rung 'gro bkren yod na sngon / /
skyob pa ji ltar pha rol phyin / /
bdog pa thams cad 'bras bcas te / /
skye bo kun la btang sems kyis / /
sbyin pa'i pha rol phyin gsungs te / /
de ltas de ni sems nyid do / /
nya la sogs pa gang zhig tu / /
de dag gsod mi 'gyur bar bskrad / /
spong ba'i sems ni thob pa las / /
tshul khrims pha rol phyin par bshad / /
sems can mi srun nam mkha' bzhin / /
de dag gzhom gyis yong mi lang / /
khro ba'i sems 'di gcig bcom na / /
dgra de thams cad choms dang 'dra / /
sa stengs 'di dag kos g.yogs su / /
de snyed ko bas ga la lang / /
lham mthil tsam gyi ko bas ni / /
sa stengs thams cad g.yogs dang 'dra / /
de bzhin phyi rol dngos po yang / /
bdag gis phyir bzlog mi lang gi / /
bdag gi sems 'di phyir bzlog bya'i / /
gzhan rnams bzlog go ci zhig dgos / /
sems gsal gcig bskyed 'bras bu gang / /
tshangs la sogs pa yin pa ltar / /
lus ngag bcas pa'i 'bras bu mang / /
spyod pa zhan pas de lta min / /
bzlas brjod dang ni dka' thub kun / /
yun ring dus su spyad byas kyang / /
sems gzhan g.yengs pas byas pa ni / /
de nyid rig pas don med gsungs / /
gang gis chos kyi gtso bo mchog /
sems kyi gsang 'di ma shes na / /
bde thob sdug bsngal gzhom 'dod kyang / /
de dag don med gyi nar 'khyam / /
de ltas bdag gi sems 'di ni / /
legs gzung legs par bsrung bar bya / /
sems bsrung brtul zhugs ma gtogs pa / /
brtul zhugs mang pos ci zhig bya / /
ma grangs drol ba'i khrod gnas na / /
sgrims te rma yi bag byed bzhin / /
skye bo ngan khrod gnas pas kyang / /
sems kyi rma 'di rtag tu bsrung / /
rma yi sdug bsngal chung ngu yis / /
skrag pa'ang rma yi bag byed na / /
bsdus 'joms ris 'joms skrag pa dag /
sems kyi rma lta cis mi srung / /
spyod pa 'di 'dras gnas byed na / /
skye bo ngan pa'i khrod gnas sam / /
bud med khrod na gnas kyang rung / /
sdom brtson brtan pa nyams mi 'gyur / /
bdag gi rnyed dang bkur sti dang / /
lus dang 'tsho ba med bla zhing / /
dge ba gzhan yang nyams bla yi / /
sems ni nams kyang nyams mi bya / /
sems bsrung 'dod pa rnams la ni / /
dran pa dang ni shes bzhin dag /
thams cad 'bad pas srungs shig ces / /
bdag ni de ltar thal mo sbyor / /
nad kyis dkrugs pa'i mi dag ni / /
las rnams kun la mthu med pa / /
de bzhin rmongs pas sems dkrugs pa / /
las rnams kun la mthu med do / /
shes bzhin med pa'i sems ldan pa'i / /
thos dang bsams dang bsgoms pa yang / /
glo rdol bum pa'i chu bzhin du / /
dran pa la ni de mi gnas / /
thos ldan dad pa can dang ni / /
brtson pa lhur len du ma yang / /
shes bzhin med pa'i skyon chags pas / /
ltung ba'i rnyog dang bcas par 'gyur / /
shes bzhin med pa'i chom rkun dag /
dran pa nyams pa'i rjes 'brang bas / /
bsod nams dag ni nyer bsags kyang / /
rkun pos phrogs bzhin ngan 'gror 'gro / /
nyon mongs chom rkun tshogs 'di ni / /
glags skabs tshol bar byed pa ste / /
glags rnyed gyur nas dge 'phrog cing / /
bde 'gro'i srog kyang 'joms par byed / /
de bas dran pa yid sgo nas / /
gud du nam yang mi gtong ngo / /
song na'ang ngan 'gro gnod pa dag /
dran par byas te nye bar bzhag /
bla ma dang ni 'grogs pa las / /
mkhan pos rjes su brtan pa dang / /
'jigs pas skal ldan gus byed la / /
dran pa bde blag nyid du skye / /
sangs rgyas byang chub sems dpa' dag /
kun du thogs med gzigs par ldan / /
de dag thams cad spyan snga na / /
rtag par bdag ni gnas so zhes / /
de ltar bsams nas ngo tsha dang / /
gus dang 'jigs ldan de bzhin gnos / /
des na sangs rgyas rjes dran pa'ang / /
de la yang dang yang du 'byung / /
gang tshe dran pa yid sgo nas / /
bsrung ba'i don du gnas gyur pa / /
de tshe shes bzhin 'ong 'gyur zhing / /
song ba dag kyang 'ong bar 'gyur / /
re zhig dang po 'di 'dra'i sems / /
'di ni skyon bcas shes byas nas / /
de tshe bdag gis shing bzhin du / /
zungs thub par ni gnas par bya / /
don med g.yeng bar lta ba ni / /
nam yang bdag gis mi bya ste / /
nges par sems pas rtag tu ni / /
mig ni phab ste blta bar bya / /
lta ba ngal bso'i ched du ni / /
res 'ga' phyogs su blta bar bya / /
'ga' zhig mig lam snang gyur na / /
bltas nas 'ongs pa legs zhes brjod / /
lam sogs 'jigs pa brtag pa'i phyir / /
yang dang yang du phyogs bzhir lta / /
ngal bsos kha ni phyir bltas nas / /
rgyab kyi phyogs su blta bar bya / /
mdun dang rgyab tu brtag byas nas / /
'gro'am yang na 'ong bya ste / /
de ltar gnas skabs thams cad du / /
dgos pa shes nas spyad par bya / /
lus kyis 'di ltar gnas bya zhes / /
bya ba bsdogs nas de nas ni / /
skabs su lus 'di ji lta bur / /
gnas pa yin zhes blta bar bya / /
sems kyi glang chen myos pa ni / /
chos la sems pa'i ka chen la / /
ji ltar btags pa mi 'chor bar / /
de ltar 'bad pa kun gyis brtag /
ci nas ting 'dzin brtson pa ni / /
skad cig gcig kyang mi 'chor bar / /
bdag gi yid 'di gar spyod ces / /
de ltar yid la so sor brtag /
'jigs dang dga' ston sogs 'brel bar / /
gal te mi nus ci bder bya / /
'di ltar sbyin pa'i dus dag tu / /
tshul khrims btang snyoms bya bar gsungs / /
gang zhig bsams te byar brtsams pa / /
de las gzhan du mi bsam ste / /
der gtang ba yi bsam pa yis / /
de nyid re zhig bsgrub par bya / /
de lta na ni kun legs byas / /
gzhan du gnyi gar mi 'gyur ro / /
shes bzhin ma yin nye nyon mongs / /
de lta na ni 'phel mi 'gyur / /
bre mo'i gtam ni sna tshogs dang / /
ngo mtshar ltad mo rnam mang po / /
kun la 'jug par gyur pa na / /
de la chags pa spang bar bya / /
don med sa rko rtswa gcod dang / /
sa ris 'dri sogs byed gyur na / /
bde gshegs bslab pa dran byas nas / /
skrag pas de yi mod la dor / /
gang tshe bskyod par 'dod gyur tam / /
smra bar 'dod par gyur na yang / /
dang por rang gi sems brtags nas / /
brtan pas rig pa ldan par bya / /
gang tshe rang yid chags pa dang / /
khro bar 'dod pa de yi tshe / /
las su mi bya smra mi bya / /
shing bzhin du ni gnas par bya / /
dgod dang ga zhar bcas pa'am / /
gal te nga rgyal rgyags ldan pa'am / /
mtshang 'bru ba yi bsam pa dang / /
gal te skyor 'byin slu sems sam / /
gang tshe bdag bstod lhur len pa'am / /
gzhan la smod pa nyid dang ni / /
gshe bcas 'gyod dang bcas gyur pa / /
de tshe shing bzhin gnas par bya / /
rnyed dang bkur sti grags 'dod pa'am / /
g.yog 'khor don du gnyer 'dod pa'am / /
bdag sems rim gro 'dod gyur na / /
de tshe shing bzhin gnas par bya / /
gzhan don yal bar 'dor ba dang / /
rang don gnyer bar 'dod pa dang / /
smra bar 'dod pa'i sems byung na / /
des ni shing bzhin gnas par bya / /
mi bzod le lo 'jigs pa dang / /
de bzhin spyi rtol mu cor dang / /
rang gi phyogs zhen sems byung na / /
de tshe shing bzhin gnas par bya / /
de ltar kun nas nyon mongs dang / /
don med brtson pa'i yid brtags nas / /
de tshe dpa' bos gnyen po yis / /
de ni brtan por gzung bar bya / /
shin tu nges dang rab dad dang / /
brtan dang gus dang zhe sar bcas / /
ngo tsha shes dang 'jigs bcas dang / /
zhi zhing gzhan dga' byed la brtson / /
phan tshun mi mthun byis pa yi / /
'dod pa rnams kyis mi skyo zhing / /
nyon mongs skyes pa 'di dag gi / /
sems 'di byung snyam brtser ldan dang / /
kha na ma tho med dngos la / /
bdag dang sems can dbang byas shing / /
sprul pa bzhin du nga med par / /
yid 'di rtag tu gzung bar bya / /
ring zhig lon nas dal ba'i mchog /
thob pa yang dang yang bsams nas / /
sems de lta bur ri rab ltar / /
rab tu mi g.yo gzung bar bya / /
bya rgod sha la chags pa yis / /
phan tshun kun du bshal khrid kyang / /
yid khyod mi dgar mi byed na / /
da lta ci phyir kha ta byed / /
lus 'di bdag gir gzung byas nas / /
yid khyod ci phyir srung bar byed / /
khyod dang 'di gnyis so so na / /
des ko khyod la ci zhig bya / /
rmongs pa'i yid khyod ci yi phyir / /
shing gzugs gtsang ma gzung mi byed / /
mi gtsang tshogs kyi 'khrul 'khor 'di / /
rul ba bsrungs te ci zhig rung / /
thog mar pags pa'i rim pa 'di / /
rang gi blo yis tha dad phye / /
sha yang rus pa'i dra ba las / /
shes rab mtshon gyis gud du phye / /
rus pa rnams kyang dbye byas nas / /
rkang gi bar du blta bya zhing / /
'di la snying po ci yod ces / /
bdag nyid kyis ni brtag par gyis / /
de ltar 'bad de btsal kyang der / /
khyod kyis snying po ma mthong na / /
da dung ci phyir chags tshul gyis / /
khyod ni lus 'di srung bar byed / /
khyod kyis mi gtsang bzar mi rung / /
khrag kyang btung du mi rung la / /
rgyu lto'ang gzhib tu mi rung na / /
lus kyis khyod la ci zhig bya / /
nyis na wa dang bya rgod kyis / /
zas kyi don du 'di bsrung rigs / /
mi 'o cog gi lus 'di ni / /
bkol bar bya ba nyid du zad / /
'di ltar khyod kyis bsrungs kyang ni / /
'chi bdag brtse ba med pa yis / /
phrogs te bya dang khyir byin na / /
de tshe khyod kyis ci byar yod / /
bran g.yog bkol du mi btub la'ang / /
gos la sogs pa mi sbyin na / /
lus 'di bsnyod kyang gzhan 'gro na / /
khyod ko ci ste sha thang gso / /
'di la gla rngan byin nas ni / /
da ni rang gi don byed chug /
phan pa med par 'di la ni / /
thams cad sbyin par mi bya'o / /
'gro dang 'ong ba'i rten tsam du / /
lus la gru yi blo bzhag ste / /
sems can rnams don bsgrub pa'i phyir / /
yid bzhin gyi ni lus su bsgyur / /
de ltar rang dbang yod kyis de / /
rtag tu 'dzum pa'i bzhin du gyis / /
khro gnyer ngo zum yongs thong ste / /
'gro ba'i bshes dang gsong por gyis / /
khri la sogs pa bab col du / /
sgra dang bcas par mi dor ro / /
sgo yang drag tu mi dbye ste / /
rtag tu gcom bskyungs dga' bar bya / /
chu skyar byi la chom rkun dag /
sgra med 'jab cing 'gro ba yis / /
mngon par 'dod pa'i don sgrub pa / /
thub pas rtag tu de bzhin spyad / /
gzhan la bzhen bskul 'debs mkhas shing / /
ma bcol phan pa byed pa'i ngag /
gus pas spyi bos blang gyis te / /
rtag tu kun gyi slob mar gyur / /
legs par smas pa thams cad la / /
dge bar gsungs zhes brjod par bya / /
bsod nams byed pa mthong gyur na / /
bstod pas legs par dga' ba bskyed / /
lkog na yon tan brjod bya zhing / /
yon tan brjod na rjes su brjod / /
rang gi yon tan brjod na de / /
yon tan shes par rig par bya / /
rtsom pa thams cad dga' phyir te / /
de ni rin gyis nyo na'ang dkon / /
de ltas gzhan byas yon tan gyis / /
dga' ba'i bde ba spyad par bya / /
bdag la 'dir gong yong med la / /
pha rol du yang bde ba che / /
nyes pas mi dga' sdug bsngal zhing / /
pha rol du yang sdug bsngal che / /
smra na yid phebs 'brel pa dang / /
don gsal yid du 'ong ba dang / /
chags dang zhe sdang spangs pa dang / /
'jam zhing ran par smra bar bya / /
mig gis sems can lta na yang / /
'di dag nyid la brten nas bdag /
sangs rgyas nyid du 'gyur ro zhes / /
drang zhing byams pa'i tshul gyis blta / /
rtag par mngon zhen gyis bslang ba'am / /
gnyen po yis ni bslang ba nyid / /
yon tan dang ni phan 'dogs zhing / /
sdug bsngal ba la dge chen 'gyur / /
mkhas shing ldang dang ldan byas nas / /
las rnams bdag gis rtag tu bya / /
las rnams kun la su la yang / /
ltos par bya ba ma yin no / /
sbyin pa'i pha rol phyin la sogs / /
gong nas gong du khyad zhugs spyad / /
chung ngu'i phyir ni che mi gtang / /
gtso cher gzhan gyi don bsam mo / /
de ltar rig byas gzhan don la / /
rtag tu brtson par gnas par bya / /
thugs rje mnga' ba ring gzigs pas / /
bkag pa rnams kyang de la gnang / /
log par lhung dang mgon med dang / /
brtul zhugs gnas la bgo bya zhing / /
ran pa tsam du bza' bya ste / /
chos gos gsum ma gtogs pa sbyin / /
dam pa'i chos ni spyod pa'i lus / /
phran tshegs ched du gnod mi bya / /
de ltar byas na sems can gyi / /
bsam pa myur du rdzogs par 'gyur / /
snying rje'i bsam pa ma dag par / /
lus 'di gtang bar mi bya ste / /
ci nas 'di dang gzhan du yang / /
don chen sgrub pa'i rgyur gtang ngo / /
ma gus pa la chos mi bshad / /
mi na bzhin du mgo dkris dang / /
gdugs dang 'khar ba mtshon thogs dang / /
mgo bo g.yogs pa dag la min / /
dman la zab dang rgya che dang / /
skyes pa med par bud med min / /
dman dang mchog gi chos rnams la / /
mtshungs par gus pas kun du spyad / /
rgya chen chos kyi snod gyur pa / /
dman pa'i chos la sbyar mi bya / /
spyod pa yongs su dor mi bya / /
mdo dang sngags kyis 'drid mi bya / /
so shing dang ni mchil ma dag /
dor ba na ni dgab par bya / /
gci la sogs pa'ang longs spyod pa'i / /
chu dang thang la dor ba smad / /
kha bkang ba dang sgra bcas dang / /
kha gdangs nas ni bza' mi bya / /
rkang pa brkyang ste mi 'dug cing / /
lag pa mnyam par mi mnye'o / /
bzhon pa mal stan gnas dag tu / /
bud med gzhan dang gcig mi bya / /
'jig rten ma dad gyur pa kun / /
mthong dang dris te spang bar bya / /
sor mos brda ni mi bya ste / /
gus dang bcas pas g.yas pa yi / /
lag pa dag ni kun gyis kyang / /
lam yang de ltar bstan par bya / /
lag pa shas cher bskyod min te / /
cung zad bskyod la sgra bsgrags pa / /
se gol la sogs brda byas te / /
gzhan du ma bsdams par 'gyur ro / /
mgon po mya ngan 'das gzims ltar / /
'dod pa'i phyogs su nyal bar bya / /
shes bzhin myur du ldang sems la / /
thog ma nyid du nges par sbyar / /
byang chub sems dpa'i spyod pa dag /
tshad med par ni gsungs pa las / /
sems sbyang ba yi spyod pa ni / /
nges par de srid spyad par bya / /
nyin dang mtshan mo lan gsum du / /
phung po gsum pa gdon bya zhing / /
rgyal dang byang chub sems brten pas / /
ltung ba'i lhag ma des zhi bya / /
rang ngam gzhan gyi dbang yang rung / /
gnas skabs gang du ci spyod kyang / /
bslab par gsungs pa gang yin pa'i / /
gnas skabs de la 'bad de bslab / /
rgyal sras rnams kyis mi bslab pa / /
de ni gang yang yod min te / /
de ltar gnas pa'i mkhas pa la / /
bsod nams mi 'gyur gang yang med / /
dngos sam yang na brgyud kyang rung / /
sems can don las gzhan mi spyad / /
sems can kho na'i don gyi phyir / /
thams cad byang chub phyir bsngo'o / /
rtag par dge ba'i bshes gnyen ni / /
theg chen don la mkhas pa dang / /
byang chub sems dpa'i brtul zhugs mchog /
srog gi phyir yang mi btang ngo / /
dpal 'byung ba yi rnam thar las / /
bla ma bsten pa'i tshul ltar bslab / /
'di dang sangs rgyas bka' stsal gzhan / /
mdo sde bklags nas shes par bya / /
mdo sde rnams las bslab pa snang / /
de bas mdo sde bklag par bya / /
nam mkha'i snying po'i mdo sde ni / /
thog ma nyid du blta bar bya / /
gang phyir rtag tu spyad pa ni / /
de las rgya cher rab ston pas / /
bslab pa kun las btus pa yang / /
nges par yang dang yang du blta / /
yang na re zhig mdor bsdus pa'i / /
mdo rnams kun las btus pa blta / /
'phags pa klu sgrub kyis mdzad pa'i / /
gnyis po 'ang 'bad pas blta bar bya / /
gang las gang ni ma bkag pa / /
de nyid spyad par bya ba ste / /
'jig rten sems ni bsrung ba'i phyir / /
bslab pa mthong nas yang dag spyad / /
lus dang sems kyi gnas skabs la / /
yang dang yang du brtag bya ba / /
de nyid kho na mdor na ni / /
shes bzhin bsrung ba'i mtshan nyid do / /
lus kyis 'di dag spyad par bya / /
tshig tsam brjod pas ci zhig 'grub / /
sman dpyad bklags pa tsam gyis ni / /
nad pa dag la phan 'gyur ram / /
byang chub sems dpa'i spyod pa la 'jug pa las /
shes bzhin bsrung bar bya ba ste le'u lnga pa'o // //
bskal pa stong du bsags pa yi / /
sbyin dang bde gshegs mchod la sogs / /
legs spyad gang yin de kun yang / /
khong khro gcig gis 'joms par byed / /
zhe sdang lta bu'i sdig pa med / /
bzod pa lta bu'i dka' thub med / /
de bas bzod la nan tan du / /
sna tshogs tshul du bsgom par bya / /
zhe sdang zug rngu'i sems 'chang na / /
yid ni zhi ba nyams mi myong / /
dga' dang bde ba'ang mi 'thob la / /
gnyid mi 'ong zhing brtan med 'gyur / /
gang dag nor dang bkur sti yis / /
drin byin de la brten gyur pa / /
de dag kyang ni sdang ldan pa'i / /
rje dpon de la gsod par rgol / /
de yis mdza' bshes skyo bar 'gyur / /
sbyin pas bsdus kyang bsten mi byed / /
mdor na khro ba bder gnas pa / /
de ni 'ga' yang yod ma yin / /
khro ba'i dgra yis de la sogs / /
sdug bsngal dag ni byed par 'gyur / /
gang zhig bsgrims te khro 'joms pa / /
de ni 'di dang gzhan du bde / /
mi 'dod byas dang 'dod pa yi / /
gegs byas pa la byung gyur pa / /
yid mi bde ba'i zas rnyed nas / /
zhe sdang brtas te bdag 'joms so / /
de ltas bdag gis dgra bo de'i / /
zas ni rnam par gzhom par bya / /
'di ltar bdag la gnod pa las / /
dgra 'di la ni las gzhan med / /
ci la bab kyang bdag gis ni / /
dga' ba'i yid ni dkrugs mi bya / /
mi dga' byas kyang 'dod mi 'grub / /
dge ba dag ni nyams par 'gyur / /
gal te bcos su yod na ni / /
de la mi dgar ci zhig yod / /
gal te bcos su med na ni / /
de la mi dga' byas ci phan / /
bdag gam bdag gi bshes rnams la / /
sdug bsngal brnyas dang tshig rtsub dang / /
mi snyan zhes bya mi 'dod de / /
dgra la de las bzlog pas so / /
bde ba'i rgyu ni res 'ga' 'byung / /
sdug bsngal rgyu ni shin tu mang / /
sdug bsngal med par nges 'byung med / /
de bas sems khyod brtan par mnos / /
dka' zlog dad dang karna pa / /
bsreg dang bcad sogs tshor ba ni / /
don med bzod byed thar pa yi / /
don du bdag go ci phyir sngar / /
goms ni sla bar mi 'gyur ba'i / /
dngos de gang yang yod ma yin / /
de bas gnod pa chung goms pas / /
gnod pa chen po bzod par byos / /
sbrul dang sha sbrang dag dang ni / /
bkres skom la sogs tshor ba dang / /
g.yan pa la sogs bcas pa yi / /
don med sdug bsngal cis ma mthong / /
tsha grang char dang rlung sogs dang / /
nad dang 'ching dang rdeg sogs la / /
bdag gis bze re mi bya ste / /
de ltar byas na gnod pa 'phel / /
la la bdag gi khrag mthong na / /
dpa' brtan lhag par skye 'gyur yod / /
la la gzhan gyi khrag mthong na / /
bog cing brgyal bar 'gyur ba yod / /
de ni sems kyi ngang brtan dang / /
sdar ma'i tshul las gyur pa yin / /
de bas gnod pa khyad bsad cing / /
sdug bsngal rnams kyis mi tshugs byos / /
mkhas pas sdug bsngal byung yang ni / /
sems kyi rab dang rnyog mi bya / /
nyon mongs rnams dang g.yul 'gyed la / /
g.yul 'gyed tshe na gnod pa mang / /
sdug bsngal thams cad khyad bsad nas / /
zhe sdang la sogs dgra 'joms pa / /
de dag rgyal byed dpa' bo ste / /
lhag ma ro la gsod pa'o / /
gzhan yang sdug bsngal yon tan ni / /
skyo bas dregs pa sel bar byed / /
'khor ba pa la snying rje skye / /
sdig la 'dzem dang dge la dga' / /
mkhris pa la sogs sdug bsngal gyi / /
'byung gnas che la mi khro bar / /
sems yod rnams la ci ste khro / /
de dag kun kyang rkyen gyis bskul / /
dper na mi 'dod bzhin du yang / /
nad 'di 'byung bar 'gyur ba ltar / /
de bzhin mi 'dod bzhin du yang / /
nan gyis nyon mongs 'byung bar 'gyur / /
khro bar bya zhes ma bsams kyang / /
skye bo rnams ni gyi nar khro / /
bskyed par bya zhes ma bsams kyang / /
khro ba de bzhin skye bar 'gyur / /
nyes pa ji snyed thams cad dang / /
sdig pa rnam pa sna tshogs pa / /
de kun rkyen gyi stobs las byung / /
rang dbang yod pa ma yin no / /
rkyen rnams tshogs pa de dag kyang / /
bskyed par bya zhes sems pa med / /
des bskyed de yang bdag bskyed ces / /
sems pa yod pa ma yin no / /
gtso bo zhes byar gang 'dod dang / /
bdag ces brtags pa gang yin pa / /
de nyid bdag ni 'byung bya zhes / /
ched du bsams shing 'byung ba med / /
ma skyes par ni de med na / /
de tshe skye bar 'dod pa gang / /
yul la rtag tu g.yeng 'gyur ba / /
'gag par 'gyur ba'ang ma yin no / /
ci ste bdag de rtag na ni / /
mkha' bzhin byed pa med par mngon / /
rkyen rnams gzhan dang phrad na yang / /
'gyur ba med la ci byar yod / /
byed pa'i tshe yang sngon bzhin na / /
byed pas de la ci zhig byas / /
de yi byed pa 'di yin zhes / /
'brel par 'gyur ba gang zhig yod / /
de ltar thams cad gzhan gyi dbang / /
de yi dbang gis de dbang med / /
de ltar shes na sbrul lta bu'i / /
dngos po kun la khro mi 'gyur / /
gang gis gang zhig bzlog bya ste / /
bzlog pa'ang rigs pa min zhe na / /
de la brten nas sdug bsngal rnams / /
rgyun chad 'gyur 'dod mi rigs med / /
de bas dgra'am mdza' yang rung / /
mi rigs byed pa mthong gyur na / /
'di 'dra'i rkyen las gyur to zhes / /
de ltar soms te bde bar mnos / /
gal te rang dgas 'grub 'gyur na / /
'ga' yang sdug bsngal mi 'dod pas / /
lus can dag ni thams cad kyang / /
su la'ang sdug bsngal 'byung mi 'gyur / /
bag med pas ni bdag la'ang bdag /
tsher ma la sogs gnod pa byed / /
bud med la sogs thob bya'i phyir / /
rngam zhing zas gcod la sogs byed / /
kha cig 'gag cing g.yang sar mchong / /
dug dang mi 'phrod za ba dang / /
bsod nams ma yin spyod pa yis / /
rang la gnod pa byed pa yod / /
gang tshe nyon mongs dbang gyur pas / /
bdag sdug nyid kyang gsod byed pa / /
de tshe de dag gzhan lus la / /
gnod mi byed par ji ltar 'gyur / /
nyon mongs skyes pas de lta bur / /
bdag gsod la sogs zhugs pa la / /
snying rje rgya la ma skyes na / /
khro bar 'gyur ba ci tha tshig /
gal te gzhan la 'tshe byed pa / /
byis pa rnams kyi rang bzhin ni / /
de la khro ba mi rigs te / /
sreg pa'i rang bzhin me bkon 'dra / /
'on te skyon de glo bur la / /
sems can rang bzhin des pa na'ang / /
'o na'ang khro ba mi rigs te / /
mkha' la dud 'thul dkon pa bzhin / /
dbyug pa la sogs dngos bkol te / /
gal te 'phen pa la khro na / /
de yang zhe sdang gis sbad pas / /
nyes na zhe sdang la khro rigs / /
bdag gis sngon chad sems can la / /
'di 'dra ba yi gnod pa byas / /
de bas sems can 'tshe byed pa / /
bdag la gnod pa 'di 'byung rigs / /
de yi mtshon dang bdag gi lus / /
gnyi ga sdug bsngal rgyu yin te / /
des mtshon bdag gi lus phyung na / /
gang zhig la ni khro bar bya / /
shu ba mi yi gzugs 'dra ba / /
reg tu mi bzod sdug bsngal can / /
sred mdongs bdag gis bzung gyur na / /
de la gnod pa su la khro / /
byis pa sdug bsngal mi 'dod cing / /
sdug bsngal rgyu la brkam pas na / /
rang gi nyes pas gnod gyur pa / /
gzhan la bkon du ci zhig yod / /
dper na dmyal ba'i srung ma dang / /
ral gri lo ma'i nags tshal ltar / /
rang gi las kyis 'di bskyed pa / /
gang zhig la ni khro bar bya / /
bdag gi las kyis bskul byas nas / /
bdag la gnod byed rnams 'byung ste / /
des ni sems can dmyal dong na / /
bdag gis de dag ma brlag gam / /
'di dag la ni rten bcas nas / /
bzod pas bdag sdig mang du 'byung / /
bdag la brten nas de dag ni / /
yun ring sdug bsngal dmyal bar 'dong / /
bdag ni de la gnod byed la / /
de dag bdag la phan 'dogs na / /
phyin ci log tu ci yi phyir / /
ma rungs sems khyod khro bar byed / /
gal te bdag la bsam pa yi / /
yon tan yod na dmyal mi 'gro / /
gal te bdag gis bdag bsrungs na / /
de dag la 'dir ci zhig byung / /
'on te lan du gnod byas na / /
de dag bsrungs par ma gyur la / /
bdag gi spyod pa'ang nyams par 'gyur / /
des na dka' thub zhig par 'gyur / /
yid ni lus can ma yin pas / /
sus kyang gang du'ang gzhom mi nus / /
lus la mngon par zhen pas na / /
lus ni sdug bsngal dag gis gnod / /
brnyas dang tshig rtsub smra ba dang / /
mi snyan pa yi tshig de yis / /
lus la gnod par mi 'gyur na / /
sems khyod ci phyir rab tu khro / /
gzhan dag bdag la mi dga' ba / /
des ni tshe 'di'am tshe gzhan la / /
bdag la za bar mi byed na / /
bdag ni ci phyir de mi 'dod / /
rnyed pa'i bar chad byed pa'i phyir / /
gal te 'di bdag mi 'dod na / /
bdag gi rnyed pa 'dir 'dor gyi / /
sdig pa dag ni brtan par gnas / /
bdag ni deng nyid shi yang bla'i / /
log 'tshos yun ring gson mi rung / /
bdag lta yun ring gnas gyur kyang / /
'chi ba'i sdug bsngal de nyid yin / /
rmi lam lo brgyar bde myong nas / /
sad par gyur pa gang yin dang / /
gzhan zhig yud tsam bde myong nas / /
sad par gyur pa gang yin pa / /
sad pa de dag gnyi ga la'ang / /
bde ba de ni phyir 'ong med / /
tshe ring tshe thung gnyi ga yang / /
'chi ba'i dus su de 'drar zad / /
rnyed pa mang po thob gyur te / /
yun ring dus su bde spyad kyang / /
chom pos phrogs pa ji bzhin du / /
sgren mo lag pa stong par 'gro / /
gal te rnyed pas gson gyur na / /
sdig zad bsod nams bya zhe na / /
rnyed pa'i don du khros gyur na / /
bsod nams zad sdig mi 'gyur ram / /
gang gi don du bdag gson pa / /
de nyid gal te nyams gyur na / /
sdig pa 'ba' zhig byed pa yi / /
gson pa des ko ci zhig bya / /
gal te sems can nyams byed pas / /
mi snyan smra la khro zhe na / /
gzhan la mi snyan brjod la'ang khyod / /
de bzhin ci ste khro mi byed / /
ma dad gzhan la rag las pas / /
dad pa med la khyod bzod na / /
nyon mongs skye la rag las pas / /
mi snyan smra la cis mi bzod / /
sku gzugs mchod rten dam chos la / /
'khyal zhing 'jig par byed pa la'ang / /
bdag gis zhe sdang mi rigs te / /
sangs rgyas sogs la gnod mi mnga' / /
bla ma gnyen la sogs pa dang / /
bshes la gnod pa byed rnams la'ang / /
snga ma'i tshul gyis rkyen dag las / /
'gyur bar mthong nas khro ba bzlog /
lus can rnams la sems yod dang / /
sems med gnyi gas gnod byas na / /
sems yod ci ste bkar te bkon / /
de bas gnod pa bzod par gyis / /
la la rmongs pas nyes pa byed / /
la la rmongs te khros gyur na / /
de la skyon med gang gis bya / /
skyon dang bcas te gang zhig yin / /
gang gis gzhan dag gnod byed pa'i / /
las de sngon chad ci phyir byas / /
thams cad las la rag las na / /
bdag gis 'di la ci ste bkon / /
de ltar mthong nas ci nas kyang / /
thams cad phan tshun byams sems su / /
'gyur ba de ltar bdag gis ni / /
bsod nams dag la bsgrims te bya / /
dper na khyim tshig gyur pa'i me / /
khyim gzhan zhig tu song nas ni / /
rtswa sogs gang la mched byed pa / /
de ni phyung ste dor ba yin / /
de bzhin gang la sems chags na / /
zhe sdang me ni mched gyur pa / /
bsod nams tshig par dogs pa yis / /
de ni de yi mod la dor / /
gsad bya'i mi zhig lag bcad de / /
gal te thar na cis ma legs / /
gal te mi yi sdug bsngal gyis / /
dmyal ba bral na cis ma legs / /
da lta'i sdug bsngal 'di tsam la'ang / /
bdag gis bzod par mi nus na / /
des na dmyal ba'i sdug bsngal rgyu / /
khro ba ci ste bzlog mi byed / /
'dod pa'i don du sreg la sogs / /
dmyal bar stong phrag myong gyur yang / /
bdag gis rang gi don dang ni / /
gzhan gyi don yang ma byas so / /
'di ni de tsam gnod min la / /
don chen dag kyang 'grub 'gyur bas / /
'gro ba'i gnod sel sdug bsngal la / /
dga' ba 'ba' zhig 'dir bya rigs / /
gzhan gyis yon tan ldan bstod nas / /
gal te dga' ba'i bde thob na / /
yid khyod kyang ni de bstod nas / /
ci phyir de ltar dga' mi byed / /
khyod kyi dga' ba'i bde ba 'di / /
bde 'byung kha na ma tho med / /
yon tan ldan pa rnams kyis gnang / /
gzhan sdud pa yi mchog kyang yin / /
gzhan yang de ltar bde 'gyur zhes / /
gal te khyod bde 'di mi 'dod / /
gla rngan sbyin sogs spangs pa'i phyir / /
mthong dang ma mthong nyams par 'gyur / /
rang gi yon tan brjod pa'i tshe / /
gzhan la bde ba'ang 'dod par byed / /
gzhan gyi yon tan brjod pa'i tshe / /
rang la'ang bde ba mi 'dod byed / /
sems can thams cad bde 'dod pas / /
byang chub tu ni sems bskyed nas / /
sems can rang gis bde rnyed na / /
des ko ci ste khro bar byed / /
'jig rten gsum mchod 'tshang rgya bar / /
sems can rnams ni 'dod ce na / /
bsnyen bkur ngan ngon tsam mthong nas / /
ci phyir de la gdung bar byed / /
gso bya gang zhig khyod gso ba / /
khyod nyid kyis ni sbyin bya de / /
gnyen gyis 'tsho ba rnyed gyur na / /
dgar mi 'gyur bar slar khro'am / /
de ci 'gro la mi 'dod na / /
de la byang chub 'dod gang yin / /
gang zhig gzhan 'byor khro de la / /
byang chub sems ni ga la yod / /
gal te des de las rnyed dam / /
sbyin bdag khyim na gnas gyur pa / /
kun du de khyod la med na / /
byin ma byin rung des ci bya / /
bsod nams dang ni dad pa'am / /
rang gi yon tan ci phyir 'dor / /
rnyed pa gyur pa mi 'dzin pa / /
gang gis khro ba mi byed smros / /
khyod ni rang gis sdig byas la / /
mya ngan med par ma zad kyi / /
bsod nams byas pa gzhan dag dang / /
lhan cig 'gran par byed 'dod dam // //
bam po gnyis pa'o / /
gal te dgra zhig mi dga' na'ang / /
de la khyod dgar ci zhig yod / /
khyod kyi yid smon tsam gyis ni / /
de la gnod pa'i rgyur mi 'gyur / /
khyod kyi 'dod pas sdug bsngal de / /
grub na'ang khyod dgar ci zhig yod / /
gal te 'tshengs par 'gyur zhe na / /
de las phung ba'ang gzhan ci yod / /
nyon mongs nya pas btab pa yi / /
mchil pa 'di ni mi bzad gze / /
des bzung sems dmyal bum par yang / /
dmyal ba'i srung mas bdag 'tshed des / /
bstod dang grags pa'i rim gros ni / /
bsod nams mi 'gyur cher mi 'gyur / /
bdag stobs mi 'gyur nad med min / /
lus bde bar yang mi 'gyur ro / /
bdag ni rang don shes gyur na / /
de la rang don ci zhig yod / /
yid bde 'ba' zhig 'dod na ni / /
rgyan sogs chang yang bsten dgos so / /
grags pa'i don du nor shor cing / /
bdag nyid kyang ni gsod byed na / /
tshig 'bru rnams kyis ci zhig bya / /
sha ni des ko su la bde / /
bye ma'i khang bu rdib gyur na / /
byis pa rnams ni ga chad du / /
de bzhin bstod dang grags nyams na / /
rang gi sems ni byis pa bzhin / /
re zhig sgra la sems med phyir / /
bdag la bstod sems yod mi srid / /
bdag la gzhan dga' zhes grags pa / /
de ni dga' ba'i rgyu yin grang / /
gzhan nam yang na bdag la'ang rung / /
gzhan dga' bdag la ci zhig phan / /
dga' bde de ni de nyid kyi / /
bdag gis de las shas mi 'thob / /
de bde ba yi bdag bde na / /
kun la'ang de bzhin bya dgos na / /
ji ltar gzhan la dga' ba yis / /
bde bar gyur na bdag mi bde / /
de bas bdag ni bstod do zhes / /
rang gi dga' ba skye 'gyur ba / /
de yang de ltar mi 'thad pas / /
byis pa'i spyod pa kho nar zad / /
bstod sogs bdag ni g.yeng bar byed / /
des ni skyo ba'ang 'jig par byed / /
yon tan ldan la phrag dog dang / /
phun sum tshogs pa'ang 'jig par byed / /
de phyir bdag gi bstod sogs ni / /
gzhig phyir gang dag nyer gnas pa / /
de dag bdag ni ngan song du / /
ltung ba bsrung phyir zhugs min nam / /
bdag ni grol ba don gnyer la / /
rnyed dang bkur sti 'ching mi dgos / /
gang dag bdag bcings grol byed pa / /
de la bdag ni ji ltar khro / /
bdag ni sdug bsngal 'jug 'dod la / /
sangs rgyas kyis ni byin brlabs bzhin / /
mi gtong sgo 'phar nyid gyur pa / /
de la bdag ni ji ltar khro / /
'di ni bsod nams gegs byed ces / /
de la'ang khro bar rigs min te / /
bzod mtshungs dka' thub yod min na / /
de la bdag ni mi gnas sam / /
gal te bdag ni rang skyon gyis / /
'di la bzod pa mi byed na / /
bsod nams rgyu ni nyer gnas pa / /
'di la bdag gegs byed par zad / /
gang zhig gang med mi 'byung la / /
gang zhig yod na yod gyur pa / /
de nyid de yi rgyu yin na / /
ji ltar de la gegs zhes bya / /
dus su phyin pa'i slong mo bas / /
sbyin pa'i gegs byas yod ma yin / /
rab tu 'byin par byed gyur pa / /
rab byung gegs zhes byar mi rung / /
'jig rten na ni slong ba mod / /
gnod pa byed pa dkon pa ste / /
'di ltar phar gnod ma byas na / /
'ga' yang gnod pa mi byed do / /
de bas ngal bas ma bsgrubs pa'i / /
khyim du gter ni byung ba ltar / /
byang chub spyod pa'i grogs gyur pas / /
bdag gis dgra la dga' bar bya / /
'di dang bdag gis bsgrubs pas na / /
de phyir bzod pa'i 'bras bu ni / /
'di la thog mar bdar 'os te / /
'di ltar de ni bzod pa'i rgyu / /
gal te bzod bsgrub bsam med pas / /
dgra 'di mchod bya min zhe na / /
grub pa yi ni rgyur rung ba / /
dam pa'i chos kyang ci ste mchod / /
gal te dgra 'di gnod bya ba'i / /
bsam yod mchod bya min zhe na / /
sman pa bzhin du phan brtson na / /
bdag gi bzod pa ji ltar 'grub / /
de bas rab tu sdang sems la / /
brten nas bzod pa skye bas na / /
de nyid bzod pa'i rgyu yin pas / /
dam pa'i chos bzhin mchod par 'os / /
de phyir sems can zhing dang ni / /
rgyal ba'i zhing zhes thub pas gsungs / /
'di dag mgu byas mang po zhig /
'di ltar phun sum pha rol phyin / /
sems can rnams dang rgyal ba las / /
sangs rgyas chos 'grub 'dra ba la / /
rgyal la gus bya de bzhin du / /
sems can la min ci yi tshul / /
bsam pa'i yon tan rang gis min / /
'bras bu las yin des mtshungs par / /
sems can rnams la'ang yon tan yod / /
de phyir de dag mnyam pa yin / /
byams sems ldan la mchod pa gang / /
de ni sems can che ba nyid / /
sangs rgyas dad pa'i bsod nams gang / /
de yang sangs rgyas che ba nyid / /
sangs rgyas chos 'grub cha yod pa / /
des na de dag mnyam par 'dod / /
yon tan rgya mtsho mtha' yas pa'i / /
sangs rgyas rnams dang 'ga' mi mnyam / /
yon tan mchog tshogs gcig pu yi / /
yon tan shas tsam 'ga' zhig la / /
snang na'ang de la mchod don du / /
khams gsum phul yang chung bar 'gyur / /
sangs rgyas chos mchog skye ba'i shas / /
sems can rnams la yod pas na / /
'di tsam ngag gis cha bstun nas / /
sems can mchod byar rigs par 'gyur / /
gzhan yang g.yo med gnyen gyur cing / /
phan pa dpag med mdzad rnams la / /
sems can mgu bya ma gtogs par / /
gzhan gang zhig gis lan lon 'gyur / /
gang phyir sku gtong mnar med 'jug pa la / /
de la phan btags lan lon 'gyur bas na / /
de bas 'di dag gnod chen byed na yang / /
thams cad bzang dgu zhig tu spyad par bya / /
re zhig bdag gi rjer gyur nyid kyang ni / /
gang phyir rang gi sku la'ang mi gzigs pa / /
de la rmongs pa bdag gis ji ltar na / /
nga rgyal bya zhing bran gyi dngos mi bya / /
gang dag bde bas thub rnams dgyes 'gyur zhing / /
gang la gnod na mi dgyes 'byung 'gyur ba / /
de dag dga' bas thub pa kun dgyes shing / /
de la gnod byas thub la gnod pa byas / /
ji ltar lus la kun nas me 'bar ba / /
'dod pa kun gyis yid bder mi 'gyur ba / /
de bzhin sems can gnod pa byas na yang / /
thugs rje che rnams dgyes pa'i thabs med do / /
de bas bdag gis 'gro la gnod byas pas / /
thugs rje che kun mi dgyes gyur pa gang / /
sdig de de ring so sor bshags bgyi yis / /
mi dgyes gang lags de thub bzod par gsol / /
de bzhin gshegs rnams dgyes par bgyi slad du / /
deng nas bzung nas 'jig rten bran du mchi / /
'gro mang rdog pas bdag gi spyir 'tshog gam / /
'gums kyang mi bsdo 'jig rten mgon dgyes mdzod / /
'gro ba 'di kun thugs rje'i bdag can des / /
bdag tu mdzad pa 'di la the tshom med / /
sems can ngo bor mthong ba 'di dag nyid / /
mgon de bdag nyid ci phyir gus mi byed / /
'di nyid de bzhin [(]gshags [,]gshegs [)]pa mnyes byed yin / /
rang don yang dag sgrub pa'ang 'di nyid do / /
'jig rten sdug bsngal sel ba'ang 'di nyid de / /
de ltas bdag gis rtag tu de nyid bya / /
dper na rgyal po'i mi 'ga' zhig /
skye bo mang la gnod byed kyang / /
skye bo mig rgyang ring po dag /
nus kyang phyir gnod mi byed de / /
'di ltar de gcig ma yin gyi / /
rgyal po'i mthu stobs de yi mthu / /
de bzhin gnod byed nyam chung ba / /
'ga' yang khyad du gsad mi bya / /
'di ltar dmyal ba'i srung ma dang / /
thugs rje ldan rnams de yi dpung / /
de ltar dmangs kyis rgyal gtum bzhin / /
sems can rnams ni mgu bar bya / /
rgyal po lta zhig khros na yang / /
sems can mi mgu byas pa yis / /
myong bar 'gyur ba gang yin pa / /
dmyal ba'i gnod pa des byed dam / /
rgyal po lta zhig mgu na yang / /
sems can mgu bar byas pa yis / /
'thob par 'gyur ba gang yin pa / /
sangs rgyas nyid sbyin mi srid do / /
sems can mgu las byung ba yi / /
ma 'ongs sangs rgyas 'grub lta zhog /
tshe 'di nyid la dpal chen dang / /
grags dang skyed 'gyur cis ma mthong / /
'khor tshe bzod pas mdzes sogs dang / /
nad med pa dang grags pa yis / /
shin tu yun ring 'tsho ba dang / /
'khor los sgyur ba'i bde rgyas thob / /
byang chub sems dpa'i spyod pa la 'jug pa las /
bzod pa bstan pa zhes bya ba ste le'u drug pa'o // //
de ltar bzod pas brtson 'grus brtsam / /
'di ltar brtson la byang chub gnas / /
rlung med g.yo ba med pa bzhin / /
bsod nams brtson 'grus med mi 'byung / /
brtson gang dge la spro ba'o / /
de yi mi mthun phyogs bshad bya / /
le lo ngan la zhen pa dang / /
sgyid lug bdag nyid brnyas pa'o / /
snyom las bde ba'i ro myang dang / /
gnyid la brten pa'i sred pa yis / /
'khor ba'i sdug bsngal mi skyo las / /
le lo nye bar skye bar 'gyur / /
nyon mongs rgya bas bshor nas ni / /
skye ba'i rgyar ni chud gyur nas / /
'chi bdag khar ni song gyur pa / /
ci ste da dung mi shes sam / /
rang sde rim gyis gsod pa yang / /
khyod kyis mthong bar ma gyur tam / /
'on kyang gnyid la brten pa gang / /
gdol pa dang ni ma he bzhin / /
lam ni kun nas bkag nas su / /
'chi bdag gis ni bltas bzhin du / /
ji ltar khyod ni za dga' zhing / /
'di ltar gnyid log ji ltar dga' / /
myur ba nyid du 'chi 'gyur bas / /
ji srid du ni tshogs bsag bya / /
de tshe le lo spangs kyang ni / /
dus ma yin par ci zhig bya / /
'di ni ma byas brtsams pa dang / /
'di phyed byas par gnas pa la / /
glo bur 'chi bdag 'ongs nas ni / /
kyi hud bcom zhes sems par 'gyur / /
mya ngan shugs kyis skrangs pa yi / /
mig dmar gdong la mchi ma 'dzag /
nye du re thag chad pa dang / /
gshin rje'i pho nya'i bzhin la blta / /
rang sdig dran pas gdung ba dang / /
dmyal ba'i sgra ni thos pa yis / /
skrag pas mi gtsang lus gos shing / /
myos par 'gyur tshe ci zhig bya / /
khyod ni nya gson 'gre ba lta'i / /
tshe 'dir 'jigs dang ldan gyur na / /
sdig byas dmyal ba mi bzad pa'i / /
sdug bsngal rnams ni smos ci dgos / /
chu tshan gyis ni reg pa na / /
gzhon sha can la rab tsha ba'i / /
dmyal ba yi ni las byas nas / /
ci phyir 'di ltar bde bar gnas / /
brtson med 'bras bu 'dod pa dang / /
bze re can la gnod mang zhing / /
'chi bas bzung bzhin lha 'dra ba / /
kyi hud sdug bsngal dag gis bcom / /
mi yi gru la brten nas su / /
sdug bsngal chu bo che las sgrol / /
gru 'di phyi nas rnyed dka' bas / /
rmongs pa dus su gnyid ma log /
dga' ba'i rgyu ni mtha' yas pa'i / /
dam chos dga' ba'i mchog spangs nas / /
sdug bsngal rgyu yis g.yeng ba dang / /
rgod sogs la khyod ci phyir dga' / /
sgyid lug med dang dpung tshogs dang / /
lhur blang bdag nyid dbang bya dang / /
bdag dang gzhan du mnyam pa dang / /
bdag dang gzhan du brje bar gyis / /
bdag gis byang chub ga la zhes / /
sgyid lug par ni mi bya ste / /
'di ltar de bzhin gshegs pa ni / /
bden pa gsung bas bden 'di gsungs / /
sbrang bu sha sbrang bung ba dang / /
de bzhin srin bur gang gyur pa / /
des kyang brtson pa'i stobs bskyed na / /
byang chub thob dka' bla med 'thob / /
bdag lta rigs kyis mir skyes la / /
phan dang gnod pa'i ngo shes pas / /
byang chub spyod pa ma btang na / /
bdag gis byang chub cis mi 'thob / /
'on te rkang lag la sogs pa / /
btang dgos bdag ni 'jigs she na / /
lci dang yang ba ma dpyad par / /
rmongs pas bdag ni 'jigs par zad / /
bskal pa bye ba grangs med du / /
lan grangs du mar bcad pa dang / /
dbug dang bsreg dang gshegs 'gyur gyi / /
byang chub thob par mi 'gyur ro / /
bdag gis byang chub sgrub pa yi / /
sdug bsngal 'di ni tshod yod de / /
zug rngu khong brlag gnod bsal phyir / /
lus rma btod pa'i sdug bsngal bzhin / /
sman pa kun kyang gso dpyad kyi / /
mi bde ba yis nad med byed / /
de bas sdug bsngal mang po dag /
gzhom phyir mi bde chung bzod bya / /
gso dpyad phal pa 'di 'dra ba / /
sman pa mchog gis ma mdzad de / /
cho ga shin tu 'jam po yis / /
nad chen dpag med gso bar mdzad / /
tshod ma la sogs sbyin pa la'ang / /
'dren pas thog mar sbyor bar mdzad / /
de la goms nas phyi nas ni / /
rim gyis rang gi sha yang gtong / /
gang tshe rang gi lus la ni / /
tshod sogs lta bu'i blo skyes pa / /
de tshe sha la sogs gtong ba / /
de la dka' ba ci zhig yod / /
sdig pa spang phyir sdug bsngal med / /
mkhas pa'i phyir na mi dga' med /
'di ltar log par rtog pa dang / /
sdig pas sems dang lus la gnod / /
bsod nams kyis ni lus bde la / /
mkhas pa yis ni sems bde na / /
gzhan don 'khor bar gnas kyang ni / /
snying rje can dag ci ste skyo / /
'di ni byang chub sems stobs kyis / /
sngon gyi sdig pa zad byed cing / /
bsod nams rgya mtsho sdud byed phyir / /
nyan thos rnams pas mchog tu bshad / /
de bas skyo ngal kun sel ba'i / /
byang chub sems kyi rta zhon nas / /
bde nas bde bar 'gro ba la / /
sems shes su zhig sgyid lug 'gyur / /
sems can don grub bya phyir dpung / /
mos brtan dga' dang dor ba yin / /
mos pa sdug bsngal 'jigs pa dang / /
de yi phan yon bsam pas bskyed / /
de ltar mi mthun phyogs spangs te / /
mos dang nga rgyal dga' dang dor / /
lhur len dbang bsgyur stobs kyis ni / /
brtson 'grus spel phyir 'bad par bya / /
bdag dang gzhan gyi nyes pa ni / /
dpag med bdag gis gzhom bya ste / /
gang du nyes pa re re la'ang / /
bskal pa rgya mtsho zad 'gyur ba / /
nyes zad rtsom pa de yi ni / /
cha yang bdag la ma mthong na / /
sdug bsngal dpag tu med pa'i gnas / /
bdag go ci phyir snying ma gas / /
bdag dang gzhan gyi yon tan ni / /
mang po bdag gis bsgrub bya ste / /
de la yon tan re re yang / /
bskal pa rgya mtshos goms 'gyur na / /
bdag ni yon tan cha la yang / /
goms pa nam yang ma skyes te / /
ji zhig ltar rnyed skye ba ni / /
bdag gis don med byas pa mtshar / /
bdag gis bcom ldan ma mchod cing / /
dga' ston chen po'i bde ma byin / /
bstan la bya ba ma byas dang / /
dbul po'i bsam pa rdzogs ma byas / /
'jigs la mi 'jigs ma byin dang / /
nyam thag bde ma byin na bdag /
ma yi mngal gyi zug rngu dang / /
sdug bsngal 'ba' zhig bskyed par zad / /
bdag ni sngon dang da ltar yang / /
chos la mos dang bral ba yis / /
phongs pa 'di 'dra byung bar gyur / /
su zhig chos la mos pa gtong / /
dge ba'i phyogs ni thams cad kyi / /
rtsa ba mos par thub pas gsungs / /
de yi rtsa ba rtag tu ni / /
rnam smin 'bras bu bsgoms pas so / /
sdug bsngal yid mi bde ba dang / /
'jigs pa rnam pa sna tshogs dang / /
'dod pa rnams dang bral ba ni / /
sdig pa spyod las 'byung bar 'gyur / /
yid la bsams pa'i dge byas pas / /
gang dang gang du 'gro 'gyur ba / /
de dang der ni bsod nams des / /
'bras bu'i yon gyis mngon mchod 'gyur / /
sdig pa byed pa bde 'dod kyang / /
gang dang gang du 'gro 'gyur ba / /
de dang der ni sdig pa des / /
sdug bsngal mtshon gyis rnam par 'joms / /
rgya che dri bzang bsil ba'i pad+ma'i snying por gnas / /
rgyal ba'i gsung snyan zas kyis gzi brjid bskyed byas pa / /
thub 'od kyis rgyas pad+ma las byung lus mchog can / /
rgyal ba'i mdun gnas bde gshegs sras su dge bas 'gyur / /
gshin rje'i skyes bus pags pa ma lus bshus pas shin tu nyam thag cing / /
rab tu tsha ba'i me yis bzhus pa'i zangs zhun lus la blugs gyur la / /
'bar ba'i ral gri mdung thung gis bsnun sha yi dum bu brgyar lhags shing / /
shin tu 'bar ba'i lcags kyi sa gzhir lhung ba mi dge mang pos 'gyur / /
de bas dge la mos bya zhing / /
gus pa nyid du bsgom par bya / /
rdo rje rgyal mtshan cho ga yis / /
brtsams nas nga rgyal bsgom par bya / /
dang por 'byor pa brtags nas ni / /
brtsam mam yang na mi brtsam bya / /
ma brtsams pa ni mchog yin gyi / /
brtsams nas ldog par mi bya'o / /
skye ba gzhan du de goms shing / /
sdig dang sdug bsngal 'phel bar 'gyur / /
gzhan dang 'bras bu'i dus kyang ni / /
dman 'gyur de yang sgrub mi 'gyur / /
las dang nyon mongs nus pas te / /
gsum po dag la nga rgyal bya / /
bdag nyid gcig pus bya'o zhes / /
'di ni las kyi nga rgyal nyid / /
nyon mongs dbang med 'jig rten 'dis / /
rang don sgrub par mi nus pas / /
'gro bas bdag ltar mi nus te / /
de bas bdag gis 'di bya'o / /
gzhan dag dman pa'i las byed na / /
bdag nyid kyang ni ji ltar 'dug /
nga rgyal gyis ni mi byas te / /
bdag la nga rgyal med pa mchog /
shi ba'i sbrul dang phrad gyur na / /
khwa yang mkha' lding lta bur spyod / /
gal te bdag nyid nyam chung na / /
ltung ba chung ngu'ang gnod par byed / /
zhum bcas rtsol ba dor ba la / /
phongs las thar ba yod dam ci / /
nga rgyal rtsol ba bskyed pas ni / /
chen po yis kyang thub par dka' / /
de bas sems ni brtan pa yis / /
ltung ba rnams ni gzhom bya ste / /
bdag ni ltung bas pham byas na / /
khams gsum rgyal 'dod bzhad gad 'gyur / /
bdag gis kun las rgyal bya ste / /
bdag las su yang rgyal mi bya / /
rgyal ba seng ge'i sras bdag gis / /
nga rgyal 'di la gnas par bya / /
'gro gang nga rgyal gyis bcom de / /
nyon mongs nga rgyal can ma yin / /
nga rgyal can dgra'i dbang mi 'gro / /
de dag nga rgyal dgra dbang 'gyur / /
nyon mongs nga rgyal gyis khengs ni / /
ngan 'gror nga rgyal gyis khrid cing / /
mi yi dga' ston bcom pa dang / /
gzhan gyi zas za'i bran dang ni / /
glen pa mi sdug nyam chung dang / /
thams cad du ni brnyas par 'gyur / /
nga rgyal gyis khengs dka' thub can / /
de yang nga rgyal can gtogs na / /
dman pa ci 'dra yin pa smros / /
gang zhig nga rgyal dgra las rgyal phyir nga rgyal 'chang / /
de ni nga rgyal can dang rnam rgyal dpa' de nyid / /
gang zhig nga rgyal dgra bdo ba yang nges bcom ste / /
'gro la 'dod bzhin rgyal ba'i 'bras bu rdzogs par byed / /
nyon mongs phyogs kyi khrod gnas na / /
rnam pa stong du sran gzugs te / /
wa la sogs pas seng ge bzhin / /
nyon mongs tshogs kyis mi tshugs bya / /
nyam nga che thang byung gyur kyang / /
mi yis mig ni bsrung ba ltar / /
de bzhin nyam nga byung gyur kyang / /
nyon mongs dbang du mi 'gyur bya / /
bdag ni bsregs te bsad gyur tam / /
bdag gi mgo bo bcad kyang bla / /
rnam pa kun du nyon mongs pa'i / /
dgra la 'dud par mi bya'o / /
de bzhin gnas skabs thams cad du / /
rigs pa las ni gzhan mi spyad / /
rtsed mo'i bde 'bras 'dod pa ltar / /
'di yis bya ba'i las gang yin / /
las de la ni zhen bya ste / /
las des mi ngoms dga' bar bya / /
bde ba'i don du las byas kyang / /
bde 'gyur mi 'gyur gtol med kyi / /
gang gi las nyid bde 'gyur ba / /
de las mi byed ji ltar bde / /
spu gri'i sor chags sbrang rtsi lta'i / /
'dod pa rnams kyis mi ngoms na / /
rnam smin bde la zhi ba yi / /
bsod nams kyis lta ci ste ngoms / /
de ltas las tshar phyin bya'i phyir / /
nyi ma phyed dus gdungs pa yi / /
glang chen mtsho phrad mtshor 'jug ltar / /
las de la yang 'jug par bya / /
stobs nyams pa dang rjes 'brel na / /
slar bya'i don du dor bar bya / /
legs par zin na phyi ma dang / /
phyi ma 'dod pas de spang bya / /
'thab rnying dgra dang lhan cig tu / /
g.yul ngor ral kha lhags pa bzhin / /
nyon mongs mtshon las gzur bya zhing / /
nyon mongs dgra rnams gzhom par bteg /
g.yul du ral gri lhung gyur na / /
'jigs pas myur du len pa ltar / /
de bzhin dran pa'i mtshon shor na / /
dmyal ba'i 'jigs dran myur du blang / /
ji ltar khrag la brten bcas nas / /
dug ni lus la khyab 'gyur ba / /
de bzhin glags ni rnyed pa na / /
nyes pas sems la khyab par 'gyur / /
yungs mar bkang ba'i snod bkur la / /
ral gri thogs pas drung bsdad de / /
bo na gsod bsdigs 'jigs pa ltar / /
brtul zhugs can gyis de bzhin sgrim / /
de bas pang du sbrul 'ongs na / /
ji ltar rings par ldang ba ltar / /
de bzhin gnyid dang snyom 'ongs na / /
myur du de dag bzlog par bya / /
nyes pa byung ba re re zhing / /
bdag la smad nas ci nas kyang / /
bdag la phyis 'di mi 'byung ba //
de ltar bya zhes yun ring bsam / /
ji ltar gnas skabs 'di dag la / /
dran pa goms pa nyid 'gyur zhes / /
rgyu 'di yis ni phrad pa'am / /
rigs pa'i las ni 'dod par bya / /
ci nas las byed sngon rol nas / /
thams cad la ni mthu yod pa / /
de ltar bag yod gtam dran te / /
bdag nyid ldang ba yang bar bya / /
ji ltar rlung ni 'gro ba dang / /
'ong bas shing bal dbang bsgyur ba / /
de bzhin spro bas dbang bsgyur te / /
de ltar na ni 'grub par 'gyur / /
byang chub sems dpa'i spyod pa la 'jug pa las /
brtson 'grus bstan pa zhes bya ba ste le'u bdun pa'o // //
de ltar brtson 'grus bskyed nas ni / /
yid ni ting nge 'dzin la bzhag /
sems ni rnam par g.yengs pa'i mi / /
nyon mongs mchi ba'i phrag na gnas / /
lus dang sems ni dben pa yis / /
rnam par g.yeng ba mi 'byung ngo / /
de bas 'jig rten spang bya zhing / /
rnam par rtog pa yongs su dor / /
chags pa'i phyir dang rnyed sogs la / /
sred pas 'jig rten mi spong ste / /
de bas 'di dag yongs spongs la / /
mkhas pas 'di ltar dpyad par bya / /
zhi gnas rab tu ldan pa'i lhag mthong gis / /
nyon mongs rnam par 'joms par shes byas nas / /
thog mar zhi gnas btsal bya de yang ni / /
'jig rten chags pa med la mngon dgas 'grub / /
mi rtag su zhig mi rtag la / /
yang dag chags par byed pa yod / /
des ni tshe rabs stong phrag tu / /
sdug pa mthong bar yong mi 'gyur / /
ma mthong na ni dgar mi 'gyur / /
yid kyang mnyam 'jog mi 'gyur la / /
mthong yang ngoms par mi 'gyur bas / /
sngar bzhin sred pas gdung bar 'gyur / /
sems can rnams la chags byas na / /
yang dag nyid la kun nas sgrib / /
skyo ba'i sems kyang 'jig par byed / /
tha mar mya ngan gdung bar 'gyur / /
de la sems pa 'ba' zhig gis / /
tshe 'di don med 'da' bar 'gyur / /
rtag pa med pa'i mdza' bshes kyis / /
g.yung drung chos kyang 'jig par 'gyur / /
byis dang skal ba mnyam spyod na / /
nges par ngan 'gror 'gro 'gyur te / /
skal mi mnyam par khrid byed na / /
byis pa bsten pas ci zhig bya / /
skad cig gcig gis mdza' 'gyur la / /
yud tsam gyis ni dgrar yang 'gyur / /
dga' ba'i gnas la khro byed pas / /
so so'i skye bo mgu bar dka' / /
phan par smras na khro bar byed / /
bdag kyang phan las bzlog par byed / /
de dag ngag ni ma mnyan na / /
khro bas ngan 'gror 'gro bar 'gyur / /
mtho la phrag dog mnyam dang 'gran / /
dma' la nga rgyal bstod na dregs / /
mi snyan brjod na khong khro skye / /
nam zhig byis las phan pa thob /
byis dang 'grogs na byis pa la / /
bdag bstod gzhan la smod pa dang / /
'khor bar dga' ba'i gtam la sogs / /
mi dge cis kyang nges par 'byung / /
de ltar bdag dang gzhan bsten pa / /
des ni phung bar 'gyur bar zad / /
des kyang bdag don ma byas la / /
bdag kyang de don mi 'gyur bas / /
byis las thag ring byol bar bya / /
phrad na dga' bas mgu byas te / /
'dris chen nyid du mi 'gyur bar / /
tha mal pa tsam legs par bya / /
bung bas me tog sbrang rtsi bzhin / /
chos kyi don tsam blangs nas ni / /
kun las sngon chad ma mthong bzhin / /
'dris pa med par gnas par bya / /
bdag ni rnyed mang bkur sti bcas / /
bdag la mang po dga' 'o zhes / /
de 'dra'i snyems pa 'chang gyur na / /
shi ba'i 'og tu 'jigs pa skye / /
de bas rnam par rmongs pa'i yid / /
gang dang gang la chags gyur pa / /
de dang de bsdongs stong 'gyur du / /
sdug bsngal nyid du gyur cing ldang / /
de bas mkhas pas chags mi bya / /
chags pa las ni 'jigs pa skye / /
'di dag rang bzhin 'dor 'gyur bas / /
brtan par gyis te rab tu rtogs / /
rnyed pa dag ni mang byung zhing / /
grags dang snyan pa byung gyur kyang / /
rnyed dang grags pa'i tshogs bcas te / /
gang du 'dong ba'i gtol med do / /
bdag la smod pa gzhan yod na / /
bstod pas bdag dgar ci zhig yod / /
bdag la bstod pa gzhan yod na / /
smad pas mi dgar ci zhig yod / /
sems can mos pa sna tshogs pa / /
rgyal bas kyang ni mi mgu na / /
bdag 'dra ngan pas smos ci dgos / /
de bas 'jig rten bsam pa btang / /
sems can rnyed pa med la smod / /
rnyed pa can la mi snyan brjod / /
rang bzhin 'grogs dka' de dag gis / /
dga' ba ji ltar skye bar 'gyur / /
gang phyir byis pa rang don ni / /
med par dga' ba mi 'byung bas / /
byis pa 'ga' yang bshes min zhes / /
de bzhin gshegs pa rnams kyis gsungs / /
nags na ri dgas bya rnams dang / /
shing rnams mi snyan rjod mi byed / /
'grogs na bde ba de dag dang / /
nam zhig lhan cig bdag gnas 'gyur / /
phug gam lha khang steng pa'am / /
ljon shing drung du gnas bcas te / /
nam zhig rgyab tu mi lta zhing / /
chags pa med par 'gyur zhig gu / /
sa phyogs bdag gir bzung med pa / /
rang bzhin gyis ni yangs rnams su / /
rang dbang spyod cing chags med par / /
nam zhig bdag ni gnas par 'gyur / /
lhung bzed la sogs nyi tshe dang / /
kun la mi mkho'i gos 'chang zhing / /
lus 'di sba ba ma byas kyang / /
'jigs med gnas pa nam zhig 'gyur / /
dur khrod song nas gzhan dag gi / /
rus gong dag dang bdag gi lus / /
'jig pa'i chos can dag tu ni / /
nam zhig mgo snyoms byed par 'gyur / /
bdag gi lus ni 'di nyid kyang / /
gang gi dri yis wa dag kyang / /
drung du nyer 'gro mi 'gyur ba / /
de lta bur ni 'gyur bar 'ong / /
lus 'di gcig pu byung ba yang / /
lhan cig skyes pa'i sha rus dag /
zhig ste so sor 'gyes 'gyur na / /
mdza' ba gzhan dag ci zhig smos / /
skye na gcig pu skye 'gyur zhing / /
'chi na'ang de nyid gcig 'chi ste / /
sdug bsngal skal gzhan mi len na / /
gegs byed mdza' bas ci zhig bya / /
lam dag tu ni zhugs pa rnams / /
ji ltar gnas ni 'dzin byed ltar / /
de bzhin srid pa'i lam zhugs pa'ang / /
skye ba'i gnas ni yongs su 'dzin / /
'jig rten kun nas gdung bzhin du / /
ji srid skyes bu bzhi yis ni / /
de las de ni ma bteg pa / /
de srid du ni nags su song / /
bshes med 'khon pa'ang med byas nas / /
lus 'di gcig pu dben gnas te / /
snga nas shi dang 'drar brtsis nas / /
shi na'ang mya ngan byed pa med / /
drung na 'khod pa su dag kyang / /
mya ngan gnod pa byed med pas / /
'di yis sangs rgyas rjes dran sogs / /
sus kyang g.yengs par 'gyur ba med / /
de bas shin tu mdangs dga' ba'i / /
nags tshal tshegs chung bde skyid cing / /
g.yeng ba thams cad zhi byed par / /
bdag nyid gcig pu gnas par bya / /
bsam pa gzhan ni kun btang ste / /
bdag la sems pa gcig pu yis / /
sems ni mnyam par gzhag phyir dang / /
dul bar bya phyir brtson te bya / /
'jig rten 'di dang pha rol du'ang / /
'dod pa rnams ni phung khrol bskyed / /
'dir ni bsad dang bcing dang gcod / /
pha rol du ni dmyal sogs sgrub / /
pho nya pho nya mo yis sngon / /
gang phyir du mar gsol btab cing / /
sdig pa rnams sam grags min la'ang / /
gang gi don du ma 'dzems par / /
'jigs pa la yang bdag zhugs shing / /
rdzas kyang zad par byas gyur te / /
gang la yongs su 'khyud pas na / /
mchog tu dga' 'gyur de dag nyid / /
keng rus nyid yin gzhan min na / /
rang dbang dang ni bdag min la / /
rab tu 'dod cing yongs zhen nas / /
ci phyir mya ngan 'das mi 'gro / /
gang zhig dang po 'bad de bteg /
drangs kyang ngo tshas 'og tu lta / /
sngon ni mthong ngam ma mthong yang / /
gos kyis gdong ni g.yogs par gyur / /
khyod nyon mongs pa'i gdong de ni / /
da lta mngon sum gyur pa bzhin / /
bya rgod kyis bsal byas mthong nas / /
da lta ci phyir 'byer bar byed / /
gzhan rnams mig gis blta na yang / /
gang zhig yongs su bsrung gyur pa / /
ji srid de ni des za na / /
ser sna can khyod cis mi bsrung / /
sha yi phung po 'di mthong nas / /
bya rgod dang gzhan za byed na / /
gzhan gyi zas la me tog gi /
phreng ba tsan+dan rgyan gyis mchod / /
rus gong nyid du mthong nas ni / /
mi 'gul yang ni khyod skrag na / /
ro langs bzhin du 'ga' yis kyang / /
bskyod par gyur na cis mi 'jigs / /
gang la g.yogs kyang 'di chags pa / /
de ma g.yogs na cis mi 'dod / /
de la dgos pa med na ni / /
g.yogs pa la ni ci phyir 'khyud / /
zas ni gcig pu nyid las ni / /
bshang dang kha chu byung gyur na / /
de las bshang la mi dga' zhing / /
kha chu la khyod ci phyir dga' / /
shing bal reg na 'jam pa yi / /
sngas la dga' bar mi byed par / /
dri nga 'dzag pa ma yin zhes / /
'dod ldan mi gtsang ba la rmongs / /
'dod ldan ngan pa rmongs pa rnams / /
shing bal reg na 'jam pa la'ang / /
nyal po bya bar mi nus zhes / /
de la khro ba dag tu byed / /
gal te mi gtsang chags med na / /
rus gzeb rgyus pas sbrel ba la / /
sha yi 'dam gyis zhal zhal byas / /
gzhan khyod ci phyir pang du 'khyud / /
khyod nyid mi gtsang mang yod pa / /
de nyid la khyod gtan spyod cing / /
mi gtsang rkyal pa gzhan dag la'ang / /
mi gtsang brkam pas 'dod par byed / /
bdag ni sha 'di la dga' zhes / /
reg dang blta bar 'dod na ko / /
sems med pa yi rang bzhin gyi / /
sha ni khyod ko ji ltar 'dod / /
'dod pa'i sems gang yin pa de / /
reg dang blta bar mi nus la / /
gang zhig nus de shes pa min / /
don med 'khyud des ci zhig bya / /
mi gtsang rang bzhin gzhan gyi lus / /
mi rtogs ngo mtshar mi che yi / /
rang nyid mi gtsang nyid yin par / /
rtogs par mi 'gyur ngo mtshar che / /
sprin bral nyi zer gyis phye ba'i / /
pad+ma gzhon nu spangs nas ni / /
mi gtsang zhen pa'i sems kyis ni / /
mi gtsang gzeb la ci phyir dga' / /
sa phyogs mi gtsang gis gos pa / /
gal te reg par mi 'dod na / /
gang las de ni byung ba yi / /
lus la ji ltar khyod reg 'dod / /
gal te mi gtsang chags med na / /
mi gtsang zhing las byung gyur cing / /
de yi sa bon des bskyed pa / /
gzhan khyod ci phyir pang du 'khyud / /
mi gtsang las byung mi gtsang srin / /
chung ngu'ang khyod 'dod mi byed la / /
mi gtsang mang gi rang bzhin lus / /
mi gtsang skyes pa'ang 'dod par byed / /
khyod ni rang nyid mi gtsang la / /
smod mi byed par ma zad kyi / /
mi gtsang rkyal pa mi gtsang la / /
brkam pas gzhan yang 'dod par byed / /
ga pur la sogs yid 'ong dang / /
'bras chan dag gam tshod ma'ang rung / /
khar bcug phyir phyung bor ba yis / /
sa yang mi gtsang btsog par 'gyur / /
gal te mi gtsang 'di 'dra ba / /
mngon sum gyur kyang the tshom na / /
dur khrod dag tu bor ba'i lus / /
mi gtsang gzhan yang blta bar gyis / /
gang las pags pa'i kha phye na / /
'jigs pa chen po skye 'gyur bar / /
shes kyang ji ltar de nyid la / /
phyir zhing dga' ba skye bar 'gyur / /
lus la bskus pa'i dri de yang / /
tsan+dan sogs yin gzhan ma yin / /
gzhan gyi dri des gzhan dag la / /
ci yi phyir na chags par byed / /
gal te rang bzhin dri nga bas / /
'di la ma chags legs min nam / /
'jig rten don med sreg pa dag /
ji ste de la dri zhim skud / /
'on te dri zhim tsan+dan ni / /
lus la 'dir ni ci zhig byung / /
gzhan gyi dri yis gzhan dag la / /
ci yi phyir na chags par byed / /
gal te skra sen ring ba dang / /
so skya drir bcas 'dam gyi dris / /
bsgos pas lus kyi rang bzhin ni / /
gcer bu 'jigs pa nyid yin na / /
rang la gnod pa'i mtshon bzhin du / /
de 'bad ci phyir byi dor byed / /
bdag la rmongs pa'i 'bad pa yis / /
smyos pas sa 'di kun tu 'khrugs / /
rus gong 'ba' zhig mthong nas ni / /
dur khrod du ni yid 'byung na / /
g.yo ba'i rus gong gis khyab pa'i / /
grong gi dur khrod la dga' 'am / /
de ltar mi gtsang gyur pa de / /
rin med par ni mi rnyed do / /
de don bsgrubs pas sha thang dang / /
dmyal la sogs pa'i gnod par 'gyur / /
byis pa nor spel mi nus pas / /
dar la bab na 'di ci bde / /
nor sogs pa yis tshe gtugs na / /
rgas nas 'dod pas ci zhig bya / /
'dod ldan ngan pa kha cig ni / /
nyin rangs las kyis yongs dub ste / /
khyim du 'ongs nas chad pa'i lus / /
ro dang 'dra bar nyal bar byed / /
kha cig byes bgrod nyon mongs dang / /
ring du song ba'i sdug bsngal can / /
bu smad 'dod bzhin bu smad rnams / /
khyud khor los kyang mthong mi 'gyur / /
bdag la phan 'dod rnam rmongs pas / /
gang don nyid du btsong ba yang / /
de ma thob par don med pa'i / /
gzhan gyi las kyi rlung gis bdas / /
la la rang gi lus btsong zhing / /
dbang med gzhan gyis bkol gyur te / /
chung ma dag kyang bu byung na / /
shing drung dgon par bab bab 'byung / /
'dod pas bslus pa'i glen pa dag /
'tsho 'dod 'tsho bar bya'o zhes / /
srog stor dogs bzhin g.yul du 'jug /
khe phyir bran du 'gro bar byed / /
'dod ldan la la lus kyang bcad / /
kha cig gsal shing rtse la btsugs / /
kha cig mdung thung dag gis bsnun / /
kha cig bsregs pa dag kyang snang / /
bsags dang bsrung dang brlag pa'i gdung ba yis / /
nor ni phung khrol mtha' yas shes par bya / /
nor la chags pas g.yengs par gyur pa rnams / /
srid pa'i sdug bsngal las grol skabs med do / /
'dod ldan rnams la de la sogs / /
nyes dmigs mang la mnog chung ste / /
shing rta 'dren pa'i phyugs dag gis / /
rtswa ni kham 'ga' zos pa bzhin / /
phyugs kyis bsgrubs na'ang mi dkon pa'i / /
mnog chung gang yin de don du / /
dal 'byor phun sum rnyed dka' 'di / /
las kyis mnar ba rnams kyis bcom / /
'dod pa nges par 'jig 'gyur zhing / /
dmyal la sogs par ltung byed pa / /
chen po min phyir dus kun du / /
dub pa'i tshegs byung gang yin pa / /
de yi bye ba'i cha tsam gyi / /
tshegs kyis sangs rgyas nyid 'grub na / /
'dod ldan byang chub spyod pa bas / /
sdug bsngal che la byang chub med / /
dmyal sogs sdug bsngal bsam byas na / /
'dod pa rnams la mtshon dang ni / /
dug dang me dang g.yang sa dang / /
dgra rnams kyis kyang dper mi phod / /
de ltar 'dod la skyo byas te / /
dben pa la ni dga' ba bskyed / /
rtsod dang nyon mongs kyis stong pa / /
zhi ba'i nags kyi nang dag tu / /
skal ldan zla 'od tsan+dan gyis bsil ba'i / /
yangs pa'i rdo leb khang bzangs nyams dga' bar / /
sgra med zhi ba'i nags rlung g.yo ba yis / /
gzhan la phan don sems shing 'chag par byed / /
khang stong shing drung phug dag tu / /
gang du ji srid 'dod gnas shing / /
yongs 'dzin bsrung ba'i sdug bsngal spangs / /
ltos pa med par bag yangs spyod / /
rang dbang spyod cing chags med la / /
gang dang yang ni 'brel med pa / /
chog shes bde spyod gang yin pa / /
dbang pos kyang ni de rnyed dka' / /
de la sogs pa'i rnam pa yis / /
dben pa'i yon tan bsam byas nas / /
rnam rtog nye bar zhi ba dang / /
byang chub sems ni bsgom par bya / /
bdag dang gzhan du mnyam pa ni / /
dang po nyid du 'bad de bsgom / /
bde dang sdug bsngal mnyam pas na / /
thams cad bdag bzhin bsrung bar bya / /
lag pa la sogs dbye ba rnam mang yang / /
yongs su bsrung bya'i lus su gcig pa ltar / /
de bzhin 'gro ba tha dad bde sdug dag /
thams cad bdag bzhin bde ba 'dod mnyam gcig /
gal te bdag gi sdug bsngal gyis / /
gzhan gyi lus la mi gnod pa / /
de lta'ang de bdag sdug bsngal de / /
bdag tu zhen pas mi bzod nyid / /
de bzhin gzhan gyi sdug bsngal dag /
bdag la 'bab par mi 'gyur yang / /
de lta'ang de bdag sdug bsngal de / /
bdag tu zhen pas bzod par dka' / /
bdag gis gzhan gyi sdug bsngal bsal / /
sdug bsngal yin phyir bdag sdug bzhin / /
bdag gis gzhan la phan par bya / /
sems can yin phyir bdag lus bzhin / /
gang tshe bdag dang gzhan gnyi ga /
bde ba 'dod du mtshungs pa la / /
bdag dang khyad par ci yod na / /
gang phyir bdag gcig bde bar brtson / /
gang tshe bdag dang gzhan gnyi ga /
sdug bsngal mi 'dod mtshungs pa la / /
bdag dang khyad par ci yod na / /
gang phyir gzhan min bdag srung byed / /
gal te de la sdug bsngal bas / /
bdag la mi gnod phyir mi bsrung / /
ma 'ongs pa yi sdug bsngal yang / /
gnod mi byed na de ci bsrung / /
bdag gis de ni myong snyam pa'i / /
rnam par rtog de log pa ste / /
'di ltar shi ba'ang gzhan nyid la / /
skye ba yang ni gzhan nyid yin / /
gang tshe gang gi sdug bsngal gang / /
de ni de nyid kyis bsrungs na / /
rkang pa'i sdug bsngal lag pas min / /
ci phyir des ni de bsrung bya / /
gal te rigs pa min yang 'dir / /
bdag tu 'dzin pas 'jug ce na / /
bdag gzhan mi rigs gang yin te / /
ci nus par ni spang bya nyid / /
rgyud dang tshogs zhes bya ba ni / /
phreng ba dmag la sogs bzhin brdzun / /
sdug bsngal can gang de med pa / /
des 'di su zhig spang bar 'gyur / /
sdug bsngal bdag po med par ni / /
thams cad bye brag med pa nyid / /
sdug bsngal yin phyir de bsal bya / /
nges pas der ni ci zhig bya / /
ci phyir kun gyi sdug bsngal ni / /
bzlog par bya zhes brtsad du med / /
gal te bzlog na'ang thams cad bzlog /
de min bdag kyang sems can bzhin / /
snying rje sdug bsngal mang gyur pa / /
ci phyir nan gyis skyed ce na / /
'gro ba'i sdug bsngal bsam byas na / /
ji ltar snying rje sdug bsngal mang / /
gal te sdug bsngal gcig gis ni / /
sdug bsngal mang po med 'gyur na / /
brtse dang ldan pas sdug bsngal de / /
rang dang gzhan la bskyed bya nyid / /
des na me tog zla mdzes kyis / /
rgyal po'i gnod pa shes kyang ni / /
bdag gi sdug bsngal ma bsal te / /
mang po'i sdug bsngal zad 'gyur phyir / /
de ltar rgyud ni goms gyur pa / /
gzhan gyi sdug bsngal zhi dga' bas / /
pad+ma'i mtsho ru ngang pa ltar / /
mnar med pa yang 'jug par 'gyur / /
sems can rnam par grol ba na / /
dga' ba'i rgya mtsho gang yin pa / /
de nyid kyis ni chog min nam / /
thar pa 'dod pas ci zhig bya / /
de ltas gzhan gyi don byas kyang / /
rlom sems dang ni ngo mtshar med / /
gcig tu gzhan don la dga' bas / /
rnam smin 'bras bu'i re ba med / /
de bas ji ltar chung ngu na / /
mi snyan las kyang bdag bsrung ba / /
de bzhin gzhan la bsrung sems dang / /
snying rje'i sems ni de ltar bya / /
goms pa yis ni gzhan dag gi / /
khu ba khrag gi thigs pa la / /
dngos po med par gyur kyang ni / /
bdag go zhes ni shes pa ltar / /
de bzhin gzhan gyi lus la yang / /
bdag ces ci yi phyir mi gzung / /
bdag gi lus ni gzhan dag tu'ang / /
bzhag pa de ltar dka' ba med / /
bdag nyid skyon bcas gzhan la yang / /
yon tan rgya mtshor shes byas nas / /
bdag 'dzin yongs su dor ba dang / /
gzhan blang ba ni bsgom par bya / /
ji ltar lag pa la sogs pa / /
lus kyi yan lag yin 'dod ltar / /
de bzhin 'gro ba'i yan lag tu / /
ci phyir lus can rnams mi 'dod / /
ji ltar bdag med lus 'di la / /
goms pas bdag gi blo byung ba / /
de bzhin sems can gzhan la yang / /
goms pas bdag blo cis mi skye / /
de lta na ni gzhan gyi don / /
byas kyang ngo mtshar rlom mi 'byung / /
bdag nyid kyis ni zas zos nas / /
lan la re ba mi 'byung bzhin / /
de bas ji ltar chung ngu na / /
mi snyan las kyang bdag bsrung ba / /
de bzhin [(]'gre [,]'gro [)]la bsrung sems dang / /
snying rje'i sems ni goms par bya / /
de bas mgon po spyan ras gzigs / /
thugs rje chen pos 'gro ba yi / /
'khor gyi 'jigs pa bsal ba'i phyir / /
rang gi mtshan yang byin gyis brlabs / /
dka' las phyir ldog mi bya ste / /
'di ltar goms pa'i mthu yis ni / /
gang gi ming thos 'jigs pa yang / /
de nyid med na mi dgar 'gyur / /
gang zhig bdag dang gzhan rnams ni / /
myur du bskyab par 'dod pa des / /
bdag dang gzhan du brje bya ba / /
gsang ba'i dam pa spyad par bya / /
bdag lus gang la chags pa yis / /
'jigs gnas chung la 'jigs skye ba / /
'jigs pa skye ba'i lus de la / /
su zhig dgra bzhin sdang mi byed / /
lus gang bkres dang skom sogs nad / /
gso ba'i cho ga byed 'dod pas / /
bya dang nya dang ri dgas dag /
gsod par byed cing lam sgugs byed / /
gang zhig khe dang rim gro'i phyir / /
pha dang ma yang gsod byed cing / /
dkon mchog gsum gyi dkor brkus nas / /
des ni mnar med bsreg 'gyur na / /
mkhas pa su zhig lus de la / /
'dod cing bsrung dang mchod byed kyi / /
'di la su zhig dgra bzhin du / /
blta bar mi byed brnyas mi byed / /
gal te byin na ci spyad ces / /
bdag don sems pa 'dre yi tshul / /
gal te spyad na ci sbyin ces / /
gzhan don sems pa lha yi chos / /
bdag phyir gzhan la gnod byas na / /
dmyal la sogs par gdungs par 'gyur / /
gzhan phyir bdag la gnod byas na / /
phun sum tshogs pa thams cad 'thob / /
bdag nyid mtho bar 'dod pa des / /
ngan 'gro ngan dang glen par 'gyur / /
de nyid gzhan la spo byas na / /
bde 'gro rim gro 'thob par 'gyur / /
bdag gi don du gzhan bkol na / /
bran la sogs pa myong bar 'gyur / /
gzhan gyi don du bdag spyad na / /
rje dpon nyid sogs myong bar 'gyur / /
'jig rten bde ba ji snyed pa / /
de kun gzhan bde 'dod las byung / /
'jig rten sdug bsngal ji snyed pa / /
de kun rang bde 'dod las byung / /
mang du bshad lta ci zhig dgos / /
byis pa rang gi don byed dang / /
thub pa gzhan gyi don mdzad pa / /
'di gnyis kyi ni khyad par ltos / /
bdag bde gzhan gyi sdug bsngal dag /
yang dag brje ba ma byas na / /
sangs rgyas nyid du mi 'grub cing / /
'khor ba na yang bde ba med / /
'jig rten pha rol phar zhog gi /
bran g.yog las mi byed pa dang / /
rje dpon rngan pa mi ster ba'i / /
tshe 'di'i don yang 'grub mi 'gyur / /
mthong dang ma mthong bde 'grub pa'i / /
phun sum bde skyid yongs bor zhing / /
gzhan la sdug bsngal byas pa'i rgyus / /
rmongs pas sdug bsngal mi bzad len / /
'jig rten dag na 'tshe ba gang yod dang / /
'jigs dang sdug bsngal ji snyed yod gyur pa / /
de kun bdag tu 'dzin pa las byung na / /
'dre chen des ko bdag la ci zhig bya / /
bdag nyid yongs su ma btang na / /
sdug bsngal spang bar mi nus te / /
ji ltar me ni ma btang na / /
sreg pa spong bar mi nus bzhin / /
de ltar bdag gnod zhi ba dang / /
gzhan gyi sdug bsngal zhi bya'i phyir / /
bdag nyid gzhan la gtang bya dang / /
gzhan rnams bdag bzhin gzung bar bya / /
bdag ni gzhan gyi dbang gyur ces / /
yid khyod nges par shes gyis la / /
sems can kun don ma gtogs par / /
da ni khyod kyis gzhan mi bsam / /
gzhan dbang mig la sogs pa yis / /
rang don sgrub par rigs ma yin / /
de don mig la sogs pa yis / /
de la log par bya mi rigs / /
des na sems can gtsor bya ste / /
bdag gi lus la ci mthong ba / /
de dang de ni phrogs nas kyang / /
gzhan dag la ni phan par spyod / /
dman sogs bdag tu byas pa dang / /
gzhan nyid du ni bdag byas nas / /
rnam rtog med pa'i sems kyis su / /
phrag dog 'gran dang nga rgyal bsgom / /
'di ni bkur byas bdag ni min / /
'di bzhin bdag gis ma rnyed cing / /
'di ni bstod byas bdag la smod / /
'di bde bdag ni sdug bsngal la / /
bdag ni las rnams byed pa dang / /
'di ni bde ba nyid du gnas / /
'di ni 'jig rten la che dang / /
bdag dman yon tan med par grag /
yon tan med pas ci zhig bya / /
bdag kun yon tan ldan pa nyid / /
gang bas 'di dman de yod cing / /
gang bas bdag mchog de yang yod / /
tshul khrims lta ba gud sogs ni / /
nyon mongs stobs kyis bdag dbang min / /
ci nus bdag ni gso dgos te / /
gnod pa'ang bdag gis dang du blang / /
'on te bdag 'di'i gso bya min / /
ci phyir bdag la brnyas pa byed / /
bdag la de yi yon tan gyis / /
ci bya 'di bdag yon tan can / /
ngan 'gro gdug pa'i khar gnas pa / /
'gro la snying rje med par 'di / /
phyir la yon tan rlom pa yis / /
mkhas pa dag la bdo bar 'dod / /
bdag dang mnyam la bltas nas ni / /
gang gis rang nyid lhag bya'i phyir / /
bdag gi rnyed dang bkur sti ni / /
rtsod pa yis kyang nges par bsgrub / /
ci nas bdag gi yon tan ni / /
'jig rten kun la bsal ba dang / /
gzhan yang 'di yi yon tan gang / /
sus kyang thos par mi 'gyur bya / /
bdag gi skyon yang sba bya zhing / /
bdag ni mchod 'gyur 'di la min / /
bdag deng rnyed pa legs rnyed cing / /
bdag ni bkur 'gyur 'di la min / /
'di ni ma rungs byas pa la / /
yun ring bdag ni dga' bas lta / /
'gro ba kun gyi bzhad gad dang / /
phan tshun smod pa dag tu bya / /
nyon mongs 'di yang bdag dang ni / /
lhan cig tu ni 'gran ces grag /
'di dag thos dang shes rab bam / /
gzugs rigs nor gyis mnyam mam ci / /
de ltar kun la bsgrags pa yi / /
bdag gi yon tan thos nas ni / /
spu ldang dga' ba skye gyur pa'i / /
bde skyid la ni yongs su spyod / /
ci ste 'di la rnyed yod kyang / /
gal te nga yi las byed na / /
'di la 'tsho ba tsam byin nas / /
bdag gi stobs kyis de blang bya / /
'di ni bde las nyams bya zhing / /
bdag gi gnod dang rtag sbyar bya / /
'di yis brgya phrag thams cad du / /
'khor bar bdag la gnod pa byas / /
yid khyod rang don byed 'dod pas / /
bskal pa grangs med 'das gyur kyang / /
ngal ba chen po de lta bur / /
khyod kyis sdug bsngal 'ba' zhig bsgrubs / /
de ltar nges par gzhan dag gi /
don la rab tu 'jug gyis dang / /
thub pa'i bka' ni mi slu bas / /
de yi yon tan phyis mthong 'gyur / /
gal te khyod kyis snga dus su / /
las 'di byas par gyur na ni / /
sangs rgyas phun sum bde min pa / /
gnas skabs 'di 'drar 'gyur mi srid / /
de bas 'di ltar gzhan dag gi /
khu ba khrag gi thigs pa la / /
khyod kyis ngar 'dzin byas pa ltar / /
de bzhin gzhan la'ang goms par gyis / /
gzhan gyi rtog chen byas nas ni / /
bdag gi lus la ci snang ba / /
de dang de nyid phrogs byas nas / /
khyod kyis gzhan la phan pa spyod / /
bdag skyid gzhan ni mi skyid la / /
bdag mtho gzhan ni dma' ba dang / /
bdag ni phan byed gzhan min zhes / /
bdag la phrag dog cis mi byed / /
bdag ni bde dang bral gyis te / /
gzhan gyi sdug bsngal bdag la sbyor / /
gang tshe 'di ni ci byed ces / /
bdag gi skyon la brtag par gyis / /
gzhan gyis nyes pa byas pa yang / /
rang gi skyon du bsgyur byos la / /
bdag gi nyes pa chung byas kyang / /
skye bo mang la rab tu shogs / /
gzhan gyi grags pa lhag brjod pas / /
rang gi grags pa zil gyis non / /
bdag ni bran gyi tha ma ltar / /
don rnams kun la bkol bar gyis / /
'di ni skyon can rang bzhin te / /
glo bur yon tan chas mi bstod / /
'di yi yon tan ci nas kyang / /
'gas kyang mi shes de ltar gyis / /
mdor na bdag gi don gyi phyir / /
khyod kyis gzhan la gnod byas gang / /
gnod de sems can don gyi phyir / /
bdag nyid la ni 'bab par gyis / /
'di ni gnya' drag 'gyur tshul du / /
shed bskyed par ni mi bya ste / /
bag ma gsar pa'i tshul bzhin du / /
ngo tsha 'jigs dang bsdams te bzhag /
de bya de ltar gnas bya zhing / /
de ltar khyod kyis mi bya ba / /
de ltar 'di ni dbang bya ste / /
de las 'das na tshar gcad bya / /
'on te de ltar gdams kyang ni / /
sems khyod de ltar mi byed na / /
khyod la nyes pa kun bsten pas / /
khyod nyid tshar gcad bya bar zad / /
khyod kyis kho bo gar brlag pa'i / /
sngon gyi dus de gzhan yin te / /
ngas mthong nga khyod gang du 'gro / /
khyod kyi dregs pa kun gzhom bya / /
da dung bdag la rang gi don / /
yod snyam sems pa de dor cig /
bdag gis gzhan la khyod btsong gis / /
skyo bar ma sems zho sha phul / /
gal te bag med gyur nas khyod / /
sems can rnams la ma byin na / /
khyod kyis kho bo dmyal ba yi / /
srung ma rnams la byin du nges / /
de ltar khyod kyis re lta zhig /
kho bo byin pas yun rings sdug /
nga ni khon rnams dran byas te / /
khyod kyis rang don sems pa gzhom / /
de ste bdag ni dga' 'dod na / /
rang la bdag gis dgar mi bya / /
de ste bdag ni bsrung 'dod na / /
gzhan dag rtag tu bsrung bar bya / /
ji lta ji ltar lus 'di ni / /
yongs su skyong bar byed gyur pa / /
de lta de ltar shin tu ni / /
bze re can gyur nyid du ltung / /
de ltar lhung ba de yi yang / /
'dod pa sa 'di thams cad kyis / /
rdzogs par nus pa yod min na / /
de yi 'dod pa sus byed nus / /
nus med 'dod pa nyon mongs dang / /
bsam pa nyams pa'ang skye bar 'gyur / /
gang zhig kun la ltos med pa / /
de yi phun tshogs zad mi shes / /
de bas lus kyi 'dod pa ni / /
'phel phyir skabs dbye mi bya ste / /
gang zhig yid 'ong mi 'dzin pa / /
de ni dngos po bzang po yin / /
tha mar thal ba'i mthar gtugs shing / /
mi g.yo gzhan gyis bskyod bya ba / /
mi gtsang gzugs ni mi bzad pa / /
'di la ci phyir bdag tu 'dzin / /
gson nam yang na shi yang bla'i / /
bdag la 'khrul 'khor 'dis ci bya / /
bong sogs 'di khyad ci yod na / /
kyi hud nga rgyal sel mi byed / /
lus kyi kha ta byas pa yis / /
don med sdug bsngal nyer bsags nas / /
rjes su chags dang khong khro ba / /
shing mtshungs 'di la ci zhig bya / /
bdag gis 'di ltar bskyangs pa'am / /
bya rgod sogs kyis zos kyang rung / /
chags med zhe sdang yod min na / /
ci ste de la chags par byed / /
gang zhig smod pas khro ba dang / /
gang zhig bstod pas mgu 'gyur ba / /
gal te de nyid shes med na / /
bdag gis gang gi ngal ba byas / /
gang zhig lus 'di 'dod 'gyur ba / /
de dang bdag bshes yin zhe na / /
thams cad rang gi lus 'dod pas / /
de la bdag go cis mi dga' / /
de bas bdag gis chags med par / /
'gro la phan phyir lus gtang bya / /
des na 'di la nyes mang yang / /
las kyi spyad bzhin gzung bar bya / /
de bas byis pa'i spyod pas chog /
bdag gis mkhas pa'i rjes bsnyags te / /
bag yod gtam ni dran byas nas / /
gnyid dang rmugs pa bzlog par bya / /
rgyal sras thugs rje che rnams ltar / /
rigs pa'i sran ni gzugs bya ste / /
nyin mtshan phyad par ma 'bad na / /
bdag gi sdug bsngal nam mthar phyin / /
de bas sgrib pa bsal ba'i phyir / /
log pa'i lam las sems blan te / /
yang dag dmigs la rtag par yang / /
bdag gis mnyam par gzhag par bya / /
byang chub sems dpa'i spyod pa la 'jug pa las / /
bsam gtan bstan pa zhes bya ba ste le'u brgyad pa'o // //
yan lag 'di dag thams cad ni / /
thub pas shes rab don du gsungs /
de yi phyir na sdug bsngal dag /
zhi bar 'dod pas shes rab bskyed / /
kun rdzob dang ni don dam ste / /
'di ni bden pa gnyis su 'dod / /
don dam blo yi spyod yul min / /
blo ni kun rdzob yin par brjod / /
de la 'jig rten rnam gnyis mthong / /
rnal 'byor pa dang phal pa'o / /
de la 'jig rten phal pa ni / /
rnal 'byor 'jig rten gyis gnod cing / /
rnal 'byor pa yang blo khyad kyis / /
gong ma gong ma rnams kyis gnod / /
gnyi ga yang ni 'dod pa'i dpes / /
'bras bu'i don du ma dpyad phyir /
'jig rten pa yis dngos mthong zhing / /
yang dag nyid du'ang rtog byed kyi / /
sgyu ma lta bur min pas 'dir / /
rnal 'byor pa dang 'jig rten rtsod / /
gzugs sogs mngon sum nyid kyang ni / /
grags pas yin gyi tshad mas min / /
de ni mi gtsang la sogs la / /
gtsang sogs grags pa bzhin du brdzun / /
'jig rten gzhug pa'i don du ni / /
mgon pos dngos bstan de nyid du / /
de dag skad cig ma nyid min / /
kun rdzob tu yang 'gal zhe na / /
rnal 'byor kun rdzob nyes med de / /
'jig rten la ltos de nyid mthong / /
gzhan du bud med mi gtsang bar / /
nges rtog 'jig rten gyis gnod 'gyur / /
sgyu 'dra'i rgyal las bsod nams ni / /
ji ltar dngos yod la ji bzhin / /
gal te sems can sgyu 'dra na / /
shi nas ji ltar skye zhe na / /
ji srid rkyen rnams 'tshogs gyur pa / /
de srid sgyu ma'ang 'byung bar 'gyur / /
rgyun ring tsam gyis ji ltar na / /
sems can bden par yod pa yin / /
sgyu ma'i skyes bu bsad sogs la / /
sems med phyir na sdig med de / /
sgyu ma'i sems dang ldan pa la / /
bsod nams dang ni sdig pa 'byung / /
sngags sogs rnams la nus med phyir / /
sgyu ma'i sems ni 'byung ba med / /
sna tshogs rkyen las byung ba yi / /
sgyu ma de yang sna tshogs nyid / /
rkyen gcig gis ni kun nus pa / /
gang na yang ni yod ma yin / /
gal te don dam mya ngan 'das / /
'khor ba kun rdzob de lta na / /
sangs rgyas kyang ni 'khor 'gyur bas / /
byang chub spyod pas ci zhig bya / /
rkyen rnams rgyun ni ma chad na / /
sgyu ma'ang ldog par mi 'gyur gyi / /
rkyen rnams rgyun ni chad pas na / /
kun rdzob tu yang mi 'byung ngo / /
gang tshe 'khrul pa'ang yod min na / /
sgyu ma gang gis dmigs par 'gyur / /
gang tshe khyod la sgyu ma nyid / /
med na'ang de tshe ci zhig dmigs / /
gal te de nyid du gzhan yod / /
rnam pa de ni sems nyid yin / /
gang tshe sems nyid sgyu ma na / /
de tshe gang zhig gang gis mthong / /
'jig rten gyi ni mgon pos kyang / /
sems kyis sems mi mthong zhes gsungs / /
ral gri so ni rang la rang / /
ji ltar mi gcod de bzhin yid / /
ji ltar mar me rang gi dngos / /
yang dag gsal bar byed bzhin na / /
mar me gsal bar bya min te / /
gang phyir mun gyis bsgribs pa med / /
shel bzhin sngon po sngo nyid la / /
gzhan la ltos pa yod ma yin / /
de bzhin 'ga' zhig gzhan la ni / /
ltos dang ltos med pa yang mthong / /
sngo nyid min la sngon por de / /
bdag gis bdag nyid byas pa med / /
mar me gsal bar byed do zhes / /
shes pas shes te rjod byed na / /
blo ni gsal ba nyid yin zhes / /
gang gis shes nas de skad brjod / /
gang tshe 'gas kyang mthong min na / /
gsal ba'am ni mi gsal ba / /
mo gsham bu mo'i 'gying bag bzhin / /
de na brjod kyang don med do / /
gal te rang rig yod min na / /
rnam shes dran par ji ltar 'gyur / /
gzhan myong ba na 'brel pa las / /
dran 'gyur byi ba'i dug bzhin no / /
rkyen gzhan dag dang ldan pa ni / /
mthong phyir rang nyid rab gsal na / /
grub pa'i mig sman sbyor ba las / /
bum mthong mig sman nyid 'gyur min / /
ji ltar mthong thos shes pa dag /
'dir ni dgag par bya min te / /
'dir ni sdug bsngal rgyur gyur pa / /
bden par rtog pa bzlog bya yin / /
sems las sgyu ma gzhan min zhing / /
gzhan min par yang mi rtag na / /
dngos na ji ltar de gzhan min / /
gzhan min zhe na dngos por med / /
ji ltar sgyu ma bden min yang / /
blta bya de bzhin lta byed yid / /
gal te 'khor ba dngos rten can / /
de ni gzhan du mkha' 'drar 'gyur / /
dngos med dngos la brten pas na / /
byed dang ldan par ji ltar 'gyur / /
khyod kyi sems ni grogs med pa / /
gcig pu nyid du 'gyur ba yin / /
gang tshe sems ni gzung bral ba / /
de tshe thams cad de bzhin gshegs / /
de lta na yang sems tsam du / /
brtags la yon tan ci zhig yod / /
sgyu ma lta bur shes na yang / /
ji ltar nyon mongs ldog 'gyur te / /
gang tshe sgyu ma'i bud med la / /
de byed nyid kyang chags skye 'gyur / /
de byed pa ni shes bya la / /
nyon mongs bag chags ma spangs pa / /
des na de mthong ba na de / /
stong nyid bag chags nyam chung nyid / /
stong nyid bag chags goms pas ni / /
dngos po'i bag chags spong 'gyur zhing / /
ci yang med ces goms pas ni / /
de yang phyi nas spong bar 'gyur / /
gang tshe gang zhig med do zhes / /
brtag bya'i dngos po mi dmigs pa / /
de tshe dngos med rten bral ba / /
blo yi mdun na ji ltar gnas / /
gang tshe dngos dang dngos med dag /
blo yi mdun na mi gnas pa / /
de tshe rnam pa gzhan med pas / /
dmigs pa med par rab tu zhi / /
yid bzhin nor bu dpag bsam shing / /
ji ltar re ba yongs skong ba / /
de bzhin gdul bya smon lam gyi / /
dbang gis rgyal ba'i skur snang ngo / /
dper na nam mkha' lding gi ni / /
mchod sdong bsgrubs nas 'das gyur pa / /
de 'das yun ring lon yang de / /
dug la sogs pa zhi byed bzhin / /
byang chub spyod pa'i rjes mthun pas / /
rgyal ba'i mchod sdong sgrub pa yang / /
byang chub sems dpa' mya ngan las / /
'das kyang don rnams thams cad mdzad / /
sems med pa la mchod byas pas / /
ji ltar 'bras bur ldan par 'gyur / /
gang phyir bzhugs pa'am mya ngan 'das / /
mtshungs pa nyid du bshad phyir ro / /
kun rdzob bam ni de nyid du'ang / /
rung ste der 'bras lung las yin / /
dper na bden pa'i sangs rgyas la / /
ji ltar 'bras bur bcas pa bzhin / /
bden pa mthong bas grol 'gyur gyi / /
stong nyid mthong bas ci zhig bya / /
gang phyir lung las lam 'di ni / /
med par byang chub med par gsungs / /
gal te theg chen ma grub na / /
khyod kyi lung ni ji ltar grub / /
gang phyir gnyis ka la 'di grub / /
dang po khyod la 'di ma grub / /
rkyen gang gis ni der yid ches / /
de ni theg chen la yang mtshungs / /
gzhan gnyis 'dod pas bden na ni / /
rig byed sogs kyang bden par 'gyur / /
theg chen rtsod bcas phyir zhe na / /
lung la mu stegs pa rnams dang / /
lung gzhan la yang rang gzhan dag /
rtsod bcas yin phyir dor byar 'gyur / /
bstan rtsa dge slong nyid yin na / /
dge slong nyid kyang dka' bar gnas / /
sems ni dmigs dang bcas rnams kyi / /
mya ngan 'das pa'ang dka' bar gnas / /
nyon mongs spangs pas grol na de'i / /
de ma thag tu der 'gyur ro / /
nyon mongs med kyang de dag la / /
las kyi nus pa mthong ba yin / /
re zhig nyer len sred pa ni / /
med ces nges pa nyid ce na / /
sred de nyon mongs can min yang / /
kun rmongs bzhin du ci ste med / /
tshor ba'i rkyen gyis sred pa yin / /
tshor ba de dag la yang yod / /
dmigs pa dang ni bcas pa'i sems / /
'ga' zhig la ni gnas par 'gyur / /
stong nyid dang ni bral ba'i sems / /
'gags pa slar yang skye 'gyur te / /
'du shes med pa'i snyoms 'jug bzhin / /
des na stong nyid bsgom par bya / /
ngag gang mdo sde la 'jug de / /
gal te sangs rgyas gsungs 'dod na / /
theg chen phal cher khyed cag gi /
mdo dang mtshungs 'dod min nam ci / /
gal te ma gtogs gcig gis ni / /
thams cad skyon dang bcas 'gyur na / /
mdo mtshungs gcig gis thams cad ni / /
rgyal bas gsungs pa cis ma yin / /
ngag gang 'od srungs chen po la / /
sogs pas gting dpogs ma gyur pa / /
de ni khyod kyis ma rtogs pas / /
gzung bya min par su zhig byed / /
rmongs pas sdug bsngal can don du / /
chags dang 'jigs mtha' las grol ba / /
'khor bar gnas pa grub 'gyur ba / /
'di ni stong nyid 'bras bu yin / /
de ltar stong pa nyid phyogs la / /
sun 'byin pa ni 'thad ma yin / /
des na the tshom mi za bar / /
stong pa nyid ni bsgom par bya / /
nyon mongs shes bya'i sgrib pa yi / /
mun pa'i gnyen po stong pa nyid / /
myur du thams cad mkhyen 'dod pas / /
de ni ji ltar sgom mi byed / /
dngos gang sdug bsngal skyed byed pa / /
de las skrag pa skye 'gyur na / /
stong nyid sdug bsngal zhi byed pa / /
de la 'jigs pa ji ltar skye / /
gal te bdag 'ga' yod na ni / /
ci yang rung las 'jigs 'gyur na / /
bdag nyid 'ga' yang yod min pas / /
'jigs par 'gyur ba su zhig yin / /
so dang skra sen bdag ma yin / /
bdag ni rus pa khrag ma yin / /
snabs min bad kan ma yin te / /
chu ser dang ni rnag kyang min / /
bdag ni zhag dang rdul min te / /
glo mchin dag kyang bdag ma yin / /
nang khrol gzhan yang bdag min te / /
bdag ni phyi sa gcin ma yin / /
sha dang pags pa bdag min te / /
drod dang rlung yang bdag ma yin / /
bu ga bdag min rnam kun du / /
rnam shes drug kyang bdag ma yin / /
gal te sgra yi shes rtag na / /
thams cad tshe na sgra 'dzin 'gyur / /
shes bya med na ci zhig rig /
gang gis shes pa zhes rjod byed / /
gal te shes med shes yin na / /
shing yang shes par thal bar 'gyur / /
des na shes bya nyer gnas pa / /
med par shes pa med ces nges / /
de nyid kyis ni gzugs shes na / /
de tshe thos pa'ang ci ste min / /
gal te sgra mi nye phyir na / /
des na de yi shes pa'ang med / /
sgra 'dzin rang bzhin gang yin pa / /
de gzugs 'dzin par ji ltar 'gyur / /
gcig ni pha dang bu nyid du / /
brtags yin yang dag nyid min te / /
'di ltar snying stobs rdul dang ni / /
mun pa bu min pha yang min / /
de ni sgra 'dzin dang ldan pa'i / /
rang bzhin du ni mthong ma yin / /
gar mkhan lta bur tshul gzhan gyis / /
de nyid mthong na de rtag min / /
gal te tshul gzhan de nyid na / /
gcig nyid de ni sngon med gcig /
gal te tshul gzhan bden min na / /
de yi rang gi rang bzhin smros / /
shes nyid ce na de lta na / /
skyes kun gcig tu thal bar 'gyur / /
sems pa sems med de dag kyang / /
gcig 'gyur gang phyir yod nyid mtshungs / /
gang tshe bye brag phyin ci log /
de tshe 'bra ba'i rten gang yin / /
sems med pa yang bdag min te / /
sems med nyid phyir bum sogs bzhin / /
'on te sems dang ldan pa'i phyir / /
shes na mi shes 'jig par thal / /
ji ste bdag la 'gyur med na / /
sems pas de la ci zhig byas / /
de ltar shes med bya bral ba / /
nam mkha' bdag tu byas par 'gyur / /
gal te bdag ni yod min na / /
las 'bras 'brel pa rigs min te / /
las byas nas ni zhig pas na / /
su yi las su 'gyur zhe na / /
bya ba 'bras bzhi tha dad dang / /
de bdag byed pa med par yang / /
yu bu gnyi ga la grub pas / /
'dir brtsad don med ma yin nam / /
rgyu ldan 'bras bu dang bcas zhes / /
mthong ba 'di ni srid ma yin / /
rgyud gcig la ni brten nas su / /
byed po spyod po zhes byar bstan / /
'das dang ma 'ongs pa yi sems / /
bdag min de ni med pa'i phyir / /
'on te skyes sems bdag yin na / /
de zhig na yang bdag med do / /
dper na chu shing sdong po dag /
cha shas phye na 'ga' med pa / /
de bzhin rnam par dpyad pa yis / /
btsal na bdag kyang yang dag min / /
gal te sems can yod min na / /
su la snying rje bya zhe na / /
'bras bu'i don du khas blangs pa'i / /
rmongs pas brtags pa gang yin pa'o / /
sems can med 'bras su yi yin / /
bden te 'on kyang rmongs las 'dod / /
sdug bsngal nye bar zhi don du / /
'bras bu'i rmongs pa bzlog mi bya / /
sdug bsngal rgyu yi nga rgyal ni / /
bdag tu rmongs pas 'phel bar 'gyur / /
de las kyang bzlog med ce na / /
bdag med bsgom pa mchog yin no / /
lus ni rkang pa byin pa min / /
brla dang rked pa'ang lus ma yin / /
lto dang rgyab kyang lus min te / /
brang dang dpung pa'ang lus ma yin / /
rtsib logs lag pa'ang lus min te / /
mchan khung phrag pa'ang lus ma yin / /
nang khrol rnams kyang de min la / /
mgo dang mgrin pa'ang lus min na / /
'di la lus ni gang zhig yin / /
gal te lus 'di thams cad la / /
phyogs re yis ni gnas gyur na / /
cha rnams cha la gnas gyur mod / /
de rang nyid ni gang la gnas / /
gal te bdag nyid kun gyi lus / /
lag sogs rnams la gnas na ni / /
lag sogs de dag ji snyed pa / /
de snyed kyi ni lus su 'gyur / /
phyi dang nang na lus med na / /
ji ltar lag sogs la lus yod / /
lag sogs rnams las gzhan med na / /
de ni ji ltar yod pa yin / /
des na lus med la sogs la / /
rmongs pa yis ni lus blor 'gyur / /
dbyibs su bkod pa'i khyad par gyis / /
tho yor la ni mi blo bzhin / /
ji srid rkyen tshogs de srid du / /
lus ni skyes bu ltar snang ba / /
de bzhin ji srid lag sogs la / /
de yod de srid de lus snang / /
de bzhin sor mo'i tshogs yin phyir / /
lag pa'ang gang zhig yin par 'gyur / /
de yang tshigs kyi tshogs yin phyir / /
tshigs kyang rang gi cha phye bas / /
cha yang rdul du phye bas te / /
rdul de'ang phyogs cha'i dbye ba yis / /
phyogs dbye'ang cha shas dang bral phyir / /
mkha' bzhin des na rdul yang med / /
de ltar rmi lam lta bu yi / /
gzugs la dpyod ldan su zhig chags / /
gang tshe de ltar lus med pa / /
de tshe skyes gang bud med gang / /
sdug bsngal de nyid du yod na / /
ci ste rab dga' la mi gnod / /
bden mya ngan gdung sogs la / /
zhim sogs ci ste dga' mi byed / /
stobs dang ldan pas zil mnan phyir / /
gal te de myong ma yin na / /
gang zhig nyams myong bdag nyid min / /
de na tshor ba ji ltar yin / /
sdug bsngal phra mo nyid du yod / /
'di yi rags pa bsal min nam / /
de ni de las gzhan dga' tsam / /
zhe na phra nyid de yang de'i / /
gal te 'gal rkyen skyes pas na / /
sdug bsngal skyes pa min na ni / /
tshor bar rtog pa mngon zhen nyid / /
yin zhes bya bar grub min nam / /
de nyid phyir na 'di yi ni / /
gnyen po rnam dpyod 'di bsgom ste / /
rnam brtags zhing las byung ba yi / /
bsam gtan rnal 'byor pa yi zas / /
gal te dbang don par bcas na / /
de dag gang du phrad par 'gyur / /
bar med na yang gcig nyid de / /
gang zhig gang dang phrad par 'gyur / /
rdul phran rdul phran la 'jug med / /
de ni skabs med mnyam pa yin / /
ma zhugs pa la 'dre med cing / /
ma 'dres pa la phrad pa med / /
cha med pa la'ang phrad pa zhes / /
bya ba ji ltar 'thad par 'gyur / /
phrad pa dang ni cha med par / /
gal te mthong na bstan par gyis / /
rnam shes lus med pa la ni / /
phrad pa 'thad pa ma yin nyid / /
tshogs pa'ang dngos po med phyir te / /
sngar ni ji ltar rnam dpyad bzhin / /
de ltar reg pa yod min na / /
tshor ba gang las 'byung bar 'gyur / /
ngal 'di ci yi don du yin / /
gang gis gang la gnod par 'gyur / /
gang tshe tshor po 'ga' med cing / /
tshor ba'ang yod pa ma yin pa / /
de tshe gnas skabs 'di mthong nas / /
sred pa ci phyir ldog mi 'gyur / /
mthong ba 'am ni reg pa yang / /
rmi lam sgyu 'dra'i bdag nyid kyis / /
sems dang lhan cig skyes pa'i phyir / /
tshor ba de yis mthong ma yin / /
sngar dang phyi mar skyes pas kyang / /
dran par 'gyur gyi myong ma yin / /
rang gis bdag nyid myong min la / /
gzhan dag gis kyang myong ma yin / /
tshor po 'ga' yang yod min te / /
des na tshor ba de nyid min / /
de ltar bdag med tshogs 'di la / /
'di yis ci ste gnod par bya / /
yid ni dbang rnams la mi gnas / /
gzugs sogs la min bar na'ang min / /
nang yang sems min phyi min zhing / /
gzhan du yang ni rnyed ma yin / /
gang zhig lus min gzhan du min / /
'dres min logs su'ang 'gar med pa / /
de ni cung zad min de'i phyir / /
sems can rang bzhin mya ngan 'das / /
shes bya las sngar shes yod na / /
de ni ci la dmigs nas skye / /
shes dang shes bya lhan cig na / /
de ni ci la dmigs nas skye / /
'on te shes bya'i phyis yod na / /
de tshe shes pa gang las skye / /
de ltar chos rnams thams cad kyi / /
skye ba rtogs par 'gyur ma yin / /
gal te de ltar kun rdzob med / /
de la bden gnyis ga la yod / /
de yang kun rdzob gzhan gyis na / /
sems can mya ngan ga la 'da' / /
'di ni gzhan sems rnam rtog ste / /
de ni rang gi kun rdzob min / /
phyis de nges na de yod de / /
min na kun rdzob med pa nyid / /
rtog dang brtag par bya ba dag /
gnyis po phan tshun brten pa yin / /
ji ltar grags pa la brten nas / /
rnam par dpyad pa thams cad brjod / /
gang tshe rnam par dpyad pa yi / /
rnam dpyod kyis ni dpyod byed na / /
de tshe rnam dpyod de yang ni / /
rnam dpyod phyir na thug pa med / /
dpyad bya rnam par dpyad byas na / /
rnam dpyod la ni rten yod min / /
rten med phyir na mi skye ste / /
de yang mya ngan 'das par brjod / /
gang gi ltar na 'di gnyis bden / /
de nyid shin tu dka' bar gnas / /
gal te shes dbang las don grub / /
shes yod nyid la rten ci yod / /
'on te shes bya las shes grub / /
shes bya yod la rten ci yod / /
de ste phan tshun dbang gis yod / /
gnyi ga yang ni med par 'gyur / /
gal te bu med pha min na / /
bu nyid gang las byung ba yin / /
bu med par ni pha med pa / /
de bzhin de gnyis med pa nyid / /
myu gu sa bon las skye zhing / /
sa bon de nyid kyis rtogs bzhin / /
shes bya las skyes shes pa yis / /
de yod pa ni cis mi rtogs / /
myu gu las gzhan shes pa yis / /
sa bon yod ces rtogs 'gyur na / /
gang phyir shes bya de rtogs pa / /
shes pa yod nyid gang las rtogs / /
re zhig 'jig rten mngon sum gyis / /
rgyu rnams thams cad mthong ba yin / /
pad+ma'i sdong bu sogs dbye ni / /
rgyu yi dbye bas bskyed pa yin / /
rgyu dbye gang gis byas zhe na / /
sngar gyi rgyu dbye nyid las so / /
ci phyir rgyu yis 'bras skyed nus / /
sngar gyi rgyu yi mthu nyid las / /
dbang phyug 'gro ba'i rgyu yin na / /
re zhig dbang phyug gang yin smros / /
'byung rnams zhe na de lta mod / /
ming tsam la yang ci zhig ngal / /
'on kyang sa sogs du ma dang / /
mi rtag g.yo med lha min zhing / /
'gom bya nyid dang mi gtsang bas / /
de ni dbang phyug nyid ma yin / /
dbang phyug mkha' min g.yo med phyir / /
bdag min sngar ni bkag zin phyir / /
bsam min pa yi byed po yang / /
bsam min brjod pas ci zhig bya / /
des bskyed 'dod pa'ang gang zhig yin / /
bdag ni de dang sa sogs dang / /
dbang phyug ngo bo'ang rtag min nam / /
shes pa shes bya las skye dang / /
thog med bde sdug las las yin / /
de yis gang zhig bskyed pa smros / /
rgyu la thog ma yod min na / /
'bras bu'i thog ma ga la yod / /
rtag tu ci phyir byed min te / /
de ni gzhan la ltos pa min / /
des byas min gzhan yod min na / /
des 'di gang la ltos par 'gyur / /
gal te ltos na tshogs pa nyid / /
rgyu yin 'gyur gyi dbang phyug min / /
tshogs na mi skye dbang med cing / /
de med par ni skye dbang med / /
gal te dbang phyug mi 'dod bzhin / /
byed na gzhan gyi dbang du thal / /
'dod na'ang 'dod la rag las 'gyur / /
byed na'ang dbang phyug ga la yin / /
gang dag rdul phran rtag smra ba / /
de dag kyang ni sngar bzlog zin / /
gtso bo rtag pa 'gro ba yi / /
rgyu yin par ni grangs can 'dod / /
snying stobs rdul dang mun pa zhes / /
bya ba'i yon tan mnyam gnas ni / /
gtso bo zhes byar rab brjod de / /
mi mnyam 'gro ba yin par brjod / /
gcig la rang bzhin gsum nyid ni / /
rigs min des na de yod min / /
de bzhin yon tan yod min te / /
de yang so sor rnam gsum phyir / /
yon tan med na sgra sogs kyang / /
yod nyid shin tu rgyang ring 'gyur / /
sems med gos la sogs pa la / /
bde sogs yod pa srid pa'ang min / /
dngos rnams de rgyu'i rang bzhin na / /
dngos po rnam dpyad ma zin nam / /
khyod kyi rgyu yang bde sogs nyid / /
de las snam sogs 'byung ba'ang med / /
snam sogs las ni bde sogs yin / /
de med phyir na bde sogs med / /
bde sogs rtag pa nyid du yang / /
nam yang dmigs pa yod ma yin / /
bde sogs gsal ba yod nyid na / /
myong ba ci phyir 'dzin ma yin / /
de nyid phra mor gyur na de / /
rags dang phra ba'ang ji ltar yin / /
rags pa dor nas phra gyur pas / /
phra rags de dag mi rtag nyid / /
de bzhin dngos po thams cad ni / /
mi rtag nyid du cis mi 'dod / /
rags pa bde las gzhan min na / /
bde ba gsal ba mi rtag nyid / /
gal te med pa 'ga' yang ni / /
skye min med phyir zhes 'dod na / /
gsal ba med pa skye bar ni / /
khyod mi 'dod kyang gnas pa nyid / /
gal te rgyu la 'bras gnas na / /
zan za mi gtsang za bar 'gyur / /
ras kyi rin gyis ras bal gyi / /
sa bon nyos la bgo bar gyis / /
'jig rten rmongs pas ma mthong na / /
de nyid shes kyis bzhag de nyid / /
shes de 'jig rten la yang ni / /
yod pas ci ste mthong ma yin / /
'jig rten tshad ma nyid min na / /
gsal ba mthong ba'ang bden ma yin / /
gal te tshad ma tshad min na / /
des gzhal brdzun par mi 'gyur ram / /
de nyid du na stong pa nyid / /
sgom pa de phyir mi 'thad 'gyur / /
brtags pa'i dngos la ma reg par / /
de yi dngos med 'dzin ma yin / /
de phyir brdzun pa'i dngos gang yin / /
de yi dngos med gsal bar brdzun / /
des na rmi lam bu shi la / /
de med snyam pa'i rnam rtog ni / /
de yod rnam par rtog pa yi / /
gegs yin de yang brdzun pa yin / /
de bas de ltar rnam dpyad pas / /
'ga' yang rgyu med yod ma yin / /
so so ba'am 'dus pa yi / /
rkyen rnams la yang gnas ma yin / /
gzhan nas 'ongs pa'ang ma yin la / /
gnas pa ma yin 'gro ma yin / /
rmongs pas bden par gang byas 'di / /
sgyu ma las ni khyad ci yod / /
sgyu mas sprul pa gang yin dang / /
rgyu rnams kyis ni gang sprul pa / /
de ni gang nas 'ongs gyur cing / /
gang du 'gro ba'ang brtag par gyis / /
gang zhig gang ni nye ba yis / /
mthong gyur de med na min pa / /
bcos su gzugs brnyan dang mtshungs pa / /
de la bden nyid ji ltar yod / /
dngos po yod par gyur pa la / /
rgyu yis dgos pa ci zhig yod / /
'on te de ni med na yang / /
rgyu yis dgos pa ci zhig yod / /
bye ba brgya phrag rgyu yis kyang / /
dngos po med pa bsgyur du med / /
gnas skabs de dngos ji ltar yin / /
dngos 'gyur gzhan yang gang zhig yin / /
med tshe dngos yod srid min na / /
dngos po yod par nam zhig 'gyur / /
dngos po skyes par ma gyur par / /
dngos med de ni 'bral mi 'gyur / /
dngos med dang ni ma bral na / /
dngos po yod pa'i skabs mi srid / /
dngos po'ang med par 'gyur min te / /
rang bzhin gnyis su thal 'gyur phyir / /
de ltar 'gag pa yod min zhing / /
dngos po'ang yod min de yi phyir / /
'gro ba 'di dag thams cad ni / /
rtag tu ma skyes ma 'gags nyid / /
'gro ba rmi lam lta bu ste / /
rnam par dpyad na chu shing 'dra / /
mya ngan 'das dang ma 'das pa'ang / /
de nyid du na khyad par med / /
de ltar stong pa'i dngos rnams la / /
thob pa ci yod shor ci yod / /
gang gis rim gro byas pa'am / /
yongs su brnyas pa'ang ci zhig yod / /
bde ba'ang sdug bsngal gang las yin / /
mi dgar ci yod dgar ci yod / /
de nyid du ni btsal byas na / /
gang zhig sred cing gang la sred / /
dpyad na gson po'i 'jig rten 'di / /
gang zhig 'dir ni 'chi 'gyur te / /
'byung 'gyur gang yin byung gyur gang / /
gnyen dang bshes kyang gang zhig yin / /
thams cad nam mkha' 'dra bar ni / /
bdag 'dras yongs su gzung bar gyis / /
bdag nyid bde bar 'dod rnams ni / /
'thab dang spro ba'i rgyu dag gis / /
rab tu 'khrug dang dga' bar byed / /
mya ngan 'bad rtsol rtsod pa dang / /
phan tshun gcod dang 'bigs pa dang / /
sdig dag gis ni tshegs chen 'tsho / /
bde 'gror yang dang yang 'ongs te / /
bde ba mang po spyad spyad nas / /
shi nas ngan song sdug bsngal ni / /
yun ring mi bzad rnams su ltung / /
srid pa na ni g.yang sa mang / /
der ni de nyid min 'di 'dra / /
der yang phan tshun 'gal bas na / /
srid na de nyid 'di 'dra med / /
de yang dpe med mi bzad pa'i / /
sdug bsngal rgya mtsho mtha' las 'das / /
der ni de ltar stobs chung zhing / /
der ni tshe yang thung ba nyid / /
der yang gson dang nad med kyi / /
byed dang bkres na'i ngal ba dang / /
gnyid dang 'tshe dang de bzhin du / /
byis dang 'grogs pa don med kyis / /
tshe ni don med myur 'da' yi / /
rnam dpyod shin tu rnyed par dka' / /
der yang rnam g.yeng goms pa ni / /
bzlog pa'i thabs ni ga la yod / /
der yang ngan song chen por ni / /
ltung phyir bdud ni brtson par byed / /
der ni log pa'i lam mang zhing / /
the tshom las kyang brgal dka' ste / /
slar yang dal ba rnyed dka' zhing / /
sangs rgyas 'byung rnyed shin tu dka' / /
nyon mongs chu bo spang dka' ste / /
e ma sdug bsngal brgyud par gyur / /
de ltar shin tu sdug bsngal yang / /
rang sdug mi mthong gang yin pa / /
sdug bsngal chu bor gnas 'di dag /
kyi hud mya ngan bya bar 'os / /
dper na 'ga' zhig yang yang khrus / /
byas te yang yang mer 'jug pa / /
de ltar shin tu sdug bsngal bar / /
gnas kyang bdag nyid bder rlom bzhin / /
de ltar rga dang 'chi med pa / /
bzhin du spyod pas gnas rnams la / /
dang po nyid du bsad byas nas / /
ngan song ltung ba mi bzad 'ong / /
de ltar sdug bsngal mes gdungs la / /
bsod nams sprin las legs 'khrungs pa'i / /
rang gi bde ba'i tshogs char gyis / /
zhi byed par bdag nam zhig 'gyur / /
nam zhig dmigs pa med tshul du / /
gus pas bsod nams tshogs bsags te / /
dmigs pas phung bar 'gyur rnams la / /
stong pa nyid ni ston par 'gyur / /
byang chub sems dpa'i spyod pa la 'jug pa las /
shes rab kyi pha rol tu phyin pa'i le'u ste dgu pa'o // //
bdag gis byang chub spyod pa la / /
'jug pa rnam par brtsams pa yi / /
dge ba gang des 'gro ba kun / /
byang chub spyod la 'jug par shog /
phyogs rnams kun na lus dang sems / /
sdug bsngal nad pa ji snyed pa / /
de dag bdag gi bsod nams kyis / /
bde dga' rgya mtsho thob par shog /
de dag 'khor ba ji srid du / /
nam yang bde las nyams ma gyur / /
'gro bas byang chub sems dpa' yi / /
bde ba rgyun mi 'chad thob shog /
'jig rten khams na dmyal ba dag /
gang dag ji snyed yod pa rnams / /
de dag tu ni lus can rnams / /
bde can bde bas dga' bar shog /
grang bas nyam thag dro thob shog /
byang chub sems dpa'i sprin chen las / /
byung ba'i chu bo mtha' yas kyis / /
tsha bas nyam thag bsil bar shog /
ral gri lo ma'i nags tshal yang / /
de la tsan+dan nags stug shog /
shal ma ri yi sdong po yang / /
dpag bsam shing du 'khrungs par shog /
[(]'thing [,]thing [) ril ngur pa dag dang ngang pa dang / /
bzhad sogs skad snyan 'byin pas mdzes gyur cig /
pad+ma dri bsung che ldan mtsho dag gis / /
dmyal ba'i sa phyogs dag ni nyams dgar shog /
sol phung de dag rin chen phung por gyur / /
sa bsregs shel gyi sa gzhi bstar bar shog /
bsdus 'joms ri bo rnams kyang mchod pa yi / /
gzhal med khang gyur bde gshegs gang bar shog /
mdag ma rdo bsregs mtshon gyi char pa dag /
deng nas bzung ste me tog char par gyur / /
phan tshun mtshon gyis 'debs pa de yang ni / /
deng nas rtse phyir me tog 'phen par shog /
chu bo rab med me dong 'dra nang bying ba dag /
sha kun zhig gyur rus gong me tog kun+da'i mdog /
bdag gi dge ba'i stobs kyis lha yi lus thob nas / /
lha mo rnams dang lhan cig dal gyis 'bab gnas shog /
ci phyir 'dir ni gshin rje'i mi dang khra dang bya rgod mi bzad rnams skrag byed / /
kun nas mun bsal bde dga' bskyed pa'i mthu bzang 'di ko su yi mthu snyam ste / /
gyen du bltas na nam mkha'i dkyil na phyag na rdo rje 'bar ba bzhugs mthong nas / /
rab tu dga' ba'i shugs kyis sdig dang bral nas de dang lhan cig 'gro bar shog /
me tog char pa spos chu dang 'dres babs pa yis / /
dmyal ba'i me mdag chil chil gsod par mthong gyur nas / /
glo bur bde bas tshim pa 'di ci bsam pa dang / /
sems dmyal rnams kyis phyag na pad+ma mthong bar shog /
grogs dag 'jigs pa bor la rings par tshur shog 'u bu'i thad du ni / /
gang gi mthu yis sdug bsngal kun bral dga' ba'i shugs phyin la / /
'gro ba kun nas yongs skyob byang chub sems dang brtse ba skyes gyur pa / /
gzhon nu zur phud can 'bar 'jigs pa med par byed pa ci zhig phyin / /
khyod kyi lha brgya'i cod pan dag gis zhabs kyi pad+ma la mchod cing / /
thugs rje'i rlan spyan dbu la me tog du ma'i tshogs kyis char 'bab pa / /
khang brtsegs yid 'ong lha mo stong phrag bstod dbyangs sgrogs ldan 'di ltos zhes / /
'jam dbyangs de 'dra mthong nas da ni sems dmyal ca co 'don par shog /
de ltar bdag gi dge rtsas kun du bzang la sogs / /
byang chub sems dpa' sgrib pa med sprin bde ba dang / /
bsil zhing dri zhim dang ldan char pa 'bebs mthong nas / /
sems can dmyal ba de dag mngon par dga' gyur cig /
dud 'gro rnams ni gcig la gcig /
za ba'i 'jigs dang bral bar shog /
sgra mi snyan pa'i mi bzhin du / /
yi dags rnams ni bde bar gyur / /
'phags pa spyan ras gzigs dbang gi /
phyag nas 'bab pa'i 'o rgyun gyis / /
yi dags rnams ni tshim byas shing / /
khrus byas rtag tu bsil bar shog /
long ba rnams kyis mig mthong zhing / /
'on pas rtag tu sgra thos shog /
lha mo sgyu 'phrul ji bzhin du / /
sbrum ma'ang gnod med btsa' bar shog /
gcer bu rnams kyis gos dag dang / /
bkres pa rnams kyis zas dang ni / /
skom pa rnams kyis chu dag dang / /
btung ba zhim po thob par shog /
bkren pa rnams kyis nor thob shog /
mya ngan nyam thag dga' thob shog /
yi chad rnams kyang yid sos shing / /
brtan pa phun sum tshogs par shog /
sems can nad pa ji snyed pa / /
myur du nad las thar gyur cig /
'gro ba'i nad ni ma lus pa / /
rtag tu 'byung ba med par shog /
skrag pa rnams ni 'jigs med shog /
bcings pa rnams ni grol bar 'gyur / /
mthu med rnams ni mthu ldan zhing / /
sems ni phan tshun mnyen gyur cig /
'dron pa dag ni thams cad la / /
phyogs rnams thams cad bde bar shog /
gang gi don du 'gro byed pa / /
de 'bad mi dgos grub gyur cig /
gru dang gru chen zhugs pa rnams / /
yid la bsam pa grub gyur te / /
chu yi ngogs su bder phyin nas / /
gnyen dang lhan cig dga' bar shog /
mya ngan lam gol 'khyams pa rnams / /
'dron pa dag dang phrad gyur nas / /
chom rkun stag sogs 'jigs med par / /
mi ngal bde blag 'dong bar shog /
dgon sogs lam med nyam nga bar / /
byis pa rgan po mgon med pa / /
gnyid log myos shing rab myos rnams / /
lha dag srung bar byed par shog /
mi ngal kun las thar ba dang / /
dad dang shes rab brtse ldan zhing / /
zas dang spyod pa phun tshogs nas / /
rtag tu tshe rabs dran gyur cig /
thams cad nam mkha'i mdzod bzhin du / /
longs spyod chad pa med par shog /
rtsod pa med cing 'tshe med par / /
rang dbang du ni spyod par shog /
sems can gzi brjid chung ngu gang / /
de dag gzi brjid chen por shog /
dka' thub can gang gzugs ngan pa / /
gzugs bzang phun sum tshogs gyur cig /
'jig rten bud med ji snyed pa / /
de dag skyes pa nyid gyur cig /
ma rabs rnams ni mtho thob cing / /
nga rgyal dag kyang bcom par shog /
bdag gi bsod nams 'di yis ni / /
sems can thams cad ma lus pa / /
sdig pa thams cad spangs nas ni / /
rtag tu dge ba byed par shog /
byang chub sems dang mi 'bral zhing / /
byang chub spyod la gzhol ba dang / /
sangs rgyas rnams kyis yongs gzung zhing / /
bdud kyi las rnams spang bar shog /
sems can de dag thams cad ni / /
tshe yang dpag med ring bar shog /
rtag tu bde bar 'tsho 'gyur zhing / /
'chi ba'i sgra yang grag ma gyur / /
dpag bsam shing gi skyed mos tshal / /
sangs rgyas dang ni sangs rgyas sras / /
chos snyan sgrogs pas gang ba yis / /
phyogs rnams thams cad gang bar shog /
thams cad du yang sa gzhi dag /
gseg ma la sogs med pa dang / /
lag mthil mnyam pa bai DUr+ya'i / /
rang bzhin 'jam por gnas par gyur / /
'khor gyi dkyil 'khor yod dgur yang / /
byang chub sems dpa' mang po dag /
rang gi legs pas sa stengs dag /
brgyan par mdzad pas bzhugs gyur cig /
lus can kun gyis bya dang ni / /
shing dang 'od zer thams cad dang / /
nam mkha' las kyang chos kyi sgra / /
rgyun mi 'chad par thos par shog /
de dag rtag tu sangs rgyas dang / /
sangs rgyas sras dang phrad gyur cig /
mchod pa'i sprin ni mtha' yas pas / /
'gro ba'i bla ma mchod par shog /
lha yang dus su char 'bebs shing / /
lo tog phun sum tshogs par shog /
rgyal po chos bzhin byed gyur cig /
'jig rten dag kyang dar bar shog /
sman rnams mthu dang ldan pa dang / /
gsang sngags bzlas brjod grub par shog /
mkha' 'gro srin po la sogs pa / /
snying rje'i sems dang ldan gyur cig /
sems can 'ga' yang sdug ma gyur / /
'jigs dang brnyas par mi 'gyur zhing / /
'ga' yang yid mi bde ma gyur / /
gtsug lag khang rnams klog pa dang / /
kha thon gyis brgyan legs gnas shog /
rtag tu dge 'dun mthun pa dang / /
dge 'dun don yang grub par shog /
bslab pa 'dod pa'i dge slong dag /
dben pa dag kyang thob par shog /
g.yeng ba thams cad spangs nas ni / /
sems ni las rung sgom gyur cig /
dge slong ma rnams rnyed ldan zhing / /
'thab dang gnod pa spang bar shog /
de bzhin rab tu byung ba kun / /
tshul khrims nyams pa med gyur cig /
tshul khrims 'chal pas yid byung nas / /
rtag tu sdig pa zad byed shog /
bde 'gro dag kyang thob gyur nas / /
der yang brtul zhugs mi nyams shog /
mkhas pa rnams ni bkur ba dang / /
bsod snyoms dag kyang rnyed par shog /
rgyud ni yongs su dag pa dang / /
phyogs rnams kun tu grags par shog /
ngan song sdug bsngal ma myong zhing / /
dka' ba spyad pa med par yang / /
lha bas lhag pa'i lus kyis ni / /
de dag sangs rgyas myur 'grub shog /
sems can kun gyis lan mang du / /
sangs rgyas thams cad mchod byed cing / /
sangs rgyas bde ba bsam yas kyis / /
rtag tu bde dang ldan gyur cig /
byang chub sems dpa' rnams kyis ni / /
'gro don thugs la dgongs 'grub shog /
mgon po yis ni gang dgongs pa / /
sems can rnams la de 'byor shog /
de bzhin rang sangs rgyas rnams dang / /
nyan thos rnams kyang bde gyur cig /
bdag kyang 'jam dbyangs bka' drin gyis / /
sa rab dga' ba thob par du / /
rtag tu tshe rabs dran pa dang / /
rab tu byung ba thob par shog /
bdag ni kha zas [(]gyi [,]kyi [)]nas kyang / /
nyams dang ldan zhing 'tsho bar shog /
tshe rabs kun du dben gnas par / /
phun sum ldan pa thob par shog /
gang tshe blta bar 'dod pa'am / /
cung zad dri bar 'dod na yang / /
mgon po 'jam dbyangs de nyid ni / /
gegs med par yang mthong bar shog /
phyogs bcu'i nam mkha'i mthas gtugs pa'i / /
sems can kun don bsgrub pa'i phyir / /
ji ltar 'jam dbyangs spyod mdzad pa / /
bdag gi spyod pa'ang de 'drar shog /
ji srid nam mkha' gnas pa dang / /
'gro ba ji srid gnas gyur pa / /
de srid bdag ni gnas gyur nas / /
'gro ba'i sdug bsngal sel bar shog /
'gro ba'i sdug bsngal gang ci'ang rung / /
de kun bdag la smin gyur cig /
byang chub sems dpa'i dge 'dun gyis / /
'gro ba bde la spyod par shog /
'gro ba'i sdug bsngal sman gcig pu / /
bde ba thams cad 'byung ba'i gnas / /
bstan pa rnyed dang bkur sti dang / /
bcas te yun ring gnas gyur cig /
gang gi drin gyis dge blo 'byung / /
'jam pa'i dbyangs la phyag 'tshal lo / /
gang gi drin gyis bdag dar ba / /
dge ba'i bshes la'ang bdag phyag 'tshal / /
byang chub sems dpa'i spyod pa la 'jug pa las bsngo ba zhes bya ba ste le'u bcu pa'o // //
byang chub sems dpa'i spyod pa la 'jug pa slob dpon shan+ta de bas mdzad pa rdzogs so // //
rgya gar gyi mkhan po sarba dz+nyA de ba dang /
zhu chen gyi lo tsA ba ban+de dpal brtsegs kyis kha che'i dpe las zhus te gtan la phab pa las /
slad kyis rgya gar gyi mkhan po d+harma shrI b+ha dra dang /
zhu chen gyi lo tsA ba ban+de rin chen bzang po dang /
shAkya blo gros kyis yul dbus kyi dpe dang 'grel pa dang mthun par bcos shing bsgyur te gtan la phab pa'o / /
yang dus phyis rgya gar gyi mkhan po su ma ti kIrti dang /
zhu chen gyi lo tsA ba dge slong blo ldan shes rab kyis dag par bcos shing bsgyur te legs par gtan la phab pa'o // //
