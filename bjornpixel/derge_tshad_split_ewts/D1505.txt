@## / /
rgya gar skad du /
shrI tsakra sam+ba ratat+t+wa gar+b+ha maM ha /
bod skad du /
dpal 'khor lo sdom pa'i snying po'i de kho na nyid bsdus pa /
dpal 'khor lo sdom pa la phyag 'tshal lo / /
gdod nas dag cing gdod nas grol / /
gdod nas zhi ba'i bdag nyid can / /
dngos po kun gyi de bzhin nyid / /
gzung 'dzin bral la phyag 'tshal lo / /
blta bar dka' zhing rtogs par dka' / /
brjod 'das tshig gis mtshon min par / /
rang gi rig pa'i ye shes ni / /
gnyis med gsal ba'i rang bzhin can / /
gang zhig dri mas bsgribs pa'i sems / /
yul du snang ba'i rjes 'jug pa / /
gzung dang 'dzin pa'i rtog pa ste / /
chags sdang rnam rmongs las la ni / /
rnam g.yeng sdug bsngal dang bcas pa'i / /
'khor ba mngon par 'grub pa'o / /
gang gis bla ma'i drin thob nas / /
sems kyi de nyid rig pa gang / /
ri dbang rtse nas lhung ba ltar / /
grol ba'i thabs ni bla na med / /
gzhan du dka' thub mi bzad sogs / /
lus nyon mongs par byed pa yis / /
thar ba'i 'bras bu mi rnyed par / /
slar zhing rnam par 'khor bar 'gyur / /
gang gis sems kyi de nyid rig /
de las gzhan du grol ba'i thabs / /
bzlas dang bsam gtan la sogs pa / /
pha rol sgrol ba'i gru bzhin 'dor / /
de bas bzlas med bsam gtan dang / /
dka' thub med cing sbyin sreg med / /
dkyil 'khor dkyil 'khor ba med pa / /
rang rig ye shes gcig pu nyid / /
rnam thar bzhi yi rang bzhin dang / /
dus gsum mkhyen pa'i bdag nyid can / /
rten 'brel bcu gnyis dag pa yis / /
zhal phyag rnam pa'i gzugs can nyid / /
thabs dang shes rab dbyer med sku / /
byang chub phyogs chos sum cu bdun / /
gcig pu'i nyams ni du ma'i gar / /
dkyil 'khor 'khor lo'i rnam pa'o / /
gang gis de yongs shes pa yis / /
rang bzhin de ni rtogs 'gyur na / /
gzhan du spros pa sna tshogs kyang / /
grol ba'i rgyu nyid kho na'o / /
de phyir rang rig mtshon pa yi / /
thabs kyi spros pa sna tshogs pa / /
gang+gA'i rgya mtsho'i ro bzhin du / /
spros pa med pa'i rang bzhin byed / /
de bas gang gis thabs rig pas / /
bsam gtan la ni mngon par gzhol / /
gzings la legs par sbyor ba ltar / /
sems kyi de nyid mthong bar 'gyur / /
'dir ni phung po khams rnams dang / /
skye mched drug las rnam grol ba / /
sgyu ma'i gzugs la legs gnas pa'i / /
e baM rtsa yi 'khor lo la / /
bcu drug thog mar thig ler bcas / /
dro ba rnams kyi bzhi pa la / /
dbyangs kyi drug pa dang ldan pa / /
zla phyed thig les rnam par mdzes / /
dbyangs yig bcu gsum thig les brgyan / /
ya tshogs brgyad pa'i mtha' gnas pa / /
gzhom med bde ba che rang bzhin / /
nA da thig le dang bcas pa'o / /
srog dang rtsol ba legs bsdams te / /
sprul par rlung lnga bcings pa yis / /
du ba la sogs rtags mthong nas / /
ye shes me ni rnam par 'bar / /
glog gi 'od dang mtshungs pa yi / /
gsal ba'i gzugs can byin 'gro bas / /
steng nas byang chub sems blangs te / /
'o ma'i rgyun gyi rnam par 'bab / /
lte bar gsang ba'i snyoms 'jug las / /
ye shes skyes gang rang bzhin ni / /
'dod chags ma yin chags bral min / /
dbu mar yang ni mi dmigs shing / /
chags dang chags med 'dres gyur pa'i / /
lhan skyes yang dag byang chub nyid / /
zla ba nyi ma'i dbus gnas pa'i / /
nam mkha' sems gcig gyur pa las / /
rlung rnams ma lus der bcings te / /
yid ni ri bong ltar gnas byed / /
nyin dang mtshan mo rnams spangs shing / /
'gro dang 'ong ba las grol ba / /
dus gsum mnyam par sbyor ba'o / /
bsam gyis mi khyab bde ba che / /
rang bzhin gnyug ma lhan cig skyes / /
dngos po kun rmi de kho na / /
sems kyi de nyid mthong ba po / /
rang bzhin gyis ni rnam dag pa / /
gzung 'dzin dri bral mngon sangs rgyas / /
dmigs med snying rje'i bdag nyid can / /
'khor ba ji srid gnas kyi bar / /
'gyur ba med pa'i ngo bos bzhugs / /
rin chen sems las gzhan gyur pa / /
'khor med mya ngan 'das pa med / /
sems kyi de nyid rig pa la / /
'khor nyid mya ngan 'das par 'gyur / /
dpal ldan mgon po spyod 'chang ba'i / /
drin gyis rtogs pa de nyid gang / /
gzhung lugs rgya mtsho'i snying po yis / /
'gro ba'i sgrib shes sgrib sel shog /
dpal 'khor lo sdom pa'i snying po de kho na nyid bsdus pa slob dpon ku sa li pas mdzad pa rdzogs so //
rdo rje slob dpon ngag gi dbang phyug dang /
A tsA r+ya mar pa chos kyi dbang phyug gis bsgyur ba'o //
