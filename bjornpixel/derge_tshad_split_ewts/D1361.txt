@## / /
rgya gar skad du /
shrI kA la tsa kra sa ha dza sA d+ha naM /
bod skad du /
dpal dus kyi 'khor lo lhan cig skyes pa sgrub pa'i thabs /
dpal dus kyi 'khor lo la phyag 'tshal lo / /
rab 'jigs 'jig rten 'jigs skyobs pa / /
bud med sbyor la tshangs par spyod / /
thugs rje shes rab dbyer med pa / /
phyag 'tshal de bsgrub mdo tsam bri / /
rab tu bsngags pa'i sa yi cha / /
sngags pa rab tu yid dge bas / /
maN+Dal la sogs pa byas la / /
gtor ma sbyin pa sngon 'gro bas / /
bgegs bskrad par bya'o / /
de nas b+h+rUM las rdo rje'i khang ba brtsegs pa bsams la /
dbus su 'dam skyes dang /
nyi ma la /
hUM rab tu dkar ba las 'od 'phros te /
sangs rgyas la sogs pa bkug nas /
mchod pa thams cad kyis mchod par bya'o / /
stong pa rlung dang me dang chu / /
sa dang rgya mtsho ro pad+ma / /
zla ba nyi ma me dkyil du / /
rin chen khang brtsegs 'od 'phro bsgom / /
zla ba nyi ma ma steng du / /
drag po 'dod lha'i gdan bzhugs pa / /
rdo rje dang ni dril 'dzin 'khyud / /
gangs ri ltar dkar btsun mor bcas / /
pha rol phyin drug dag pa'i rgyan / /
yon tan thams cad tshad med pas / /
tshad med dag pa'i chos ldan pa / /
sangs rgyas sku lnga'i bdag nyid do / /
lte bar sangs rgyas yum bcas bsregs / /
spyi bor zla ba bzang rgyun 'dzag /
chos 'byung gnyis 'dus rdo rje can / /
srid gsum yang dag bsgom par bya / /
rdo rje pad+ma mnyam sbyor las / /
shes rab pad+mar sems thig le / /
lhan cig skyes pa de dbang gis / /
mi shigs 'od gsal bsgo bar 'gyur / /
bsnyen pa bdud rtsi lnga la sogs / /
rigs kyi gtso bo bzhi dag ni / /
sngags kyis bzlas pa la sogs pa / /
so sor sdud pa la sogs 'gyur / /
rdo rje pad+ma las skyes pa'i / /
bdud rtsi nye bar sgrub pa'o / /
dga' ba la sogs rdo rje gsum / /
pad+mar mnyam song bsgrub par 'gyur / /
shes rab sbyor la mi 'dzag gang / /
sgrub pa chen po nyid 'gyur te / /
phra mo yi ni sbyor bas so / /
de bzhin gzhan ni gzhan du 'gyur / /
mchog tu gsang ba khyab bdag la / /
rtse gcig mnyam par bzhag pas ni / /
thun mong thun mong ma yin rtags / /
smig rgyu nam mkha' la sogs mthong / /
oM kA la tsakra AHhUM hoHswA hA /
oM hraM hrIM hr-iM hruM h+r+l-iM hraHswA hA /
oM badzra d+hA twi shwa re AHhUM swA hA /
ting nge 'dzin las skyon /
mdo li la sogs pa'i rnam pas bzlas pa bya'o / /
nyi ma dang /
zla ba dang /
dus dang /
ro dang /
rgya mtsho dang /
me dang /
nam mkha'i de kho na nyid bsgom par bya'o / /
gtor ma ni mtshan phyed na sbyin par bya ste /
dus dang /
ro'i yi ges byin gyis brlabs la /
rgya mtsho dang /
mig gi phyag rgya dang ting nge 'dzin gyis sbyin par bya'o / /
oM brah+me /
bi Sh+Nu nai ri t+ye /
pA yu /
ya ma /
ag+ne /
sa mu treM /
I shwa ren+d+ra /
yak+She b+h+yaH /
sa pa ri wA re b+h+yaH /
i daM ba liM /
gan+d+haM /
puSh+paM /
d+hU paM /
dI paM /
ak+Sha taM da dA ma hi /
te dza a ka t+ya /
sa pa ri wA re /
shI g+hAM i daM ba liM gr-ih+Na saM tr-ip+ta /
hUM hUM phaT badzra d+ha ra A dz+nyA pa ya ti swA hA /
zhes pa'i sngags kyis so / /
nor mchog gtong ba sbyin pa ste / /
yum sbyor mi 'dzag tshul khrims so / /
sgra sogs mi 'dzug bzod pa ste / /
gnyis spong le lo med brtson 'grus / /
kun nas mi g.yeng bsam gtan mchog /
bde sbyor 'od gsal shes rab yin / /
de 'bras bsam mi khyab rmad byung /
he ru ka dpal brjod pa'o / /
de ltar cung zad dus 'byung rgyud / /
snying po sbas pa 'di phyung bas / /
sgrub po yang dag sbyor rnams la / /
ye shes me chen 'bar bar 'gyur / /
dpal dus kyi 'khor lo lhan cig skyes pa'i sgrub thabs /
slob dpon dus kyi zhabs kyis mdzad pa rdzogs so // / /
paN+Di ta chen po bud+d+ha shrI dz+nyAn dang /
lo tsA ba byams pa'i dpal gyis bsgyur ba'o / /
[]
