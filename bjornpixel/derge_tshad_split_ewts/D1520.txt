@## / /
rgya gar skad du /
shrI tsakra sam+ba ra sto t+t+ra nA ma /
bod skad du /
dpal 'khor lo sdom pa'i bstod pa zhes bya ba /
bcom ldan 'das he ru ka la phyag 'tshal lo / /
hUM /
chos nyid dbyings las bzhengs pa'i sku mchog ni / /
nyon mongs rnam dag ye shes sku brnyes shing / /
dus mtha'i me dpung lta bu'i klong dkyil nas / /
ri rab chu skyes nyi ma'i gdan steng na / /
zhal gcig phyag gnyis dpa' bo chen po'i sku / /
zhabs gnyis brkyang bskum 'jigs byed dus mtshan mnan / /
sku mdog mthing ga mkha' ltar dag pa'i 'od / /
gcer bu glang chen stag gi sham thabs can / /
zhal gdangs tshems gtsigs hUM gi 'brug sgra sgrogs / /
dpral ba'i khro gnyer spyan gsum glog ltar 'khyug /
ral pa'i thor tshugs zla phyed rdo rje dang / /
thod pa nor bu mi bskyod rtags kyis mdzes / /
sgeg pa dpa' ba 'jigs su rung ba dang / /
rgod dang gshe dang rngam pa'i ngang tshul can / /
snying rje zhi dang rmad du byung ba'i nyams / /
gar gyi rnam 'phrul nam mkha' khyab par ston / /
'khor lo rna cha mgul rgyan gdub skor dang / /
ske rags thal chen tshangs pa'i skud pa can / /
mi mgo'i do shal rdo rje dril bu 'khyud / /
dpal ldan he ru ka la phyag 'tshal lo / /
gnyis med tshul gyis bcom ldan 'das ma yang / /
sku mdog dmar mo gcer bu skra grol zhing / /
phyag rgya lnga dang rdo rje thod pa 'khyud / /
phung po khams dang skye mched rang bzhin la / /
ma lus rgyal ba'i rigs rnams yongs su rdzogs / /
srid pa rnam dag sku yi yan lag la / /
nyi shu rtsa bzhi yul gyis rnam par brgyan / /
khyod ni khams kyi rang bzhin dpa' bo dang / /
rtsa yi rang bzhin dpa' mo nyi shu bzhi / /
bye ba'i grangs snyed ma lus 'khor bcas kun / /
gnas dang nye gnas zhing dang nye zhing sogs / /
sa bcu'i gnas su gnyis med dgyes par rol / /
bde chen longs spyod rdzogs la rnam rol zhing / /
rnam dag skye mched las kyang 'khor lo bzhi / /
lus kyi rnam dag rang bzhin gzhal yas khang / /
rnam shes brgyad las sprul ba'i dur khrod brgyad / /
dngos dang dngos min rang bzhin bcom ldan 'das / /
kun gyi bdag nyid rnal 'byor dbang phyug gtso / /
ma lus gcig tu 'dus pa'i skur gyur pa / /
dpal ldan khrag 'thung khyod la phyag 'tshal lo / /
khyod kyi 'od zer glog tsam mthong ba las / /
ngo mtshar 'dzin pa'i yid kyis bdag bstod na / /
mkha' dang mnyam pa'i 'gro ba ma lus kun / /
mgon po khyod kyis thugs rjes gzung du gsol / /
dam tshig brtul zhugs spyod pa'i rnal 'byor la / /
brtse ba'i thugs kyis bu bzhin dgongs nas kyang / /
bar chad bdud dpung zhi bar mdzad du gsol / /
dur khrod la sogs gnas su srog dor nas / /
khyod kyi rnal 'byor rtag tu brtson pa la / /
ye shes yar ngo'i zla ltar 'phel ba dang / /
dngos grub tshul bzhin 'grub par mdzad du gsol / /
sangs rgyas phrin las byed pa'i rnal 'byor la / /
mkhyen pa nyi 'od lta bur rab rgyas te / /
yon tan gzi brjid chen po bskyed du gsol /
mtha' khob kla klo'i gnas su 'khyams pa dang / /
log rtog bdud kyis bcings pa'i sems can rnams / /
khyod kyi rnam sprul mthong thos dran pas kyang / /
mgon po khyod kyis gdul byar gzung du gsol / /
dpal 'khor lo sdom pa'i bstod pa slob dpon mi tri pas mdzad pa rdzogs so //
