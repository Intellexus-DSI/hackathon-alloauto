@# / /
'phags pa spyan ras gzigs gser mdog can la phyag 'tshal lo / /
yon tan ma lus rgya mtsho yi / /
mthar phyin gser 'od kha dog can / /
mdzad pa gcig gis gdul bya yi / /
dpag med don grub nyid zhabs 'dud / /
sngon du goms pa thob pa yis / /
tshogs pa tshang bar byas nas ni / /
snying rje can gyi pags pa la / /
mi g.yo rdo rje'i phyag rgyas 'dug /
me yi las sam gtor mar bcas / /
gus pa drag pos mchod sngon 'gro / /
rim dang cig car bskyod pa'i rim / /
mkhas pas rdzogs pa'i rim pa bsgom / /
ji snyed sku gsung thugs rten yod / /
de snyed ston pa nyid yin te / /
rab tu gnas pa mi 'thad mod / /
lhag par gnas phyir rab gnas brjod / /
de la sku khrus byug pa sogs / /
phu dud byas la mdzes zhugs te / /
slob dpon lha yi nga rgyal gyis / /
ye shes bsdus la gnyis pa gzhug /
oM AHhrIHdzaH /
oM AHhrIHhUM /
oM AHhrIHbaM /
oM AHhrIHhoH /
rdo rje khu tshur gnyis bcings la / /
mthe'u chung lu gu rgyud du sbrel / /
mdzub mo gnyis ni lcags kyu'i tshul / /
rgyu 'di ye shes dgug pa'o / /
de las mdzub mo gnyis bkug dang / /
rdo rje bsdams dang gar bsgyur ba / /
dgug pa bcing dang dgyes bya ba / /
rim pa bzhin du shes par bya / /
ji ltar bdag nyid la bcings pa / /
de bzhin rten la yang yin te / /
bcings nas dbang bskur rgyas gdab dang / /
mchod pa la sogs bdag 'jug bzhin / /
oM AHhrIHbadzra kA ya wAka tsit+ta pra tis+thi rA hUM hUM badzra dz+nyA na a d+hiSh+ThA ni sarba lak+Sha Na pa ri pU ra hUM hUM hUM sarba d+ha rmAHswa b+hA ba bi shud+d+hA bi ma la da ma hUM hUM hUM /
rdo rje'i lus kyi pad+ma'i lag /
rin chen me tog snyim par bzung / /
'khor lo'i gar bsgyur rgya gram gyi / /
phyag rgya ldan pas gtor bar bya / /
de nas me tog rtsi thog bcud / /
dri bzang mang dang ldan pa yi / /
gser gyi thur ma rdo rjes mtshan / /
thogs la mkhas pas spyan dbye'o / /
oM AHhrIHtsak+Shu tsak+Shu badzra tsak+Shu sa man+ta tsak+Shu pi sho d+ha ya tsak+Shu ye swA hA /
ci 'byor pa'i yon phul te bzod par gsol nas 'khor ba ji srid bar bzhugs su gsol ba dang /
phrin las la thogs pa med par gsol ba btab la /
dga' ston dang mchod sbyin chen pos thams cad yongs su tshim par bya'o / /
oM AHhrIHhoH /
rab tu gnas pa'i cho ga grub pa brnyes pa'i paN+Di ta chen po a dzi ta mi tra gup+tas mdzad pa rdzogs so // //
rnal 'byor gyi dbang phyug chen po shrI dza ga ta mi trA nan+ta'i zhal snga dang /
kha che'i paN+Di ta chen po bud+d+ha shrI dz+nyA nas gtan la phab nas /
bod kyi lo tsA ba gnubs byams pa'i dpal bzang po zhes bya bas bsgyur ba'o //
[ ]
