@## / /
rgya gar skad du /
tsAr+ya gI ti /
bod skad du /
spyod pa'i glu /
'jam dpal gzhon nur gyur pa la phyag 'tshal lo / /
dpal rdo rje gdan pa la phyag 'tshal lo / /
gzugs brnyan ci 'dra 'gro ba srid pa de 'dra ste / /
rang gi ngo bo brtags na rang bzhin yod ma yin / /
rang gi ngo bo gzugs brnyan 'dra shes ma skyes pas / /
kwa ye rmongs pa'i sems khyod mi shes ma byed cig /
dri med mkha' dang rgyas pa'i nor bu me long la / /
de la gsal bar snang ba bdag dang 'gro ba kun / /
ji ltar byis pa rang gi gzugs brnyan la 'khrul ltar / /
bdag gzhan 'byed pa'i 'khrul pa la ni ci phyir gnas / /
gang gis gzugs brnyan la ni rtag par shes shing rtogs / /
de ni phyugs dang 'dra ste grib ma la rgol yin / /
dkyil 'khor 'khor lo bsgom pa brtan par bya ba ste / /
de nyid shes pa'i rnal 'byor pa yis der mi gnas / /
mtshon par bya ba mchog tu bde chen gces pa ste / /
dkyil 'khor de la bsdus te brtan par bya ba yin / /
khyod kyis brtags shing bskyed pa'i tshul ni gang yin pa / /
de la de nyid rang bzhin yin par ji ltar sems / /
ji srid de nyid rang bzhin yongs su ma shes pas / /
de srid byang chub bla na med pa ji ltar 'grub / /
rnam rtog spros pa ma lus dngos po med pa ste / /
de dag mchog tu bde ba chen po'i rang bzhin yin / /
'jig rten chos brgyad dag la sems ni mnyam pa dang / /
ting nge 'dzin gyi tshogs la gnas par 'gyur bar gyis / /
gnas na shin tu rnam par dag par 'gyur ba ste / /
spros pa'i spyod pa ma lus yongs su spong ba yin / /
rnam par rtog pa sna tshogs kyis ni dngos gang bskyed / /
de ni mchog tu rnam par dag pa'i rang bzhin min / /
spros pa dang ni rnam rtog ma lus yod min la / /
de ni de bzhin nyid de mchog tu rnam dag dngos / /
de bzhin nyid kyi ting 'dzin me chen 'bar ba ste / /
nyon mongs sogs ma lus sreg par byed pa yin / /
gang tshe 'jig rten yongs su shes par gyur pa na / /
de tshe 'gro ba thams cad nam mkha' bzhin du 'gyur / /
'gro ba'i rang bzhin mkha' 'dra ba la mig 'phrul cing / /
rnam rtog rab rib kyis rmongs ldongs par ma byed cig /
'gro ba sngon chad ci 'dra phyis kyang de 'dra ste / /
snga phyi dag dang bar la khyad par yod ma yin / /
rab rib can gyis ji ltar mkha' la skra mthong dang / /
rnam rtog rab rib 'jig rten mthong la khyad par med / /
rnam rtog rang bzhin mkha' dang mnyam pa'i rang bzhin du / /
brtags pa'i rang bzhin ma lus pa dag bsgom par gyis / /
sdig pa'i rnam smin chol rkun 'jigs pa mthong ba yis / /
kwa ye tshul khrims nor chen bsrung phyir mel tshe byos / /
srid pa'i mtshan rings dag la gti mug gnyid log gis / /
kwa ye sems ni bag med ma byed mel tshe byos / /
nyi ma med na nyin mo yod pa min pa dang / /
tshul khrims nor dang bral la bsam gtan ga la yod / /
gnyid log pa yi khang pa chom rkun zhugs pa yis / /
kwa ye khyod kyis tshul khrims nor chen phrogs sa re / /
skad cig tsam yang bya ba ngan la ma chags par / /
de nyid nyi ma shar bar du mel tshe byos / /
ji srid de nyid nyi ma dag ni shar ba na / /
de srid srid pa nor bu bzhin du ci dgar spyod / /
bdag ni gang yin 'gro ba khyed rnams de yin te / /
rang bzhin 'byed pa'i nang gi gnod pa ma byed cig /
rnam rtog nang gi gnod pa 'di ni gzhom bya ste / /
dug sbrul lta bu de ni bdud rtsi'i ros zhi bya / /
nang gi gnod pa sbrul gdug mgo mangs lta bu ste / /
'gro ba ma lus sna tshogs rtogs shing shes nas ni / /
de bzhin nyid de bdud rtsi chen po'i ro zhes bya / /
rnal 'byor chen po'i sems kyi ngal so'i gnas gang yin / /
bdud rtsi chen po'i ro ni rtag tu btung byas nas / /
bde ba chen po'i mya ngan 'das mchog shes par 'gyur / /
gcer bu sbyin sreg byed pa bram ze ma yin zhing / /
ral pa 'dzin pa dang ni rigs dang rgyud kyis yin / /
gang zhig lus dang ngag dang yid ni yongs dag na / /
de lta bu ni bram ze yin par sangs rgyas gsung / /
sdig pa bcu po gang yin pa ni spang bya zhing / /
dge ba bcu po yon tan stobs dang ldan par bya / /
dman pa'i rigs su skyes kyang 'di ni gang gi tshe / /
ma shi bar du chos ma yin pa spyad mi bya / /
bzod pa'i chos 'dzin pa yis khro ba las rgyal zhing / /
yul gyi bde ba 'dod pa ma lus spang bar bya / /
bde ba'i chos kyis mtsho la rtag tu khrus bya zhing / /
'dus pa'i skyon dang 'jigs dang gti mug bskyed mi bya / /
yang dang yang du keng rus bzhon pa la zhon cing / /
rtag tu mi gtsang 'dzag pa rmongs pas ma tshor ram / /
'dod dang gti mug ngan 'gro'i lam ni spang bya zhing / /
kwa ye sems khyod rang gis rang gi dri ma khrus / /
gus pas bla ma dam pa'i chu mig bsten bya zhing / /
gti mug chen po'i dri mas gang gos zad par bya / /
bla ma'i man ngag de nyid chu yin pas / /
de blangs nas ni rang nyid bkru bar shes par bya / /
sems khyod yongs su go bar gyis la rang la ni / /
yongs su blta zhing gti mug nag chen po sbyongs / /
mi ni gang zhig thub pa'i chos gtam mi nyan pa / /
de ni chu dang nags kyi mi dang mnyam pa yin / /
nges par 'jig rten 'jig rten pha rol 'gro bas na / /
thub pa'i chos kyi gtam ni mnyam par bya ba yin / /
thub pa'i chos thos nas ni chos min gnas mi bya / /
mnar med 'gro la sus kyang bzung bar mi nus pas / /
chos thos nas ni chos kyi don bzhin gang bsgoms pa / /
des ni bde bar mtho ris thar pa'i 'bras bu thob / /
gti mug mun nag dag la chos ni sgron ma ste / /
srid pa'i mtsho las grol bar byed pa'i gzings yin no / /
slob dpon chen po dpal mar me mdzad ye shes kyis mdzad pa'i tshul khrims kyi spyod pa glur blangs pa rdzogs so // //
paN+Di ta badzra pA Ni dang /
lo tsA ba dge slong chos kyi shes rab kyis bsgyur cing zhus te gtan la phab pa'o //
