@## / /
tshul gsum pa'i rtags shes kyang brjod pa la mi mkhas pa'i byis pa la bstan par bya ba'i phyir tshul gsum pa'i rtags ston par byed pa'i mtshan nyid gzhan gyi don gyi rjes su dpag pa'i skabs su bab nas bshad pa /
gzhan gyi ched ni gzhan gyi don to / /
rang gis te bdag nyid kyis gang mthong ba'i don de 'dis gsal bar byed pas na /
gsal byed de /
'chad par byed pa'i sgra'o / /
rjod par byed pa gang yin pa'o zhes ni mi bya ste /
gang gi phyir rjod par byed pa'i sgra nyid ni rjes su dpag pa ma yin te /
gcig rtogs par bya ba yin pas na tshul gnyi ga brjod pa ma yin pa'i phyir ro / /
sgra gang zhig tshul gsum ston par byed pa de nyid ni rjes su dpag pa yin no / /
gal te rtags dang rjes su dpag par bya ba gnyi ga yang rang gis mthong ba'i don yin mod kyi /
de lta na yang rjes su dpag par bya ba'i tshig rjes su dpag pa nyid 'gog pa 'chad par 'gyur ba las na rang gis mthong don smos pa ni don gyis na rtags la gnas pa yin no / /
gal te de lta na ni /
tshul gsum rtags ni gsal byed pa'o / /
zhes de skad du brjod par bya'i /
rang gis mthong don zhes smos pa ji ltar zhe na /
ji ltar rang nyid ces smos te /
ji ltar te don gyi tshul gang gis tshul gsum pa ste /
tshul gsum gang la yod pa'i rtags de las rtags can lkog tu gyur pa'i don la bdag nyid shes pa bskyed pa de kho na ltar te /
don gyi rim pa de nyid kyis gzhan la ste rgyud gzhan dag la rtags can gyi don gyi shes pa gang yin pa de bskyed par 'dod pas tshul gsum pa'i rtags ston par byed pa ste /
gsal bar byed pa gang yin pa de ni gzhan gyi don gyi rjes su dpag pa yin no / /
ni zhes bya ba ni gang gi phyir te /
de'i phyir rang gis mthong ba'i don gsal bar byed pa yin no zhes de ltar de nyid tshul gsum pa'i rtags ston par byed par bshad do / /
gang gi phyir rjes su dpag pa ni shes pa yin pas tshig rjes su dpag par ji ltar 'gyur zhe na /
bshad pa /
rgyu tshig la 'bras bu shes pa btags pa ste /
sgro btags pa'i phyir ro / /
'di skad brjod pa yin te /
tshig kyang tshul gsum pa'i rtags dran par byed pas brgyud nas lkog tu gyur pa'i don shes pa'i rgyu yin pa'i phyir nye bar btags nas rjes su dpag par brjod pa yin no / /
des na don 'di bstan pa yin te /
ji ltar rjes su dpag pa bstan par bya ba ni rgyu tshul gsum pa'i rtags bstan par bya ba yin pa de bzhin du de'i tshig kyang bstan par bya ba yin no / /
gal te de lta na mthong ba gsal bar byed pa'o /
zhes bya ba tsam zhig bya ba yin gyi /
rang smos pas rang don smos pa ni dgos pa med do zhe na /
bshad pa /
gzhan gyi don gyi rjes su dpag pa'i mtshan nyid 'dir rang gis mthong ba dang don zhes smos pa na'o / /
bshad pa 'di ni rang gi sgra dang don gyi sgra dag la spyir nye bar bkod pa yin te /
gang gi phyir 'di dag nyid la rnam par bcad pa 'chad kyi mthong ba'i sgra la ni ma yin no / /
rang smos pa ni gzhan gyis mthong ba gcod do / /
gal te tshad mas mthong ba ni dngos po nyid yin la /
tshad ma yang thun mong yin pa'i phyir gzhan gyis mthong bar ga las yin zhe na /
bshad pa /
lung las mthong ba gang yin pa de ni gzhan kho nas mthong ba yin gyi rang gis ni ma yin no / /
de bzhin du don gyi sgra'i rnam par bcad par ston pa ni don med pa las kyang grub pa min zhes bya ba yin no / /
'di snyam du ji ltar na log par rtogs pa ma mthong bar rang nyid kyis dogs par byas nas dogs pa bcad pa'i phyir khyad par nye bar 'god snyam pa la /
log par rtogs pa bstan par bya ba'i phyir /
ji ltar kha cig na re zhes smos so / /
gzhan rtogs par bya ba yin pa'i phyir zhes bya ba la bsam pa ni 'di yin te /
sgrub par byed pa grub pa gang yin pa de ni rtogs par bya bas don rtogs pa'i rgyu mtshan yin no / /
sgrub par byed pa des rgol ba nyid don rtogs par bya ba ni ma yin te /
'on kyang phyir rgol ba rtogs par bya ba yin no / /
des na sgrub par byed pa sgrub pa gang yin pa de ni phyir rgol ba rtogs pa la nye bar mkho ba yin gyi rgol ba rtogs pa la ni ma yin no / /
des na gal te phyir rgol ba nyid la grub ba yin na de tsam gyis de sgrub par byed pa nyid yin pa'i phyir sgrub par byed pa de la rgol ba la grub pa brtags pas ci zhig bya ste /
des na gzhan gyis mthong ba sgrub par byed pa yin no / /
'di la dper brjod pa ni /
blo dang bde ba la sogs pa ni chos can no / /
sems pa med pa'i bsgrub bya ste bsgrub par bya ba ni sems pa'i dngos po med pa nyid yin no / /
skye ba can nam mi rtag pa yin pa'i phyir zhes bya ba ni gtan tshigs so / /
gzugs la sogs pa lta bu'o zhes bya ba 'di ni khyab pa'i yul nye bar ston pa'o / /
'di la med par skye ba'i skye ba can nam yod pa gtan nas 'jig pa'i mi rtag pa nyid gtan tshigs su nye bar blangs pa gang yin pa de ni grangs can rang nyid la ma grub ste /
de ni yod pa kho na gsal ba dang ma gsal ba skye ba dang 'jig par smra ba'i phyir ro / /
gzhan la ni grub pa yin te /
des na go bar byed pa yin no zhes gzhan gyi de ltar 'dod pa ni mi rigs so / /
de ci'i phyir zhe na /
bshad pa /
dngos po'i stobs kyis 'jug pa'i rjes su dpag pa'i yul rtogs par bya ba'i don rjes su dpag pas yul du byed pa gang yin pa 'am /
gang las rjes su dpag pas 'byung ba ste /
tshad mas mthong ba'i tshul gsum pa'i rtags gang yin pa'o / /
tshad mas mthong ba'i tshul gsum pa dang /
rtogs par bya ba'i don de la ni tshig gis byed pa yod pa ma yin no / /
'di ni gdon mi za bar khas blangs dgos te /
tshig tshad ma yin na ni rjes su dpag pa mi 'jug par 'gyur te /
dam bcas pa'i mtshan nyid can gyi tshig tsam gyis bsgrub bya'i mtshan nyid kyi don grub pas gtan tshigs la sogs pa ste /
stsogs pa smros pa ni dpe la sogs pa nye bar gzung ba don med pa'i phyir ro / /
gal te 'di snyam du tshig thams cad tshad ma yin na ni de ltar 'gyur ba yin na /
'on kyang khyad par can gyi tshig 'ga' kho na tshad ma yin no / /
des smras pa ni /
de las gzhan dag las khyad par du gyur bas ni tshig nyid khyad par yin te /
de tshad ma yin pa'i phyir skyon med do zhe na zhes gzhan dag dogs na /
bshad zin to zhes smos te /
tshig gis khyad par 'di la 'gog par byed pa gang zhig brjod par bya ba de ni bshad zin to / /
gang du bshad ce na /
lung gi tshad ma bsam par ro / /
der ni ma byas pa nyid kyi mtshan nyid kyis khyad par lung ma yin la /
don skyes bus ma byas pa nyid kyi mtshan nyid kyang lung ma yin zhing /
yid ches pas byas pa'i mtshan nyid kyang nges par mi nus pa yin no zhes bshad pa yin no / /
gzhan yang yod dam med kyang rung ste /
khyad par 'di dag gis ci bya /
gal te lung de'i don tshad mas 'thad pa ma yin pa de'i tshe khyad par yod kyang khyad par 'ga' zhig yod par mi 'gyur te /
khyad par yod kyang med pa dang 'dra ba kho na'o / /
mi bslu ba yod na ni tshad mas 'thad pa'i don can gyi tshig des grub pa gang yin pa des pha rol 'ba' zhig la grub pa ma yin no / /
'o na ci zhe na /
rgol ba la yang grub pa nyid do / /
tshad ma dang ldan pa'i tshig de ni rgol ba des kyang khas blangs pa yin te /
des na de ni khyad par med pa yin no / /
yang na tshad mas mthong ba'i dngos po gang yin pa de la tshig gis ci bya ste /
de ni tshad ma nyid kyis khas blang bar bya ba yin no / /
tshad ma yang gnyi ga la khyad par med do / /
des na pha rol la grub pa gang yin pa de ni rgol ba la yang grub pa yin no / /
gang gi phyir tshig tshad ma ma yin pa des na /
khas blangs nas te tshig khas blangs nas brtag pa byed pa ni ma yin te /
ma brtags pa tshad mas mi bslu ba dang bral ba ni khas blangs pa med pa'i phyir ro / /
'on kyang brtags pa nyid las khas blang bar bya ba yin no / /
de'i phyir zhes bya ba ni gtan tshigs te /
gang gi phyir brtags pa nyid khas len pa de'i phyir gzhan gyis khas blangs pa ni bsgrub par bya ba'i don 'ga' zhig kyang grub pa ste grub pa nyid ma yin no / /
brtags shing tshad mas dag pa ni gnyi gas khas blang bar 'os pa yin pa'i phyir dang /
ma brtags pa gnyi gas kyang khas ma blangs pa'i phyir ro / /
'di snyam du rigs pas 'jug pa ni 'di 'dra ma yin mod kyi /
'on kyang blun po 'ga' zhig mngon zhen gyis lung khas len pa de la ltos nas /
khas blangs pa'i sgrub par byed pa'i rgyu mtshan yongs su rtogs pa yin no zhe na /
bden te /
gal te khas blangs par yod par gyur na ni khas blangs pa la tshad mar 'gyur ba yin na /
rtogs pa'i dus su ni de nyid gdon mi za bar gtang bar bya ba yin no zhes bstan pa'i phyir /
lung de zhes smos te /
dgag par 'dod pa'i chos kyi rten du 'gyur ba'i lung de la gnod par bya ba'i phyir te /
dgag par bya ba'i phyir gzhan la dmigs nas sgrub par byed pa brjod pa'i gtan tshigs kyi phyir de'i tshe zhes bya ba ni gang gi tshe de la gnod par byed pa'i sgrub byed brjod pa de'i phyir gdon mi za bar 'di tshad ma ma yin no / /
tshad ma ma yin pa de bas na lung de grub pa gang yin pa de ni grub pa ma yin la /
rgyu de'i phyir tshad ma ma yin pa'i phyir lung de las grub par ji ltar 'gyur /
'di snyam du rgol ba la ni lung de las ma grub kyang /
phyir rgol ba 'ga' zhig dgag par bya ba'i chos kyi rten du gyur pa'i lung de dang ldan pa'i rgol ba de la ni lung des grub pa ni grub pa kho na yin no zhe na /
don 'di yin te /
gal te yang lung de rgol ba la ma grub pa de lta yin na yang /
de gang la grub pa de gal te phyir rgol ba yin na /
de'i tshe de la lung las grub par byed pa rtogs par byed pa'i yan lag nyid yin pas na /
de lta bu'i lung rab tu grub pa'i phyir rgol ba la brten nas de'i lung grags pa'i sgrub par byed pa nye bar 'god pa la ni 'ga' yang med pa yin no zhes dogs na /
gang gi lung gang yin zhes smos so / /
'di ltar bsams pa yin te /
khas blangs pa'i 'brel pa ma gtogs par ni lung 'ga' zhig kyang su dang yang 'brel pa yod pa ma yin no / /
khas blangs pa yang gal te rmongs pa'i phyir sngar byas zin pa de ltar na yang gang gi tshe gzhan dang lhan cig yongs su brtag pa byed 'dod par gyur pa de'i tshe nyid lung de la yid brtan pa med pas khas blangs pa btang ba yin no / /
des na ji ltar lung de rgol ba la ma grub pa bzhin du phyir rgol ba la yang ma grub pa yin no / /
gzhan yang gang gi tshe lung de la rab tu grags pa'i bde ba la sogs pa sems gzhan gyis 'gog pa de'i tshe /
tshad mas gnod pa lung de nyid du yang ji ltar 'gyur /
'di skad brjod pa yin te /
khas blangs pa'i lung gzhan gyis sun 'byin pa bzod pa nyid de khas blangs pa btang ba yin te /
the tshom med na ni lung de sun 'byin pa la rna gtod par mi 'gyur ba'i phyir ro / /
gang la the tshom yod pa de ni tshad mar khas blangs pa btang ba yin /
des na mngon zhen che ba'i phyir gang gis rtogs par 'dod pas khas blangs pa ma btang bar des kyang sun 'byin pa nyams par bzod pas na gtang bar bya ba yin no / /
khas blangs pa ma gtogs pa'i lung gis 'brel pa dgag pa'i phyir /
bshad pa /
reng bu zhes bya ba ni yan lag bzhin du lung gi 'brel pa dang bral ba'o / /
yon tan dang nyes pa de dag ma mthong zhes bya ba 'dis ni khas len pa'i rgyu med pa brjod pa yin te / /
yon tan dang /
nyes pa mthong ba nyid kyis lung 'ga' zhig blang ba dang 'ga' zhig spong bar bya ba yin no / /
rmongs pa de ni rang nyid kyis mthong bar mi nus pas gzhan gyis bstan par bya ba yin la /
gang gi tshe gzhan gyis bstan pa bdag nyid khas len par byed pa de'i tshe kho na rang gi 'dod pas byas pa'i khas blangs pa 'dor ba yin no / /
de lta bu'i gdon 'di sus bgos te rnam par phye /
sus kyang ma yin no zhes bya ba'i don to / /
mi bzad pa'i gdon dang 'dra bar yang dka' ba'i phyir lung nyid mi bzad pa'i phyir gdon yin no / /
kye ma'i sgra ni rjes su brtse ba ste /
grub mtha'i gdon mi bzad pas btab pa'i skyes bu ni brtse bar bya ba yin te /
rigs pas bsgrub par mi nus pas bslus pa ni skyes bu'i don las nyams par 'gyur ba'i phyir ro / /
gzhan yang lung de nyid kyis bde ba la sogs pa sems pa can du lung de las brjod pa gang yin pa de dang 'gal ba sems pa med pa khas len par yang ji ltar 'gyur /
'gal ba ci yod ce na /
bshad pa /
'gal ba'i chos de khas blangs na ste /
'dis ni dus kyi khyad par bstan te /
gzhan khas blangs pa'i dus su'o / /
'dis ni khas blangs pa dor ba'i dus gsum bstan pa yin no / /
gal te rmongs pas des sngar lung tshad mar khas blangs pa de lta na yang yongs su brtags par 'dod pa gtang bar bya ba yin no / /
gal te mngon zhen dam pas na de'i tshe ma btang yang sun 'byin pa thos pa'i dus su ni nges par btang dgos te /
tshad mas gnod pa lung nyid du yang ji ltar 'gyur zhes ji skad bshad pa bzhin no / /
gal te de'i tshe yang ma btang na de lta na yang 'gal ba khas blang bar bya ba'i dus su ni lung gdon mi za bar gtang bar bya ba yin te /
de tshad ma yin pa ma spangs par ni de dang 'gal ba'i don khas blangs pa med pa'i phyir ro / /
des na dus der lung spangs pa'i yan lag tu gyur pa yin la /
btang ba'i yan lag nges kyang rtogs par mi rung ba'i phyir ro / /
gang gi phyir gang gi tshe lung spangs pa'i yan lag tu 'gyur ba de nyid kyi tshe tshad ma ma yin la /
tshad ma ma yin pas na de las rtogs par mi 'gyur ro / /
ji ltar 'gag pa la phyogs pa'i sa bon ni myu gu skyed pa de bzhin du / /
rtags ma grub par gyur pas ni bsgrub bya rtogs par ni mi byed do / /
gang gi phyir rtags kyi bsgrub par bya ba'i don med na med par nges pa nyid bsgrub bya rtogs par byed pa yin pa des na /
gang gi tshe rtags de med par nges pa de nyid kyi tshe de'i rang bzhin nges pa'i shugs kyis thob pa'i bsgrub bya nges pa ldog pa yin no / /
des na khas blangs pa byas kyang dpyad pa'i dus su ni gang las grub par 'gyur ba lung las tshad ma nyid yod pa ma yin no / /
gzhan yang gang gi phyir rgol ba des khas blangs pas de lung du 'gyur ba yin la /
lung de las kyang sgrub par byed pa'i chos rnam par gnas pa yin zhing /
de las ni dngos po 'jog pa yin pa'i phyir dngos po de legs par gnas pa yin no zhes bzhad gang du byed pa'o / /
sgrub par byed pa khas blangs pa las grub pa gang yin pa de ni med pa dang 'dra ba yin no zhes pa ston par byed pa'o / /
skyes bu'i 'dod pas zhes bya ba la /
gal te khas blangs pa las lung du 'gyur zhing /
de las grub par byed pa'i chos 'grub pa de'i phyir skyes bu'i 'dod pas gtan tshigs su 'gyur zhing /
gang gi phyir skyes bu lung khas mi len pa de'i tshe ni gtan tshigs ltar snang ba yin pa'i phyir /
skyes bu'i 'dod pa'i rgyu mtshan gyis gtan tshigs dang der snang ba nyid rnam par 'jog par 'gyur ro / /
de'i phyir da ni dngos pa'i gnas lugs la gtan tshigs dang gtan tshigs ma yin pa ci yang med par 'gyur te /
skyes bu'i 'dod pa ni gzhan du yang srid pa'i phyir ro / /
yang zhes bya ba ni nyes pa gzhan yang bsags pa'o / /
'di snyam du skyes bu'i 'dod pa ni dngos po ji lta ba bzhin du yin te /
des na 'dod pas gtan tshigs sam gtan tshigs ma yin par 'gyur ba gang yin pa de ni dngos po nyid yin no snyam pa la /
bshad pa /
'dod pa de ni dngos po la 'jug par nges pa gang yin pa de med pa'i phyir ro / /
'dod pa ni dngos po la 'jug pa nges pa ma yin te /
'on kyang dngos po la ma ltos pa nyid yin pas de'i dbang gis dngos po rnam par gnas par mi 'gyur ro / /
des na gzhan gyis khas blangs pa ni sgrub par byed pa ma yin te /
dngos po la gtan tshigs dang der snang ba dag med par 'gyur bar thal ba'i phyir ro / /
gzhan yang dngos po med kyang rtogs pas sprul pa sgrub par byed pa'i dngos por thal ba'i phyir gzhan gyis khas blangs pa ni sgrub par byed pa ma yin te zhes bstan pa'i phyir /
yod pa'i don ni zhes don bshad pa yin no / /
rtogs pa ste nges pa la ltos nas so / /
rtags ni sgron ma bzhin du rung ba nyid kyis go bar byed pa ni ma yin te /
'on kyang yod pa kho na bsgrub par bya ba med na ni mi 'byung bar nges pa nyid na /
dngos po'i sgrub par byed pa yin no / /
rtogs pa tsam gyis byas pa sgrub par byed pa yin pa gang las gzhan gyis khas blangs pa tsam gyis sgrub par byed pas grub par 'gyur ba /
med pa rtogs pa tsam gyis gnas pa ni ma yin te /
rtogs pa tsam gyis byas pa de ni sgrub par byed pa ma yin no / /
gal te sgrub par byed pa ni don rtogs pa'i thabs yin la /
rtogs pa'i thabs kyang spang bar bya ba yin pa'i phyir yod pa'ang med pa'i thabs kyis kyang bsgrub bya yod pa'i don rtogs par bya ba ma yin nam /
'dir yang gal te skye ba dang ldan pa'am mi rtag pa nyid ni yod pa ma yin gyi /
'on kyang de las rtogs par bya ba gang yin pa de ni yod pa nyid do snyam du dogs na /
yod do zhes smos so / /
bsam pa ni 'di yin te /
yod kyang dngos po ma yin pa rtogs pas sgro btags pas byas pa ni med pa gtan yod pa ma yin pa'i don rtogs pa 'khrul pa'i rgyu 'ga' zhig las yod par zhen pa gang yin pa de dang khyad par yod pa ma yin te /
de las bye brag med pa yin no / /
'khrul pa'i rgyu las de ltar rtogs pa skye ba gang yin pa de'i yul ji ltar the tshom yin pa de bzhin du /
yod pa'i don la dngos po ma yin pa byas pa yang yul la the tshom du 'gyur ba yin no / /
khyad par med pa 'di nyid bstan pa'i phyir bshad pa /
tshad ma ma yin pa'i phyir ro / /
don mngon du 'dzin pa mngon sum tshad ma yin pa'am /
med na mi 'byung ba mthong ba sngon du 'gro ba can gyis yongs su rtogs pa /
rjes su dpag pa tshad ma yin gyis /
shes pa gang zhig mngon sum ma yin la /
med na mi 'byung ba mthong ba sngon du 'gro ba can yang ma yin pa de ni tshad ma ma yin te /
med pa 'khrul pas byas pa'i shes pa dang khyad par med do / /
gzhan yang ji ltar 'bras bu dang rang bzhin dang mi dmigs pa'i khyad par snang ba mi dmigs pa las lkog tu gyur pa'i don dang 'brel ba'i rtogs pa'i yan lag gzhan ni med do zhes kho bo cag gis bshad zin to / /
rtags de dngos po'i gnas lugs la grub pa'i mtshan de grub pa'i rang bzhin yin na /
gzhan du ji ltar bdag nyid la ma grub pa zhes bya bar 'gyur /
gal te gzhan ni gtan tshigs gzhan gyis rtogs par bya ba yin no snyam na /
gzhan gyis na zhes smos so / /
gal te de rigs pa la mi ltos pa zhig yin na de la gtan tshigs brjod pas ci zhig bya /
'on te gang gi phyir khyed tshad ma nyid kyis rtogs par byed 'dod pas na /
gzhan yang rigs pa'i rjes su 'brang ba zhig yin na /
de bsgrub par bya ba la 'khrul pa gzhan gyis ji ltar rtogs par byed /
de'i phyir gzhan gyis khas blangs pa ni sgrub par byed pa ma yin te /
rtags gsum du ma 'dus pa'i phyir ro / /
gal te gzhan gyis khas blangs pa rtags ma yin na /
khyod dang sngon gyi slob dpon rnams kyis ji ltar gzhan gyis khas blangs pa'i chos kyis chos gzhan thal bar sgrub par byed ce na /
gzhan gyis zhes smos so / /
thal bar bsgrub pa la ni khyad par bya ba'i chos gzhan gyis 'dod par mthong nas mi 'dod kyang khyad par byed pa'i chos grub par thal bar brjod pa yin te /
khyab par bya ba ni khyab par byed pa med par mi 'byung ba'i phyir ro / /
dper na spyi la sogs pa du ma la yod par 'dod pa na /
mi 'dod kyang du ma nyid du thal ba 'am /
bdag la sogs pa yod pa nyid yin na skad cig ma nyid du thal ba bzhin no / /
chos can ma grub pa'i phyir du ma la yod pa la sogs pa khyab par bya ba'i chos ma grub pa des na khyab par byed pa'i chos su thal bar ga la 'gyur /
tshad ma med pa ni brjod par mi 'thad do zhe na /
de'i phyir 'di khyab par byed pa med pa'i phyir khyab par bya ba med par brjod par 'dod pa yin no / /
khyab par byed pa med pa de ni spyi la sogs pa med pa la yang grub pa nyid do / /
de'i phyir mngon par 'dod pa go bar byed pa yin pa'i phyir de nyid 'dir rtsa ba'i gtan tshigs su brjod pa yin gyi /
gzhan gyi spyi la sogs pa grub par bya ba'i phyir nye bar bkod pa gang yin pa de ni rtsa ba'i gtan tshigs ma yin no zhes bya ba ni bsdus pa'i don to / /
thal bar 'gyur ba gang yin pa de ni zhes 'chad par 'gyur ba dang 'brel to / /
thal bar 'gyur ba ci 'dra ba zhig ce na /
dper na zhes smos te /
'di ci lta ba bzhin du thal bar 'gyur ba gzhan yang yin no zhes bya ba'i tha tshig go / /
yul la sogs pa'i khyad par dang 'brel pa rdzas gang la yod pa ste /
yul la sogs pa nges pa dang 'brel ba gcig las gzhan pa'i rdzas de dang ldan pa ni ma yin te /
'brel ba ma yin no zhes bya ba ni bsgrub par bya ba'o / /
yul dang dus dang gnas skabs de dag nyid gzhan las khyad par du gyur pas khyad par te /
de dag tu nges pa'i rdzas gcig dang lhan cig tu spyi 'dres pa ste /
rdzas yul la sogs par nges pa'i phyir 'dres pa yang nges pa yin no / /
'dres pa des rnam par ma bcad cing khyad par du ma byas pa'i rang bzhin gzhan gang yin pa des stong pa ste dben pa 'am /
yang na de stong zhing med pa ste de'i phyir ro / /
gtan tshigs kyi don ni nges pa'i rang bzhin gyis gsal ba dang 'brel ba'i rang bzhin las rang bzhin gzhan med pa'i phyir ro zhes bya ba yin no / /
rang bzhin gzhan gyis stong pa'i phyir gzhan dang mi ldan pa gang yin zhe na /
gcig po ni zhes bya ba smos so / /
yul gzhan la sogs pas khyad par du byas pa dang 'brel ba gcig ni yul gzhan dang 'brel pa gzhan dag dang ldan par mi 'gyur gyi du ma ni ma yin no / /
du ma la yod pa gang yin pa ste 'dis ni thal bar 'gyur ba'i don ston par byed de du ma la yod par 'dod pa'i gcig po gang yin pa de la thal ba 'dir 'gyur ro zhes bya ba'i don to / /
gcig po rang bzhin gyis stong pa yin mod gzhan dang mi ldan par go ji ltar 'gyur zhe na /
bshad pa /
de lta bu'i zhes bya ba ni gcig gi rang bzhin no / /
rdzas gang dag la yul la sogs pa tha dad pa yod pa de dag dang ldan par ro / /
yul tha dad pa dang ldan pa ni du ma'i bdag nyid can khyab pa yin no / /
de la gcig nyid ni khyab par byed pa du ma'i dngos po nyid dang 'gal ba'i phyir /
khyab par byed pa rdzas du ma dang ldan pa yang 'gal ba dngos po la yod pa yin te /
des na 'gal ba'i phyir ro zhes bshad do / /
des na 'dir khyab par byed pa du ma nyid med pas khyab par bya ba du ma la yod pa nyid med par brjod pa yin no / /
khyab pa gang las she na /
brjod pa /
yul la sogs pa'i khyad par gyi tha dad pa'i du ma la yod pa'i yul la sogs pa tha dad na yod par 'gyur ba yin no /
yul du ma la yod pa ni 'gal ba'i chos dang ldan pa'i phyir du ma nyid yin no / /
'di ltar gang zhig yongs su gcad pa ni gang zhig rnam par gcod pa de dag ni rnam par gcad par bya ba dngos por yod na phan tshun tha dad par 'gyur ba 'am /
de lta ma yin na gcig med pa nyid du 'gyur gyi /
tha dad par 'gyur ba ni ma yin te /
sngon po dang /
sngon po ma yin pa bzhin dang /
dngos po dang dngos po med pa bzhin no / /
'ga' zhig yul la sogs pa'i khyad par la brten par yongs su gcod pa na yang de yang rang bzhin nyams pa yul de la mi brten pa nyid kyi rang bzhin rnam par gcod pa yin no / /
gang zhig yul gang med pa la mi 'khrul bar gnas pa'i rang bzhin de ni yul des ma byas pa'i phyir na rang bzhin nyams pa dang ldan pa yin te /
des na de yongs su spangs nas mngon par 'dod pa'i yul brten pa nyid yongs su gcod pa yin no / /
yul gcig gang 'brel pa'i rang bzhin yang yul gzhan med pa la mi 'khrul bar gnas pa yin te /
de'i yul ni yul gzhan spangs nas gnas pa'i phyir ro / /
des na yul gzhan dang 'brel ba nyid ni de yongs su spangs nas rnam par gcod pa yin no / /
de'i phyir de'i yul dang gzhan gyi yul can dag ni yul de la brten pa dang mi brten pa nyid kyis 'gal ba yin no / /
de'i phyir de'i yul can nyid ma bkag par /
de'i yul can yang yin la gzhan gyi yul can yang yin no zhes gnyi ga ltar sgrub pa yin no / /
gcig nyid sgrub pa dang 'gag ba ni 'gal ba yin gyi du mar gyur pa dag ni gnyi ga ltar yang sgrub pa yin no zhes gang smras pa de bsal ba yin te /
yul gcig na gnas pa nyid ni yul gzhan na gnas pa yongs su spangs nas gnas pa yin pa'i phyir ro / /
de bzhin du gnas skabs gzhan dang 'brel ba la yang 'gal bar rtogs par bya'o / /
dus gzhan dang 'brel ba ni dngos po dang dngos po med pa dag gis 'gal ba nyid do / /
yul la sogs pas byas pa'i 'gal ba ston pa na yul la sogs pa'i khyad par smos pa byas pa yin te /
de lta ma yin na ni rang bzhin tha dad pa med pa'i phyir ro zhes bya ba de tsam zhig brjod par 'gyur ro / /
yul tha dad pa la sogs pa la yod pa ni 'gal ba'i chos dang ldan pas khyab la /
de yang du ma nyid yin pa'i phyir du ma'i bdag nyid kyis kyang khyab par 'gyur ro / /
khyab par byed pa mi dmigs pa 'di ni grub pa yin pa'i phyir thal ba bzlog pa'i gtan tshigs ni 'di nyid las rtogs par bya ba yin te /
'ga' zhig yul la sogs pa du ma yod pa de ni du ma nyid yin la /
spyi yang de lta yin pa'i phyir du ma nyid du 'gyur na du ma nyid ma yin no zhes bya ba ni thal ba las bzlog pa'o / /
du ma med pa tsam nyid ni spyi med pa yang grub pa yin no / /
de nyid kyi phyir de med pas de la mi 'jug pa'i phyir 'di la gzhi gdon mi za bar 'dod pa ma yin no zhes bshad do / /
gzhan gyis kun brtags pas thal bar sgrub pa gang yin pa ni rang rgyud du bya ba ma yin te /
gtan tshigs ma grub pa'i phyir ro / /
'on kyang thal ba bzlog pa'i mthar thug pa yin no zhes bstan pa'i phyir ro / /
don gyis rtogs par bya ba'i thal ba bzlog pa ni dper brjod par byas la /
dngos su dper brjod par bya ba'i thal bar 'gyur ba ni rtogs par byas pa yin no / /
thal bar 'gyur ba'i dgos pa bshad pa ni thal bar 'gyur ba de ni khyab par bya ba'i chos gcig du ma la 'jug pa nyid khas blangs na /
khyab par byed pa gzhan du ma nyid khas blangs pa bstan pa'i phyir yin te /
khyab par byed pa des khas mi len na khyab par bya ba dang khyab par byed pa'i chos gnyi ga ldog par 'gyur ro zhes pa ni bzlog pa'i don to / /
de nyid kyi phyir 'di ni thal bar 'gyur ba'i gtan tshigs ma yin no / /
de lta ma yin na du ma la yod pa'i phyir spyi ni gcig ma yin no zhes bya ba'i rang bzhin bzlog pa ni sgrub par byed par 'gyur gyi ldog par byed pa ni ma yin no / /
des na chos gcig khas blangs na zhes bya ba la sogs pa'i gzhung 'di ni don ma 'brel bar 'gyur ro / /
'di la thal bar 'gyur ba'i don ni sgrub pa yin la /
bzlog pa ni ldog par brjod pa yin no / /
gang dag rang bzhin gzhan gyis stong pa ni gcig nyid mtshon pa yin par bsams nas khyab par byed pa dang 'gal ba dmigs pa yin par byed pa de'i ltar na yang gzhung 'di'i don shin tu mi 'grig go / /
de'i ltar na yang du ma la yod pa nyid yin na ni gcig nyid ma yin no zhes gcig dang 'gal ba du mas khyab par bya ba du ma la yod pa nyid dmigs pa ni thal ba las bzlog pa yin na /
de la ni gang gis gzhung 'di legs par 'grig par 'gyur ba /
bshad pa /
khyab par bya ba chos gnyi ga sgrub pa la dgag pa yod pa ma yin no / /
de'i phyir khyab par byed pa mi dmigs pa thal ba las bzlog pa ni 'di gzhung la snang ba nyid yin no / /
yang ji ltar sgrub pa dang dgag pa'i chos dag 'khrul pa med pa yin zhe na /
bshad pa /
rnam par dbye ba ni tha dad par gnas pa ste /
khyab par byed pa gcig las khyab par bya ba so sor gnas bzod pa ni ma yin no zhes bya ba'i don to / /
ci'i phyir de lta yin zhe na /
bshad pa /
khyab par bya ba de ni khyab par byed pa'i chos gzhan du 'brel ba'i phyir ro / /
dngos su zhes bya ba ni ngo bo nyid kyis te /
de'i bdag nyid dang de las byung ba'i mtshan nyid kyis so / /
gang zhig gang la ngo bo nyid kyis 'brel pa zhes bya ba de ji ltar gzhan du gnas pa yin /
de skad brjod pas ni 'brel ba ma grub pas ni thal bar 'gyur ba ni 'khrul pa bzlog pa yang mi 'grub po zhes bshad par 'gyur ba yin no / /
da ni zhes bya ba ni gal te chos 'di thal bar sgrub na'o / /
'dir yang spyi du ma la yod par khas len na du ma nyid khas blangs pa'i don du thal bar sgrub na du ma nyid gcig la mi srid pa gang yin pa de sgrub par 'gyur bas 'di ji ltar 'gyur ba yin zhes gzhan dag dogs pa la /
bshad pa /
gcig la du ma mi srid pa 'ba' zhig tu ma zad kyi /
gang zhig gcig la mi srid pa'i du ma nyid des khyab pa yul la sogs pa tha dad pa'i rdzas la yod pa zhes bya ba'i chos de yang spyi la sogs pa gcig po de la mi srid de /
de'i phyir khyab par bya ba yul du ma na gnas pa de khas len na gzhan du ma nyid de gdon mi za bar 'gyur ba'i phyir bzlog par mi nus so / /
gal te yang chos gnyis ldog par bstan pa'i don du 'dod pa yin pa de ltar na yang thal bar 'gyur ba'i gtan tshigs ma grub pa dang /
du ma nyid du dam bcas pa gang yin pa de la yang khas blangs pa gcig nyid kyis gnod pa ma yin nam /
sogs pa smos pas ni mang po dag la rnam pa gcig tu shes pa mthong ba'i phyir /
gcig nyid rjes su dpag pa yin te /
des na rjes su dpag pa gnod pa dang /
yan lag can gyi rdzas rags pa nyid ni mngon sum du grub pa yin te /
des na mngon sum gyi gnod pa gzung ngo / /
ci'i phyir zhe na /
rgol ba de rang ste bdag nyid kyis khas blangs pa gzhan du ste /
'gal ba khas len par gnas pa'i phyir ro / /
sangs rgyas pa ni spyi med par smra ba la gnas te /
thal ba'i sgrub par byed pa brjod pas de'i tshe gzhi ma grub pa'i phyir gtan tshigs du ma la yod pa zhes bya ba ma grub par 'gyur ro / /
sngar thal bar 'gyur ba'i gtan tshigs grub na de'i 'og tu thal ba las bzlog par bya bar nus kyi ma grub na ni ma yin no / /
de bzhin du du ma la yod pa nyid du 'dzin pa na spyir smra ba la brten par 'gyur ba yin no / /
de la yang spyi ni gcig yin pas na du ma la yod pa'i phyir du ma nyid yin par dam bcas pa la /
gcig nyid du khas blangs pas gnod pa yin no / /
des na de ltar khas len pa gzhan du gnas pa spyi med par smra ba la ni gtan tshigs ma grub pa yin la /
gcig nyid du smra bas gnod pa ni khas blangs pas gnod pa yin no / /
de las khas blangs pa gzhan du gnas pa rnam pa gnyis ka yang spangs pa'i phyir ma yin te zhes smos te /
lung gi don brtags pa'i dus na lung 'ga' yang khas blangs pa med pa'i phyir ro / /
yang dag par rtogs par byed pa 'di bye brag pa'i lung brtags te bor nas yang de brtags pa la grub par byed pa ni ma yin te /
dgos pa med pa'i phyir ro / /
nges par ma brtags pa'i lung gzhan la yongs su dag pa'i don yod par srid kyang /
gang gis khas blangs pa gzhan du gnas par 'gyur ba sangs rgyas pa'i lung ni rtog pa ma yin no / /
gal te 'gal ba khas blangs pa la mi gnas na /
'o na ji ltar smra ba dang 'gal ba spyi du ma nyid du thal ba sgrub par byed ce na /
bshad pa /
du ma la yod pa zhes bya ba'i don gang rtogs par byed pa'i rgol ba des ni rtogs pa zhes bya bar khyab par bya ba'i chos thos pa las gzhan du mi 'thad pa'i dngos po'i shugs kyis tshig la ltos pa med par chos gzhan khyab par byed pa du ma nyid ces bya ba myur ba kho nar rtogs par 'gyur te /
dper na sgron ma'i 'od khas blangs na de nyid kyi tshe rgyu dang 'bras bu'i dngos po yin pa'i phyir /
me lce'i rang bzhin gyi rgyu sgron ma yang khas blangs par 'gyur ba de bzhin du'o / /
de'i phyir de ni khyab par byed pa dang ldan pa'i lung gi don gyis rtogs pa yin gyi /
khas blangs pa gzhan gyis bzlog pa ni ma yin no / /
ci ltar de rtogs pa nyid yin te /
gang gi phyir 'dis don gang rtogs pa de las gzhan yang rtogs pa yin pa'i phyir ro zhe na de ni zhes smos so / /
gang gi phyir de nyid de'i khas len pa'i dus yin pa de'i phyir khas len pa'i dus der gzhan du mi 'thad pa'i rigs pa'i stobs kyis gcig khas blangs na nye bar gnas par 'gyur ba'i don ci snyed pa de mtha' dag khas blang par bya'i 'ga' zhig ni ma yin pa 'am /
gcig dor na thams cad kyang btang ba nyid do / /
'di skad brjod pa yin te /
khas len pa'i dus su rtogs pa dang ldan pas rigs pas yongs su brtags nas khas blang bar bya ba yin gyi /
tshig tsam gyis ni ma yin no / /
khyab par bya ba ni khyab par byed pa med par mi 'gyur ba yin te /
des na 'dis de nyid rigs pas rtogs na de la 'khrul pa med pa can gzhan yang rtogs par 'gyur ba yin no / /
de bas na bstan pa'i rtogs pa de nyid ni /
gnyis pa rtogs pa de 'dra ba de 'phen par byed pa yin gyi /
don bla lhag rtogs pa ni ma yin no / /
des na khas blangs pa gzhan du na gnas pa las ma grub pa ma yin te /
spyi de nyid khas blangs pa yin pa'i phyir ro / /
khas blangs pas gnod pa yang ma yin te /
da rung chos gzhan khas blangs pa med pa'i phyir ro / /
de ltar na gzhan du khas blangs pa med pa'i phyir ma grub pa la sogs pa ma yin no / /
gzhan yang khas blangs pa gzhan du gnas kyang ma grub pa la sogs par 'gyur ba ma yin no / /
ci'i phyir zhe na /
chos gnyis 'brel par brjod pa yin pa'i phyir ro / /
gal te du ma la yod pa nyid de lta yin na du ma nyid 'di yang 'gyur ba 'am du ma nyid ma yin na ni gnyi ga yang mi 'gyur ro zhes de ltar chos nyid mi 'khrul bar rab tu ston pa yin no / /
don ni 'di yin to /
gang gis ma grub pa'am /
khas blangs pas gnod par 'gyur ba sgrub par byed pa 'am /
bsgrub par bya ba'i chos 'ga' yang nges pa nyid du mi brjod kyi /
'on kyang chos gnyi ga the tshom du bstan pa yin te /
gal te de ltar yin na zhes bya ba ni the tshom med pa'i phyir ro / /
sngar thal ba'i gtan tshigs grub par 'dod pa dgos so zhes gang brjod pa de yang mi rigs te /
nges pa dang ldan pa ni grub par 'dod par bya dgos na /
thal ba'i gtan tshigs ni nges par 'dod pa ma yin gyi /
'on kyang 'brel ba ston pa tsam du zad do / /
de ni the tshom za ba la yang nus pa yin no / /
'on kyang gang gi tshe thal bar 'gyur ba'i gtan tshigs ma grub par skyon du 'gyur zhe na /
bshad pa /
nges pa nyid du zhes bya ba ni mtha' gcig gis dngos po ste /
sgrub par byed pa 'am bsgrub par bya ba dag der yongs su 'dzin na ni gtan tshigs ma grub pa la sogs pa'i skyon du 'gyur ro / /
'o na ji ltar thal ba las bzlog pa gcig tu nges par 'dzin ce na /
bshad pa /
gtan tshigs yod na ni ste grub na ni nges par yongs su bzung /
na yang skyon du 'gyur ba ma yin no / /
du ma med pa nyid ni spyi la sogs pa dngos po med pa la yang grub pa yin no / /
bzlog pa'i gtan tshigs grub na skyon med pa 'ba' zhig tu ma zad kyi /
'on kyang thal ba'i gtan tshigs la yang yin no / /
dper na rtag par smra ba rnams kyis khas blangs pa'i yod pas sgra mi rtag par thal bar grub pa bzhin no / /
gang gi phyir khas blangs pa gzhan du gnas kyang bzlog pa dang thal ba 'ba' zhig la nges par yongs su bzung ba skyon du mi 'gyur ba /
ji ltar na gcig nyid la sogs pa khas blangs pa dang 'gal ba sgrub par nus she na /
bshad pa /
rigs pas 'dod pa ni gdon mi za bar yin te /
de mi 'dzin na ni gzung bar rung ba gzhan med pa'i phyir ro / /
lung yang rigs pas 'thad pas na gzung bar bya ba de bzhin du gzhan yang gzung bar bya ba nyid do / /
gal te gang du khas blangs pa dang mi 'gal ba de rigs pas gzung bar bya ba yin gyi /
khas blangs pa dang 'gal bas ni rigs pa la gnod pa yin no zhe na /
khas blangs pas zhes smos te /
phyogs kyi mtshan nyid kyi skabs su bshad par bya'o / /
gal te gang gis gtan tshigs grub pa ste bzung bar rigs pa ma yin nam /
ji ltar na ma grub pa khas blangs pa tsam gyis du ma la yod pa nyid kyis du ma nyid gdon mi za bar khas blangs par bya bar bshad ce na /
gang gi don gyi chos kyis khas len pa na des gdon mi za ba kho na gzhan khas blangs pa de ni rigs pa kho nas byas pa yin no / /
ji ltar khyab par bya ba mthong na gzhan du mi 'thad pas khyab par byed pa khas blang bar bya ba de bzhin du tshad ma med par yod pa nyid du khas blangs pas khyab par byed pa gdon mi za bar khas blangs par 'gyur ba yin no zhes bya ba'i tha tshig go / /
gal te gtan tshigs grub na nges par mtha' gcig tu 'dzin par 'gyur gyi gzhan du ni ma yin pas /
nges pa'i yan lag ma yin pa 'brel pa bstan par byas pa 'am /
gzhan gyis ci zhig bya /
rgol ba nges par yan lag nyid smra na tshig la rna gtad par bya ba yin pa'i phyir ro zhe na /
gtan tshigs med kyang zhes smos te rtsa ba ni rtsom par 'gyur ba dang rtsom pa'i rgyu mtshan te /
gang gi don du thal bar byed pa ni rtsa ba yin no / /
thal ba byed pas ni gdon mi za bar 'ga' zhig nges par byed 'dod pa yin no / /
nges pa'i rgyu mtshan yang gtan tshigs grub pa yin pa'i phyir gang zhig der grub pa'i gtan tshigs gang yin pa de'i phyir khyab par bya ba dang khyab par byed pa'i dngos po sgrub par byed pa'i bye brag yin no / /
gang zhig du ma la yod pa de ni du ma nyid do zhes khyab pa rab tu ston pa tsam yin yang gnod par byed pa'i tshad ma 'phen pa'i phyir sgrub par byed pa yin no / /
thal bar 'gyur ba'i sgo nas kyang gnod par byed pa'i tshad ma ni 'phen pa yin pa des na 'di ni sgrub par byed pa'i rnam pa gzhan yin no / /
de la 'dir rtsa ba'i gtan tshigs thal ba las bzlog pa'o / /
kha cig tu ni thal ba 'am thal ba las bzlog pa'i gtan tshigs kyang rtsa bar mi 'gyur te /
ma grub pa'i phyir ro / /
dper na kha cig na re gal te spyi gcig yin na gcig yin pa'i phyir du ma la yod par mi 'gyur ba zhig na /
du ma la yod pa yang yin te /
de'i phyir gcig ma yin no zhes bya ba 'di la thal bar 'gyur ba khyab par byed pa 'gal ba dmigs pa dang /
bzlog pa 'gal bas khyab pa dmigs pa gnyi ga ma grub pa dang /
de bzhin du gal te spyi rang bzhin gzhan gyis dben pa'i rang bzhin yin na ni yul la sogs pa gcig pu can gcig pu zhig dang 'brel bar 'gyur ba zhig na /
yul la sogs pa tha dad pa can du ma dang 'brel ba yin pa de'i phyir du ma'i rang bzhin yin no zhes bya ba 'di rang bzhin gyis gtan tshigs gnyi ga ma grub pa bzhin no / /
rnam pa de lta bu'i rigs la thal ba dang /
de las bzlog pa gnyi gas du ma la yod pa nyid du ma nyid kyis khyab pa rab tu grub pa yin no / /
khyab pa grub na khyab par byed pa mi dmigs pa zhes bya ba rtsa ba'i gtan tshigs gzhan 'jug pa yin gyi thal ba'i gtan tshigs sam bzlog pa'i gtan tshigs ma grub pa dag gis gtan tshigs grub pa kho nas 'grub par 'gyur ba'i dgos pa khas blangs pa las bzlog pa sgrub par byed pa ni ma yin te /
gtan tshigs la tshad ma med pa'i phyir ro / /
sgrub par byed pa'i yan lag mi brjod pa yang ma yin te /
rnam pa 'dis kyang rtsa ba'i gtan tshigs kyi khyab par bya ba dang khyab par byed pa'i dngos po sgrub par byed pa'i tshad ma ni 'phen pa'i phyir ro / /
gal te grangs can gyi sbyor ba ni 'dir yang gtan tshigs skye ba can nam mi rtag pa nyid ma grub pa'i phyir thal ba bzlog pa nyid kyis mi rtag pa dang skye ba dang ldan pa dang 'gog pa grangs can gyis 'dod pa yin no zhe na /
de ltar byed pa ni su yang med do / /
bde ba la sogs pa ni grangs can gyis ni sems pa can du mi 'dod la /
sangs rgyas pa ni skye ba can dang mi rtag par 'dod pa yin na /
de ltar byed pa de su yin /
'dod kyang de ltar byed par nus pa nyid kyang ma yin no / /
ci'i phyir zhe na /
bshad pa /
thal ba dang bzlog pa'i sgrub par byed pa gang yin pa de dag go bar byed pa ma yin pa'i phyir ro / /
gal te thal ba'i gtan tshigs dgag pa la go bar byed pa mi 'dod pa ma yin nam zhe na /
bden te /
rtsa ba'i gtan tshigs kyi khyab pa sgrub par byed pa ni 'dod pa kho na yin pas de la go bar byed pa ma yin par brjod pa yin no / /
go bar byed pa ma yin pa nyid gang las she na /
sems pa can dang skye ba can dang mi rtag pa de gnyis 'gal ba ma grub pa'i phyir ro / /
gal te sems pa can dang de 'gal ba yin na /
de lta na ni de dag sems pa med pas khyab par 'gyur gyi gzhan du ni ma yin no / /
'o na 'gal ba ci'i phyir ma grub ce na /
bshad pa /
cig shos nye ba las sngar rgyu ma tshang ba med pa gang la yod pa de rgyun rjes su 'brel par 'byung ba las bltar rung ba'i me gcig yod pas med pa'i phyir 'gal bar 'gyur ba'am /
phan tshun spangs pa ste rnam par gcad pas gnas pa mtshan nyid de'i rang bzhin gang yin pa de'i ngo bos 'gal bar grub pa yin te /
'gal ba 'di dag ni le'u gnyis par rgyas par bshad zin to / /
gtan tshigs gnyis dang sems pa yod pa la ni 'gal ba 'di rnam pa gnyi ga yang grub pa ma yin te /
de'i phyir thal ba dang bzlog pa'i gtan tshigs dag go bar byed pa ma yin no / /
'o na khyed ji ltar go bar byed pa yin zhe na /
gcig la ni zhes smos so / /
ji skad bshad pa'i 'dres pas rnam par ma bcad pa des stong pa nyid kyi phyir yul la sogs pa tha dad pa can gyi rdzas gang yin pa de dag dang ldan pa yod pa ma yin no / /
ci'i phyir zhe na /
rang bzhin gzhan de med pa dang de yod pa ni phan tshun rnam par bcad pas gnas pa'i rang bzhin de 'gal ba'i phyir ro / /
yul la sogs pa du ma can dang ldan pa ni snga ma bzhin du du ma nyid kyis khyab pa yin te /
gcig nyid ni du ma med pa yin la du ma nyid kyang du ma la yod pa la gnas pa kho na'i phyir thal ba'i gtan tshigs go bar byed pa yin no / /
de go bar byed pa nyid yin pa na yang bzlog pa'i gtan tshigs kyang go bar byed pa nyid du brjod par 'gyur bas yang ma bshad do / /
thal bar 'gyur ba'i don 'di nyid sngon gyi slob dpon gyis thal bar 'gyur ba rnams la yod par ston par byed do / /
'dis yan lag can 'gog par byed pas na dgag pa ni gzhung ngo / /
de la sogs pa spyi'i 'gog pa la sogs pa'i gzhung gang dag yin pa de dag ste /
de rnams su'o / /
rnam pa de lta bu zhes bya ba gcig du ma la yod pa'o / /
ci ste khas len na ni bstan bcos kyis gnod pa'i phyir ro / /
khas mi len na ni gzhi med pa'i phyir gang gi tshe 'gog ce na /
grub pa'i mtha' khas len pa'i rgyu mtshan dpyad pa'i skabs su bab pa'i tshe / /
khas len pa'i dus su 'gog pa yin no zhes bya ba'i tha tshig go / /
de lta ma yin te de med par 'gyur na khas blangs nas rnam par dpyod par 'gyur te /
bstan bcos las grub pa'i yan lag can 'dzin pa'i phyir ro / /
de yang mi 'thad pa'i phyir de yod pa na dgag pa yin no / /
gal te de khas len pa'i dus su der bshad pa'i don bzung ba yin gyi /
de'i don dgag pa ni ma yin no zhe na /
bshad pa /
gang gi phyir du ma la yod pa nyid khas blangs pa ni gcig nyid btang ba med na med pa yin pa de'i phyir chos gnyi ga yod pa 'gog pa yin no / /
dgag pa 'di 'dra ba de'i khas blangs pa'i sgo kho na nas yin pa des na khas blangs pa'i dus su 'gyur ba yin no zhes bya ba'i don to / /
gcig khas blangs pa 'am /
gzhan btang ba nyid bstan bcos med par ga la 'gyur zhe na /
bshad pa /
gcig nyid dang du ma la yod pa ni 'gal ba'i phyir ro / /
'di skad brjod pa yin te /
chos 'di gnyis mi mthun par ni dngos po nyid kyis grub pa yin no / /
bstan bcos khas len pa'i dus su ni gcig khas len pa dang gzhan btang ba dag gis rjes su rtogs par byed pa yin gyi /
de dag bstan bcos las grags pa ni ma yin no / /
rang gi sgra'i rnam par gcad bar bya ba bshad nas /
don gyi sgra'i rnam par gcad par bya ba bshad pa'i phyir don med pa zhes smos so / /
ci 'dra ba zhig ce na /
rtogs pas sgro btags pa'o / /
phyogs dang mthun pa'i phyogs dag las gang yang rung ba ni de dag gi spyi'i phyogs gcig go / /
yang ji ltar phyogs dang mthun phyogs kyi khongs su 'dus pa rtogs pas sgra brtags pa yin zhe na /
'dir zhes smos so / /
gang gi phyir mi rtag pa nyid sgrub pa la sgra dang bum pa dag gam /
rtag pa sgrub pa la sgra dang nam mkha' dag gis gang yang rung ba'i yan lag gi nye ba gang yin pa de ni dngos po la yod pa ma yin no / /
'o na ci 'dra ba zhig ce na /
smra ba po'i brjod par 'dod pas byas pa yin te zhes smos so / /
ci'i phyir zhe na /
brjod par 'dod pas de med na brjod par 'dod pa nye ba nyid dang cig shos nye ba ma yin pa'i nye ba dang bskal pa nyid med pa'i phyir ro / /
re zhig ji srid du mi rtag pa sgrub par 'dod pa de srid du bum pa ni sgra dang nye ba yin te /
spyi gcig gi yan lag yin pa'i phyir ro /
nam mkha' ni bskal pa yin te /
ci de las phyi rol du gyur pa'i phyir ro / /
gang gi tshe mi 'dod pa de'i tshe ni nye ba dang bskal pa de dag ldog par 'gyur ro / /
'di snyam du /
dngos po'i rang bzhin yang ldog pa'i chos yin no snyam na /
bshad pa /
nye ba dang bskal pa dag dngos po'i rang bzhin yin na ni phyi nas brtags pa'i yul gzhan brjod par 'dod par 'gyur bas bum pa ni bskal par 'gyur la /
nam mkha' ni nye bar 'gyur ba de 'dra ba'i gzhan du 'gyur ba mi rigs pa'i phyir ro / /
don 'di yin te /
dngos po'i rang bzhin ldog pa yin du zin kyang brjod par 'dod pa tsam gyis ni de ldog par mi 'thad de /
dngos po rnams kyi rang bzhin ni brjod par 'dod pa dang 'brel ba ma yin pa'i phyir ro / /
gzhan yang gang gi tshe gnyis dus gcig tu phan tshun 'gal ba'i rtag pa dang /
mi rtag pa nyid sgrub par 'dod pa de'i tshe bum pa de nyid nye ba dang bskal bar 'gyur la /
nam mkha' yang 'gyur ba yin la /
dngos po gcig la cig car yon tan 'gal ba nye ba dang mi nye ba dag bsdu ba mi 'thad de /
de'i phyir nye ba dang bskal ba ni brjod par 'dod pas byas pa yin no / /
gang gi tshe rnam pa 'di lta bu'i sgrub par byed pa'i ngag ni byed pa po'i 'dod pa tsam gyi rjes su byed pa yin pa de'i phyir dngos po'i rang bzhin la rag las pa ni ma yin no / /
ci'i phyir zhe na /
dngos po ni de ltar 'dod pa tsam gyi rjes su byed pas mi 'jug pa'i phyir te mi gnas pa'i phyir ro / /
dngos po'i 'dod pas mi 'jug pa ni mngon sum gyis grub pa yin te /
de ltar ma yin na ni su yang dbul por mi 'gyur ro / /
de'i phyir 'dod pas sbyar ba'i phyogs dang mthun pa'i phyogs nyid la sogs pa de las ni phyi rol gyi dngos po nges pa ma yin no / /
ci'i phyir zhe na /
dngos po'i rang bzhin dag nye ba dang bskal par ma grub pa'i phyir ro / /
grub na ni dngos po grub par 'gyur ro / /
dper na zhes bya ba la /
gong bu'i khyad par 'ga' zhig tu rwa can nyid la 'khrul pa med pa ci 'dra ba de 'dra ba'i rang bzhin gyi chos mthun pa mthong nas so / /
gong bu 'di ni zhes bya ba ni chos can no / /
rwa can yin zhes bya ba ni bsgrub par bya ba'o / /
ba lang dang ba men gang yang rung ba zhig yin pa'i phyir zhes bya ba ni gtan tshigs so / /
de la chos mtshungs pa can gyi khyad par ba lang dang ba men gyi phyogs gcig nyid ni dngos po yin par mngon sum nyid du grub pa yin te /
des na rwa can nyid grub pa kho na'o / /
ci ste yang zhes bya ba la /
rjod par 'dod pa brjod par 'dod pas yul du byas pa nyid ni grub pa yin te /
gang yang rung ba nyid ni ma yin no zhes bya ba ni 'di gnyis kyi bye brag go / /
brjod par 'dod pa la gnas pa'i rang bzhin ni brjod par 'dod pa tsam zhig yod pa las grub po / /
dngos po la grub pa'i gtan tshigs la ni brjod par 'dod pa la gnas par grub pas tha mi dad par lhag par zhen pa'i sgo nas phyi rol gyi dngos po grub pa yin na /
'dir ni ma yin no / /
de bshad pa ni /
don gyis stong pa zhes bya ba yin no / /
gtan tshigs de las phyi rol gyi don grub pa ni ma yin no / /
dngos po ji lta ba bzhin brjod par 'dod pa ma yin nam /
de ji ltar ma grub pa yin no zhe na /
dngos po la 'jug par nges pa med pa'i phyir ro / /
de ci'i phyir zhe na /
'di ltar zhes smos so / /
de ltar ni blta bar nus pa ma yin te /
mthong bar nus pa ma yin no / /
mngon sum dang 'gal lo zhes bya ba'i don to / /
de gang zhe na /
gang la de'i brjod par 'dod pa yod pa der dngos po yod pa yin no zhes bya ba 'di'o / /
nus pa ma yin pas na 'dod pa la dngos po yod pas khyab pa ma grub pa'i phyir 'dod pa dngos po la 'khrul bar 'gyur ro / /
brjod par 'dod pa nyid bsal ba 'dis ni ngas khas blangs pa yin pa'i phyir zhes bya ba la sogs pa dang /
lung las mthong ba dag gtan tshigs ma yin par bshad pa yin no / /
'dod pas byas pa bsal mod /
lung las grub pa go ci ltar zhe na /
tshig ni zhes smos te /
tshig gi bdag nyid kyi lung ni 'dod pa la rag las pa yin la /
'dod pa yang dngos po dang 'brel pa ma yin pa'i phyir bsal ba yin no / /
rtogs pa zhes bya ba rtogs pas sgro btags pa'i chos dang lung de dag ni de dag nyid kyi byed pa po'i 'dod pa tsam dang rjes su 'brel pa yin pa dang /
dngos po 'ang 'dod pa med par gzhan du yod par 'gyur ba de'i phyir rtog pa dang lung des byas pa ni phyi rol la 'khrul pa yin no / /
gal te bsgrub par bya ba yang rang gis mthong ba yin la /
sgrub par byed pa yang yin pa ma yin nam /
de ji ltar rang gis mthong ba'i sgras sgrub par byed pa 'ba' zhig gzung ba yin zhe na /
bshad pa /
don gyis ni tshul gsum pa'i rtags brjod pa sgrub par byed pa yin la /
phyogs kyi tshigs ni sgrub par byed pa ma yin no zhes bshad pa yin no / /
rang gis mthong ba gsal bar byed pa rjes su dpag pa yin no zhes brjod la /
rjes su dpag pa yang tshul gsum ston par byed pa yin gyi /
bsgrub par bya ba brjod pa ni ma yin no zhes bya ba ni don gyi shugs yin no / /
phyogs brjod pa ji ltar sgrub par byed pa ma yin zhe na /
'di ltar phyogs dang gtan tshigs brjod pa dag don la dngos su nus pa med de /
don gyis don rtogs pa'i rgyu'i phyir ro / /
de na de dag rang nyid las te /
rang gi ngo bo las ni sgrub par byed pa nyid du rnam par gnas pa yod pa ma yin no / /
don gyis don rtogs pa nyid bshad pa ni don nyid kyis yin gyi /
brjod pas ni ma yin te /
'brel pas nges pa mi 'khrul pa de med pa'i phyir ro / /
des na brjod pa ni rang nyid de rang gi ngo bo nyid kyis don sgrub par byed pa'i phyir ni sgrub par byed pa ma yin no / /
gzhan yang gal te 'di sgrub par byed pa yin na ni de'i phyir de las nges par 'gyur ba yin na /
phyogs kyi tshig las ni bsgrub par bya ba'i don la the tshom za ba mthong gis nges pa ni ma yin no / /
na'i sgras ni sgrub par byed pa ma yin pa phyogs kyi tshig gtan tshigs kyi tshig las khyab par bya ba yod pa yin zhes bya ba yin no / /
bsgrub par bya ba brjod pa'i phyir brgyud pas kyang rtogs par byed pa'i nus pa med de /
de'i phyir na phyogs kyi tshig ni sgrub par byed pa ma yin no / /
gtan tshigs brjod pas ni nus pa ston par byed pa yin pas dran pa'i rgyu yin te /
des na rjes su dpag par 'gyur ro / /
'di nyid rnam par dgrol ba'i phyir brgyud pas kyang zhes smos te /
the tshom du gyur pa'i bsgrub par bya ba nyid brjod pa'i phyir ro / /
gal te de tsam gyis nges na ni gtan tshigs med kyang 'gyur te /
gtan tshigs kyi tshig yod kyang de nyid brjod pa'i phyir ro / /
gtan tshigs kyi tshigs ni mi 'khrul ba'i phyir /
nus pa bsgrub par bya ba'i las gzhan du 'gyur ba rjod par byed pa yin te /
de'i phyir nye bar brtags nas sgrub par byed pa yin no / /
sgrub par byed pa dran pa'i rgyu yin pa'i phyir tshig la sgrub par byed pa nyid du gdags so / /
gal te dngos su sgrub par byed pa ma yin yang de dran pa'i rgyu yin pa'i phyir sgrub par byed pa nyid yin na /
phyogs kyi tshig de las gtan tshigs kyi tshig 'jug pa'i phyir de yang nus pa dran pa'i rgyu nyid kyis nus pa'i sgrub par byed pa nyid do zhe na /
re zhig sngar gyi rtogs pa po ci sgra brtag pa yin nam 'on te ma yin zhes the tshom za'o / /
the tshom las ni shes par 'dod par 'gyur la /
shes par 'dod pa de las ni gtan tshigs kyi sbyor ba'i skabs mngon par 'dod pa'i bdag nyid can 'jug cing /
de las ni gtan tshigs kyi tshig yin te /
de'i phyir the tshom dang shes par 'dod pa dang /
skabs de dag kyang rjes su dpag par thal bar 'gyur ro / /
de dag las kyang gtan tshigs kyi tshig 'jug pa'i phyir ro / /
ci ste gcig gis rab tu sbyar ba'i tshig nyid gzhan gyi don gyi rjes su dpag pa yin no zhe na /
de lta na yang gang gi tshe rgol ba de nyid sgra rtag pa'o zhes tshig 'ga' zhig smras pa na /
rgol bas rab tu sbyar ba de las zur na 'dug pa 'ga' zhig the tshom du gyur pa na /
rgol ba de nyid phan par 'dod pas de bzlog pa'i phyir gnyen por mi rtag pa nyid kyi gtan tshigs kyi tshig 'god par srid pa yin te /
de'i phyir mi mthun pa'i tshig de yang gtan tshigs kyi tshig de dang lhan cig skyes bu gcig la brten pa sgrub par byed par 'gyur ro / /
gang gi phyir ha cang thal bar 'gyur ba de'i phyir ro / /
nang gi yan lag ni bar ma chod pa'i phyir ro / /
tshul gsum pa'i rtags de la dran pa 'jog par byed pa nyid ni nang gi yan lag gi gtan tshigs nyid kyi tshig la gnas pa yin no / /
don ni 'di yin te /
don ni shes pas go bar byed pa yin gyi /
sgron ma bzhin du rung ba tsam gyis ni ma yin no / /
des na tshig gang gis de sems la 'jug par byed pa de nyid sgrub par byed pa yin gyi gzhan ni ma yin no / /
gtan tshigs kyi byed pa'i yul ma bstan na gtan tshigs kyi byed pa mi srid pas phyogs kyi tshig ni de ston pa nyid kyis nus pa yin gyi /
nus pa dran par byed pas ni ma yin no zhe na /
'di la zhes smos te /
'di ltar go bar bya ba med na gtan tshigs go bar byed pa ma yin pa de bzhin du rtogs par bya ba the tshom mi za ba na yang ma yin te /
de'i phyir the tshom la sogs pa la yang thal bar 'gyur ro zhes gang brjod pa de ni 'di la yang mtshungs pa yin no / /
ci ste gcig gis rab tu sbyar ba'i gtan tshigs nyid rjes su dpag pa yin no zhe na /
de lta yin na yang yul ston par byed pa med kyang don gyi yul go bar 'gyur ro / /
gang cung zad ces bya ba la sogs pa khyab pa'i tshig gis byas pa mi rtag pa la nges par bstan nas sgra yang byas pa yin no zhes phyogs kyi chos brjod pas sgra la bstan pa'i phyir 'di nyid der nus pa yin no / /
de'i phyir gdon mi za bar bstan par bya ba ma yin no / /
phyogs med kyang go bar byed pa na go bar byed pa nyid yin pa des na phyogs ni ma brjod kyang 'grub pa la gegs med pa'i phyir tshul gsum po 'di dag nyid ma brjod na grub pa la gegs su 'gyur bas de dag nyid las gang yang rung ba zhig ma brjod na sgrub pa ma tshang ba'i skyon du 'gyur ro / /
de bstan pa med na med pa ni mi 'khrul ba nyid de /
de ma yin pa'i phyir ro / /
de med kyang sgrub par byed pa yin pa'i phyir brjod par mi bya'o zhe na /
brjod par bya ba yin te /
sgrub par byed pa'i yan lag yin pa'i phyir ni ma yin no / /
'on kyang bsgrub par bya ba'i rang bzhin la phyin ci log tu bsgrub par bya ba ma yin pa dang /
bsgrub par bya ba'i rang bzhin nam mkha'i yon tan la sogs pa la phyin ci log tu bsgrub par bya ba nyid du ste /
phyin ci log de dang ldan pa'i log par rtogs pa mthong ba'i phyir de bzlog pa'i phyir ro / /
ngo bo zhes bya ba ni rjes su dpag par bya ba'i ste /
bsgrub par bya ba'i rang gi ngo bo nyid do / /
de na bsgrub par bya ba nyid du 'dod pa gang yin pa'o / /
bsgrub par bya ba nyid du 'dod pa yin yang gang gi tshe sgrub par byed pa nyid du brjod pa de'i tshe yang phyogs ma yin po nyid do zhes bya ba ni kho na'i sgra las so / /
rang nyid ces bya ba ni bdag nyid 'dod pa'o / /
ma bsal ba nyid mngon sum la sogs pa'o / /
phyogs kyi mtshan nyid 'dir ngo bo dang tshig phrad dang 'dod pa dang rang nyid de /
rang nyid ngo bo'i tshig gi don rnams nye bar bzung ba na /
ngo bo dang tshig phrad dang 'dod pa dang rang nyid ces bya ba'i ngag tu 'gyur ro / /
'di dag nyid tshig yin te /
ngo bo dang tshig phrad dang 'dod pa dang rang nyid kyi tshig 'di bzhis ma grub pa dang /
sgrub par byed pa ma yin pa dang don gyis brjod pa dang rgol ba'i 'dod pa gzung bar rig par bya'o / /
gzung ba des na'o / /
mnyan par bya ba zhes bya ba ni mnyan par rung ba nyid mngon sum gyis grub pa bsal ba yin no zhes 'brel to / /
rang gi ngo bo smos pas ni ma grub pa gzung ba yin pa'i phyir grub pa bsal ba yin no / /
kho na'i sgras ma grub kyang sgrub par byed pa nyid du 'dod pa gang yin pa de bsal ba /
de gang zhe na /
ma grub pa'i gtan tshigs dang dpe dag go / /
dper na /
sgra mi rtag ste byas pa'i phyir bum pa bzhin no zhes bya ba la /
mngon par gsal bar smra ba la gtan tshigs ma grub pa dang /
grangs can pa la dpe yang ma grub pa bzhin no / /
'dod pa smos pas ni mi 'dod pa bsal te /
bsgrub pa nyid du 'dod pa'i skabs kyi rten ma yin pa bsal ba yin no / /
bstan bcos la brten nas ni rtsod par bya ba ma yin mod kyi /
bstan bcos khas blangs kyang nam mkha'i yon tan la sogs pa med na mi 'byung ba ma yin pa bsgrub par bya ba dang ma 'brel pa bstan bcos las mthong ba ni rgol ba'i khas blangs pa yin pa bsal ba yin no / /
gal te bsgrub par bya ba don gyis brjod pa yin yang sgras ma zin pa'i phyir ji ltar ma thos na rgol bas bsgrub par bya ba nyid du 'dod pa yin zhe na /
skabs kyis te /
sgrub par byed pa 'god pa'i rten nyid kyi skabs su bab pa yin no zhes bya ba'i don to / /
de ci 'dra ba zhig ce na /
mig la sogs pa 'dus pa rnams spyir gzhan gyi don yin par grub pa na /
bdag nyid gzhan yin pa'i phyir gzhan gyi don ni bdag gi don nyid do / /
bdag gi don de ni ma smras su zin kyang de'i don ni sgrub par byed pa bkod pa'i phyir bsgrub par bya ba nyid du 'dod pas khyab pa'i skabs su bab pa'i bsgrub par bya ba ni de yin no zhes rtogs par bya ba'i phyir 'dod pa smos so / /
skabs kyi rten du gyur pa'i bsgrub par bya ba'i chos 'di nyid ni ltos pa las chos dang chos can gyi khyad par yin no / /
dngos po las ni khyad par dang khyad par can gyi 'brel pa yod pa ni ma yin gyi /
'on kyang sgra'i yul nyid do / /
des na ma zin pa'i don nyid ni 'gal ba yang khyad par ma yin no / /
gang gi tshe sgras chos kyi yul du nye bar 'god pa de'i tshe ni chos kyi khyad par yin la /
gang gi tshe chos can gyi yul du 'god pa de'i tshe ni chos can gyi khyad par yin pa'i phyir sgras nye bar bkod pa la ltos te gnyi ga'i khyad par du 'gyur ba yin no / /
'di ni zhes bya ba ni mig la sogs pa'i chos can dag go / /
gzhan gyi don yin no zhes bya ba ni chos so / /
'dus pa ma yin pa'i yul can zhes bya ni chos kyi khyad par te /
chos dang gzhi mthun pa yin pa'i phyir ro / /
'di la mig la sogs pa rgyun brgyud mar 'byung ba de dag ni gzhan gyi don yin no / /
'dus pa nyid kyang dus kyi khyad par la mi ltos pa yin te /
des na rim gyis sam cig car gyis 'dus pa gang yin pa de ni 'dir 'dus pa'i rang bzhin yin no / /
rnam par shes pa yang rim gyis du ma'i rang bzhin yin te /
des na 'dus pa ma yin pa'i yul can gzhan gyi don ni bdag gi yul can kho na yin no / /
'di dag ni 'dus pa ma yin pa'i don 'dus pa ma yin pa'i ched do / /
ngag 'di la ni 'dus pa ma yin pa nyid chos can mig la sogs pa'i khyad par du nye bar bzung ba yin no / /
de ltar sgras nye bar gzhag pa las chos dang chos can gyi khyad par rnam par gzhag pa tsam zhig tha dad par zad kyi don ni gcig kho na'o / /
bsgrub par bya ba nyid du 'dod pas khyab par chos dang chos can gyi khyad par du slob dpon bzhed pa yin no zhes bya ba ga las she na /
skabs su bab pa'i bsgrub bya 'di las don gzhan yin na 'brel ba gang gis ma smras pa'i khyad par smras pa'i bsgrub bya'i chos kyis 'phen par 'gyur ba'i ste /
bsgrub bya nyid du byed par 'gyur ba de dag la 'brel pa ci zhig yod pa de dag med do / /
chos can gyis de 'phen pa ni ma yin te /
de la rab tu ma grub pa'i phyir ro / /
sgrub par byed pas kyang ma yin te /
de'i don du ma yin pa'i phyir ro / /
lhag mar gyur pas smras pa'i bsgrub bya'i chos kyi skabs su bab pa ma yin pa'i chos bsgrub byar byed grang na /
de yang 'brel ba med pa'i phyir 'phen par byed pa ma yin te /
ha cang thal bar 'gyur ba'i phyir ro / /
skabs su bab pa ma yin pa'i khyad par thams cad bsgrub bya nyid du thal bar 'gyur te /
khyad par med pa'i phyir ro / /
'gyur mod ce na de ltar yin dang ste /
skabs su gtogs pa ma yin pa'i chos thams cad bsgrub bya nyid yin dang / /
gdon mi za bar chos 'ga' zhig bzlog pas khyab pa'i phyir gtan tshigs thams cad 'gal bar 'gyur la /
dpe thams cad kyang bsgrub par bya bas stong par 'gyur ro / /
ci'i phyir zhe na /
mthar mthong ba med pa de snyed ni chos can 'gar yang rjes su 'gro ba med pa'i phyir ro / /
'ga' zhig bzlog pas khyab pa dang /
'ga' zhig tu yang bsgrub bya rjes su 'gro ba med pa yin no / /
'dir ni bsgrub byas stong pas gtan tshigs rjes su 'gro ba the tshom za ba'i phyir ma nges pa yin no / /
gtan tshigs dang dpe'i skyon yod pa yin pa de'i phyir gang las kyang bsgrub bya gang yang rtogs par mi 'gyur ro / /
smras pa'i chos nyid rjes su 'gro ba med pa yin na skyon 'dir 'gyur gyi /
chos gzhan rjes su 'gro ba med pa la ni ma yin no zhe na /
de ltar ma yin te /
bsgrub par bya ba nyid du khyad par med pa'i phyir ro / /
bsgrub par bya ba'i don 'ga' zhig po gang yin pa de ma tshang bas dpe bsgrub par bya bas stong pa dang /
de las bzlog pa bsgrub pa'i phyir gtan tshigs 'gal ba yin na /
smras pa dang ma smras pa yang bsgrub bya nyid du mtshungs pas na skyon du 'gyur ba nyid do / /
gzhan yang gal te smras pa nyid la brten nas 'gal bar 'gyur ba yin na /
'dod pa la gnod par byed pa yang 'gal ba nyid du mi 'gyur te /
ci'i phyir zhe na /
gang gi phyir 'gal ba nyid de ni bsgrub par bya ba las bzlog pa nyid la 'jug pas na gtan tshigs kyis bsgrub par bya ba de las bzlog pa bsgrub pa'i mtshan nyid de /
rang bzhin yin pa de'i phyir 'dod pa la gnod par byed pa 'gal ba nyid du mi 'gyur ro / /
'dod pa yang yin te /
de'i phyir ma brjod pa rjes su 'gro ba med pa la yang 'gal ba nyid la sogs pa'i skyon du 'gyur ba yin no / /
skyon gnyis po de'i phyir na /
skabs kyi rten du gyur pa 'dod pa'i chos ni chos dang /
chos can gyi khyad par yin no / /
des ni de la ni rjes su 'gro ba med pa'i skyon 'dod pa yin no / /
slob dpon dbyig gnyen gyis ji skad du gzhan gyi don zhes bya ba 'dir gal te pha rol po bdag gzhan gyi sgras brjod par 'dod na bdag de ni ma grub pa'o zhes bshad pa yin no / /
ma grub pa yang bsgrub par bya ba nyid du 'dod pa yin pa'i phyir de ltar dpe'i chos can la rjes su 'gro ba med par brjod pa yin no / /
des na thams cad bsgrub byas stong pa ni ma yin no / /
'gal ba'i chos kyang skabs su bab pa'i 'dod pa de nyid la gnod pa byas pa yin pa'i phyir gtan tshigs thams cad 'gal bar 'gyur ba ma yin no / /
skabs su bab pa ma yin pa'i khyad par bsgrub par bya ba ma yin pa 'ba' zhig tu ma zad kyi /
ma brjod pa'i phyir gzhan gyi don gyi rjes su dpag pa la skabs su bab pa yang bsgrub par bya ba ma yin no zhe na /
gang la bdag med pa smra ba dang 'gal ba bdag yod par smra ba rgyu mtshan du byas nas yod par dam bcas pa grub par bya ba'i phyir ro / /
sgrub par byed pa bkod pa sgrub par byed pa bkod pa'i rten du 'gyur ba de gal te bsgrub par bya ba ma yin no zhe na /
'ga' yang bsgrub par bya bar mi 'gyur ro / /
de lta yin na zhes smras pa tsam zhig bsgrub bya yin na phyin ci log tu grub pa'am /
sgrub par byed pa don med par 'gyur ro / /
phyin ci log tu grub pa bshad pa /
ming gi sgra ni ming can dang 'brel ba'i sngon rol nas don dang ldan pa nyid ni bsgrub par bya ba'o / /
rnam par dbye ba dang ldan par mthong ba'i phyir ro zhes pa ni gtan tshigs so / /
dpe ni phyi rol gyi don rnams dbye ba'i mtha' can gyi sgra yin no / /
'di la bye brag tu bshad par smra ba dag ni dper na 'gro ba'i phyir ba lang zhes rigs kyi sgra bya ba'i rgyu mtshan yin pa de bzhin du ming gi sgra yang lha rnams kyis byin pas lhas byin no zhes 'chad do / /
bye brag tu bshad pa ma yin par smra ba dag ni ming gis sgra ming can dang 'brel ba'i sngon rol du rang gi ngo bo tsam gyis mthar thug par 'dod do / /
de la pha rol ni phyi rol gyi don grub kyi rang gi ngo bo tsam ni ma yin no / /
don tsam zhig smras kyi bye brag ni ma smras te /
des ni sgra'i ngo bo rang gi ngo bo tsam gyis don dang ldan par mi 'gyur la /
rnam par dbye ba mthong bas don dang ldan pa yang yin pa de'i phyir na phyi rol gyi don nyid kyis don dang ldan par bye brag tu bshad pa yin par smra ba mi 'dod pa 'grub par 'gyur ro / /
smras pa tsam bsgrub par bya ba yin na 'bras bu med par 'gyur bas bstan pa'i phyir bshad pa /
'dus pa nyid kyi phyir gzhan gyi don grub kyang bdag gis don mi rtogs so / /
gzhan gyi don tsam khyad par med pa khyad par dang bral ba'i rang bzhin gyi don nye bar bzung ba na bdag gi don gyis rtogs pa ma yin pa bzhin no / /
gal te bdag gi don ma yin na ji ltar gzhan gyi don du 'gyur zhe na /
de dag 'dus pa gzhan rnam par shes pa'i don byed par ni khas blangs pa'i phyir ro / /
bdag gi don gyi mtshan nyid kyis gzhan gyi don las tha dad par 'gyur ba'i gzhan gyi don ni 'dod pa yin pa'i phyir /
rgol ba la phyin ci log tu grub pa ni med kyi /
'on kyang sgrub par byed pa 'bras bu med pa yin no / /
mi 'dod pa dang sgrub par byed pa 'bras bu med pa'i phyir na skabs su bab pa yin pas ma smras kyang 'dod pas khyab pa'i chos ni bsgrub par bya ba yin la /
de ma tshang ba la sogs pa gang dag yin pa dang /
de phyin ci log tu grub pa la sogs pa yang dpe la sogs pa'i nyes pa yin na / /
de ma tshang ba ni dpe'i skyon yin la /
de phyin ci log tu sgrub pa ni 'gal ba ste /
gtan tshigs kyi skyon yin no / /
'dod pa bsgrub par bya ba yin pa'i rgyu mtshan gyis rjes su 'gro ba med pa'i nyes par 'gyur ba bstan pa 'dis ni gnyis pa dang bcas pa sgrub pa la tshu rol mdzes pa bas gtan tshigs kyi sbyor ba byas pa gang yin pa de rnams la yang rjes su 'gro ba med par bshad pa yin no / /
de rnams la sbyor ba gcig bstan pa'i phyir bshad pa /
mngon par gsal ba ste gsal ba'i rang bzhin du rnam par gnas pa'i sems can gyi lus gang yin pa de'i mtshan nyid de rang bzhin gang la yod pa'i skyes bu'o / /
de dang bum pa de dag las gang yang rung bas gnyis pa dang bcas pa ste zla bo dang bcas pa'o / /
bum pa ni gang yang rung bas gnyis pa dang bcas par bsgrub par bya ba yin no / /
ut+pal ma yin pa ste /
ut+pal las gzhan yin pa'i phyir zhes bya ba ni gtan tshigs kyi don to / /
dngos po med pa nam mkha' la sogs pa gang las bum pa dang skyes bu gang yang rung ba'i gnyis pa dang bcas pa ldog pa de nyid las dngos po'i rang bzhin ut+pal ma yin pa nyid kyang log pa yin la /
rtsig pa la ni gnyi ga yang yod pa'i phyir rjes su 'gro ba dang ldog pa dang grub pa yin la /
ut+pal ma yin pa nyid phyogs kyi chos yin no / /
spyir gnyis pa dang bcas pas ni khyab pa yin te /
des na rjes su 'gro ba med pa'i nyes pa med cing bum pa nyid ni bum pa nyid pa dang bcas pa yin pa'i phyir shugs kyis de lta bur gyur pa'i skyes bur 'gyur ba yin no zhes bya ba de la /
'dir rtsig pa ni gang gi phyir de lta bur gyur pa zhes bya ba 'dod pa mngon par bsal ba'i sems pa can gyis gnyis pa dang bcas pa ste /
don gzhan dang ldan par ma grub pa de'i phyir rjes su 'gro ba med pa'i skyon du 'gyur ba bzhin no / /
'on te spyir spyi dang ldan pa'i gnyis pa nyid bsgrub par bya ba yin gyi /
skyes bur grub pa'i gnyis pa dang bcas pa zhes khyad par 'phen pa yin no zhe na /
khyad par mi 'phen na sgrub par byed pa'i 'bras bu cung zad kyang med par 'gyur te /
gang gi phyir 'ga' zhig gis gnyis pa dang bcas par ni grub pa'i phyir ro / /
yang na ni mi 'dod par 'gyur ro zhes bya ba ni dpe la bum pa 'ba' zhig gis gnyis pa dang bcas par grub pa ci 'dra ba de 'dra bar bum pa 'ba' zhig gis gnyis pa dang bcas par ni 'gal ba'i phyir mi 'dod par 'gyur ba yin no / /
khyad par mi 'phen na skyon gzhan yang bstan pa'i phyir gal te zhes smos te /
skyes bu'i khyad par can gyi gnyis pa dang bcas pa de gtan tshigs kyi yul du byas pa ma yin te /
byed pa'i gzhir ma byas pa ma yin na ji ltar gtan tshigs des de 'grub par 'gyur te /
gtan tshigs 'di ni de'i don du ma yin pa'i phyir ro / /
ci ste gtan tshigs 'di las bsgrub bya de 'grub pa yin no zhes bya ba'i phyogs 'di yin na /
'o na ji ltar 'grub pa de yul ma yin /
gang las grub pa de nyid ni gtan tshigs de'i yul yin no / /
yul yin du chug mod ce na /
yul yin no zhe na ni rang la brten pa zhes bya ba dag nyid dang 'brel ba las gyur pa'i nyes pa'i rnam pa nyes pa'i bye brag ji ltar bdag gir mi byed /
sgrub par byed pa'i skyon la la ni rang la brten pa yin te /
dper na phyogs kyi chos la brten pa lta bu'o / /
la la ni bsgrub par bya ba la ni ltos pa yin te /
dper na rjes su 'gro ba med pa la sogs pa'o / /
bdag nyid la brten pa de ni bsgrub par bya ba'i chos kyi nye bar sdud pa yin no / /
de ni 'dir shugs kyis bsgrub par bya ba yin gyi sgras nye bar zin pa ni ma yin te /
sgras zin pa ni spyi yin pa'i phyir ro / /
sun 'byin pa nye bar 'god pa ni gang zhig sgras zin pa'i don de'i yul can yin la khyad par ni don gyis grub pa yin pa des na sun dbyung bar bya ba ma yin no zhe na /
bshad pa /
rgol ba des de la brten pa zhes bya ba skyes bur gyur ba'i gnyis pa la brten pa'i grub pa nges pa ni grub par byed pa las rnyed pa zhes bya ba thob par 'gyur zhing phyir rgol ba gzhan sun 'byin pa ni mi 'thob pa ste /
sgras zin pa'i don des sun dbyung bar bya ba yin gyi /
de ni ma yin no zhes bya ba de lta bu'i rigs can ni gsal bar rgyal po'i grangs rigs pa'i brtag pa dang bral bar nan gyis rnam par 'jog pa yin na /
'di ni rigs pa'i grangs yin no / /
'dir sgrub par byed pas grub par byed par 'dod pa'i don de nyid sun 'byin par byed pas grub pa bzlog par bya ba yin te /
des na sgrub par byed pa dang 'brel ba'i yul gang ji snyed pa de thams cad ni sun 'byin pa dang 'brel pa de grub pa'i gegs kyi yul yin no zhes bshad pa ni /
des na go bar byed pa nyid kyi nus pas yul du byas pa'o / /
ci'i phyir zhe na /
grub pa 'phen pa'i phyir ro / /
don gang zhig gi grub pa sgrub par byed pa gang gis 'phen pa'i don gyi rnam pa ste /
don gyi bye brag dang don gyi dbye ba gang ji snyed pa de thams cad ni sgrub par byed pa de'i sun 'byin pa'i nus pas khyab pa yin no / /
don gyi rnam pa de'i grub pa'i gegs yin pa'i phyir don de thams cad khyab pa yin te /
de'i phyir sgras zin pa'i don 'ba' zhig ni des sun dbyung bar bya ba ma yin gyi /
'on kyang don ji snyed shugs kyis grub pas sgrub par byed pas bsgrub par bya ba de thams cad sun dbyung bar bya ba yin no / /
des na khyad par 'phen na rjes su 'gro ba med pa'i skyon yin no / /
smras pa tsam zhig sgrub na sgrub pa nyid yin la /
dpe la mthong ba'i bum pas gnyis pa dang bcas par sgrub na ni 'dod par thal ba yin no / /
gzhan yang spyir sgrub na grub pa la sgrub po zhes ni bshad pa yin mod kyi yul 'dir ni spyir yang bsgrub par bya bar mi 'gyur ro zhes bstan pa'i phyir bshad pa /
rnam pa de lta bu mngon par gsal ba'i sems pa can bum pa las don gzhan gyi ngo bo gzhan nyid du khas mi len na spyir yang gnyis pa nyid mi 'grub po / /
gal te lus don gzhan ma yin mod /
de lta na yang ji ltar spyi bsgrub byar mi 'gyur zhe na /
gang yang rung ba'i don gzhan gyi ngo bo med pa'i phyir ro / /
mdor bzhag pa'i tshig 'di nyid rnam par dgrol ba'i phyir bshad pa /
gnyi ga de lta bu'i dngos po ste don gzhan gyi dngos por srid pa yin na /
gang yang rung ba'i sgra don 'brel bar 'gyur ba yin no / /
gang yang rung ba ni sgra ni gcig tu ma nges par gnyi ga brjod pa yin pas lus gnyis pa ma yin na ni nus pa ma yin no / /
dper na zhes bya ba la sogs pa la /
lha sbyin dang mchod sbyin gnyi ga la yang za ba'i bsgrub pa srid na ni gcig tu ma nges par brjod pa de'i phyir gang yang rung ba brjod pa don dang 'brel bar 'gyur gyi /
rgyu mtshan 'ga' zhig las gcig za bar mi srid pa'am /
gang yang rung ba gcig za ba la smra ba po'i 'dod pa med na ni ma yin no / /
de'i phyir 'dis ni rjes su 'gro ba'i dus na phyir rgol ba las gang yang rung bas gnyis pa dang bcas pa nyid ma grub pa yin te /
des na rjes su 'gro ba med pa'i phyir spyi bsgrub par bya ba ma yin no zhes bshad pa yin no / /
da ni rgol ba bsgrub par bya ba'i chos can la gang yang rung bas gnyis pa dang bcas pa nyid du mi 'dod pa yin no zhes bstan pa'i phyir bshad pa /
gtan tshigs 'di las kyang gang yang rung ba'i don gzhan gyi ngo bo mi 'thad do / /
gang las she na bum pa rang nyid kyis te bdag nyid kyi don gzhan nyid du khas blangs pa'i phyir ro / /
khas len na ni 'gal lo zhes bshad pa ni 'gal ba'i phyir ro zhes bya ba yin no / /
ji ltar khas ma blangs she na bum pa las bum pa don gzhan ma yin no / /
de'i phyir lus nyid don gzhan du gyur pa yin no zhes gnyis pa nyid kyi ngag gi don du nges par rnam par gnas pa yin no / /
des na gang gi phyir spyi bsgrub par bya bar 'gyur gyi gang yang rung bas gnyis pa dang bcas pa nyid ni bsgrub par bya ba ma yin te /
des na spyi brjod pa can gang yang rung ba smos pa ni don med par 'gyur ro / /
de lta ma yin na zhes bya ba ni gang yang rung bas gnyis pa nyid du khas len cing de'i don gang yang rung ba smos pa yin na 'gal bar 'gyur ro zhes bshad pa ni tshu rol mdzes pa'i bsgrub par bya ba'i tshig 'di 'gal bar te gnod par 'gyur ro / /
ci'i phyir zhe na /
bshad pa /
bum pa bdag nyid kyi rang gi ngo bos ni zlar 'gal ba'i de'i ngo bo bum pa nyid dang don gzhan du gyur pa de dag ni 'gal ba yin no / /
gal te bum pa de nyid la bum pa de nyid gnyis pa yin na de'i tshe bum pa yang yin la gzhan yang yin par 'gyur na de ni bdag nyid gcig la 'gal ba yin no / /
ji ltar dag 'di las 'gal ba'i don 'di rtogs par 'gyur te /
gang gi phyir shugs kyi lus nyid kyis bum pa gnyis pa dang bcas pa yin pa'i phyir ro zhe na /
bshad pa /
gal te 'di lus nyid kyi don gzhan nyid du brjod par 'dod na'o / /
de skad du zhes bya ba ni don gzhan du'o / /
gang yang rung ba'i sgras ni lus nyid yin par mi 'gyur te /
'on kyang bum pa yang der zhes bya ba don gzhan gyi ngo bor des 'dod par 'gyur te /
de'i phyir 'gal ba yin no / /
'di'i phyir yang zhes bya ba ni gtan tshigs gzhan gyis kyang gnyis pa nyid spyi la brten pa ma yin no / /
sngar ni bum pa dang skyes bu tshogs pa dpe dang bsgrub par bya ba'i chos can las don gzhan ma yin pa de'i phyir spyi bsgrub byar med par bshad pa yin la /
da lta ni bum pa'am skyes bu so sor yang gnyis pa ma yin pa de na spyi la brten pa ma yin te /
gsal ba thams cad yod par mi srid na de'i spyi mi 'thad pa'i phyir ro / /
'di la bum par gyur pa dang skyes bur gyur pa gnyis nyid kyi khyad par med pa'i phyir gnyis pa nyid kyi spyi mi 'thad pa yin no / /
'di la dpe ni dper na bram ze la sogs pa nyid ma yin pa bram ze la sogs pa'i rigs gzhi med pa'i gsal ba 'ga' zhig pa'i rigs nyid med pa dang rtog pa'i shes pa zhes bya ba rnam par rtog pa dang bcas pa'i shes pa la dbang po la brten pa nyid med pa bzhin no / /
ji ltar zhe na /
'di ltar rnam par rtog pa'i shes pa de mig la brten pa ni ma yin te /
de'i zhes bya ba mig gi shes pa bzhin du de'i don rtogs pa med pa'i phyir ro / /
mig la brten pa'i shes pa zhes bya ba gang yin pa de ni gzugs so sor rig pa yin na /
rnam par rtog pa gzung ba ni gzugs ma yin te /
de ni rnam pa gzhan du mig gi rnam par shes pas 'dzin pa'i phyir ro / /
'di'i phyir yang de mig gis gzung bar bya ba ma yin te /
mig de 'gyur ba'i rjes su mi byed pa'i phyir ro / /
gang zhig gang la brten pa zhes bya ba de ni 'gyur ba'i rjes su byed pa yin te /
dper na mthong ba'i mig gi rnam par shes pa bzhin no / /
rnam par rtog pa'i shes pa 'di ni de lta ma yin no / /
gzhan yang gang zhig gang gi 'bras bu yin pa de de la brten par brjod pa yin no / /
rnam par rtog pa'i shes pa ni mig gi 'bras bu ma yin te /
rnam par rtog pa'i shes pa ni mig de med kyang yod pa'i phyir ro / /
de bzhin du zhes bya ba gtan tshigs gsum po 'di nyid kyis na rnam par rtog pa'i shes pa de rna ba la sogs pa la brten pa yang ma yin te /
de'i phyir dbang po la brten pa ma yin no / /
de bzhin du zhes bya ba'i sgra ni rim pa bzhin du yin te /
de bzhin du de lta ni ma yin te zhes bya ba yin no / /
lus dang bum pa de gnyis gcig dang de ltar zhes bya ba dngos po gzhan nyid du khas len pa yin nam /
bum pa dang lus dag lus gang yang rung ba'i don gzhan du gyur pa zhes de ltar spyir te /
spyi dang ldan pa'i don gzhan gyi ngo bo bsgrub byar 'gyur ba yin no / /
de ltar zhes pa ni don gzhan gyi ngo bo'o / /
lus de lta bu ni dpe la rjes su 'gro ba med par dogs pas rang nyid kyis khas ma blangs pa dang /
bum pa yang bum pa las tha dad pa'i don gyi ngo bor 'gal ba'i phyir khas ma blangs pa yin no / /
de'i phyir spyi dang ldan pa'i bsgrub bya yang mi srid do / /
mi srid pa de nyid dpe'i sgo nas gsal bar bya ba'i phyir bshad pa /
'jig rten 'di lta bu'i ngag gi don srid pa yod dam zhes bya ba yin te /
mi srid do zhes bya ba'i don to / /
ji lta bu zhig ce na /
lha sbyin dang mchod sbyin dag las zhes bya ba la sogs par brjod pa'o / /
'di la lha sbyin du rtogs pa'i zan sbyin par bya ba ni zan sbyin par bya ba'i khyad par yin te /
de bzhin du mchod sbyin du rtogs pa yang yin no / /
zan sbyin par bya ba 'di nyid spyir gyur pa gang yang rung ba'i sgra'i don gyi yul yang mi srid pa nyid do / /
'di snyam du don 'di ni mi 'gal te /
gang gi phyir lha sbyin la ma yin zhing mchod sbyin la ma yin no zhes bya ba'i tshig 'di ni sgrub pa tsam zlog par byed pa ni ma yin gyi /
'on kyang nges pa zlog pa'i don du yin no / /
nges pa de nyid bstan pa'i phyir bshad pa /
lha sbyin 'ba' zhig la ma yin no zhes de ltar nges par bzlog par bya ba yin no / /
bsam pa ni 'di yin te /
sgrub pa dang dgag pa dag gcig la 'gal ba'i phyir ro / /
gang yang rung ba'i yul la zan sbyin par bsgrub pa na dgag pa ni nges pa'i yul can nyid yin no zhe na /
ma yin te /
gang yang rung ba smos pa nyid kyis nges par thal ba med pa'i phyir ro / /
nges par thal na ni de'i bzlog pa'i phyir brjod pa yin na /
rnam par brtag pa'i don can gang yang rung ba'i sgra bkod pa nyid kyis thal ba med pa yin no / /
gang gi phyir gang yang rung ba'i sgra nye bar bzung na nges par thal ba med pa de'i phyir gnyi ga yongs su 'dzin pa 'ba' zhig tu ma zad kyi /
gcig yongs su 'dzin pa na gang yang rung ba smos pa 'di don 'thad par 'gyur ro / /
gang gi tshe zhe na /
gcig yongs su bzung ba mi 'gal ba yin par gyur na'o / /
'gal na ni don mi 'thad pa kho na'o / /
mi 'gal na don 'thad pa nyid bshad pa ni /
dper na zhes bya ba yin no / /
gcig za yang gang yang rung ba za'o zhes brjod pa la ni gang yang rung ba smos par nus pa yin no / /
gal te skabs su bab pa gnyis las gcig la mi srid na gnyi ga'i yul can gang yang rung ba'i sgra mi 'thad pa ma yin nam zhe na /
bshad pa /
gang yang rung ba'i sgra 'di'i yul ni rnam par brtag pa yin pa'i phyir ro / /
gang yang rung ba la zan sbyin par sgrub pas ni rnam par brtag pa'i don go bar 'gyur gyi nges pa ni ma yin no / /
des na gcig mi srid kyang sgrub pa de'i yul ni gnyis pa yin par 'dzin to / /
gang yang rung ba sgra nye bar bkod pa na gang la de mi srid pa de nyid du sgrub par byed pa'i don ni ma yin gyi /
'on kyang de nyid gcig la bsgrub pa yin te /
des na gang la srid pa de nyid gzung ba yin no / /
de bzhin du don la yang gang srid pa de kho na gzung bar bya ba yin no zhas sbyar bar bya ba'i phyir bshad pa /
gnyis pa dang bcas pa'i sbyor ba de la bum pa kho na'am /
lus kho nas zhes nges par ni mi 'dod do / /
des na gang yang rung ba'i sgra sbyar ba ni gang srid pa de kho na gzung bar bya'o zhes bya bar gyur na /
sngar bshad pa'i tshul gyis gcig kyang srid pa ma yin te /
des na gang yang rung ba'i sgra la nus pa med pas de la ltos pa gnyis pa dang bcas pa nyid kyi spyi yang bsgrub par bya ba ma yin par 'gyur ro / /
gang yang rung ba smos pa yang gang gi tshe sgrub pa'i yul srid par bstan pa'i phyir yin te /
lha sbyin dang mchod sbyin gang yang rung ba la zan sbyin par bya ba yin no zhes bya ba zan sbyin pa sgrub pa'i yul gang yang rung ba srid do zhes bya ba'i don yin pa de'i tshe ni /
gcig zan za bar srid kyang gang yang rung ba'i sgra nus pa yin no / /
gnyi ga la za ba grub par srid pa la ni /
nges pa med par za ba sgrub pa na /
gang yang rung ba'i sgra zan za bar bsgrub pa'i yul ma nges par bstan pa la 'jug pa yin pas /
de'i tshe ni gnyi ga la zan za ba'i sgrub pa srid pa na nus par 'gyur ro / /
rnam par dbye ba 'di ni 'jig rten pa'i sbyor ba la don dang skabs la sogs pa las shes par bya ba yin no / /
'dir ni gnyis pa dang bcas pa'i sbyor ba la /
rtsig pa ni bum pas gnyis pa dang bcas pa yin la /
bsgrub par bya ba'i chos bum pa ni lus kyi yin par rgol ba 'dod pa yin te /
des na gnyi ga yang don gzhan du gyur par khas blang ngo / /
don gzhan nyid de ni nges pa med par gang yang rung ba zhig yin par rtogs par bya ba yin te /
dpe'i chos can la ni bum pa yin la /
bsgrub bya'i chos can la ni lus yin no / /
de'i phyir gnyi ga srid pa las nges pa med par gnyis pa nyid bsgrub pa la ni skyon sngar brjod zin pa yin no / /
de lta ni mi 'dod kyang gang yang rung ba'i sgra bsgrub pa'i yul srid par ston pa'i don yin par khas blangs nas bum pa'am lus kyang rung ste /
gnyis pa ni mi srid do zhes bstan pa yin no / /
de lta na yang khyad par du 'phags pa ni 'di brjod pa yin te /
khyod kyis ni gnyi ga don gzhan du 'dod par bya ba yin na /
gnyi ga mi srid pa 'ba' zhig tu ma zad kyi /
gcig kyang srid pa ma yin te /
gang gi phyir gang yang rung ba smos pa ni srid pa ston pa la grags pa'i don yin par 'ga' zhig tu mthong ba yin no zhes bya ba yin no / /
gnyis pa nyid sgrub pa mi 'thad pa'i yang phyir spyi la brten pa ma yin no / /
don gnyis dngos po gcig la 'brel ba nyid du sgrub pa de ni /
'di yin nam yang na de yin zhes rnam par brtag pa dang /
'di yang yin la 'di yang yin no zhes bsdu bar 'gyur grang na /
'di gnyi ga mi 'thad pa yin na ni /
mi shes pa shes par byed pa'i sgrub par ma 'brel par 'gyur ro / /
lus sam yang na bum pa gnyis pa nyid ni ma yin la /
lus dang bum pa gnyis pa nyid kyang ma yin te /
lus rjes su 'gro ba med pa dang /
bum pa bum pa las don gzhan du gyur pa nyid kyang 'gal ba'i phyir ro / /
sgrub pa'i rnam pa gzhan yang yod pa yin te /
de'i phyir tshig gi tshul te /
ngag ni brjod par bya bas srog tu gyur pa brjod par bya bas stong pa nyid yin no / /
de'i phyir spyi bsgrub par bya ba ma yin no / /
sgrub pa mi srid pa'i phyir spyi la brten pa bkag pa 'dis ni'o / /
sgra zhes bya ba'i chos can ni phyogs dang mthun pa'i phyogs ma yin la /
phyogs sam yang na mthun pa'i phyogs su gyur pa yang ma yin te /
des na sgra gcig po ni bsdu ba dang rnam par brtag pa'i sgo nas phyogs dang mthun pa'i phyogs su bsgrub pa ma yin pas sgra la de dag gang yang rung ba nyid bsal ba yin no / /
gnyi gar yang zhes bya ba ni phyogs dang mthun pa'i phyogs su'o / /
srid pa mi 'gal na zhes bya ba ni chos can gcig la'o / /
de ltar zhes bya ba ni gnyis las gang yang rung ba nyid du'o / /
de ltar 'gyur gyi zhes bya ba ni grub par 'gyur gyi'o / /
de lta ma yin te /
srid pa 'gal na ni gang yang rung ba nyid de sgra la ma grub pa nyid do / /
ci'i phyir zhe na /
'di ltar de ni phyogs kho na yin gyi gang yang rung ba ni ma yin no / /
phyogs yin na ji ltar gang yang rung ba ma yin zhe na /
rnam par brtag pa dang gcig tu so sor nges pa 'gal ba'i phyir ro / /
gang gi phyir nges pa ni gnyis pa med pa yin pa'i phyir dang /
rnam par brtag pa ni gnyis pa yod pa yin pa'i phyir dang /
gcig la yod pa dang med pa gnyi gar 'gal ba'i phyir rnam par brtag pa dang nges pa ni 'gal ba yin no / /
de'i phyir de ltar sgrub pa mi srid pa'i phyir dang /
'gal ba'i phyir phyogs dang mthun pa'i phyogs dag las gang yang rung ba nyid bsal bas sgra la ma grub par zhar la bstan nas /
dkyus ma'i gnyis pa dang bcas pa bsal ba'i phyir bshad pa /
don rnams la spyir khyad par med pa'i rang bzhin du sgras shes par byas kyang /
shugs kyi khyad par sgra'i don du gnas pa'i gtan tshigs kyi phyir yang /
lus nyid rtogs par 'gyur gyi bum pa ni ma yin no / /
bum pa ni bum pa nyid las don gzhan gyi ngo bor mi 'thad pa'i phyir ro / /
lus nyid don gzhan du gyur par bsgrub par bya ba yin par dam bcas pa'i tshig las nges par 'gyur gyi /
bum pa ni ma yin pa'i zhes bya ba ni shugs yin no / /
don 'di yin te /
spyi la brten pa na mi 'thad pa dang /
'dod pa ma yin pa 'ba' zhig tu ma zad kyi /
'on kyang sgra'i don nyid kyang ma yin no zhes bya'o / /
'di ltar shugs la sogs pa dag ni sgra'i nus pa sad pa'i rgyur 'dod pa yin gyi /
sgra'i don rnam par 'jog par byed pa ni ma yin no / /
de nyid kyi phyir spyi'i sgra rnams kyi khyad par rnam par 'jog pa'i rgyu ni ma yin gyi zhes so / /
khyad par rnam par gnas pa nyid dpe'i sgo nas bshad pa ni 'ga' zhig ces bya ba yin no / /
'ga' zhig gi sgra 'di ni spyi'i ming yin pas spyir brjod par gyur pa na /
shing la sogs pa yang brjod par dogs par 'gyur ba yin na gzhi mthun pa 'ongs pa'i sgra sbyar ba'i phyir 'ong ba'i bya ba'i nus pa dang ldan pa la 'jug par rtogs kyi /
'ong ba med pa'i ri'am shing la ni ma yin no / /
'di snyam du gal te khyad par gyi sgras zin na spyi'i sgra'i don bye brag la 'jug pa yin te /
dper na dza mad ag ne'i bur ma zhes bya ba lta bu yin te /
ra ma'i sgra spyi'i don tsam dza mad ag ne'i bu'i sgra'i dang sbrel bas na khyad par la 'jug par 'gyur ba yin no snyam pa la /
khyad par gyi sgra nye bar byas pa zhes smos so / /
gang gi phyir dza mad ag ne'i bu dang 'dra ba'i khyad par gyi sgra nye bar byas pa nyid gcig pu ni /
spyi rjod par byed pa'i sgra rnams kyi khyad par rnam par 'jog pa rjod par byed pa nyid kyi rgyu ma yin no / /
'o na rgyu gzhan gang yin zhe na /
'on kyang zhes smos so / /
skabs ni sgra med pa'i rtsom pa tsam nyid de /
dper na ri dgas shor ba'i skabs dang /
zas za ba'i skabs na /
sen d+ha ba'i sgra tsha'i khyad par dang /
rta'i khyad par la 'jug pa'i rgyu yin pa bzhin no / /
shugs ni sgra'i don la brten pa ste /
dper na 'ongs pa'i sgra'i shugs kyis 'ga' zhig gi sgra khyad par la 'jug pa bzhin no / /
sogs pa smos pa ni be'u dang bcas pa'i drus ma zhes ldan pa dang /
be'u med pa'i ma zhes bral ba ste /
de lta bu la sogs pa gzung ngo / /
de'i phyir shugs kyis kyang sgra khyad par la 'jug pa yin no / /
de'i phyir 'dir khyad par lus su gyur pa'i gnyis pa nyid bsgrub par bya ba yin gyi spyi ni ma yin no / /
de ltar gnyis pa dang bcas pa'i sbyor ba bkag nas /
mjug bsdu ba'i phyir bshad pa /
de'i phyir gang yang rung ba'i spyi khyad par la brten pas don gzhan du gyur pa ni ma yin te /
lus sam bum pa gnyis don gzhan du gyur pa mi 'thad pa'i phyir ro / /
dpe ni bum pa don gzhan yin la /
bsgrub bya'i chos can la ni lus yin te /
des na don gzhan ni khyad par kho na yin gyi spyi ni ma yin no / /
khyad par can de ni chos can gnyi ga khyab pa'i don gzhan du mi 'thad do zhes bshad pa ni don gzhan du gyur pa 'ga' zhig ces bya ba yin no / /
gcig kyang zhes bya ba bum pa de ni bum pa las don gzhan gyi ngo bor 'gal ba'i phyir dang /
lus kyang rjes su 'gro ba med pa'i phyir don gzhan gyi ngo bor khas ma blangs pa yin no / /
da ni mngon par 'dod pa'i sbyor ba dang /
gnyis pa dang bcas pa'i sbyor ba mtshungs par bsgrub pa'i phyir smras pa /
sgra dang bum pa'i khyad par gyis rtog pa na gnyis pa dang bcas pa'i sbyor ba la brjod pa gang yin pa de thams cad ni mi rtag pa la yang mtshungs so / /
'di ltar gang yang rung ba zhig gi gnyis pa dang bcas par bsgrub na sgrub par byed pa don med pa'i phyir lus don gzhan du gyur pa bsgrub bya yin gyi bum pa ni ma yin no / /
de'i phyir lus dang bum pa'i khyad par gyis gnyis pa nyid kyi spyi bsgrub par bya ba yin par de bsal ba yin la /
lus su gyur pa'i gnyis pa nyid de yang rjes su 'gro ba med pa yin no / /
de bzhin du bum pas gnyis pa nyid du bsgrub par bya ba ma yin te 'gal ba'i phyir ro / /
lus kyis ni ma yin te /
rjes su 'gro ba med pa'i phyir ro / /
de bzhin du 'di la yang spyi bsgrub par bya ba yin na ni sgrub par byed pa 'bras bu med pa'i phyir sgra mi rtag pa nyid du bsgrub par bya ba ma yin na /
de la ni rjes su 'gro ba med do / /
de bzhin du sgra la brten pa yang bsgrub par bya ba ma yin te /
rjes su 'gro ba med pa'i phyir ro / /
bum pa la brten pa yang ma yin te /
sgra la 'gal ba'i phyir ro zhes thams cad mtshungs so zhe na /
lan gdab pa'i phyir ma yin te zhes smos so / /
ci'i phyir zhe na /
grub pa ste shes pas na'o / /
de zhes bya ba mi rtag pa dang ldan par grub pa'i phyir te /
rtog pa'i phyir te /
don ni 'di yin te /
re zhig dngos po mi gnas pa'i mi rtag pa nyid ni grub pa yin no / /
bum pa dang sgra'i khyad par ni sgras zin pa ma yin la /
rgol ba 'dod pa yang ma yin te /
de'i phyir spyi mi rtag pa nyid bsgrub par bya ba yin pas /
de la ni sgra dang bum pa'i khyad par gyi rtog pa dang skyon 'god pa mi 'thad do / /
lus dang bum pas khyad par du gyur pa'i gnyis dang bcas pa nyid bsgrub par bya ba yin par ni sgras zin pa yin te /
des na lus dang bum pa'i khyad par gyis rtog pa dang skyon nye bar 'god pa yin no / /
gal te mi rtag pa nyid bzhin du gnyis pa dang bcas pa nyid khyad par med pa nye bar 'god pa yin na ni khyad par la brten pa'i skyon gyis brtsad par mi bya bar 'gyur ro / /
de lta na yang gnyis pa nyid ni lus dang bum pa dag la thun mong du nye bar bkod pa ma yin nam /
gal te khyod bum pa nyid du nges pa dang /
lus nyid du rtog pa yin na ni kho bos kyang mi rtag pa nyid khyad par la nges par rtag pa yin no zhe na /
de yang mi mtshungs te /
de la gnyis pa dang bcas pa nyid lus dang bum pa'i thun mong bar ji ltar 'gyur ba yin zhe na /
gal te lus sam bum pa srid pa yin na'o / /
gang gi tshe lus dang bum pa srid pa ma yin pa de'i tshe ji ltar thun mong du 'gyur /
des na gnyis pa nyid kyi khyad par mi srid pas na spyi nyid ma grub par bstan par bya ba yin no / /
'dir ni de ltar mi rtag pa nyid kyi khyad par mi srid pas mi rtag pa nyid kyi spyi ma grub par bstan par nus pa ma yin te /
gang byas pa de thams cad mi rtag pa'o zhes khyab pa sgrub pa mi rtag pa nyid bsal ba thams cad kyi mthar thug par ston par byed pas /
khyad par mi srid pa bkag pa'i phyir ro / /
gal te khyad par yongs su gzung na ni de mi srid par bstan pas /
spyi nyid ma grub par bstan par nus pa yin la /
sgra med par yang khyad par gzung bar 'gyur na /
de ltar ni ma yin no / /
de'i phyir mi rtag pa nyid kyi khyad par ni sgras zin pa ma yin la /
rgol bas 'dod pa yang ma yin zhing de yongs su gzung bas mi rtag pa nyid khyad par med par ma grub par byed nus pa yang ma yin pa'i phyir khyad par med pa mi rtag pa nyid grub pa yin la /
de grub pas sgra de dang ldan par bsgrub par bya ba yin no /
rjes su 'gro ba med pa'i skyon yang med do / /
dam bcas pa'i sbyor ba med pa'i phyir ro / /
grub pa la sgrub pa nyid kyang ma yin te /
ma 'brel pa rnam par bcas par ma grub pa'i phyir ro / /
gal te ji ltar mi rtag pa nyid khyad par med par grub pa de bzhin du gnyis pa nyid tsam grub pa nyid ma yin nam zhe na /
de bzhin du zhes smos te /
ji ltar mi rtag pa nyid grub pa ma yin pa de bzhin du /
gal te lus dang bum pa dag las 'ga' zhig don gzhan du gyur par khas len pa yin na ni /
spyi dang ldan pa'i don gzhan nyid bsgrub byar 'gyur ba yin na gnyi ga la yang don gzhan nyid med pa'i phyir spyi bsgrub bya ma yin no / /
gnyis pa nyid ni khyad par ma bzung ba gnyi ga'i thun mong yin na /
rten med par ni gnyis pa nyid tsam du 'gyur ba ma yin te /
de ni gcig la yang ma grub po zhes bya ba'i don to / /
'dod pa bsgrub bya nyid du brjod pa 'dis ni chos dang chos can dag gi khyad par du byas pa'i chos dang chos can dag ste /
chos can gyis khyad par du byas pa'i chos byas pa'i gtan tshigs kyis 'gog par snang ba bsal ba yin no / /
chos kyis khyad par du byas pa'i chos can 'gog pa dper brjod pa ni /
dper na sgra mi rtag pa'i sgra dang ldan pa ma yin pa'am zhes bya ba'o / /
sgra gang la mi rtag pa'i sgra yod pa de ni mi rtag pa'i sgra dang ldan pa ste /
mi rtag pa'i sgra gzhan dang bcas pa yin no zhes bya ba'i don to / /
de 'dra ba ma yin no zhes bya bar bsgrub par bya ba'o / /
chos can gyis khyad par du byas pa'i chos 'gog pa ston pa ni /
sgra'i mi rtag pa dang ldan pa ma yin no zhes bya ba yin no / /
sgra gzhan gyi mi rtag pa gang yin pa de ni sgra gzhan ma yin no zhes bya ba 'di yang bsgrub par bya ba'o / /
gtan tshigs byas pa'i phyir te /
bum pa bzhin no zhes bya ba yin no / /
'di ji ltar go bar byed pa yin zhe na /
brjod pa /
thams cad rang rang gi ngo bo la gnas pa'i phyir ro / /
byas pa'am yod pa gang yin pa de ni rang bzhin gzhan gyis de dang ldan pa ma yin pa med pa'i phyir byas pa nyid dam yod pa nyid kyis sgra gzhan mi rtag pa'i sgra dang ldan pa dang /
sgra gzhan gyi mi rtag pa dang ldan pa 'gog par nus kyang /
sgra gzhan dang ldan pa nyid dam /
de'i mi rtag pa dang ldan pa nyid ni bsgrub byar 'dod pa ma yin no / /
des na de 'gog pa'i gtan tshigs 'gal ba yin no zhes smra bas byas pa nyid kyi gtan tshigs spong ba gang yin pa de bsal ba yin no / /
bsgrub par bya ba phyin ci log tu byas pas 'gal ba yin na /
'di ni bsgrub bya ma yin pas bsal ba yin no / /
de bkag na mi rtag pa nyid gsha' ma yang bkag par 'gyur ba ma yin nam zhe na /
bkag pa ma yin te /
sgra zhes bya ba'i chos can la spyi 'ba' zhig bkag par 'gyur gyi /
chos tsam ni ma yin no / /
chos tsam ma bkag na chos can la spyi de 'gog pa 'gal ba med de /
de'i phyir de skad du smra ba des bsal ba yin no / /
spyi bkag na chos tsam bkag par ji ltar 'gyur zhe na /
sgra mi rtag pa yin gyis zhes smos te /
gang gi phyir sgra mi rtag pa nyid kyi khyad par dang ldan pa yin no / /
mi rtag pa'i sgra dang ldan pa ni ma yin no zhes bya ba ni mi rtag pa'i sgra gzhan dang 'brel ba ma yin pa ste /
des na chos can gzhan dang 'brel pa bkag kyang mi rtag pa'i khyad par can gyi sgra bkag pa ma yin no / /
rgol ba sgra mi rtag par sgrub par 'dod pa yin yang sgra mi rtag pa'i sgra dang ldan par ni bsgrub par mi 'dod do zhes ston par byed pa ni /
de ltar gyur pa ste /
mi rtag pa'i sgra gzhan dang 'brel bar 'dod na ni sgra mi rtag par 'dod par mi 'gyur ro / /
ci'i phyir zhe na /
bshad pa /
sgra gzhir gyur pa la mi rtag pa'i sgra gzhan dang 'brel ba nyid du bsgrub pa'i rgyu'i phyir ro / /
sgra mi rtag pa tsam du mi sgrub pas sgra mi rtag par mi 'grub po zhes bya ba'i don to / /
'o na ji ltar 'grub par 'gyur zhe na /
sgra mi rtag pa'i sgra dang ldan pa zhes smos te /
gal te gtan tshigs go bar byed nus pa yin na /
sgra mi rtag pa'i sgra gzhan dang ldan par grub par 'gyur ro / /
gang gi phyir 'dod pa'i chos tsam gang yin pa de'i spyi bkag kyang mi ldog pa dang /
gang bkag pas 'dod pa la gnod par 'gyur ba mi rtag pa'i sgra gzhan dang ldan pa de yang 'dod pa ma yin pa'i gtan tshigs de'i phyir 'dod pa la gnod pa 'ga' yang med do / /
de bzhin du sgra mi rtag pa dang ldan pa zhes chos can gyi khyad par gyi 'gog pa la yang 'dod pa la gnod pa med par sbyar bar bya'o / /
de'i phyir zhes bya ba gang gi phyir sgra'i rang bzhin mi rtag par bsgrub par bya ba yin gyi sgra gzhan dang 'brel ba nyid ni ma yin pa dang /
sgra gzhan dang 'brel ba nyid bkag kyang sgra'i rang bzhin du gyur pa'i mi rtag pa nyid ldog pa ma yin pa de'i phyir /
chos 'ba' zhig kho na chos can la sgrub par byed pas bsgrub pa'am /
'gal bas phyin ci log tu bya ba yin no / /
bsgrub par bya ba ni spyi yin la /
phyin ci log tu bya ba yang bsgrub par bya ba gang yin pa de nyid ma yin nam /
de ji ltar chos 'ba' zhig de ltar 'gyur zhe na /
de ltar na zhes smos te /
rnam pa de'i sgo nas mi ldan pa rnam par bcad pa bsgrub pa'i phyir 'dod pa spyi'i grub pa byas par 'gyur ba'am /
skabs su bab pa'i chos ma 'brel ba rnam par bcad pa dgag pa'i phyir gnod pa byas par 'gyur ba yin no / /
chos can gyi khyad par phyin ci log tu byed pa la sogs pa'i 'gal bas mthong ba'i phyir na /
phyin ci log tu byed pa nyid ni 'gal ba ma yin no zhe na /
'gal ba ni thams cad du zhes smos so / /
gang gi phyir chos can gyi khyad par gyi 'gal ba la sogs pa thams cad du /
'dod pa ni spyi de phyin ci log tu byed pa kho na'i phyir te /
'gog pa'i phyir 'gal ba yin te /
de'i phyir na spyi phyin ci log tu byed pa kho na 'gal ba yin no / /
'o na ji ltar chos can gyi khyad par la sogs pa'i 'gal bar 'gyur zhe na /
bshad pa /
spyi phyin ci log pa de ni res 'ga' chos kyi sgo nas te /
chos bzlog pa'i sgo nas byed pa de'i tshe chos kyi rang gi ngo bo dang 'gal ba zhes brjod do / /
de'i tshe yang de spyi bzlog pa ni yod pa kho na'o / /
gang gi tshe chos can bzlog pa'i sgo nas spyi zlog par byed pa de'i tshe ni chos can gyi rang gi ngo bo dang 'gal ba yin no / /
skabs su bab pa'i 'dod pa nyid phyin ci log tu byed pa na /
sgra nye bar bkod pa'i rang gi chos can gyi khyad par dang 'gal ba zhes brjod pa yin no / /
rnam pa thams cad du chos sam chos can bkag pas spyi bzlog par 'gyur ba des 'gal bar tha snyad du byed do / /
chos kyi rang gi ngo bo dang 'gal ba ni dper na sgra rtag ste /
byas pa'i phyir nam mkha' bzhin no zhes bya ba la /
byas pa nyid ces bya ba lta bu'o / /
chos can gyi rang gi ngo bo dang 'brel ba ni dper na nam mkha' yod par smra ba'i nam mkha' ni rtag pa yin te ma byas pa'i phyir ro zhes bya ba la /
ri bong gi rwa la sogs pa med pa la mthong ba 'dis ni chos can nam mkha' yang med par sgrub par byed pa yin no / /
'di dag ni 'dus pa ma yin pa'i yul can gzhan gyi don byed pa yin no zhes bya ba dang /
'dus pa ma yin pa'i don dag ni gzhan gyi don du gyur pa yin no zhes bya ba ni /
chos dang chos can gyi khyad par dang 'gal ba'o / /
gal te rgol bas 'dod pa'i chos gang yin pa de nyid bsgrub par bya ba yin na /
'o na ji ltar rang nyid smos she na /
rang nyid kyi sgra ni zhes smos so / /
ni'i sgra ni yang gi sgra'i don la yin te /
'dod pa smos pa yin yang rang nyid kyi sgra la bstan par bya ba'i khyad par yod do zhes bya ba'i don to / /
khyad par de nyid bshad pa ni /
chos can gcig la zhes bya ba yin no / /
chos du ma ni mi rtag pa nyid dang /
byas pa nyid dang /
nam mkha'i yon tan la sogs pa'o / /
rang nyid kyi sgra'i don ni bdag nyid ces bya ba yin te /
bstan bcos byed pas 'dod pa'i chos gang ji snyed pa de thams cad ni bsgrub bya ma yin gyi /
'on kyang rang nyid kho na'i'o / /
bstan bcos khas blangs su zin kyang zhes bya ba ni rtsod pa'i dus su ni bstan bcos khas blangs par bya ba ma yin pa kho na yin la /
khas blangs par gyur kyang bdag nyid 'dod pa gang yin pa de kho na bsgrub par bya ba yin gyi gzhan ni ma yin no zhes bya ba'i don 'di shes par bya ba'i phyir rang nyid kyi sgra byas pa yin no / /
'dod pa'i sgra yod pa der rgol bar 'dod pa las gzhan pa gang yin pa'i 'dod pa thams cad bzlog tu zin kyang rang gis mdzad pa'i 'grel par rang nyid kyi sgras dogs pa'i gnas srid pa zlog par byed pa yin par bshad do / /
mdo mdzad pas kyang don 'di nyid dam bcas pa yin no zhes bya ba'i tha tshig go / /
'brel ba'i gzhung ston pa ni rang nyid ces bya ba ni ste /
rang nyid kyi sgras ni khas blangs pa ston par byed pa'o zhes bya bar 'brel to / /
ci'i phyir dogs pa srid ce na /
bshad pa /
bstan bcos khas blangs pa'i phyir ro / /
de la mthong ba ni bstan bcos la mthong ba ste /
bstan bcos byed pas chos gang 'dod pa de khas blangs pa yang yin par 'gyur te /
des na ji ltar chos gcig bsgrub par bya ba yin pa de bzhin du gzhan yang yin no zhes dogs pa srid par 'gyur ro / /
des na gal te log par rtogs par ma gyur kyang dogs pa srid pas rang nyid smos pa yin no / /
log par rtogs pa yang mthong ba nyid de des na de bzlog pa'i phyir yang rang nyid smos pa yin no / /
kha cig na re bstan bcos las mthong na ni bsgrub par bya ba kho na yin la zhes bya ba ni bsgrub par bya ba gang yin pa de ni ma yin te /
'di ni grub pa kho na ste /
'di lta ste bstan bcos las mthong ba bsgrub par bya ba yin no zhes bya ba'o / /
bstan bcos las mthong ba de la gnod na yang ste /
bstan bcos kyi don thams cad bsgrub par bya ba yin pa'i phyir ro / /
byas pa nyid kyis nam mkha'i yon tan nyid la gnod na gtan tshigs 'gal ba dang dam bca' ba rjes su dpag pas bsal ba'i skyon yin no zhes zer ro / /
bstan bcos las mthong ba thams cad bsgrub par bya ba yin par smra ba de dag gi phyir na byas pa nyid kyi rtags kyi dri zhes bya ba'i chos can las sa'i yon tan bzlog pa'i phyir byas pa nyid kyi gtan tshigs 'gal bar 'gyur ro / /
byas pas ni sa'i yon tan nyid bzlog par nus pa yin te /
gang gi phyir yon tan dang yon tan can gyi dngos po ni brten pa'i ngo bo yin no / /
skad cig ma'i don la ni rten 'ga' yang yod pa ma yin te /
ma grub pa ni med pa'i phyir dang /
grub pa ni thams cad la ltos pa med pa'i phyir ro / /
des na byas pas mi rtag pa bsgrub pa na yon tan nyid dang /
rten thams cad sel ba yin te /
de nyid kyi phyir na sgra la nam yang nam mkha'i yon tan bzlog pa yin no / /
yod pa'am byas pa gang yin pa de ni nam mkha'i yon tan dang sa'i yon tan ma yin te /
bum pa bzhin no / /
bum pa ni rdzas yin te /
yon tan ni ma yin no / /
sgra'am dri'am yod pa'am byas pa yin no / /
sgra la brten pa nam mkha'i yon tan nyid dang /
dri la brten pa'i sa'i yon tan nyid bstan bcos las mthong bar ni khyad par cung zad kyang med do / /
des na gal te sgra la /
nam mkha'i yon tan nyid bzlog pa'i phyir 'gal ba yin na /
dri la sa'i yon tan bzlog pas 'gal bar ci ste mi 'dod /
sa'i yon tan nyid ni skabs ma yin pa'i phyir te /
skabs su bab pa ma yin pa'i phyir la /
skabs su bab pa la gnod pas ni gtan tshigs 'gal bar 'gyur ba'i phyir ro zhe na /
skabs ma yin pa'i phyir bsgrub byar ma gyur pa sa'i yon tan nyid la gnod kyang gtan tshigs 'gal ba ma yin no zhes bya ba gang yin pa de ni rigs mod kyi /
'on kyang skabs ma yin pa de ni gzhan nam mkha'i yon tan nyid la yang mtshungs so / /
des na skabs su bab pa ma yin pa nam mkha'i yon tan de la gnod pa'i phyir gtan tshigs 'gal bar mi 'gyur ro / /
mi mtshungs te nam mkha'i yon tan nyid kyi yul 'dir chos can sgra zhes bya bar gang yin de'i skabs yin pa'i phyir ro / /
chos gang gi chos can dkyus ma skabs su bab pa ma yin pa de ni skabs su bab pa nyid yin te /
rten skabs su bab pa nyid yin pa'i phyir ro / /
des na bsgrub par bya ba yin zhing de log par sgrub pa'i gtan tshigs 'gal ba yang yin no / /
sa'i yon tan nyid ni skabs su bab pa'i chos can gyi chos ma yin pa'i phyir bsgrub byar mi 'gyur te /
des na des zlog par byed pas 'gal ba ma yin no zhe na /
ma yin te zhes bya ba ni mtshungs pa nyid do / /
chos can skabs su bab pa dang ma bab pa dag gis ni khyad par du gyur pa ma yin no / /
ci'i phyir zhe na /
gang gi phyir chos can skabs su bab pa yin yang mi rtag pa nyid sgrub pa na /
gang la dngos po la 'brel pa yod pa de ni ma smos kyang bsgrub bya nyid du 'gyur ba yin te /
dper na bdag med pa la sogs pa lta bu'o / /
nam mkha'i yon tan nyid la ni de ltar dngos po la 'brel pa yod pa ma yin te /
de med pa'i rgyu'i phyir ro / /
'on kyang 'di dag ni bstan bcos khas blangs pa'i rgyu kho nas bsgrub par bya ba nyid du 'brel pa na bstan bcos khas blangs pa de ni sa'i yon tan la sogs pa thams cad la yang mtshungs pa yin te /
de'i phyir nam mkha'i yon tan nyid dang sa'i yon tan 'di gnyis la lung gi sgo nas 'ongs pa'i bsgrub par bya ba nyid du bye brag med do / /
de'i phyir ha cang thal bar 'gyur ba nyid do / /
ha cang thal bar 'gyur bas na nam mkha'i yon tan bzlog pa las kyang 'gal bar khas mi blang ngo / /
'di snyam du bstan bcos khas blangs pa'i phyir bsgrub byar 'gyur ba ni ma yin gyi /
'on kyang rgol bas 'dod pa yin pa'i phyir ro / /
rgol ba skabs su bab pa'i chos can la ji snyed yod pa'i chos thams cad bsgrub par bya ba nyid du 'dod pa yod pa yin te /
des na kho na la bsgrub par bya ba nyid yod pa yin no / /
chos can gzhan la brten pa bsgrub par bya ba nyid du mi 'dod pa'i phyir 'di la yang bsgrub par 'dod pa ma grub par 'gyur ba ni ma yin no zhe na /
'on te pha rol po skabs su bab pa'i chos can la brten pa'i chos rnams rgol bas kyang 'dod par sgrub par byed pa de'i tshe /
bsgrub par bya ba nyid du 'gyur ba yin na /
sgrub par byed pa ni yod pa ma yin no / /
ji ltar med de gang gi phyir chos can de'i khyad par nam mkha'i yon tan zhes bya ba gang yin pa de yang bsgrub par bya bar 'dod pa yin te /
bsgrub bya'i chos dang chos can gyi spyi'i phyogs gcig tu gyur pa yang de yin la /
de las gzhan la khyad par du gyur bas khyad par yang yin pa'o / /
gtan tshigs de'i phyir te /
bsgrub par bya ba'i chos bzhin no zhes bya ba'i gtan tshigs 'di yod pa ma yin nam zhe na /
dgag pa'i phyir spyi'i phyogs gcig ces bya ba la sogs pa smos so / /
spyi'i phyogs gcig tu gyur pa'i khyad par yin pa zhes bya ba'i gtan tshigs tsam gyis ni skabs ma yin pa skabs dang bral ba rgol bas bsgrub bya nyid du 'dod par mi 'gyur ro / /
ci'i phyir de ltar mi 'gyur zhe na /
bshad pa /
don de nam mkha'i yon tan nyid ni spyi'i phyogs gcig tu gyur pa nyid de'i ngo bo mi 'dor ba'i rgyu'i phyir 'dod pa ldog pa med par thal bar 'gyur zhing sgrub par byed pa 'god pa yang rgyu ma tshang ba med pa can smra shes pa'i 'dod pa tsam la rag las nas 'jug pa yin pas de yang ldog pa med par 'gyur na /
'dod pa dang 'jug pa dag ni 'dod pa yang ma yin no / /
'dod pa med par ji ltar nges she na /
rang gi rgyud la ni snang ba mi dmigs pa'i las yin la rgyud gzhan la ni rjes su dpag pa las so / /
'dod pa tsam dang 'brel pa 'jug pa ni 'dod pa yod na gdon mi za bar 'gyur ba yin na /
de med pa'i phyir 'dod pa med par rtogs so / /
de'i phyir skabs la ma ltos par ni 'dod pa yod par ni ma yin no / /
gang gi phyir spyi'i phyogs gcig tu gyur pa'i phyir ni bsgrub byar 'dod pa 'jug pa ma yin pa de'i phyir skabs 'ga' zhig las te /
gang gi tshe sgra mi rtag pa las pha rol the tshom du 'gyur ba'am /
yongs su shes pa rtogs par 'dod pas sgra mi rtag pa nyid la de brgal zhing brtag pa med pa de'i tshe bsgrub byar 'dod par 'gyur ba yin te /
de'i phyir shes par 'dod pa rjes su dpag pa'i 'dri ba la sogs pa'i ngag ni skabs yin pas de ni skabs de las 'gyur ba dang /
skabs de nyid kyis rgol ba la gzhan dag gis shes par bya ba yin no / /
gal te skabs zhes bya ba 'dod pa'i rgyu ma yin nam de'i rgyu nus pa thogs pa med pa ni ma yin te /
gang gi phyir skabs yod kyang yul dang dus kha cig tu rgol ba la skabs de'i rgyu mtshan can gyi 'dod pa gang yin pa de nyid med pa yin la /
yul dang dus gzhan dag tu ni mthong ba yin no / /
de'i phyir skabs 'ba' zhig la ni nus pa yod pa ma yin te /
des na rgyu gzhan la ltos pa dang bcas pa'i rgyus ji ltar 'bras bu rjes su dpog ce na /
bden te /
de ltar rjes su dpog pa ni ma yin no / /
'on kyang tshig gi bdag nyid sgrub par byed pa nye bar bkod pa las 'dod pa bsgrub par bya ba yin te /
sgrub par byed pa nye bar bkod pa'i phyir na 'di 'ga' zhig sgrub par 'dod pa yin no zhes bsgrub par bya ba 'dod pa ni 'bras bu las rjes su dpag par bya ba yin no / /
skabs kyis ni 'bras bu de las shes pa'i 'dod pa'i yul yongs su gcad par bya ba yin te /
yul de la ni 'dir rtsod pa yod pas skabs de nyid kyis rtogs par bya ba yin no / /
dper na grang can gyis bdag bsgrub pa'i skabs su sgrub par byed pa 'god pa na bdag gi don nyid bsgrub par bya ba yin na zhes de'i yul can gyi 'dod pa rtogs pa bzhin no / /
bzlog pa'i shes pa rig pas gsal bar 'gyur ba gang la yod pa skabs dang bral ba'i 'dod pa de'o / /
'dod pa ni rang rig pa'i mngon sum ma yin no / /
de nas gzhan nyams su myong ba nyid du nges par rang rig pas rtogs par bya ba de med par nges pa'i phyir na /
nyams su myong bas med par nges pa ni bzlog pa nyams su myong bas dgag pa 'jug pa yin no / /
'thad pa med pa'i phyir nan gyis yod do zhes bsgrub pa ni mngon sum dang 'gal bar shes pa yin no / /
'di nyid tshigs su bcad pa dag gis bstan pa'i phyir bshad pa /
sgra rtag par khas len pa la sogs pa'i gnas skabs 'gas 'dod pa skye ba yin la /
de yul khyad par can 'dod pa yin par rnam par gzhag pa yang 'bras bur gyur pa sgrub par byed pa nye bar 'god pa dang lhan cig pa'i gnas skabs de dag nyid kyis yin no / /
gal te gang la 'dod pa'i skabs nyid med bzhin du de la nan gyis khyod 'di 'dod pa bzhin no zhes tha snyad byed pa de'i tshe rigs pa dang mi rigs pa'i dpyod pa dang bral zhing 'thad pas gnod pa 'di ni dbang phyug gi spyod pa bzhin du 'gyur ro / /
yul yongs su gcod pa'i rgyu gnas skabs dang lhan cig pa'i sgrub par byed pa nye bar 'god pa ni 'bras bu'i rtags so / /
de dang bral ba skabs dang mi ldan pa 'dod par brjod pa de ni mngon sum gyis byas pa'i 'khrul pas ni gnod par 'gyur te /
mngon sum gyis grub pa med pas de la gnod pa'i phyir ro / /
de na spyi'i phyogs gcig nyid kyis skabs su ma bab pa'i chos rgol bas bsgrub bya nyid du 'dod pa yin no zhes bsgrub par nus pa ma yin te /
des na dri las sa'i yon tan bzlog pas kyang 'gal bar 'gyur ro / /
'di snyam du gal te nam mkha'i yon tan nyid skabs su bab pa ma yin pa de lta na yang de la gnod na bsgrub bya la gnod par 'gyur bas bsgrub par bya ba grub pa ni de grub pa dang lhan cig pa yin te /
des na bsgrub bya yin no snyam na /
med na mi 'byung min don la / /
zhes smos te /
nyan pa'i shes pas yongs su bcad pa'i chos can sgra dang bsgrub par bya ba'i chos 'jig pa ni nam mkha'i yon tan nyid dang 'brel ba ma yin te /
des na med na mi 'byung ba ma yin pa nam mkha'i yon tan nyid de la gnod kyang /
gzhan mi rtag pa nyid la ci zhig gnod na gang mi 'grub par 'gyur /
gang yang med na mi 'byung ba'i chos dper na skad cig ma nyid la bdag med pa lta bu ste /
bdag rtag pa ma yin par gyur na skad cig ma nyid dngos po thams cad la gnas par mi 'grub pa'i phyir bdag med pa ma grub na skad cig ma nyid mi 'grub po / /
nam mkha'i yon tan nyid ni de ltar med na mi 'byung ba ma yin no / /
'di snyam du lung gis mi gnod pa'i gtan tshigs ni bsgrub bya go bar byed pa yin na 'dir ni lung gis gnod pas skyon can du gyur pa'i gtan tshigs kyis mi rtag pa nyid kyang go bar mi byed pas ma rtogs pa nyid de'i gnod pa yin no zhe na /
bshad ces smos so / /
ci zhig bshad ce na /
rjes dpag rang gi spyod yul la / /
lung la ltos pa med pa yin no zhes bya ba 'di ni rjes su dpag pa'i yul la ni tshig tshad ma ma yin no zhes bya ba der bshad do / /
tshul gsum pa tshad mas grub pa'i phyir dngos po'i stobs kyis zhugs pa'i rtags rang gi yul la 'jug pa yin gyi /
lung la ni gzhan 'ga' yang don du gnyer ba med do / /
de'i phyir lung la mi ltos pa'i phyir na lung dang 'gal ba yang des grub pa gang yin pa de ni legs par grub pa yin te /
de la gnod pa ni ma yin no / /
zhe na'i sgra tshig le'u byas pa 'og ma la brjod pa yin yang 'dir blta bar bya ste /
gal te de'i bstan bcos la ltos pa med pa yin na de'i rtsod pa dor bar 'gyur ro zhe na /
'gyur ba min te /
dngos po'i stobs kyis zhugs pa'i rjes su dpag pa'i dus de'i tshe khas blangs pa med pa'i phyir ro / /
khas blangs pa yod na dor bar 'gyur ba yin na /
de'i tshe ni bstan bcos khas blangs pa nyid med do / /
gang gi don du rang nyid smos pa bstan bcos khas blangs pa yin yang rtsod pa 'dod pa yod pa ma yin nam zhe na /
bden te /
de'i tshe zhes bya ba rjes su dpag pa'i dus su yod kyang bstan bcos khas len pa de 'dor ba'i rgyu ni ma yin no / /
ji ltar gnod par byas la gtong bar mi 'gyur zhe na /
'di ni khas len pa'i thabs yin pas zhes smos so / /
thabs zhes bya ba ni gang gi phyir bstan bcos khas len pa'i thabs ni 'di kho na ste /
'di lta ste de las bshad pa yongs su rtogs pa zhes bya ba gang yin pa'o / /
de'i phyir de'i tshe yod kyang med pa dang 'dra ba'i khas len pa ni gtong ba'i yan lag ma yin te /
med pa'i phyir gtong ba med do / /
gang gi tshe bye brag pa rang gi lung las bshad pa'i rjes su dpag par bya ba'i don gzhan dang lhan cig rjes su dpag pa la rnam par dpyod par rtsom pa de nyid kyi tshe khas blangs pa byas su zin kyang /
gal te gzhan gyis grub pa'i mtha' las bshad pa'i don rnam pa 'ga' zhig ltar gsal ba de'i tshe 'di ni lung ma yin no zhes brjod pas /
yid gnyis su gyur pa ni rjes su dpag pa'i dus su khas len pa yod kyang khas len pa'i rgyu'i gnas skabs thob par gyur pas na /
khas blangs pa dor ba dang 'dra bar 'jug pa yin no / /
de'i phyir de'i tshe yod pa'i khas len pa ni snga ma med pa bya dgos pa can du mthong ba'i phyir dor ba'i yul ma yin no / /
gal te dpyod pa'i dus na grub pa'i mtha' med na /
'o na nam gyi tshe bstan bcos kyis gnod par 'gyur zhe na /
de ltar zhes smos te /
bstan bcos la ma ltos par mngon sum dang rjes su dpag pa dag gis yul gnyis rnam par dag cing gtan la phebs na'o / /
bstan bcos kyi brjod par bya ba'i yul gyi rang bzhin yang rnam pa gsum ste /
mngon sum du gyur pa gzugs la sogs pa dang /
rjes su dpag par bya ba skad cig ma nyid la sogs pa dang /
dbang po las 'das pa mtho ris la sogs pa'o / /
de la mngon sum du gyur pa dang rjes su dpag par bya ba'i yul gtan la phebs na de ni bstan bcos yongs su 'dzin par 'dod pa'i ste /
yongs su 'dzin pa dus yin no / /
'dod pa zhes bya ba ni 'di skad du ston pa yin te /
lus gnyis yongs su dag kyang dbang po las 'das pa la sems dgos pa med par mi 'gyur ba'i phyir gdon mi za bar gzung ba ni ma yin te /
gal te mi 'jug na sdug bsngal bar gnas par 'gyur na des yul gnyis nges na bstan bcos gzung bar bya ba yin pas yul gnyis rnam par dag pa mthar phyin pa'i dus de'i tshe /
bstan bcos ni gnod par 'gyur ba yin gyi sngar ni ma yin no / /
gal te yul gnyis rnam par dag tu chug pa de lta na yang ji ltar bstan bcos khas len pa'am /
ji ltar de gnod par 'gyur zhe na /
des grub pa don la zhes smos te /
des zhes bya ba bstan bcos kyi grub pa'i don la bstan bcos las grub pa'i don dang 'gal bar sems pa gang yin pa de ni mi rung ba'i phyir ro / /
gang gi phyir rten med pas dbang po las 'das pa'i don la sems pa mi 'thad pa de'i phyir /
gnas gsum pa dbang po las 'das par 'pho ba na /
bstan bcos len pa rigs ldan yin te /
gdon mi za bar bya ba yin te /
bstan bcos khas ma blangs na ni dpyod pa'i gzhi med pa'i phyir ro / /
bstan bcos khas blangs na yang de dang 'gal ba'i don khas mi blang ste /
de khas len na bstan bcos kyis gnod par 'gyur ro / /
dper na bstan bcos las rab tu grags pa'i chos khas blangs nas de dang 'gal ba bde ba ma yin pa rab tu ster ba nyid smra na bstan bcos kyis gnod pa bzhin no / /
bstan bcos yongs su len pa der yang dper na skad cig ma nyid dang bdag med pa 'brel pa ltar bsgrub bya'i chos dang /
med na mi 'byung ba'i chos gang yin pa ste /
'brel pa'i chos de la gnod pa gang yin pa de nyid spong bar bya ba yin te /
de la gnod par byed pa ni dngos po ni bsgrub bya'i chos la yang gnod par byed pa yin pas 'gal bar 'gyur ro / /
chos gzhan dag las ni min te /
thug pa med par thal ba'i phyir ro / /
lung la bstan pa yin yang bstan bcos las mthong ba thams cad kyis khyab par ni rtags 'ga' yang dpe la bstan par nus pa ma yin te /
de'i phyir rjes su dpag pa 'jug pa'i dus na bstan bcos khas len pa yod kyang med pa dang 'dra bas yongs su 'dor ba'i yan lag ma yin la /
gnod par byed pa yang ma yin no zhes bya ba 'di gnas pa yin no / /
ji ltar gnod par byed pa ma yin te mig pas kyang ches yid ches pa'i gnas su gyur pa lung gis gnod na gtan tshigs ma yin no zhes nges par bsams nas bstan bcos dang 'gal ba med pa'i gtan tshigs su nye bar blang bar bya ba yin pa'i phyir ro zhe na /
bshad pa /
lugs te rnam par gzhag pa 'di gang gis bya /
ci 'dra ba zhig ce na /
mngon sum dang rjes su dpag pa dang /
dbang po las 'das pa'i dpyod pa kun bstan bcos la ltos par bya ba yin no zhes bya ba'o / /
de 'dra ba ni gang gis kyang bya bar nus pa ma yin te /
de ltar yin no zhe na /
da ni phyugs rdzi la sogs pa grub mtha' med rnams kyis /
du bas me 'dzin par mi 'gyur ro / /
'dzin pa yang yin te /
de'i phyir grub pa'i mtha' ni rje su dpag pa la grogs byed pa ma yin no / /
rjes su dpag pa lung la mi ltos par gdon mi za bar khas blang bar bya dgos te /
de lta ma yin na gal te dpe la bstan bcos las mthong ba'i don kun sgrub par byed pa gcig la khyad par byed pa yin par nye bar bstan pa de lta na sgrub par 'gyur ro zhe na /
'di ni 'jig rten las 'das pa'i lugs shig go / /
'jig rten la sgrub par byed pa cung zad yod pa kho na ste /
de lta na ni sgrub par byed pa 'ga' yang med par 'gyur te /
gang zhig bstan bcos las mthong ba gcig tsam yang phyin ci log tu sgrub par mi byed pa'i chos de ni 'ga' yang med do / /
bstan bcos las mthong ba dang 'gal bas khyab pa gang yin pa'i phyir gtan tshigs 'ga' yang med par 'gyur ro / /
gzhan yang lung dang ldan pa bsgrub par bya ba'i chos dang 'brel med chos ni ma grub pas bsgrub par bya ba'i chos ma grub par ni ji ltar 'gyur /
'brel ba ma grub na ni ma grub pa zhes bya bar 'gyur ro / /
mngon par 'dod pa'i chos de grub pa yin na lung la gnod par byed pa yin yang gtan tshigs skyon ldan ji ltar ste /
ci'i phyir yin /
de ni chos gcig po de nyid sgrub par byed pa'i phyir nye bar bkod pa yin pas /
gal te de grub na gzhan ma grub kyang skyon dang ldan pa ma yin pa kho na'o / /
de'i phyir thams cad du rjes su dpag pa lung la brten pa yin na phyugs rdzi la sogs pas 'khrul ba dang /
gal te dpe la zhes bya ba'i yul 'dis kyang mi nus pa yin no zhes bshad pa yin no / /
'di snyam du bstan bcos pa thams cad dpe la bstan par bya ba ni ma yin te /
'on kyang bsgrub par bya ba'i chos can la chos ji snyed bstan bcos las mthong ba de dag gis gtan tshigs la khyab par ni dpe'i chos can la bstan par bya ba yin no / /
bstan bcos las mthong ba thams cad kyis ma yin pa des na 'ga' zhig sgrub par byed par 'gyur ba'i phyir 'jig rten las 'das pa'i lugs kyang ma yin no / /
lung shes pa na lung la gnod pa'i gtan tshigs las 'ga' yang rtogs par mi 'gyur te /
gang gis mig tu gyur pa'i lung la gnod par byed pa de ni de'i spang byar gyur pa na ji ltar rtogs par byed pa'i yan lag tu 'gyur /
lung mi shes pa dag go ci ste du ba la sogs pa las me la sogs pa rtogs par mi 'gyur zhe na /
gal te 'jig rten yang bsgrub bya'i chos can gyi chos kyis khyab pa'i gtan tshigs go bar byed par 'gyur gyi /
gzhan du ma yin pa de lta na lung shes pa'i lung las grub pa yang de kho na ltar mdzes pa yin na /
de ltar yang ma yin te /
'di ltar chos can chos ni ma lus pas / /
dpe la yod pa'i gtan tshigs la bstan pa med pa kho nar ni ste / /
de dag gis gtan tshigs la khyab par ma bstan pa kho nar lung mi shes pa'i 'gro ba tshig las sems dang ldan pa nyid dang du ba la sogs pa las me la sogs pa rjes su dpog pa yin no / /
de'i phyir dpe la bsgrub bya 'ba' zhig gis khyab par bstan pa'i gtan tshigs ni lung shes pa la yang go bar byed pa yin la /
skye bo gzhan la yang de khyad par yod pa ni ma yin no / /
go bar byed pa'i gtan tshigs lung shes pa la ni rnam pa gzhan du gyur la lung mi shes pa la yang rnam pa gzhan du 'gyur ba ni ma yin te /
'on kyang de'i bdag nyid dang de las byung ba dag gis go bar byed pa ni gnyi ga la yang khyad par med do / /
'di'i phyir yang khyad par med pa yin te /
'di ltar rang bzhin 'brel pa'i rgyu mtshan can med na mi 'byung ba'i mtshan nyid mi 'khrul bas na /
khyab par byed pa ngo bo dang /
rgyu dag sgrub par byed pa'i don khyab par bya ba rang bzhin dang 'bras bu zhes bya ba go bar byed pa yin par ni 'ga'i smra ba la gnod kyang /
de'i bdag nyid dang de'i 'bras bu'i ngo bo nyid las ldog par mi 'gyur ro / /
gal te lung la gnod pas rang gi ngo bo las ldog par 'gyur na ni /
lung shes pa'am gzhan la gtan tshigs ma yin par 'gyur ro / /
'di snyam du gal te ngo bo nyid las ldog par mi 'gyur ba de lta na yang lung la gnod na gtan tshigs kyis lung shes pa rtogs par byed mi nus so snyam du dogs pa bsal ba'i phyir bshad pa /
gtan tshigs de ni med na mi 'byung ba mi 'khrul ba nyid yin par rtogs pa dag go / /
gang dang zhe na /
'dod pa ste 'dod cing shes par 'dod pa dang ngo / /
gtan tshigs des rtogs pa yin na bsgrub par bya ba ji ltar rtogs par 'gyur ba ma yin /
rung ba tsam gyis ni sgron ma bzhin du gtan tshigs rjes su dpag par bya ba go bar byed pa ma yin gyi /
'on kyang rjes su dpag par bya ba'i don dang med na mi 'byung ba nyid du nges pas so / /
med na mi 'byung ba nges pa las gzhan pa me rtogs par byed pa'i bya ba ni yod pa ma yin no / /
du ba de ni rang bzhin 'brel bas me med na mi 'byung ba nyid du grub par 'gyur ba de tsam gyis me rtogs pa nyid yin pa de bzhin du lung shes pa yang rang bzhin 'brel ba'i rtags rtogs pa nyid ni bsgrub bya rtogs pa yin te /
des na lung la gnod pa'i gtan tshigs kyis lung shes pa bsgrub bya rtogs par mi 'gyur ro zhes ci ste brjod /
'di snyam du lung shes pa des mngon par 'dod pa'i phyogs gtan tshigs des bsal ba yin pa de'i phyir /
don gang dang yang med na mi 'byung ba mthong ba med la /
'khrul pa mthong ba'i phyir lung shes pa gtan tshigs khas len par yang mi byed do snyam du dogs pa dgag pa'i phyir bshad pa /
gal te bstan bcos la lar dngos po 'ga' zhig rigs pa ma yin pa des na gtan tshigs des dgag par bya ba yin pa de tsam gyis rigs pa smra ba'i gtan tshigs gzhan pa dag kyang ci ste khyod kyis dgag par bya bar 'gyur /
dbang phyug la mi rigs pa smras pa gcig gang gis bzlog pa de la dbang phyug khros na rigs pa smra ba brgya yang zlog par byed pa gang yin pa 'di ni rgyal rigs kyi lugs yin no / /
lung la gnod par byed pa spong ba'i lung shes pa la ni 'ga' sgrub par byed par mi 'gyur ro / /
gang gi phyir lung las mthong ba gcig phyin ci log pas khyab pas kyang gal te sgrub byed de lung la gnod pa byed par 'gyur bas de'i lung la gnod par mi 'gyur bar bya ba'i phyir thams cad kyis khyab par bstan dgos na /
de ltar ni bya bar mi nus so zhes bshad pa ni /
lung las mthong ba'i don rnams thams cad mtshungs byas nas te /
dpe la yod pa la nye bar bstan nas rtags su bya bar ni mi nus te /
bstan bcos la mthong ba'i chos thams cad kyis khyab pa ni 'ga' yang med pa'i phyir ro / /
des na gtan tshigs kun la lung shes pa'i bsgrub bya dang sgrub byed bzhag pa nyams par 'gyur ro /
des na lung la gnod kyang lung la gnas pa dang mi gnas pa'i gtan tshigs yin te /
de'i phyir lung la ltos pa ma yin no / /
de'i phyir zhes bya ba ni gang gi phyir gtan tshigs lung la ltos pa med par nus pa yin par de'i phyir skabs su bab pa nyid bsgrub bya yin pa dang /
bsgrub par bya ba de la gnod par byed pa yang 'gal ba yin gyi /
bsgrub par bya ba ma yin pa la gnod pa ni ma yin no / /
de nyid kyi phyir gnod bya gnod byed ma yin pa mi rtag pa dang nam mkha'i yon tan ma yin pa nyid dag sgrub par byed pa gcig /
las grub pa ni skabs kyi bsgrub bya la gnod pa ma yin pa'i phyir 'gal ba med pa yin no / /
'gal ba med kyang gal te bstan bcos la gnod pas 'gal bar khas len na'o / /
yul la gzhan zhes bya ba'i don gnyis te /
gtan tshigs gzhan gyi yul la gtan tshigs gzhan gyis lung la gnod par byas pa dang /
dri la sogs pa chos can yul gzhan la bstan bcos la gnod par byas pa gang yin pa ste /
de ltar gyur pa na yang bstan bcos la gnod par khyad par med pa'i phyir gtan tshigs 'gal bar 'gyur ro / /
brtsal ma thag tu byung ba la sogs pa'i gtan tshigs gzhan gyi sgra zhes bya ba'i chos can de nyid la /
nam mkha'i yon tan la sogs pa gnod par byas na yang gzhan gyis byas pa'i gnod pa bzod pa'i phyir ji ltar rang gis gnod par byas pa de bzhin du /
mi rtag pa nyid kyi don du bkod pa'i byas pa 'gal bar 'gyur la /
de bzhin du skabs su bab pa'i chos can la bstan bcos gnod par byas pa de bzhin du /
skabs ma yin pa'i dri la sogs pa'i chos can la sa'i yon tan nyid la sogs pa'i chos gnod par byas pas 'gal bar 'gyur ro / /
mjug bsdu ba'i sgo nas gtan tshigs gzhan gyis bstan bcos bkag pa byas nas yang 'gal bar 'gyur ro zhes bya ba 'di khyad par du 'phags par bstan pa yin te /
des na zlos par 'gyur ba med do / /
de nyid kyi phyir des de nyid la gnod na zhes smos so / /
nyid kyi sgra ni gnyi ga dang 'brel to / /
gtan tshigs de nyid kyis gnod par byas na gtan tshigs 'gal bar 'gyur gyi /
gtan tshigs gzhan gyis gnod pa byas pas ni de 'gal ba ma yin la /
de bzhin du skabs su bab pa'i chos can de nyid la bkag na gtan tshigs 'gal bar 'gyur gyi /
chos can gzhan la ni ma yin te /
dri la sogs pa'i chos can gzhan de bsgrub par bya ba ma yin na /
de'i chos kyang bsgrub par bya ba ma yin pa'i phyir dang /
bsgrub par bya ba ma yin pa la gnod kyang 'gal ba ma yin pa'i phyir na zhe na /
bzlog pa'i ma yin te zhes smos so / /
ci'i phyir zhe na /
gtan tshigs thams cad kyi skyon dang yon tan gang yin pa de dag ni rang gi bsgrub bya la ltos nas bsam par bya ba yin pa'i phyir ro / /
rang gi bsgrub bya sgrub par byed pa nyid kyis ni gtan tshigs yon tan can yin la /
de sel na ni skyon can yin no / /
sgrub par byed pa de rang gi bsgrub par bya ba 'gog pa ma yin yang bstan bcos la gnod pa'i phyir 'gal bar khas len pa yin na /
bstan bcos la gnod pa de ni gtan tshigs gzhan gyis byas par gyur na yang byas pa nyid de la yod pa'i phyir 'gal bar 'gyur ro / /
cig shes kyis smras pa /
gtan tshigs gzhan gyis bstan bcos la gnod pa byas na yang dam bca' ba'i skyon du 'gyur ba kho na'o / /
gtan tshigs kyi skyon ni ma yin no zhes bya ba'i tha tshig go / /
de la mdor bsdus pa ni 'di yin te /
dam bca' ba ni gal te gtan tshigs de nyid dam de las gzhan gyis bsal ba yin yang rung ste /
de rjes su dpag pas gnod pa yin no / /
gnod par byed pa'i 'gal ba ci yang byed pa ma yin no zhes bya ba 'di ni mi rigs so zhe na /
bshad pa /
dam bca' ba'i skyon yin gyi gtan tshigs kyi skyon ni ma yin no zhes bya bar 'gyur mod /
'on kyang ji ltar skabs su bab pa'i chos can de nyid la gtan tshigs gzhan gyis nam mkha'i yon tan nyid bzlog na dam bca' ba'i skyon yin pa de bzhin du dri la sa'i yon tan nyid gtan tshigs gzhan gyis bzlog na yang sgra mi rtag pa rab tu sgrub pa'i phyir nye bar bkod pa'i dam bca' ba'i skyon du 'gyur te /
gnyi ga ltar yang bstan bcos bkag pa'i phyir ro / /
gnod par byas pa'i chos dang ldan pa'i chos can gyi brjod pa'i phyir /
skabs su bab pa'i chos can 'di nyid la bstan bcos gnod na dam bcas pa'i skyon du 'gyur gyi /
dri la sogs pa skabs ma yin pa gzhan la gtan tshigs gzhan gyis sa'i yon tan nyid gnod pas ni ma yin no / /
gang gi phyir skabs kyis chos can bsgrub par bya ba yin pa de'i phyir de'i chos ji snyed pa de thams cad kyang bsgrub bya ma yin la /
bsgrub par bya ba'i chos gang yin pa de nyid kyang dam bca' ba la gnod par byed par mngon sum dang rjes su dpag pas gnod par bya ba yin no / /
skabs ma yin pa'i chos can ni bsgrub par bya ba ma yin pas de'i chos kyang bsgrub bya ma yin te /
des na dam bca' ba gnod par byed pas de gnod par bya ba ma yin no / /
de'i phyir chos can gzhan la brten pa'i chos ni gtan tshigs gzhan gyis bkag pa yin yang dam bca' ba'i skyon ma yin no zhes dogs na /
bshad pa / /
gnod par bya ba'i don gang la yod pa'i bstan bcos de khas blangs pas na /
skabs ma yin pa gzhan du yang dam bca' ba'i skyon du 'gyur ro / /
'di ltar chos can skabs yin pa tsam gyis ni de'i chos thams cad bsgrub bya ma yin te /
'on kyang skabs su bab pa gang yin pa nyid do / /
bstan bcos khas blangs pa skabs ma yin pa yang bsgrub byar 'gro ba yin na ni /
bstan bcos khas blangs pa de ni gzhan du yang khyad par med pa'i phyir bsgrub byar 'gyur ro / /
des na ji ltar sgra la nam mkha'i yon tan gtan tshigs gzhan gyis bsal na bstan bcos la gnod pa'i phyir dam bca' ba la gnod pa de bzhin du /
dri la sa'i yon tan bsal na yang bstan bcos la gnod pa'i phyir ci ste /
dam bca' ba la gnod pa yin te /
khas blangs pa'i bstan bcos kyi don bkag par khyad par med pa'i phyir ro / /
gang gi phyir skabs ma yin pa'i chos can la bstan bcos bkag pas kyang dam bca' ba'i skyon du thal ba des na 'di ni de dam bca' ba'i skyon gyi mtshan nyid du mi rigs te /
ha cang thal bar 'gyur ba ste /
ha cang khyab ches pa'i phyir ro / /
bstan bcos la mthong ba bsgrub par bya ba nyid yin na nyes pa gzhan yang bsags pa'i phyir gzhan yang zhes bya ba la sogs pa smos so / /
lung las mthong ba ma grub pa'i gtan tshigs brjod pa yang dam bca' bar 'gyur te /
dam bca' ba'i mtshan nyid dang ldan pa'i phyir ro / /
dper na sgra mi rtag ste / /
ldan pa dang rnam par dbye ba las skyes pa'i phyir zhes bya ba la sgrub par byed pa ldan pa dang /
rnam par dbye ba las skyes pa ma grub pas /
de brjod pa yang dam bca' bar 'gyur ro / /
kho na zhes tshig phrad brjod pas na sgrub byed du 'dod pa spangs pa'i phyir skyon 'di med do zhe na /
the tshom za ba rgol bas bsgrub byar 'dod pa ni bsgrub byar rigs pa yin no / /
bstan bcos las mthong ba'i don yang gzhan la ma grub pa dang /
bstan bcos khas blangs pas rgol bas bsgrub byar yang 'dod pa yin pa des na gang gis zlog par byed pa 'ga'i tshig kyang gzhan du 'gyur bar mi nus te /
de'i phyir tshig phrad pa smos pa ni don med par 'gyur te /
rigs pas tshig la gnod pa'i phyir ro / /
bstan bcos las mthong ba bsgrub bya yin na rang gi sgra yang don med par 'gyur te /
phyogs kyi mtshan nyid las phyi rol du gyur pa'i brjod par bya ba can yin pa'i phyir ro / /
'di ni brjod par bya ba ni phyogs kyi ngo bo ma yin te /
'on kyang bla lhag pa yin no / /
des na dgos pa med par 'gyur ro / /
don med pa ni ma yin te /
'on kyang bstan bcos mang po dag la rgol ba 'dod pas 'jug pa'i don du yin te /
rtsod pa'i dus su khas blangs pa'i bstan bcos kyang dor nas 'dod pas gzhan blang bar bya'o zhes bstan pa'i don du rang gi sgra smos pa yin no zhes bya ba'i tha tshig go / /
dgag pa'i phyir bshad pa /
gang gis de'i zhes bya ba 'dod pas 'jug pa'i don du 'bad par byed pa mi 'dod bzhin du 'jug pa'i dogs pa gang las yin /
dogs pa med par ni rnam par bcad pa lhur byed pa'i mtshan nyid can gyi ngag yod pa ma yin no / /
'di 'dra ba'i dogs pa'i sa bon ni yod pa ma yin te /
'di ltar lung gi yul yongs su byang bar byed pa'i tshad ma nyid rtogs pa dang ldan pa'i 'jug par byed pa yin la /
gnod par byed pa yang ldog par byed pa yin no / /
des na gal te yul yongs su sbyong ba'i tshad mas ma bzlog na de sus kyang tshig gis bzlog par mi nus la /
tshad mas bzlog cing bkag na yang tshig gis 'jug par byed mi nus te /
tshig ni 'jug par byed pa dang ldog par byed pa nyid du mi rigs pa'i phyir rang gi sgra ni don med do / /
'di snyam du rang gi rang nyid bdag nyid kyis sgrub pa gang yin pa de chos can yin gyi gzhan ni ma yin no / /
nyams su myong ba ni don gyi ngo bo la rag las pa yin te /
des na nyams su myong bas grub pa ni rang gis grub pa yin no / /
rtog pa ni don gyi ngo bo la rag las pa ma yin te /
des na des grub pa ni rang gis grub pa ma yin no / /
rang gis grub pa'i chos can la 'dod pa'i chos gang yin pa de bsgrub bya yin no zhes bya ba'i don 'di bstan pa'i phyir rang nyid kyi sgra yin no zhes gang smras pa ni /
rang nyid kyi sgras zhes bya ba la sogs pa smos pa yin no / /
grub mtha'i mtshan nyid kyis shes par byas pa'i khyad par gyi chos can nam mkha'i yon tan dang ldan pa dang rnam par dbye ba las skyes pa'i sgra zhes bya ba lta bu'i chos can de yongs su spangs nas rang nyid kyis rab tu grub pa gzung bar bya'o zhes rab tu grags pa'i chos can yongs su gzung ba'i phyir ro zhes gzhan dag smra'o / /
bshad pa /
de la yang rang nyid kyi sgra don med par 'gyur ro / /
gang gi phyir rnam par dpyod pa'i skabs nyid kyis gzhi chos can rab tu grags pa nyams su myong bas grub pa yin par grub pa shes pa yin pa de'i phyir dgos pa 'di ni 'thad pa yin no / /
chos can ni rnam par dpyod pa'i rten yin na grub pa'i mtha' las grags pa ni dpyod pa'i rten ma yin no / /
ci'i phyir zhe na /
rang gis 'dod pas zhes smos te /
rang gis 'dod pas brtags pa'i khyad par gang dag la yod pa'o / /
gzhan yang ji lta bur gyur pa zhig ce na /
don dgos pa la gtsor te lhur nye bar sbyor ba gang dag yin pa de ltar ma yin pa ni don la gtsor nye bar sbyor ba med pa ste /
de dag la'o / /
'di skad brjod pa yin te /
skyes bu'i don la nye bar sbyor ba'i don gang yin pa de dag la rtog pa dang ldan pa rnam par dpyod par byed pa yin la don bya ba la nye bar sbyor ba yang nyams su myong bas grub pa'i sgra la sogs pa nyid yin gyi /
rang gis 'dod pas brtags pa'i khyad par dag ni ma yin no / /
des na de dag la mi rtag pa nyid la sogs pa'i chos rnam par gzhag pa byed pa ni /
'ga' yang gang gis kyang bzlog par bya ba ma yin no / /
gal te don byed pa gang yin pa de nyid khyad par can du grub pa'i mtha' brtags ba ma yin nam /
de ci ltar rnam par dpyad par bya ba ma yin zhe na /
de ltar zhes smos so / /
gang gi phyir chos can gang zhig rang gi 'dod pas nye bar bkod pa'i rgol ba dang phyir rgol ba gnyi ga la ngo bo mtshungs par nyams su myong bar ma grub pa gang yod pa ni khyad par gyi rten gang la yod pa'i tha snyad 'gal ba'i chos khas len pa'i mtshan nyid can de'i rten ma yin pa'i phyir ro / /
'di skad brjod pa yin te /
gal te rtag pa ma yin pa'i ngo bo mtshungs pa cung zad cig nyams su myong bas grub par 'dod na ni /
de la don 'di ni rtag pa'am mi rtag pa yin no zhes khyad par gyi rten can gyi tha snyad du 'gyur ba yin na /
gang gi tshe rna bas rtogs par bya ba'i ngo bo la yang gzhan gyis nyams su myong ba las 'das nas rnam pa gzhan du brtags pa de'i tshe /
gzhan gyis brtags pa de nyid ma grub pa'i phyir rtag pa nyid la sogs pa'i khyad par bsam par ga la 'gyur /
de'i don ni 'di yin te /
gnyi ga la don byed pa bzod par grub par rnam par dpyad par bya ba yin gyi /
gzhan ni ma yin no / /
lung las grub pa ni de lta ma yin no / /
'on te rang nyid kyi sgras ni rab tu grags pa'i chos can nye bar ston pa yin la /
rab tu grags pa de nye bar bstan pa'i sgo nas kyang gzhung lugs kyis grub pa'i chos can rnam par dpyod pa ni ma yin te /
de ni dpyod pa'i skabs nyid kyis rnam par dpyad pa grub pa'i phyir ro / /
'on kyang grub pa'i chos can de nyid bsgrub par bya ba ma yin par brjod pa yin te /
rang nyid kyis grub pa'i chos can ni bsgrub par mi bya'o zhes bya ba'i don to zhe na /
de yang ma yin te /
ci'i phyir zhe na /
rang gi ngo bo kho nar zhes bya ba la sogs pa smos te /
mtshan nyid kyi phyogs gcig po 'di nyid kyis grub pa bsgrub par bya ba ma yin par rtogs par shes pa'i phyir ro / /
ci'i phyir rtogs she na /
grub pa dang zhes smos te /
gang gi phyir grub pa dang sgrub par byed pa de dag gi ngo bor bstan pa phyogs yin par dogs pa yod na bsgrub par bya ba kho nar bstan pa zhes bya ba'i ngag 'di grub pa dang sgrub byed dag bsgrub par bya ba nyid yin pa sel bas 'bras bu dang bcas par 'gyur ro / /
des na grub pa'i chos can bsgrub bya nyid yin pa ni 'di kho na nyid kyis bsal ba na grub pa bsgrub byar thal ba med pas de bzlog pa'i phyir rang nyid smos pa 'di don med do / /
dgos pa gzhan smras pa ni rang nyid kyi sgras rang nyid grub pa'i chos can yongs su gzung bar ma brjod na rgol ba 'ga' zhig chos can nyid bsgrub byar byed par 'gyur ro / /
des na rab tu grags pa nye bar bstan pas rab tu grub pa'i chos can gang yin pa de bsgrub bya ma yin no zhes bya ba'i don 'di brjod pa ni ma yin te /
'on kyang chos can gang yin pa ni rab tu grub pa kho na yin gyi bsgrub par bya ba ni ma yin no zhes bya ba yin no zhes dogs pa la ma yin te zhes 'gog par byed do / /
ci'i phyir zhe na /
rjes su dpag pa spyi'i yul can yin pa nyid kyis brjod par bya ba'am /
dgos pa'i don gang yin pa rtogs pa'i don rgyu'i phyir ro / /
gal te rjes su dpag pa spyi'i yul can yin du chug mod /
de tsam gyis chos can bsgrub bya ma yin par ci ltar 'gyur zhe na /
chos can zhes smos so / /
rang gi mtshan nyid bsgrub byar 'gyur na zhes bya ba rang gi mtshan nyid kho na bsgrub byar 'gyur ba ma yin nam /
ci skad du tshad ma gnyi ga dngos po'i yul can zhes brjod pa yin no zhe na /
bden mod kyi /
'on kyang rjes su dpag pa'i yul ni /
'di ni gzhan du mthong ba ci 'dra ba bud shing rnam par 'gyur ba'i rgyu dro ba'i reg pa'i khyad par 'ga' zhig yin no zhes rjes su 'gro ba'i ngo bo nyid dpe dang thun mong du rtogs pas khyab pa rab tu ston pa'i yul du gyur pa'i chos can dag la mthong ba'i rang gi mtshan nyid yin no / /
de'i so sor nges pa'i khyad par rgyud gzhan las log cing rang gi rgyud la gnas pa gang yin pa de ni rjes su dpag pa'i dus su mi rtogs pa des na spyir bshad par yin no / /
nam yang mthong ba med pa'i chos can bsgrub bya yin na ni /
dpe la rjes su 'gro ba med pa'i phyir so sor nges pa'i phyir rang gi mtshan nyid bsgrub byar 'gyur la /
rang gi mtshan nyid de yang rjes su 'gro ba med pa la rtags med pa'i phyir spangs zin to / /
de'i phyir phyogs kyi mtshan nyid 'dir de skad ces bya ba chos can bsgrub bya nyid bzlog pa'i don can rang nyid kyi sgra ma brjod kyang 'dod pa'i phyogs la 'gal ba cung zad kyang med de /
nges pa'i khyad par phyogs su thal ba ni rjes su dpag pa spyi'i yul can nyid kyis spangs pa'i phyir ro / /
'on te rnam pa gzhan gyis chos can bsgrub bya nyid yin pa ma spangs pa de lta na yang de spangs pa'i phyir phyogs kyi mtshan nyid la rang nyid kyi sgra bya ba ma yin te /
gang gi phyir gang zhig phyogs kyi mtshan nyid kyis spang bar bya ba /
chos can bsgrub bya nyid du byas pas phyogs kyi skyon du 'gyur ba ni ma yin no zhes bstan pa'i don du bshad pa /
ci ste 'ga' zhig gis chos can nyid bsgrub byar byas na bsgrub byar byas pa de las cir 'gyur /
cig shos kyis smras pa /
chos can de ni bsgrub byar bya mi nus so / /
ci'i phyir zhe na /
smras pa /
gtan tshigs ni khyad par gzhan na med pa'i chos can dang rjes su 'gro ba med pa'i phyir ro zhe na /
gal te de lta na 'di ni gtan tshigs dang dpe dag gis zhes bya ba la /
gtan tshigs rjes su 'gro ba med pa dang dpe bsgrub byas stong pa'i skyon yin no / /
gang gi phyir dam bca' ba'i mtshan nyid kyis yan lag las gzhan du gyur ba'i yan lag phyi ma la ltos pa yin pa de'i phyir yan lag phyi ma'i skyon yin gyi phyogs kyi ni ma yin no / /
de lta ma yin na zhes bya ba ni gal te skyon 'dis kyang dam bca' ba'i don grub pa'i gegs byed pas dam bca' ba'i skyon yin par brjod na /
de'i tshe gtan tshigs dang dpe'i skyon thams cad phyogs nyid kyi skyon yin par 'gyur te /
gang gi phyir thams cad du phyogs nyid la gnod pa'i phyir ro / /
thams cad phyogs kyi skyon du 'dod pa yang ma yin te /
de'i phyir yan lag phyi ma la mi ltos par de tsam ste phyogs tsam dang rjes su 'brel ba gang yin pa de kho na phyogs kyi skyon yin te /
dper na sgra mnyan par bya ba ma yin no zhe'am bum pa rtag pa'o zhes brjod pa tsam na mngon sum dang rjes su dpag pa dang 'gal bar thal ba bzhin no / /
gzhan gyis rtogs pa'i phyir dang 'thad pa ma yin pa'i phyir na rang nyid kyi sgra'i don 'di ni ma yin te /
rang nyid kyi sgra ni log par rtogs pa bsal ba'i don kho nar yin no / /
don 'di nyid bshad pa ni /
rgyu la sogs pa'i mtshan nyid kyis bsal bya rnam par gcad par bya ba la ltos pa med par 'dod pa'i yul ma khyab pa dang /
ldog pa mi 'dod pa'i yul la ha cang khyab ches pa dag spang ba'i phyir phyogs kyi mtshan nyid brjod pa yin no / /
tshig gang gis ma khyab pa dang ldog pa spong ba de bshad pa ni /
bdag nyid dang /
tshig phrad dang /
ngo bo zhes bya ba de dag ste /
ma bsal ba dang bcas pa de rnams ni ldog pa ste /
ha cang khyab ches pa sel bar byed pa yin no / /
grub pa dang ma grub kyang sgrub byed nyid du nye bar bkod pa dang /
bstan bcos la mthong ba dang /
bsal ba mngon par 'dod pa ma yin pa dag phyogs nyid du thal bar ma gyur cig ces tshig 'di rnams nye bar bkod pa byas so / /
'dod pa'i sgra ni ma khyab pa sel bar byed pa yin no / /
'dod pa smos pas ni don de ma brjod du zin kyang skabs kyi rten du gyur pa'i chos ni bsgrub pa yin no zhes ci nas kyang shes par bya ba'i phyir ro / /
gzhan dag ni smras pa tsam bsgrub byar 'dod pas ma khyab pa la gnod pa yin no / /
gal te tshig 'di dag ma khyab pa dang khyab ches pa las gnod par byed pa yin na slob dpon gyis phyogs kyi mtshan nyid du /
gang zhig mngon par bzhed ce na /
bshad pa /
bsgrub byar khas blangs zhes bya ba 'di ni phyogs kyi mtshan nyid yin no / /
de nyid kyi phyir rigs pa'i sgo las bsgrub par bya ba nyid du 'dod pa ni phyogs yin no zhes phyogs kyi mtshan nyid bshad do / /
'dir yang 'dod pa dang rang gi ngo bo'i sgra dag gi don 'thob pa'i phyir 'di nyid 'dod pa yin gyi /
mtshan nyid 'di ni slob dpon chos kyi grags pa'i yin no zhes de ltar ni bshad par mi bya'o / /
gang gi phyir tshig dag ma khyab pa dang khyab ches pa gcad pa'i phyir yin na de'i mtshan nyid du 'dod pa gang yin zhes mtshan nyid kyi de kho na nyid kyis dri bar 'gyur ba kho na'o / /
yang ci ltar na 'di don dam pa'i mtshan nyid du 'gyur zhe na /
gang gi phyir bzlog par bya ba de rnams la ni phyogs nyid med do / /
ci ltar phyogs nyid med ce na /
bsal ba'i yul la ni bsgrub byar khas len pa gnod pa'i phyir dang /
lhag ma grub pa dang /
ma grub kyang sgrub byed nyid du brjod pa dang /
smras pa tsam dang /
rang nyid 'dod pa ma yin pa la ni mtshan nyid 'jug pa med pa'i phyir phyogs nyid med do / /
des na bsgrub par bya ba nyid du khas blangs pa ni de kho na'i mtshan nyid yin no / /
ma khyab pa dang khyab ches pa zlog par byed pa 'di dag gis kyang bsgrub par bya bar khas blangs pa phyogs yin no zhes don gyis rnam par gzhag par 'gyur ba des na don de ltar 'gyur ba yin gyi ngag bzhin ni dgos par mi bya'o / /
gal te ma khyab pa dang khyab ches pa spang ba'i phyir phyogs kyi mtshan nyid yin na ni 'dod pa smos pa nyid kyis mi 'dod pa thams cad bzlog par grub pas rang nyid kyi sgra don med do zhe na /
bshad pa /
log par rtogs pa mthong ba'i phyir phyogs kyi mtshan nyid 'dir ni slob dpon gyi bdag nyid kyi sgra mdzad pa yin no / /
bstan bcos las mthong ba'i chos mi 'dod pa yang bstan bcos khas blangs pa'i phyir 'dod pa nyid yin la /
'dod pa'i phyir na bsgrub bya yin no zhes kha cig gis rtogs pas log par rtogs pa yin no / /
'on te gang zhig nye bar bstan pas log par rtogs pa bsal bar 'gyur ba rang nyid smos pa mdzad pa na ci zhig ston par byed pa yin zhe na /
'dod pa la gnod pa med par ston par byed pa yin te /
bstan bcos las mthong ba de ni /
ci ltar mi rtag pa las bdag med pa ltar gnyug ma'i bsgrub bya dang med na mi 'byung ba ma yin la /
gang zhig bkag pas gnyug ma'i bsgrub bya la gnod par 'gyur ba de la ltos nas gtan tshigs nus pa yang ma yin no / /
'on te lung las mthong ba logs shig nyid du bsgrub bya yin par 'dod na /
de bsgrub bya ma yin pa nyid du ston pa yin te /
bstan bcos khas blangs pa'am /
chos can skabs su bab pa yin pa tsam gyis ni rtsod pa'i gzhi ma yin pa bsgrub byar 'gyur ba ma yin no / /
bstan bcos khas blangs pa'i phyir de lta bu yang bsgrub byar 'dod pa nyid yin pa de lta na ni thug pa med par ston pa yin no / /
ci ltar bstan bcos khas blangs pa'i phyir bstan bcos las mthong ba bsgrub byar 'gyur na /
gang zhig nam mkha'i yon tan bzhin du phyin ci log tu 'ga' yang sgrub par mi byed pa'i chos de ni med pas thams cad 'gal bar 'gyur ba'i phyir gtan tshigs 'ga' yang med par 'gyur ro / /
de ltar na rang nyid kyi sgras 'dod pa la gnod pa med pa dang /
nam mkha'i yon tan nyid bsgrub bya ma yin pa dang /
bsgrub par bya ba nyid yin na yang thug pa med par 'gyur na yang ston pas log par rtogs pa bsal ba yin no / /
gal te rang nyid dang 'dod pa'i sgra dag gis gtan tshigs ma grub pa brjod pa spangs pa ma yin nam /
gtan tshigs ma grub pa ni rgol ba bdag nyid bsgrub bya nyid du 'dod pa ma yin pa'i phyir nges par gzung ba'i don med do zhe na /
de rjes su brjod nas lan gdab pa'i phyir 'dir zhes bya ba la sogs pa smos so / /
gal te yang phyogs kyi mtshan nyid 'dir rang nyid 'dod pa'i sgra dag gis brjod par bya ba nges par gzung ba'i don kho na'i sgra nges pa de lta na yang byed pa dang ldan pa'i ming can te /
bya ba la sogs pa'i rkyen gyi mtha' bstan par bya ba'i sgra gang la yod pa de dang 'dod pa'i sgra 'brel ba'i rgyu'i phyir ston par 'gyur ba'i don la yang phyogs nyid du thal bar 'gyur ro zhes bya bar gzigs nas slob dpon gyis nges par gzung ba bshad pa yin no / /
'di ltar bstan par 'os pa byung ba dang 'byung bar 'gyur ba dang da ltar ba'i don dag la bstan par bya ba zhes brjod pa yin no / /
bstan par bya ba'i sgra'i don kyang gtso bo yin la rang nyid dang 'dod pa'i sgra'i don ni de'i khyad par yin pa des na rang nyid dang 'dod pa'i sgra'i don kyang 'byung bar 'gyur ba'i dus kyi don gyis yul can du 'gyur ro / /
des na ngag gi don ni rang gi ngo bor bstan par bya ba rang nyid kyis 'dod pa gang yin pa de brjod pa ni phyogs yin no zhes bya ba'i don 'dir 'gyur la /
de las kyang ma grub pa'i gtan tshigs brjod pa dang ma grub pa'i dpe brjod pa yang dam bca' bar 'gyur ro / /
gtan tshigs dang dpe ma grub pa de dag ni rgol ba bsgrub par bya ba nyid du bstan par bya bar 'dod pa yin pa'i phyir sgrub par byed pa nyid du nye bar bkod pa'i dus na yang phyogs nyid yin par thal lo / /
gal te blo'i don dag las ni ka'i rkyen da ltar ba la brjod pa'i phyir 'dod pa brjod pa ma yin nam /
gtan tshigs sam dpe ma grub pa la ni rgol ba bsgrub bya nyid du da ltar 'dod pa med do / /
sgrub byed nyid du brjod pa'i phyir ro / /
des na ston par 'gyur ba phyogs nyid du ci ltar thal bar 'gyur zhe na /
bshad pa /
da ltar ma yin yang phyogs kyi mtshan nyid 'dir ni 'dod pa'i skad kyi byings la i shu la niSh+Tha'i rkyen yan lag ma yin te /
ston par 'gyur ba phyogs nyid yin pa 'gog par byed pa'i rgyu mtshan ma yin no / /
'di ltar bstan par bya ba'i sgras zin pa'i don gang yin pa de nyid bstan par bya ba gang zhig 'dod pa de ni phyogs yin no zhes 'dod pa'i sgra'i don gyi khyad par du byas pa yin la /
bstan par bya bar 'gyur ba yang bstan par bya ba yin no / /
des na de yang phyogs nyid du thal bar 'gyur ba'i phyir niSh+Tha ni yan lag ma yin no / /
kho na'i sgra yod na ni gang zhig rang gi ngo bo kho nar bstan par bya ba'i rang nyid 'dod pa de yin no zhes bya ba 'dir 'gyur ro / /
ma grub pa'i gtan tshigs dang dpe dag ni bsgrub par bya ba kho nar bstan par bya bar 'dod pa ma yin te /
de'i tshe gtan tshigs nyid du bstan par bya bar 'dod pa yin pa'i phyir ro / /
gal te gtan tshigs la sogs pa bsgrub par bya ba kho nar bstan par bya bar 'dod par 'gyur ba ma yin nam zhe na /
bden mod kyi /
'on kyang gang las bstan par bya bar 'gyur ba'i yul nges par gzung bar 'gyur ba dus gcig ni grub pa dang bsgrub par bya ba nyid du ston pa srid pa ma yin no / /
des na nges par gzung ba ni rim gyis kyang grub pa dang bsgrub par bya ba nyid du 'dod pa sel bar byed pa yin no zhes 'thad pa yin no / /
gang dag gang gi tshe 'dod par 'gyur ba de'i tshe bstan par bya bar 'gyur ba yin no zhes rtogs par 'gyur ro zhes zer ba de dag gi ltar na ni nges par gzung bar byas kyang /
gang gi tshe rang gi ngo bo kho nar 'dod par 'gyur ba de'i tshe bstan par bya bar 'gyur ba gang yin pa de phyogs yin la /
de'i tshig ni dam bca' ba yin no zhes rtogs par 'gyur ro / /
gang gi tshe 'di ma grub pa nyid rjod par 'gyur ba de'i tshe bsgrub par bya'o zhes cig car nyid sgrub par byed pa dang /
bsgrub par bya ba nyid du 'gyur bar 'dod par mthong ba de zlog pa'i phyir nges par gzung bar 'gyur bas 'di ni spang bar bya ba yin no / /
'o na rigs pa'i sgor yang kho na'i sgra bya dgos te /
bsgrub par bya ba nyid du 'dod pa ni phyogs yin no zhes bya ba 'dir yang byed pa dang lhan cig pa'i mtha' can bsgrub bya'i sgra yod pa'i phyir ro zhe na /
bshad pa /
'dod pa'i tshig la niSh+Tha yan lag nyid yin no / /
'di la ni niSh+Tha'i mtha' can gyi tshig dang 'brel pa'i phyir 'dod pa'i sgra'i don 'byung bar 'gyur ba'i yul can du dogs par 'gyur ba 'byung bar 'gyur ba'i don du srid pa khyad par can gyi sgra gzhan yod pa ma yin no / /
bsgrub par bya ba nyid du zhes bya ba 'di ni khyad par gyi tshig nyid yin no / /
de'i phyir niSh+Tha'i rkyen des gtan tshigs dang dpe ma grub pa 'gog par byed do / /
dper na sgra mi rtag ste byas pa'i phyir bum pa bzhin no zhes bya ba la /
byas pa nyid dpyod pa la ma grub kyang /
de'i tshe rgol ba bsgrub par bya ba nyid du 'dod pa ma yin pa dang /
grangs can la dpe ma grub kyang bsgrub bya nyid du 'dod pa ma yin pa'i phyir de dag brjod pa phyogs ma yin pa bzhin no / /
rgol ba bdag nyid kyis zhes bya ba la sogs pas ni 'dod pa'i sgras bsal bar bya ba gzhan dag kyang ston pa'o / /
mi 'dod pa dang 'dres pa ni bsgrub bya ma yin no / /
'dod pa 'ba' zhig pa nyid bsgrub bya yin gyi mi 'dod pa dang 'dres pa ni ma yin no / /
de nyid kyi phyir de la gnod na yang gtan tshigs 'gal ba'i skyon du mi 'gyur zhing /
phyogs la bstan bcos kyis gnod pa'i skyon du 'gyur ba med do zhes bya ba'i don 'di brjod pa yin no /
ci'i phyir zhe na /
bsgrub par bya ba las ma 'das par ci ltar bsgrub par bya ba yin pa bkag pa med pa'i phyir ro / /
bsgrub par bya ba gang yin pa de nyid bkag na skyon yin gyi gzhan dang 'dres pa bkag pas ni ma yin te /
'dres pa bkag kyang skabs su bab pa la gnod pa med pa'i phyir ro / /
mi 'dod pa dang 'dres pa'i dper brjod pa ni /
mi 'dod pa nam mkha'i yon tan nyid dang lhan cig don gcig la 'du ba nyid gang yin pa de gang la yod pa'i mi rtag pa nyid de ni mi 'dod pa dang 'dus pa yin te /
de med pa yang sgrub par byed pa bzhin te /
brten pa'i rang bzhin gyi yon tan ni 'ga' yang med pa'i phyir ro zhes mang du bshad zin to / /
gang zhig rang nyid kyi sgra'i zhar la rjes su dpag pa'i dus su med na mi 'byung ba ma yin pa'i phyir bstan bcos la brten par bya ba ma yin par bshad pa 'di nyid kyis skabs su rtogs pa ma yin pa phyogs su ston par byed pa bsal ba yin no / /
skabs su rtogs pa ma yin pa bshad pa ni /
dper na sgra mi rtag pa'am rtag pa yin zhes nyams su myong ba tsam gyis grub pa'i sgra la 'jig rten na grags pa'i bstan pa'am 'jig pa shes par 'dod pa yin la /
shes par 'dod pa yang skabs yin no / /
mi rtag pa 'ba' zhig po'i skabs der sgra las tha dad par nyan pa'i dbang pos gzung bar bya ba sgra nyid ces bya ba'i spyi de dang ldan pa gcig la 'du ba de gang la yod pa'i mi rtag pa nyid de dang sgra ldan pa yin no zhes khyad par dang bcas pa'i spyi rtag pa nyid de dang 'dra ba'i skabs ma yin pa lta bu'o / /
gal te de 'dra ba'i mi rtag pa nyid bye brag pa'i 'dod pa ma yin nam /
de ci ltar skabs ma yin pa phyogs su byas pa yin zhe na /
bstan bcos la brten pa'am zhes smos te /
gang gi phyir bstan bcos las grags pa'i chos la sogs pa chos can du yongs su gzung ba'i phyir /
gnyi ga yang bstan bcos la brten pa yin pa'am /
phyir rgol ba bstan bcos las grags pa mi rtag pa nyid de rtogs pa don du gnyer ba yin na ni /
bstan bcos las rab tu grags pa'i don de phyogs su byed par rigs par 'gyur ro / /
phyir rgol ba de rtogs pa don du gnyer ba ni khyed kyi mi rtag pa nyid ci 'dra ba zhig yin zhes 'dri ba las shes par 'gyur ro / /
de lta ma yin na zhes bya ba ni bstan bcos la brten pa'am /
de rtogs pa don du gnyer ba nyid ma yin na /
bstan bcos kyi don yongs su 'dzin pa ma 'brel ba'i don brjod pa ni skabs su mkho ba med pa'i phyir rna gtang par mi bya bar 'gyur ro / /
de'i phyir rgol ba dang phyir rgol ba gnyi ga bstan bcos las rab tu grags pa'i chos can la mi brten pa'i phyir bstan bcos la mi brten par 'jig rten la rab tu grags pa'i mi rtag pa nyid la sogs pa 'ga' zhig yongs su rtog pa na skabs ma yin pa rab tu ma grags pa nyid phyogs su byed pa'i go skabs ni yod pa ma yin no / /
'di skad du brjod pa yin te /
rgol ba don du gnyer ba'i 'dod pa gang yin pa de nyid skabs su 'gyur ba ni ma yin no / /
gzhan gyis rna blags par 'os pa ma yin pas bsgrub bya ma yin pa'i phyir dang /
sgrub par byed pa'i skabs sems pa yin pa'i phyir ro / /
phyir rgol bas shes par 'dod pa gang yin pa de ni skabs yin te /
rna gtad par bya ba nyid kyis bsgrub bya yin pa'i phyir ro / /
de'i phyir gnyi ga bstan bcos la brten pa yin na /
bstan bcos kyi don skabs su bab par 'gyur ba yin gyi /
rgol ba 'ba' zhig brten bas ni ma yin no / /
da ni pha rol po dag phyir rgol ba spyi rtogs pa don du gnyar na khyad par rtogs pa don du gnyer ba nyid du bstan pa'i phyir /
gal te khyad par gyis zhes bya ba la sogs pa smos so / /
de'i don ni 'di yin te /
gang gi phyir khyad par gyis spyi 'phen par byed pa de'i phyir khyad par de grub na 'dod pa'i spyi nyid du 'grub par 'gyur ba yin la /
khyad par grub pas spyi grub na yang spyir mi rtag pa nyid tsam shes par 'dod pa ni mi 'dod pa dang 'dres pa'i khyad par yang shes par 'dod par 'gyur ro zhes dogs na bshad pa ma yin te /
rtogs pa po'i 'dod pa don du gnyer ba nyid ni skabs su bab pa nyid yin pa'i phyir ro zhes bya ba dkyus ma nyid yin pa'i phyir ro / /
rtogs pa po'i 'dod pa ni ci sgra rtag gam 'on te mi rtag ces bya ba skabs kyi ngag las rjes su dpag par bya ba yin pa'i phyir ro / /
skabs yin par gzung gi khyad par gyis yul can gyi sgra ni med pa'i phyir /
ci ltar rtogs pa po'i 'dod pa skabs ma yin pa'i khyad par gyis yul can du rnam pa 'ga' zhig ltar brtag par bya ba yin /
gang gi phyir skabs ma yin rgol ba 'dod pa yin pa de nyid kyi phyir rtogs pa po'i 'dod pa'i skabs kyis rgol ba'i bsgrub bya'i chos su 'dod pa de rtogs pa yin no zhes /
gnas skabs 'ga' yis 'dod 'gyur dang / /
de ni de yis rtogs bya'ang yin / /
zhes bya ba la sogs kho bo cag gis brjod do / /
gal te skabs ma yin pa yang rtogs pa po'i 'dod pa yin na ni rtogs pa po'i 'dod pa bsgrub bya yin pa'i phyir skabs 'ga' zhig gis rgol ba'i bsgrub bya chos su 'dod pa rtogs par mi 'thad do zhes bya bar bsams pa yin no / /
gal te yang skabs ma yin pa'i phyir khyad par 'dod par skabs su bab pa'i tshig mi rtogs pa de ltar na yang dngos po las nges pa yin no / /
spyi ni don byed pa na khyad par gyi mthar thug pa bzhin no / /
dper na shing nyid shing sha pa la sogs pa'i mthar thug pa bzhin no / /
des na spyi don du gnyer na khyad par don du gnyer ba nyid yin no zhe na /
spyi don du gnyer ba ni zhes smos te /
spyi don du gnyer ba ni so sor nges pa nyid du gyur pa'i khyad par des don du gnyer bar gdon mi za bar 'gyur ba ma yin no / /
'di ltar spyi don du gnyer ba nyid ni khyad par med pa don du gnyer ba yin la /
khyad par don du gnyer ba nyid ni de dang 'gal ba yin no / /
shing tsam don du gnyer ba nyid ni shing sha pa don du gnyer ba nyid ma yin te /
'on kyang nges pa med pa kho na don du gnyer ba yin no / /
ma nges pa'i bsgrub par bya ba byed pa don du gnyer ba'i phyir de ni nges pa'i yul don du gnyer bar 'gal ba yin la /
spyi don du gnyer ba ma yin te /
de gnyis ni 'gal ba'i phyir ro zhes bya ba'i tha tshig go / /
rtogs pa po 'dod pa skabs yin pa'i phyir 'ba' zhig tu ni ma zad kyi khyad par gzhan las rtsod pa med pa'i yang phyir ro / /
gang gi phyir spyi ni du ma'i yul can yin pas de la yang khyad par 'ga' zhig la rtogs pa po rtsod pa med pa yang srid par de'i phyir spyi rtogs pa don du gnyer bar 'gyur ba ma yin te /
de grub pa srid pa'i phyir ro / /
gzhan yang grub pa'i don gyis 'ga' zhig don du gnyer bar 'gyur ba yin no / /
'di 'dra ba'i khyad par ni bstan bcos las grub pa yin na bstan bcos kyi sgo nas ni rtsod pa ma yin te /
rtsod pa'i dus de'i tshe bstan bcos de 'brel ba ma yin pa'i phyir ro / /
yongs su brtags nas khas len pa'i phyir dang /
tshad ma gnyis kyi yul spyod pa la ltos par bya ba ma yin pa'i phyir bstan bcos ni rtsod pa'i dus su med na med pa ma yin no / /
des na bstan bcos las grub pa ni ma grub pa kho na yin no / /
'o na ni 'jig rten na grags pa yin par 'gyur ro zhe na /
bshad pa /
rnam pa de lta bu bstan bcos las grub pa'i chos ni /
dngos po 'gar yang gang zhig gzhung lugs la mi gnas pa de la rjes su 'gro ba yin par grub pa ma yin na gang las de 'grub pa yin /
de'i phyir skabs su ma bab pa'i khyad par ni rtogs pa po 'dod pa med pa'i phyir dang /
rtsod pa mi srid pa'i phyir dang /
ma grub pa'i phyir gal te khyad par grub na spyi 'grub pa yin pa de lta na yang /
spyi rtogs pa don du gnyer ba nyid kyis ni khyad par rtogs pa don du gnyer bar 'gyur ba ma yin no zhes bshad pa yin no / /
da ni khyad par de nyid bsgrub dka'o zhes bshad pa ni mi 'khrul pa can gyi gtan tshigs kyang yod pa ma yin te /
khyab pa sgrub byed kyi tshad ma med pa'i phyir ro / /
skad cig ma nyid la ni mi 'khrul pa can yod de gnod par byed pa yod pa'i phyir ro / /
mi 'khrul pa can gyi gtan tshigs yod pa ma yin nam /
'di ltar bum pa ni bum pa dang /
tha dad pa dbang pos gzung bar bya ba'i spyi dang don gcig la 'du ba can gyi mi rtag pa nyid dang ldan pa'i sgra dag las gang yang rung bas gnyis pa dang bcas pa yin te byas pa'i phyir ka ba bzhin no zhes bya ba yin no / /
dpe la ni spyi rjes su 'gro ba yin la /
bsgrub bya'i chos can la ni bum pa las bum pa don gzhan ma yin pa'i phyir de lta bu'i sgra grub po zhe na /
gnyis pa dang bcas pa'i sbyor ba dag kyang zhes smos te /
gnyis pa dang bcas pa'i sbyor ba gcig bsal na /
rnam pa de lta bu thams cad bsal bar 'gyur bas mang po'i tshig byas so / /
de'i phyir de ltar bstan bcos la mi brten pas ni de 'dra ba skabs su bab pa ma yin pa'i khyad par spyi grub pa'i yan lag ma yin pa'i phyir skabs su ma yin pa nyid du bshad pa yin no / /
da ni bstan bcos la brten pa nyid yin yang skabs ma yin pa kho na'o zhes bshad pa ni /
bstan bcos la brten kyang skabs su bab pa'i chos las 'da' na ha cang thal ba ni /
der yang bsgrub bya'i chos dang ni / /
med na mi 'byung la gnod nyid / /
ces bya ba la sogs pa bshad zin to / /
de'i phyir zhes bya ba ni gang gi phyir spyi shes par 'dod pa yin gyi khyad par shes par 'dod pa ma yin pa de'i phyir skabs su rtogs pa ci rtag pa yin nam zhes bya ba la sogs pa'i ngag la gnas pa rtogs pa po 'dod pa khyad par med pa'i chos tsam ste /
khyad par med pa'i phyir chos tsam yin no zhes bya ba'i don to / /
de ni bsgrub par bya ba dang /
de nyid ni rna gtad par 'os pa yin no / /
de lta ma yin te /
skabs su bab pa ma yin pa bsgrub byar khas len par byed na ni don gzhan khas blangs pa'i phyir rgol ba tshar bcad par 'gyur ro / /
rtog pa po don du gnyer ba ni bsgrub bya yin te /
sgrub par byed pa 'god pa ni gzhan gyi don yin pa'i phyir ro / /
de gtong na ni don gzhan du 'gro bas rgol ba chad pas bcad pa yin la /
skabs kyi skyon mi brjod pa'i phyir na phyir rgol ba yang chad pas bcad pa yin no / /
ma bsal ba'i sgra'i don bshad pa'i phyir slob dpon bzhed pa'i bsgrub bya nyid du khas blangs pa phyogs kyi mtshan nyid du bzung nas bshad pa /
bshad ma thag pa'i bsgrub par bya bar khas blangs pa de yang ma bsal ba bstan par bya ba yin no / /
gang gis she na /
mngon sum gyi don dang rjes su dpag pa dang /
yid ches pa dag dang ste /
yid ches pa'i sgra ni de'i tshig la 'jug go grags pa ste /
grags pa'i don gyis gang la grags pa brjod pa yin te /
yul don gyis yul can shes par bstan pa'i phyir te /
de dag gis ma bsal ba'o / /
phyogs kyi tshig sgrub par byed pa'i yan lag ma yin par brjod pa ma yin nam /
ci ltar de ltar bstan par bya ba yin zhe na /
gal te bstan par bya ba yin du chug na zhes smos te /
gzhan gyis de ltar khas blangs pa nyid kyis bstan par bya ba yin gyi /
nged kyi ltar na ni bstan par mi bya ba nyid do / /
'dis ni mtshan nyid kyi mdo'i bstan par bya ba'i sgra yang gzhan gyi ngor yin par bshad pa yin no / /
gang dag gi ltar na phyogs bstan par bya ba yin pa de'i ltar na 'di lta bu nyid bstan par bya ba yin no / /
yid ches pa dag dang zhes bya ba ni rang gi bdag nyid dang gzhan yid ches ba'o / /
'dir yang yid ches pa'i sgra ni yid ches pa'i tshig la bya la /
grags pa'i sgra yang gang la grags pa la bya'o / /
gtan tshigs la ltos pa ni gtan tshigs kyi byed pa'i yul du gyur pa'o / /
tshad ma thams cad don gyi sgo nas don gzhan la gnod par byed pa yin gyi rang gi ngo bos ni ma yin pa ma yin nam shes pa ni phyi rol gyi don dang 'gal ba ma yin gyi 'on kyang des bsgrub pa'i don gzhan te des na ci ste mngon sum la don smos she na /
bshad pa /
mngon sum la mngon sum khyad par du bya ba'i phyir don smos pa gang yin pa de ni /
kha cig don mi bden pa can yin pa'i phyir mi bden pa'i don can de spangs pa rgyur byas nas tshad ma'i yul gyi dngos po bzung ba'i phyir ro / /
dbang po la brten pa'i rnam par shes pa gang yin pa de ni mngon sum yin la /
da ni phyin ci ma log pa'i don can yang yin no / /
de la phyin ci log gi don can sgra la sogs pa'i shes pa ni gnod par byed pa ma yin no zhes bstan pa'i phyir don smos pa byas so / /
gal te mngon sum tshad mar bshad pa ma yin nam /
de ci ltar tshad ma yin pa mngon sum du 'gyur zhe na /
bden mod kyi /
'on kyang 'dir tshad ma ma yin pa yid ches pa'i tshig dang /
grags pa yang gnod par byed par brjod la /
mngon sum gyi sgra yang bshad pas thun mong du 'gyur ba yin te /
des na mngon sum ltar snang ba tshad ma ma yin yang gnod par byed par rtogs par 'gyur bas don smos pa yin no / /
de lta na yang de'i phyir yang don smos pa yin no zhes don smos pa'i dgos pa gzhan nyid 'chad par 'gyur ba ma yin nam zhe na /
bden mod kyi /
'on kyang gzhan dag gis don smos pa'i dgos pa 'di ltar bshad pa /
de yang 'thad pa ma yin no zhes bstan pa'i phyir 'di bkod pa yin te /
dper na med pa la med pa nyid do zhes tshul gsum pa gzhan dag gis nges par bya ba'i mtshan nyid kyi dgos pa can yin par bshad pa /
nye bar bkod nas sun phyung ba de bzhin no / /
yang ci'i phyir bsal ba phyogs ma yin /
gal te des ma khyab pa'i phyir gtan tshigs kyis de bsgrub par nus pa ma yin no zhe na /
'o na ni 'di gtan tshigs kyi skyon yin gyi /
dam bcas pa'i skyon ma yin no / /
des na 'di ni de'i mtshan nyid kho nas bzlog par bya ba yin gyi /
phyogs kyi mtshan nyid kyis ma yin gyi /
rgyu sogs mtshan nyid bsal bya la / /
ltos pa med par zhes bya ba la sogs pa ci skad brjod pa bzhin no zhes de ltar dogs na /
bshad pa /
gang gi phyir gtan tshigs the tshom za ba'i don la brjod pa de'i phyir bsal ba chad mas bzlog pa ni gtan tshigs kyi rten ma yin la /
gtan tshigs kyi rten ma yin pas gang yin pa de yang phyogs ma yin te /
phyogs kyi gtan tshigs kyi byed pa'i yul yin pa'i phyir ro / /
gang gi phyir gtan tshigs kyi rten ma yin par 'gyur la /
bsal ba la ci'i phyir gtan tshigs ma brjod ce na /
bshad pa /
bsal ba ni zla bo'i tshad ma'i rten ma yin no / /
ci'i phyir rten ma yin zhe na /
zla bo'i tshad mas bsgrub par bya ba las bzlog pa 'gal ba la tshad ma zhugs pa'i phyir ro / /
gang gi phyir 'gal ba la tshad ma zhugs pa can de ni bsal ba yin te /
mnyan bya ma yin pa nyid bzhin no / /
gal te bzlog pa la tshad ma zhugs kyang 'gal ba 'khrul pa med pa can gyi gtan tshigs kyi rten yin par mthong ba ma yin nam zhe na /
bshad pa /
gsal ba ni tshad ma dag gis bzlog pa yin te /
gzhan ni ma yin no / /
'gal ba 'khrul pa med pa can ni tshad ma yin pa'i phyir gcig la 'jug pa 'gal ba med pa'i phyir /
ci'i phyir bzlog pa la tshad ma zhugs na /
zla ba'i tshad ma'i rten ma yin zhe na /
'gal ba'i chos dang ldan pa yang dag pa'i shes pa nyid du mi 'thad pa'i phyir ro / /
dngos po gcig ni 'gal ba du ma'i rang bzhin du 'gyur ba ma yin te /
dngos po tha dad pa ni rang bzhin tha dad pa'i mtshan nyid can yin pa'i phyir ro / /
gtan tshigs sbyor ba yang dag pa'i shes pa bskyed pa'i phyir yin pa na /
bsal ba la ni gtan tshigs brjod pa ma yin no / /
gal te de lta na ni gtan tshigs kyis de sgrub par byed mi nus pa'i phyir gtan tshigs kyi skyon yin gyi /
phyogs kyi skyon ni ma yin no zhe na /
bshad pa /
gtan tshigs kyi yul rab tu bstan pa'i phyir phyogs brjod pa yin no / /
des na phyogs ni gtan tshigs kyis byed pa'i yul yin gyi gzhan ni ma yin no / /
de lta yin dang bsal ba de ni phyogs ma yin pa nyid do / /
ci'i phyir zhe na /
yul bsal ba ni yul can gtan tshigs mi srid pa'i phyir ro / /
gtan tshigs kyi byed pa'i yul byed pa med pa'i yul med pa'i phyir ro zhes bya ba'i don to / /
de las cir 'gyur zhe na /
de'i phyir gtan tshigs kyis de bsgrub par mi nus pas de skyon can du 'gyur gyi /
phyogs ni ma yin no zhes gang brjod pa de med do / /
gal te gtan tshigs kyis yul las phyogs gzhan yin par gyur na ni /
gtan tshigs kyi byed pa la mi ltos pa kho nas phyogs kyi skyon nyid du 'gyur zhing /
de'i phyir bsgrub par mi nus na gtan tshigs skyon can du 'gyur gyi /
phyogs ni ma yin par 'gyur ba zhig na /
de lta na ni gtan tshigs kyi byed pa'i yul nyid phyogs yin te /
des na gtan tshigs kyis bsgrub par nus pa ni gtan tshigs kyi byed pa'i yul yin pas phyogs yin la /
mi nus pa ni yul ma yin pas phyogs ma yin no / /
de'i phyir gtan tshigs kyis bsgrub par mi nus pa ni de tsam las gyur pa yin pa'i phyir phyogs kyi skyon yin no / /
'di ltar dam bca' ba'i skyon ni brjod par bya ba yin te /
khyab pa rab tu ston pa'i dus na nye bar gnas pa de thams cad ni gtan tshigs kyi skyon las mi 'da'o zhes bshad pa yin no / /
dam bca'i sbyor bar khas blangs nas /
de las gyur pa ni phyogs kyi skyon yin la /
yan lag phyi ma la ltos pa ni gtan tshigs kyi skyon yin par brjod do / /
bsal ba'i don ni mnyan bya ma yin pa la sogs pa bzhin du mthong ba nyid na sgrub par mi rung ba nyid du mthong ba yin pa'i phyir /
de las grub pa yin gyi /
yan lag phyi ma la ltos pa ni ma yin no / /
gal te bzlog pa las zla bo'i tshad ma zhugs pa'i phyir gtan tshigs kyi yul ma yin na /
gang gi phyir de kho na la gtan tshigs brjod par 'gyur ba ci ltar the tshom gyi yul nyid gtan tshigs kyi byed pa'i yul yin /
the tshom gyi yul bzhin du grub pa la yang bzlog pa la zla bo'i tshad ma med pa yin te / /
des na grub pa yang gtan tshigs kyi yul du 'gyur ro zhe na /
bshad pa /
bsal ba gtan tshigs kyi byed pa'i yul ma yin pa de'i phyir the tshom gyi yul ni gtan tshigs kyi byed pa'i yul yin te /
gang las grub pa yang gtan tshigs kyi byed pa'i yul du 'gyur ba bzlog pa la zla bo'i tshad ma mi 'jug pa'i phyir ni ma yin no / /
des na ji ltar zla bo'i tshad ma yod na gtan tshigs don med pa de bzhin du /
sngar tshad ma zhugs pa la yang gtan tshigs don med pa yin no / /
des na gtan tshigs don med pa'i phyir ro / /
rab tu sbyar ba'i byed pa'i yul ma yin pa nyid du grub pa dang bsal ba mtshungs pa yin no / /
de'i phyir don med pas byas pas bsal ba gtan tshigs kyi yul ma yin pas grub pa dang thun mong ma yin pa'i phyir the tshom nyid gtan tshigs kyi byed pa'i yul yin la des na phyogs yin no / /
grub pa ni de tsam la brten nas 'gyur ba can yin pa'i phyir phyogs ltar snang ba yin te /
bsal ba bzhin no / /
gang dag bsal ba phyogs ma yin no zhes bya ba ni ci tshig tsam yin nam /
'on te rigs pas thob pa yin zhes nye bar bkod nas /
gzhung rtogs par byed pa de dag gi ltar na /
'gal ba dag ni gcig la yang dag pa'i shes par mi rung ba'i phyir phyogs pa ma yin no zhes bya ba 'di tsam zhig brjod par bya bar 'gyur bas /
the tshom gyi yul la rtags brjod pa'i phyir zhes bya ba la sogs pa 'di dang 'brel ba cung zhig kyang 'brel ba dka' bar 'gyur ro / /
de'i phyir gtan tshigs kyi yul ni phyogs yin la /
bsal ba ni yul ma yin pa'i phyir /
de tsam la 'gyur ba'i phyogs kyi skyon yin no zhes bya ba 'di kho na ltar yin no / /
gal te tshad ma dag nyid kyis bsal ba phyogs ma yin na ji ltar rnam pa bzhir bshad ce na /
bshad pa /
rjes su dpag pa'i dbye ba yin te /
dbye ba rgyur byas nas mngon sum dang rjes su dpag pas gnod pa de ni rnam pa bzhir brjod do / /
rjes su dpag pa rnam pa gsum du phye bas na zhes bya bas ni /
dngos po pa'i rjes su dpag pa gcig dang /
brtags pa'i 'bras bu dang rang bzhin la brten nas khas blangs pa'i dbye ba rnam pa gnyis kyis so / /
ci ltar dngos po gnod par byed pa de bzhin du khas blangs pa yang khas blangs pa gzhan la gnod par byed pa yin no / /
de la zhes bya ba ni mngon sum la sogs pa la'o / /
khas blangs zhes bya ba ni yul can khas blangs pas khas blangs pa'i bstan bcos mtshon pa'o / /
khas blangs pa'i bstan bcos ni 'bras rtags te /
don gyi 'bras bur gyur pa'i rtags yin no / /
'gro ba la grags pa 'gro ba'i lugs rnam par gzhag pa ni rang bzhin rtags te /
rang bzhin gyi ming can don rtogs par byed pa'i yan lag yin no / /
rnam par 'grel bar bshad pa ni yid ches pa'i tshig ni 'bras bu'i mtshan nyid can gyi rtags yin la /
grags pa ni rang bzhin gyi mtshan nyid can gyi rtags yin no / /
grags pa zhes bya ba rnam par rtog pa la gnas pa nyid ni don gyi rang bzhin yin no zhes gtan la phebs par 'gyur ro / /
gang gi tshe tshig 'bras bu'i rtags su 'gyur ba yid ches pa de gang yin zhe na /
bdag gam gzhan ni yid ches pa yin no / /
ci lta bu'i khyad par can zhig ce na /
gang la don ci lta ba bzhin te ci ltar gnas pa bden pa'i don mthong ba yod pa de'i sgo nas ngag 'jug pa ste /
don ji lta ba bzhin mthong bas 'jug pa de 'dra ba'i ngag gang la yod pa'o / /
de ltar 'dod pa ste /
mngon par 'dod pa ni yid ches pa yin te /
bdag gam gzhan yang rung phyin ci ma log par smra ba ni yid ches pa yin no zhes bya ba'i tha tshig go / /
gang gi phyir de'i tshig ni de lta bu'i don gyi dngos po phyin ci ma log pa nyid med na mi 'jug pa de'i phyir don de'i 'bras bur 'dod pa yin no / /
yid ches pa'i tshig gi mtshan nyid rang gi 'bras bus yang dag par bstan pa'i don de yang /
rang las phyin ci log tu rang gi ngo bo dang 'gal bar khas blangs pa'i gegs byed de zhes bya ba la 'dir gegs byed pa nyid du gnas par 'gyur ba'i phyogs yin te /
da ltar ni re zhig gnod pa zhes bya ba'i don 'dod pa yin no / /
bstan bcos zhes bya ba ni yid ches pa'i tshig ste /
don gyi 'bras bu'i mtshan nyid du mtshungs pas na'o / /
bsdus te zhes bya ba ni bsregs nas gnod par byed pa gcig tu slob dpon gyis brjod do / /
gal te don gyi 'bras bu nyid du gnyi ga mtshungs kyang gzhan dag gis 'di gnyis tha dad par brjod pa ma yin nam /
ci'i phyir slob dpon gyis gnod pa gcig tu brjod ce na /
skabs kyi rten zhes bya ba la sogs pa smos so / /
'di ltar mngon par 'brel te /
'bras bu nyid du khyad par med pa la brten nas yid ches pa'i tshig 'di rang gi tshig dang lhan cig tu tha dad par brjod pa mdzad pa gang yin pa de ni mtshungs par bstan pa'i phyir te / /
'dra ba 'ga' zhig rtogs par bya ba'i don du yin no / /
'dra ba de yang gang zhe na /
ci ltar zhes smos so / /
bdag nyid tshad ma ma yin zhes bya ba ni /
gal te nga'i tshig ni brjod par bya ba'i don med na mi 'byung ba nyid yin no zhes gzhan la khas len pa de lta na smra ba pa tshig brjod par 'gyur gyi /
gzhan du ni ma yin te dgos pa med pa'i phyir ro / /
nga'i tshig las don 'di rtogs par gyis shig ces gzhan la smra ba yin no / /
bdag nyid kyi tshig rtogs par bya ba'i don dang ldan par ston pas ni tshig don gyi 'bras bur bstan pa yin te /
gal te brjod par bya ba'i don la mi 'khrul pa de lta na /
de rtogs par bya ba'i don dang ldan par 'gyur ba yin no / /
tshig don gyi 'bras bur yang ji ltar 'gyur zhe na /
gal te don med na mi 'byung ba can gyi mthong bas sbyar ba yin na'o / /
de'i phyir smra ba po tshig brjod pa'i shugs nyid kyis tshig don med na mi 'byung ba dang /
bdag nyid kyang don ci lta bzhin mthong bar ston par byed do / /
gal te bdag nyid bden pa mthong ba ma yin pa dang tshig kyang mi bden pa'i don can du gzhan la ston par 'dod na ni /
tshig brjod pa nyid du mi 'gyur te /
tshig gi dgos pa don rtogs pa'i rang bzhin mi 'dod pa'i phyir ro / /
des na 'dir bdag nyid tshad ma ma yin na zhes bya ba ni tshig tshad ma ma yin par brjod par blta ste /
tshig tshad ma yin pa ni bdag nyid tshad ma yin pa'i rgyu mtshan can yin pas de med na de yang med pa'i phyir ro / /
de bzhin du bstan bcos la ma brten par te /
tshad mar khas blangs par des grags pa'i chos can la dpyod pa mi 'jug go zhes bya ba 'di ni gang rtogs par bya ba'i don du lhan cig tu brjod par mdzad pa'i 'dra ba yin no / /
ci zhig brjod par bya ba'i phyir 'dra ba rtogs par 'dod ce na /
skabs kyi chos can khyad par dpyod pa'i rten nyid la bstan bcos gnod par byed pa yin te /
khyad par dpyod pa gang du chos can bstan bcos la rag las pa der bstan bcos rten nyid dang /
brten par yang gnod par byed pa yin gyi /
gzhan ni ma yin no zhes bya ba'i don 'di brjod pa'i don du mtshungs par bstan par 'dod pa yin te /
tshig kyang brjod pa'i skabs rten yin pa'i phyir gnod par byed pa yin te /
gang gi phyir gnod pa 'di gnyis skabs kyi rten can du mtshungs par bstan pa'i phyir tha dad pa med par bshad pa yin pa de nyid kyi phyir rang gi tshig dang 'gal ba dang lung dang 'gal ba gcig tu byas pa 'di la dper brjod pa yang 'dra ba tha mi dad par bstan to / /
gzhal bya'i don can gyi tshad ma dag med do zhes bya ba ni /
gzhal bya'i don can don dang ldan pa'i tshad ma dag med pa'o / /
de dag gi rtogs pa'i don gang yin pa de med do zhes don 'gog pa yin gyi /
rang gi ngo bo tsam ni ma yin te /
de ni nyams su myong ba'i phyir ro / /
ci ltar dpe brjod pa 'di /
gnyi ga la yang 'dra ba yin zhe na /
tshad ma rnams med na zhes smos so / /
tshad ma med do zhes smra bas ni tshig brjod bya'i don dang ma 'brel par brjod pa yin te /
brjod par bya ba'i don med na mi 'byung ba nyid yin na ni tshig nyid tshad mar 'gyur ro / /
tshig brjod bya'i don dang bral bar bstan na ni de brjod pa 'bras bu med par 'gyur ro / /
de bzhin du bstan bcos kyang don med na mi 'byung ba ma yin par 'gyur na 'dod pa yang yin te /
des na 'di gnyis mi rung ba'i phyir 'di dag gis dam bcas pa'i don la gnod par 'dra ba yin no / /
gal te chos can tshad ma lung gis gzhag pa ma yin pa ma yin nam /
ci ltar 'dir bstan bcos kyis gnod pa yin zhe na /
bshad pa /
rang gi tshig dang 'gal ba la gsal ba'i dper brjod pa yin te /
tshig brjod pa'i shugs kyis 'ongs pa'i tshad ma de tshad ma ma yin pa la gnod pa'i phyir ro / /
lung la ni 'di 'gal ba'i dper brjod pa'i phyogs tsam zhig yin no / /
'dir gdon mi za bar khas blang bar bya ba'i tshig gi tshad ma ni dam bca' ba'i don 'gal bar byed pa yin te /
des na phyogs 'dis gang du gdon mi za bar bstan bcos tshad mar khas blangs pa de ni bstan bcos kyi dper brjod pa yin par rtogs par bya'o / /
de bshad pa ni lung dang 'gal ba 'di las bsal bar bya ste /
tshad ma yin pa'i phyir bstan bcos gdon mi za ba kho nar khas blang bar bya ba yin no / /
'phos nas zhes bya ba'i don te /
ring du song yang 'jig rten pha rol yin pas der bde ba ster bar byed pa ma yin no zhes bya ba ni 'dir bstan bcos kyis gnod pa yin no / /
ci ltar zhe na /
chos can zhes bya ba la sogs pa smos so / /
bstan bcos de la gnod na bde ba ster bar byed pa nyid dang /
bde ba ma yin pa nyid kyis mtshan nyid kyi khyad par la dpyod pa 'jug pa yod pa ma yin te /
rten du gyur pa gzhi med pa ste ldog pa'i phyir ro / /
spyi yod na khyad par sems pa yin na spyi nyid ldog pa'i phyir yul gang la khyad par bsam gtan med pa'i ri bong gi rwa la sogs par sems pa ni ma yin no / /
gal te bstan bcos la gnod du chug mod /
de lta na yang gzhi med par ci ltar 'gyur zhe na /
chos can yod pa nyid du rnam par gzhag pa de la brten pa'i phyir te lung la brten pa'i phyir ro / /
spyi'i ngo bo chos can ni /
bstan bcos kyi rnam par gzhag pa yin pas /
bstan bcos de la gnod par bya ba na chos can med pa'i phyir khyad par sems pa bzlog par 'gyur ro / /
de'i phyir rnam pa de lta bu'i yul zhes bya ba dpyod pa'i rten bstan bcos las grub pa la ni gdon mi za bar bstan bcos tshad mar 'gyur dgos so / /
gal te bstan bcos las grub pa'i chos can la /
bstan bcos las 'gal ba smra na bstan bcos kyis gnod na /
da ni ji ltar 'jug ngogs dag tu khrus byed pa dang /
de la sogs pa g.yang sar mchong ba la sogs pa gang yin pa de chos ma yin par dag par byed pa ma yin no zhes de skad smra ba khas blangs pas gnod pa ma yin /
chos can chos ma yin pa ni bstan bcos las grub pa yin no / /
de la chos can khas len pas ni bstan bcos tshad mar byas pa yin la /
de tshad mar byas na yang chos ma yin pa khrus la sogs pas dag par byed pa yin pas khas blangs pa na de yang 'gog pa zhes bya ba ni khas blangs pas gnod pa yin no zhe na /
chos ma yin pa khrus la sogs pas bzlog par bya ba ni bkag par gyur du zin kyang skyon med do / /
ci ltar zhe na /
ma mthong ba chos dang chos ma yin zhes bya bar rtogs par byed pa'i rgyu mtshan gyi bstan bcos thams cad khrus kyi chos ma yin pa sbyong bar byed do zhes de skad mi brjod pa'i phyir ro / /
gal te bstan bcos thams cad ni de skad mi brjod kyi 'on kyang 'ga' zhig yin pa de lta na yang chos can bstan bcos las grub pa yin pa des na ci ltar skyon med ce na /
bshad pa /
rang gi khas len pa'i rten khas blangs pa'i bstan bcos zlog par byed pa la gnod par 'gyur la /
chos can chos ma yin pa rnam par 'jog pas kyang gang rnam par gzhag pa'i bstan bcos de des khas blangs pa yin gyi gzhan ni ma yin no / /
chos ma yin pa nye bar ston pa'i bstan bcos thams cad du ni khrus la sogs pas dag par byed pa yang mi smra'o / /
gang gi phyir de lta yin pa de'i phyir rang gi bstan bcos kyis rnam par 'jog pa na sangs rgyas pa'i chos can rten khas blangs pa'i bstan bcos la mi gnod pa'i phyir ro / /
khas ma blangs pa la gnod pa skyon ma yin no / /
de ni bstan bcos des khas blangs pa chos can yin yang 'gal ba med do zhes bstan pa'i phyir bshad pa /
bstan bcos de'i'o / /
ci lta bu'i khyad par can zhig ce na /
khrus kyis dag par smra ba yin pas na der smra'o / /
rang gi tshig ni bstan bcos kyi phyogs gcig ste /
de nyid kyi khrus kyis dag par bya ba'i don de la gnod pa'i phyir de bkag pa la skyon med do zhes 'brel to / /
'di skad brjod pa yin te /
bstan bcos tshad mar byas nas de dang 'gal ba brjod pa gang yin pa'i tshig de la bstan bcos kyis gnod pa yin na /
'dir ni bstan bcos nyid don 'gal ba brjod kyi skyes bu ni ma yin pa'i phyir gang la bstan bcos kyis gnod ces bya ba ma yin no / /
gang gis khrus las dag pa la gnod par byed pa'i tshig de gang yin zhe na /
bshad pa /
chos ma yin pa gang la chags pa la sogs pa ste /
zhe sdang la sogs pa'i rtsa ba rgyu mtshan yod pa zhes bya ba de ltar ni bstan bcos thams cad las rnam par gzhag pa yin no / /
gang la khrus kyis dag pa brjod pa de'i bar du yang 'di rnam par gzhag pa yin te /
'di bstan bcos kyi don yin no / /
thams cad las chos ma yin pa de ni chags pa la sogs pa'i rtsa ba can yin no zhes de skad dngos su brjod pa med pa ma yin nam /
de ci ltar 'di ltar rnam par gzhag pa yin zhe na /
gang gis khrus las dag par bshad pa'i bstan bcos de nyid kyis ma chags pa rnams dang /
sdang ba med pa rnams dang /
ma rmongs pa rnams dang /
sdig par mi 'dod pa'i phyir /
shugs kyis chags pa la sogs pa sdig pa'i rgyur brjod par 'gyur gyi /
dngos su ni ma yin no / /
rnam par gzhag pa des ni khrus la sogs pas sdig pa dag par smra ba 'gog par byed do / /
ci'i phyir zhe na /
rgyu ma zad na de las byung ba'i 'bras bu mi ldog pa'i phyir ro / /
gal te khrus la sogs pas chags pa la sogs pa'i rang bzhin gyi rgyu la gnod par byed pa yin na ni de'i 'bras bu sdig pa yang dag par byed par 'gyur ba zhig na /
rgyu la gnod par byed pa ni ma yin te /
khrus la sogs pa byas kyang nyams su myong ba'i chags pa la sogs pa mi ldog pa'i phyir ro /
dpe bshad pa ni mngar ba zhes bya ba la sogs pa yin no / /
bad kan dang yon tan mtshungs pa'i mngar ba la sogs pa ni bad kan gyis skyed pa'i nad 'phel ba'i rgyu yin pa'i phyir de dag nyid kyis zhi bar byed pa ma yin pa de bzhin du 'di la yang yin no / /
de'i phyir na khrus kyis dag par brjod pa ni don gyi chos ma yin pa chags pa la sogs pa'i rtsa ba can du brjod pas gnod pa yin no / /
de'i phyir bstan bcos nyid rang gi don 'gal ba brjod pa yin gyi skyes bu ni ma yin no / /
gang gi phyir bstan bcos las rab tu grags pa'i chos can gzung ba la /
skyes bus bstan bcos dang 'gal ba brjod par bya ba ma yin pa dang /
'di lta bu 'gal brjod par byed pa la bstan bcos gnod par byed pa ma yin pa de nyid kyi phyir lung gi mthong ba rab tu grags pa'i don dbang po las 'das pa dag la ni 'gal ba ste /
tshig can tshul gnod pa brjod pa ston pa de ni /
phal cher te /
lhag par sems pa gang yin pa'o / /
tshig phan tshun 'gal ba bstan pas ni don brjod pa yin te /
bstan bcos las ci ltar brjod pa de de ltar ma yin no zhes ni mi smra'o / /
'on kyang bstan bcos 'di nyid smra'i zhes bya ba yin pa'i phyir /
ci ltar skyes bu la bstan bcos kyis gnod pa yin /
yang ci'i phyir de ltar sems par byed ce na /
bstan bcos gang zhig ces bya ba la sogs pa smos so / /
mthong ba mngon sum dang rjes su dpag pa zhes bya ba'i yul lo / /
rjes su dpag par bya ba yang med bzhin du res 'ga' mthong ba'am /
mig bzhin du rten mthong ba'i phyir mthong bar brjod de /
mig rjes su dpag pa la ni chos can mthong ba yin no / /
dngos po'i stobs te tshad ma'i stobs kyis zhugs pa'i tshad mar ma gnod pa dang /
mi mthong ba'i yul shin tu dbang po las 'das pa dag la rang gi tshig gis ma gnod pa'i bstan bcos de gzung bar bya ba yin no zhes rtogs par bya ba'i don to zhes bya ba'i don ni tshig gi lhag ma ste /
don 'di rtogs par bya ba'i phyir sems par byed pa yin no zhes bya ba'i tshig go / /
gal te bstan bcos las grags pa'i chos can la /
bstan bcos dang 'gal ba brjod na bstan bcos kyis gnod na /
'o na bstan bcos las rab tu grags pa ma yin pa'i chos can la /
bstan bcos dang 'gal ba brjod pa la skyon ci 'dra ba zhig ce na /
ci yang med de bstan bcos khas ma blangs pa'i phyir ro / /
'o na bstan bcos khas blangs pa de la ci ltar zhe na /
de la mi brten pa bstan bcos la mi brten pa'i dngos po la ni /
bstan bcos dang ldan pa des 'gal ba'i chos brjod kyang bstan bcos kyis gnod pa ma yin no / /
'o na cir 'gyur zhe na /
gegs byed par 'gyur ro / /
'di ltar dam bcas pa'i bstan bcos de yang de'i rang gi tshig nyid yin la /
'di yang rang gi tshig yin pa'i phyir de dag ni gegs byed pa yin no / /
ci'i phyir zhe na /
bstan bcos dang tshig gnyi ga stobs te spungs mtshungs pa de'i phyir ro / /
dpe bshad pa /
dper na rang gi tshig gegs byed pa yin gyi /
gnod par bya ba dang gnod par byed pa'i dngos po ni ma yin pa bzhin no / /
de'i tshe zhes bya ba ni nyams su myong bas grub pa'i chos can 'dzin pa'i dus na /
smra ba po de'i rang gi tshig dang 'gal ba yin gyi bstan bcos kyis gnod pa ni ma yin no / /
bstan bcos ni khas blangs pa'i phyir rang gi tshig dang 'dra'o / /
gang du chos can bstan bcos las rab tu grub pa der ni gdon mi za bar bstan bcos nyid tshad mar bya ba yin te /
des na bstan bcos gnod par byed pa yin no / /
'o na gang gi tshe bye brag pa sgra nam mkha'i yon tan ma yin no zhes brjod pa de'i tshe 'di'i bstan bcos las rab tu grags pa'i nam mkha'i yon tan nyid rang nyid kyis brjod pa'i nam mkha'i yon tan ma yin pa nyid kyi gegs byed par 'gyur ro / /
byas pa'i gtan tshigs kyis grub pa'i nam mkha'i yon tan ma yin pa nyid bstan bcos las rab tu grags pas ci ltar gegs byed par 'gyur zhe na /
de dag las gang la tshad ma yod pa zhes smos so / /
tshad ma med pa'i dam bcas pa tsam dag ni phan tshun gegs byed par brjod do / /
gal te gcig la yang tshad ma yod na ni de nyid ni gnod par byed pa yin no / /
de lta ma yin zhes bya ba ni gal te tshad ma med pa dag gegs ma yin pa dang /
tshad ma can tshad ma med pa la gnod par byed pa ma yin gyi /
'on kyang bstan bcos nyid gnod par byed 'dod na /
de'i tshe rang gi tshig tshad ma med pa dang /
rjes su dpag pa dang ldan pa don ci lta ba bzhin te /
dngos po las ma 'das par 'jug pa'i rang gi tshig tshad ma dang ldan pa gang yin pa de la rigs pa med pa'i dam bca' ba lung gi ngo bos ci ltar gnod par 'gyur te /
mi 'gyur ba nyid do / /
rigs pa med pa zhes bya ba ci ltar brjod de gang gi phyir lung yang tshad ma nyid yin pa'i phyir ro zhe na /
lung rnams tshad ma yin pa yang bkag zin to zhes smos te /
le'u gnyis par lung rnams rang bzhin ma byas pa dang /
don skyes bus ma byas pa dang /
yid ches pa'i tshig nyid kyis tshad ma yin pa bkag zin to / /
gang gi phyir bstan bcos las mi brten pa'i dngos po la lung dang 'gal ba brjod pa la lung gis gnod pa med pa de'i phyir lung tshad mar khas blangs nas dpyod pa gang dag yin pa ste /
dper na chos la sogs pa lta bur gang dag gis chos can bstan bcos las rab tu grags pa'i dpyod pa de dag la bstan bcos kyis gnod pa'i skyon 'dir 'gyur gyi gzhan du chos can bstan bcos las rab tu grags pa ma yin pa'i dpyod pa la ni ma yin no / /
gang gi phyir dpyod pa gang du bstan bcos la gdon mi za bar brten dgos pa de kho na bstan bcos gnod par byed pa yin pa de nyid kyi phyir rjes su dpag pa las phyi rol du gyur pa ma yin yang khas blangs pa ste bstan bcos rjes su dpag pa las logs shig tu byas so / /
ci'i don du zhe na /
yul gyi dbye ba ste tha dad pa nyid do / /
rjes su dpag pa dang bstan bcos kyi gnod pa ni yul tha dad pa yin te /
rjes su dpag pa ni thams cad du gnod par byed pa yin la /
bstan bcos la brten pa'i chos can la gnod par byed pa yin pas /
yul gyi dbye ba 'di bstan pa'i phyir logs shig tu byas so / /
logs shig tu ma byas na ni ji ltar rjes su dpag pa'i yul thams cad la gnod par byed pa de bzhin du bstan bcos kyang yin par dogs par 'gyur ro / /
ci ltar phyi rol du gyur pa ma yin te /
gang gi phyir rjes su dpag pa ni tshad ma yin la /
lung ni ma yin no zhe na /
gnod par byed par khas blangs pas so / /
gang gi phyir lung ni gnod byed du khas blangs pa yin la /
gnod par byed pa yang tshad ma yin no / /
tshad ma yang mngon sum ma yin pa'i phyir rjes su dpag pa yin te /
des na gnod par byed pa nyid du khas blangs pa'i phyir bstan bcos rjes su dpag pa yin no / /
de lta ma yin na zhes bya ba ni yul gyi dbye ba bstan pa'i phyir ma yin na ni /
'di rjes su dpag pa'i dbye ba bstan pa'i phyir yin par 'gyur la /
de lta na yang 'bras bu dang rang bzhin dang mi dmigs pa'i rab tu dbye ba gzhan yang brjod par byas pas ha cang thal bar 'gyur ro / /
ci ste dbye ba gzhan yod kyang ma brjod na /
bstan bcos logs shin tu byas pa don med par 'gyur ro / /
'di ltar bstan bcos ni 'bras bu'i gtan tshigs yin no zhes brjod zin to / /
gal te logs su byas pa gdon mi za bar rgyu mtshan ltos pa yin na'o / /
rang gi tshig bstan bcos las logs shig tu byas pa la rgyu mtshan ci yod ce na /
tshig tsam brjod pa ste gang zhig tshad ma dang bral ba'i tshig tsam brjod pa gang yin pa de'o / /
de la gegs byed pa yin gyi gnod par byed pa ni ma yin no zhes bya ba'i don 'di rgyu mtshan yin te /
'di rtogs par bya ba'i phyir logs shig tu byas pa yin no zhes bya ba'i don to / /
gal te tshad ma ma yin pa'i tshig gegs byed pa yin gyi gnod par byed pa ma yin na ni /
gang gi phyir tshad ma ma yin pa nyid ni bstan bcos la yang mtshungs pa yin pa de'i phyir bstan bcos dang 'gal ba der yang gags byed par 'gyur gyi /
gnod par byed pa nyid ni ma yin no zhe na /
bzlog pa'i phyir gzhi yod pa la zhes smos so / /
khyad par can gyi chos dag gi gzhi chos can gcig yod na phan tshun gegs su 'gyur ba yin te /
chos la brten pa zhes gang 'chad par 'gyur ba yin no / /
dper brjod pa ni nyams su myong bas grub pa'i chos can tshig gcig la brjod pa'i gnas skabs la brten pa'i tshig tshad ma nyid dang /
rjes su dpag pa tshad ma ma yin no zhes bya ba'i brjod par bya ba tshad ma ma yin pa nyid do / /
tshad ma can ma yin pa 'di gnyis kyi phan tshun gegs byed pa nyid chos la brten pa yin pa'am /
mngon sum gyis grub pa'i bud med la bu skyed pa dang /
cig shos kyis chos de dag gi phan tshun gegs byed pa chos la brten pa yin pa bzhin no / /
chos can grub pa chos gang rung cig yod par 'gyur dgos pa dang /
'gal ba gnyis gcig la ldan pa yang ma yin pa'i phyir na 'dod pa gcig gis gnyis pa gegs byed pa yin te /
des na gegs byed pa ni chos la brten pa yin no / /
dpyod pa gang du chos can nyid ma grub pa der ni gang la ste /
gzhi gang zhig tu khas blangs pa'i chos gang zhig chos gzhan gang gis gegs bya ste /
gegs byed pa dag gi gzhi med par 'gyur na gegs byed pa'i skabs nyid med pa'i phyir ro / /
gang gi phyir de ltar chos can ma grub na gegs byed pa med pa des na gegs byed pa'i rten chos khas len pas ni chos can rnam par 'jog par byed pa yod pa nyid du khas blangs pa yin la /
de rnam par 'jog pa'i phyir yang bstan bcos tshad mar byed pa yin no / /
de las bshad pa'i chos kyi mtshan nyid kyi don yod par khas len pas ni /
bstan bcos brjod par bya ba'i don med na mi 'byung ba'i don gyis 'bras bur khas blangs pa yin te /
des na tshad ma yin pa'i phyir de ni bden pa sgrub par byed pa ma yin pa la gnod par byed pa yin no / /
de ni bstan bcos rang gi tshig dang mtshungs par bya ba'i phyir skabs rtsom par byed pa ni bstan bcos tshad ma ma yin na ni zhes bya ba'o / /
bstan bcos tshad ma can ma yin te /
tshad ma nyid ma yin na ci ltar chos can yod par rtogs par 'gyur zhe na /
tshad mar don med na mi 'byung ba nyid du khas blangs ba'i phyir ro / /
gal te de lta na ni rang gi khas blangs pa nyid chos can yod par rnam par 'jog par byed pa yin gyi bstan bcos ni ma yin no / /
ci ltar zhe na /
tshad mar byed pa ste /
gang gi phyir bstan bcos tshad mar khas len par byed pa de'i phyir de nyid chos can rnam par 'jog par byed pa yin la / /
chos gzhan yang tshad mar byed pa nyid kyis 'jog par byed cing /
yang dus phyis de nyid zlog par byed do / /
de'i phyir rang gi tshig dang 'gal ba las tha mi dad do / /
ci ltar rang gi tshig dang 'gal ba khas blangs pa'i tshad mas byas pa de bzhin du bstan bcos dang 'gal ba yang yin pas tha mi dad do / /
des na ji ltar rang gi tshig dang 'gal na gegs byed pa de bzhin du bstan bcos dang 'gal na yang yin te /
stobs mtshungs pa dag gnod pa ni ma yin no / /
gal te gnyi ga gegs byed pa yin gyi gnod par byed pa ma yin na /
da 'di dag la dbye ba ci yod de /
gnyi ga yang gegs byed pa yin pas khyad par med pa'i phyir ro zhe na /
'di dag la khyad par yod par su zhig smra /
gal te khyad par med na ci ltar bstan bcos las rang gi tshig logs su byas she na /
ngag gi dbye bas de ltar logs shig tu brjod par 'gyur ro / /
ngag tha dad pa dag la ni bstan bcos dang 'gal ba yin la /
ngag gcig la ni rang gi tshig dang 'gal ba yin no zhes gang smras pa ni /
gang gi tshe ngag snga mas gzhag pa'i don ngag phyi ma'i don gyis zlog par byed pa de'i tshe ni khas blangs pa dang 'gal ba yin te /
'di skad ces nga'i ma gang yin pa de ni mo gsham yin no zhes brjod pa ni sngar gyi mtshan nyid kyis ngag phyis kyi mtshan gzhi'i ngag gis nyams par byas pa yin no / /
rnam pa 'di lta bu ni khas blangs pa dang 'gal ba nyid do / /
de nyid kyi phyir slob dpon gyis kyang sngar khas blangs pa dang zhes sngar gyi sgra gsungs so / /
ngag gis dbye ba med kyang brjod pa'i ngag de nyid kyis rang gi don sel bar ni rang gi tshig dang 'gal ba yin te /
dper na rjes su dpag pa tshad ma ma yin no zhes bya ba bzhin no / /
ngag de brjod pa na shugs kyis rang gi don la mi 'khrul bar bstan pa yin la /
de 'dra ba yang smra ba po'i nga rgyal gyis rjes su dpag pa'i tshad ma yin no / /
des na brjod pa'i shugs kyis 'ongs pa'i tshad ma nyid du khas blangs pas ni rang gi brjod bya tshad ma ma yin pa 'gal bar byed do / /
tshig brjod par 'dod pa'i 'bras bu yin pa'i phyir dngos po tshad ma ma yin nam /
ci ltar de gegs byed pa yin zhe na /
bden te /
'on kyang brjod pa'i shugs kyis 'ongs pa 'di'i tshad ma ni 'dod pa'i yul can ni ma yin te /
'on kyang phyi rol gyi don gyi yul can yin no / /
'di ltar bsam pa la tshad ma ma yin yang spyi'i don rtogs par bya ba'i phyir ngag brjod la /
spyi'i don la tshad mar bstan par mi 'dod na ni smra bar mi 'gyur ro / /
brjod pa'i shugs kyis 'ongs pa gang yin pa nyid ni 'dod pa yin la /
gzhan ni bkag pa'i phyir 'dod pa ma yin no / /
brjod pa'i dus na 'dod pa gang yin pa des brjod par bya ba'i gegs byas na rang gi tshig dang 'gal bar 'gyur ba yin te /
'dod pa gcig dang 'dod pa gzhan 'gal ba yin pa'i phyir ro / /
de'i tshig rang gi tshig dang 'gal ba ni gegs su 'gyur ba kho na yin gyi /
phyi rol gyi yul can gyi tshad mar 'dod pas gnod pa ni ma yin no / /
de nyid kyi phyir bdag gam gzhan yang rung don ji lta ba bzhin mthong bas dag 'jug pa ni yid ches pas yin la /
de'i tshig ni don gyi 'bras bu yin no zhes khas blangs par rab tu grags pa phyi rol gyi 'bras bu nyid du brjod do / /
bsam pa'i 'bras bu nyid ni tshig thams cad la yod pas khyad par don med par 'gyur ro / /
gegs byed pa ni yang cir 'gyur zhes bya ba ni /
tshig don la nges pa nyid yin na ni rang gi don gyis don gzhan gyi gegs byed par 'gyur na /
tshad ma ma yin pa ni don the tshom za ba yin no zhes bya ba yin no / /
de nyid kyi phyir te tshad ma ma yin pa nyid kyi phyir stobs mtshungs pa yin la /
stobs mtshungs pas gegs byed pa yin no / /
'gal ba dag gcig la mi srid pa'i phyir dang /
rnam pa gnyi gas stong pa yang mi rung ba'i phyir /
tshad ma ma yin pa gnyi ga'i don la the tshom za ba yin la /
the tshom za ba'i phyir ni phan tshun gegs su 'gyur ba yin no / /
tshad ma ma yin pa nyid kyi phyir ro zhes bya ba ga las she na /
bshad pa /
gang gi phyir gal te ngag gnyis po de la gcig tshad ma yin na de gnyi ga grub pa kho nar 'gyur gyi /
gang gis kyang gang la gegs byed par ni mi 'gyur ba de'i phyir ni tshad ma ma yin pa nyid do / /
gang du gnyi ga yod med the tshom za ba der gegs su 'gyur ba yin te /
de ni the tshom gyi 'bras bu can yin pa'i phyir ro / /
'dir ni gnyi ga yod pa dang med par nges pa yin te / /
des na gegs ma yin no / /
gang las gegs ma yin par 'gyur ba gnyi ga grub pa nyid ga las she na /
bshad pa /
tshad ma'i tshig gis tshad ma ma yin pa la gnod pa'i phyir ro / /
gang du gang zhig gnod par byas pa dang grub pa gang yin pa gnyi ga yang de la yod pa dang med par nges pa'i phyir gang las gegs su 'gyur /
gal te tshad mas tshad ma ma yin pa la gnod na / /
'o na ni bstan bcos gegs byed par mi 'gyur te /
'on kyang gnod par byed pa nyid do / /
'di ltar rgol ba des khas blangs pa'i phyir bstan bcos kyis grub pa dang /
nyams su myong bas grub pa'i dngos po thams cad la bstan bcos tshad ma yin te /
de nyid kyis na de ni thams cad du gnod pa yin no / /
dngos po'i stobs kyis zhugs pa'i mtshan ma yang tshad ma'o zhes bya bar shes pas gnod pa byed pa yin la /
bstan bcos kyang tshad mar khas blangs pa yin pas ci ltar gnod par byed pa ma yin zhe na /
khas blangs par khyad par med kyang ci ltar tshig gcig ni tshad ma dang tshad ma ma yin pa'i phyir gnod par byed pa yang yin la gzhan ni tshad ma ma yin /
khas blangs pas byas pa tshad ma nyid yin na gnyi ga yang khas blangs par khyad par med pas tshad mar khyad par med pa'i phyir gnyi ga la yang gnod par byed pa nyid do / /
yul gcig la ni gnyi ga gnod par byed par mi 'thad de /
gnod par byed pa ni yod pa yin la /
gnod par bya ba ni med pa yin na /
gcig ni cig car yod pa dang med par 'gal ba yin no / /
des na gegs byed pa nyid du 'thad do / /
gzhan yang khas blangs pas gnod pa byed pa nyid du smra ba na /
bstan bcos 'di'i tshad ma nyid skyes bu'i 'dod pas byas pa ni yongs su rdzogs pa yin te /
sngar khyod mi 'dod kyang da ltar 'dod pas rdzogs pa'i phyir ro / /
gal te bstan bcos dang rang gi tshig la the tshom gyi 'bras bu can gegs byed pa yod pa de ltar na yang dam bca' ba'i skyon ni ma yin no zhes ston pa ni gal te zhes bya ba yin no / /
rang gi tshig dang bstan bcos dang 'gal ba gang yin pa de dag yod do zhe na yang /
gags byed pa'i skyon du 'gyur na 'gyur la rag ste /
de lta na yang ci ltar phyogs kyi skyon yin te ma yin pa nyid do / /
ci ltar zhe na /
gang gi phyir gegs byed pa de las ni bsgrub par bya ba la the tshom du 'gyur ba kho nar zad kyi sel bar 'gyur ba ni ma yin no / /
the tshom de ni kha na ma tho ba bsal ba med par bstan pa la yang yod pa'i phyir mtshungs pa yin pa de'i phyir phyogs kyi skyon ma yin no / /
the tshom ni phyogs kyi yon tan yin gyi skyon ni ma yin te /
the tshom za ba'i yul la gtan tshigs kyi byed pa 'jug pa'i phyir ro zhe na /
gegs byed pa the tshom gyi 'bras bu can yin pa'i phyir phyogs kyi skyon du smra /
smra ba po de'i tshig las nges par mi skyed pa'i rgyu'i phyir tshig de skyon chags pa ni ma yin no / /
gal te tshig gang las de'i don la nges pa mi skyed pas tshig de skyon can du 'gyur ba ni /
the tshom za bas phyogs ma yin par 'gyur ba yin na /
de ltar ni ma yin no zhes bya ba'i don to / /
'o na ci ltar tshig skyon can du 'gyur zhe na /
bsgrub bya'am gzhan yang rung ste /
dngos po gang zhig dam bca' ba la sogs pa sgrub par byed pa'i ngag gi cha cung zad pa de dag las cha ci tsam dang tshad ci tsam zhig bsgrub bya ste /
yan lag gzhan gyis brjod par bya ba'i don dang 'brel bar rung bar bstan par bya ba zhes bya ba'i don to / /
tshig de tsam gyis don de bsgrub par mi nus pa'i phyir smra ba po'i tshig gi skyon yin no / /
dam bca' ba'i tshig gis don ci lta bu zhig bsgrub par bya ba yin pa dang /
ci ltar na ma bsgrubs par 'gyur te gnyi ga bsten pa'i phyir /
dam bca' ba'i tshig gis ni zhes smos so / /
rang gi bsam pa ni yul can bsams pas yul don bstan pa'i phyir rang gi bsams pa'i don to / /
dam bca' ba'i tshig gis ni de srid par bstan par bya ba yin na /
bstan pa yang ma yin te /
gang gi phyir dam bca' ba'i don de ni ci ltar tshad mas gnod par 'gyur na mi 'thad pa de bzhin du chos can gcig la 'gal ba nye bar sdud na yang srid pa ma yin no / /
chos can la ni phan tshun 'gal ba'i don gnyis srid pa ma yin no / /
de'i phyir dam bca' ba'i tshig gis mi srid pa'i don gyis sgrub par byed pa'i phyir na tshig skyon chags pa yin no / /
gal te smra ba po'i skyon yin pa de lta na yang don gyi dngos po bde ba ster bar mi byed pa nyid ni de la the tshom za ba yin te /
des na de ni bsgrub bya nyid du ni 'gal lo zhe na /
bshad pa /
gzhan gyi don gyis rjes su dpag pa ni tshig gi skyon yon gtsor byed pa yin pa ste /
skabs su byas nas brtag par bya ba yin pas ni sgra'i brjod par bya ba'i don la ltos nas sgra'i skyon yon brjod pa yin gyi /
don gyis ni ma yin te /
brjod par bya ba ma yin pa don de tsam gyi ma yin no zhes bya ba'i tha tshig go / /
gal te don skyon med kyang phyin ci log tu brjod par bya ba'i ngo bos skyon can yin pa'i phyir de yang skyon can du 'gyur gyi /
dngos po'i gnas lugs la skyon med pas skyon med pa ni ma yin no / /
ci'i phyir tshig gi skyon yin gyi dbang du byas she na /
don gyi phyin ci log brjod pas smra ba po la klan kar 'gyur ba'i phyir te skyon du 'gyur ba'i phyir ro / /
gzhan gyi don gyi rjes su dpag pa la ni skyes bu'i spobs pa rtogs pa yin gyi /
dngos po tsam ni ma yin pas skyon can brjod na /
skyes bu la klan kar 'gyur ro / /
de lta na yang rjes su dpag pa tshad ma ma yin no zhes bya bya ba dang /
de bzhin du chos ni 'phos nas bde ba ster bar byed pa ma yin no zhes bya ba'i chos gcig gi don des brjod pa ma yin nam /
de ci ltar mi srid pa'i don brjod pa yin zhe na /
shugs kyis te tshig rjod par byed pa na /
brjod pa'i shugs nyid kyis de don med na mi 'byung ba'i tshad ma nyid du bstan pa yin no zhes mang du bshad zin to / /
de bzhin du chos bde ba ster bar byed pa ma yin no zhes chos can du byed pas bstan bcos tshad mar 'dod pa yin te /
des na chos kyi sgra'i shugs kyis de la bde ba ster bar byed pa nyid kyang brjod pa yin no / /
des na the tshom za bas tshig skyon can du 'gyur ba ni ma yin gyi /
'on kyang gcig la bsgrub par mi nus pa 'gal ba'i chos gnyis dang ldan pa brjod pa las yin no / /
des na dam bca' ba'i don 'di ni smra ba po'i skyon gyis skyon can du gyur pa yin no / /
gal te gegs tsam zhig byed pa'i phyir rang gi tshig dang khas blangs pa dang 'gal ba dag la bye brag ci yang med na /
'o na sngar khas blangs pa'i lung de dang 'gal ba'i yul la bye brag ci yang med par 'gyur la /
yul la bye brag med pa'i phyir logs shig tu byed par mi rigs so zhes bya ba ni skyon yin no / /
kha cig yul gyi bye brag 'chad pa ni gang gi phyir gzhung lugs 'ga' zhig la ma brten par chos can gang la dpyod pa mi 'jug pa'i gzhung lugs de ni med na mi 'byung ba yin pa'i phyir /
der brten par bya ba kho na yin pa des na gzhung lugs 'di'i gegs byed pa'i yul ni chos can de nyid yin la /
rang gi tshig dang 'gal ba brjod pa ni thams cad du srid pa'o / /
tshig gi don byed na mi 'byung bas byas pa'i tshad mar 'dod pa gang yin pa ni tshig brjod pa'i skabs nyid las 'ongs pa yin pas des gnod pa'i brjod par bya ba'i don ni thams cad du yin no zhe'o / /
khas blangs pa dang 'gal ba 'di la yang gzhan gzhung lugs la gdon mi za bar brten pa gang yin pa de ni 'ga' yang med de /
gang gi phyir rgol ba de nyid kyi don de gzhan gzhung lugs byed pa'i kha nas rang nyid kyis rnam par bzhag nas yang dag gzhan gyis 'gog par byed pa de'i phyir na yul gyi dbye ba snga ma nyid yin te /
gang gi tshe ngag snga mas khas blangs pa phyi mas 'gal bar byed pa'i tshe ni khas blangs pa dang 'gal ba yin la /
ngag gcig nyid la ni rang gi tshig dang 'gal ba yin no / /
khas blangs pa 'bras bu'i rtags bshad nas /
grags pa bshad pa'i phyir grags pa yang zhes smos so / /
grags pa ni tha snyad kyi yul can gyi rtogs pa ste /
rnam par rtog pa'i shes pa gting tshugs pa yin la /
de ni rang dang 'gal ba'i don la gnod par byed pa yin no / /
ci'i phyir zhe na /
'dod pa'i sgras brjod par bya ba nyid ces bya ba gang yin pa de ni brjod par bya ba'i don rnams la dgag par mi nus pa'i phyir ro / /
de nyid gang las she na /
gang gi phyir 'dod pa'i sgras brjod par bya ba nyid ni skyes bu'i 'dod pa tsam dang rjes su 'brel ba yin te /
de'i phyir ro / /
gal te 'dod pa'i sgras brjod par bya ba nyid dgag par mi nus pa yin na /
'dod pa'i sgras brjod par bya ba de nyid gnod par byed par 'gyur gyi grags pa'i go ci ltar gnod par byed pa yin zhe na /
bshad pa /
tha snyad du byas pa'i tha snyad ni rtog pa ste rnam par rtog pa'i yul nyid do / /
grags pa'i rang bzhin rnam par rtog pa'i yul gyi tha snyad de las skyes pa'i chos 'dod pa'i sgras brjod par bya ba'i mtshan nyid kyi chos de ni grags pa las skyes pa'i phyir grags pa'i sgras brjod de /
grags pa tsam gyis grub pa'i don gang yin pa de 'dir gnod par byed pa yin no zhes bstan pa'i phyir ro / /
chos de nyid ni grags pa las grub pa yin pa'i phyir /
la lar rab tu grub pa'i sgras brjod de /
grub pas ma bsal ba zhes bya ba lta bu'o / /
ci ste 'dod pa'i sgras brjod par bya ba nyid ci ltar na don thams cad la dgag par mi nus she na /
'dod pa tsam dang zhes bya ba la sogs pa smos so /
gang gi phyir thams cad ni byas pa dang ma byas pa brdar btags pa dang ma btags pa'i sgra rnams kyi brjod par bya ba nus pa yin no / /
ngo bo nyid kyis zhes bya ba ni rnam par rtog pa'i shes pa la snang ba'i ngo bos yin gyi dngos pos gzung ba ni ma yin no / /
dngos po la mi ltos pa'i 'dod pa ni 'dod pa tsam ste /
sgra rnams ni rnam par rtog pa la snang ba'i ngo bo nyid kyi don la 'dod pa tsam des 'jug pa'i phyir ro / /
des na dngos po rnams ni rnam par rtog pa la gnas pa'i rang bzhin gyi mthar thug pa'i sgrar rung ba yin no / /
byung ba sgra la brdar byas pa dper na zla ba'i sgra la zla ba lta bu dang /
'byung bar 'gyur ba sgra la brdar ma byas pa dper na zla ba'i sgra la bum pa la sogs pa lta bu'o / /
sgrar rung ba nyid des so / /
don tsam dang rjes su 'brel ba zhes bya ba la /
'dod pas sprul pa'i rung ba nyid ci ltar don tsam dang rjes su 'brel pa yin zhe na /
brjod pa phyi rol gyi don ni don tsam ma yin te /
'on kyang rnam par rtog pa'i yul gyi don yin no / /
sgrar rung ba de ni brjod par bya ba yin gyi phyi rol ni ma yin no / /
des na rung ba nyid de 'dod pas sprul pa yin yang rnam par rtog pa la gnas pa'i don tsam dang rjes su 'brel ba yin no / /
des na rung ba nyid de 'gog pa 'dod pa'i sgras brjod par bya ba nyid ma yin pa'i mtshan nyid kyi don nam don de nyid smra ba po'i skyes bu la gnod pa yin no / /
de la tshad ma'i don ni 'di yin te /
rnam par rtog pa'i shes pa'i yul gyi don gang yin pa de ni brdar byas pa'i sgras brjod par nus pa yin te /
dper na rnam par rtog pa'i yul yal ga la sogs pa dang ldan pa'i don la shing gi sgras brjod par nus pa yin no / /
de bzhin du dngos po thams cad kyang rnam par rtog pa'i yul yin pa'i phyir sgra thams cad kyis brjod par nus pa yin no / /
dngos po la sgra don gyi 'brel pa yod na sgras brjod par mi nus par 'gyur ba yin na de yang bkag zin to / /
lhag ma shes pa'i bdag nyid la gnas pa'i don gang zhig sgra dang 'brel bar mi nus she na /
gang zhig sgra'i rnam pa dang lhan cig shes pa gcig la mi 'dre'o / /
rnam par rtog pa'i shes pa ni don ma nges pa yin pa'i phyir de la gnas pa'i don brjod pa'i rnam pa dang 'drer rung ba nyid do / /
de'i phyir brjod par mi nus pa nyid ni /
brjod pa'i rnam pa dang 'drer mi rung bas khyab la /
brjod pa'i rnam pa dang 'drer rung ba nyid ni khyab par byed pa dang 'gal ba yin no / /
des kyang rnam par rtog pa'i shes pa'i yul nyid la khyab pa yin te /
de'i phyir de ltar rnam par rtog pa'i shes pa'i yul nyid ni de'i khyab par byed pa dang 'gal bas khyab pa'i phyir de dang yang 'gal ba yin no / /
des na de dang 'gal ba nus pa nyid kyis khyab pa yin pa'i phyir rang bzhin gyi gtan tshigs so / /
de'i phyir rnam par rtog pa'i shes pa'i yul gyi don nyid 'gro ba'i lugs dang /
grags pa tha snyad du brjod pa yin la /
de yang rang bzhin gyi gtan tshigs yin no / /
grags pa des bsgrub pa gang yin pa tha snyad de las skyes pa 'dod pa'i sgra'i brjod par bya ba nyid ces bya ba ni 'gal zla 'dod pa'i sgra'i brjod par bya ba ma yin pa la gnod par byed pa yin no / /
thams cad rnam par rtog pa'i gzung ba'i mtshan nyid grags pa las sgra thams cad kyis brjod par bya bar slob dpon bzhed pa yin no zhes 'chad pa ni /
de rung ba'i stobs kyis zhes bya ba yin te /
don tsam dang rjes su 'brel ba sgrar rung ba nyid de'i stobs kyis te /
gang gi phyir 'dod pas sbyar ba'i don tsam dang rjes su 'brel ba yin pa des na zhes bya ba'i don to / /
sgra mtha' dag ni de nyid la 'brel ba yin te /
rjod par byed pa'i ngo bor sbyar zhing bkod pa yin no / /
don 'ga' zhig la sgra 'ga' zhig kho na 'brel bar mthong ba ma yin nam de ci ltar thams cad 'brel pa yin zhes brjod ce na /
dngos su na zhes smos te /
'jig rten na ma byas kyang tshogs pa tshang bas thogs pa med pa la /
dngos su na byas pa yin no zhes brjod pas 'dir yang dngos po dang sgra rnam par rtog pa la gnas pa ni rung ba yin pa'i phyir sbyor ba'i tshogs pa tshang ba na dngos su na ste /
rang bzhin nyid du na ma grub par brjod pa yin no / /
gang gi phyir dngos su na sgra thams cad de la 'brel pa yin pa de'i phyir de la sgra thams cad kyi brjod bya nyid du grags pa med kyang /
thams cad thams cad la dogs pa yin pas na /
slob dpon phyogs kyi glang pos de kho na nyid du na de grub par bshad de /
gang la zhes bya ba la sogs pas so / /
yang gi sgra ni de yang phyogs ma yin no zhes bya ba yin no / /
bsgrub par bya ba bstan pa gang la gtan tshigs thams cad thun mong ma yin pa'i phyir rjes su dpag pa med par 'gyur la /
sgra las byung ba'i grags pas don bsal ba de ni phyogs ma yin no / /
sgra las byung ba ni 'dod pa'i sgras brjod par bya ba'i mtshan nyid kyi don te /
sgra nyid kyis 'ga' zhig tu ma gyur kyang 'dod pa tsam dang rjes su 'brel ba'i phyir rab tu grub pa yin no / /
'di nyid 'dir sgra thams cad kyis brjod par bya ba'i khungs yin gyi lhag ma ni zhar la brjod pa yin no / /
gang gi phyir 'dod pa'i sgra brjod par bya ba nyid thams cad la grub par bzhed pa de nyid kyi phyir 'dod pa'i sgras brjod par bya ba nyid kyis gnod pa'i gtan tshigs ni thun mong ma yin no / /
ci'i phyir zhe na /
gang la yang zla ba ma yin par ma grub pa'i phyir ro / /
gang la yod pa nyid zla ba ma yin pa dang rjes su 'gro bar 'gyur ba ma yin pa'i don ni 'ga' yang yod pa ma yin no / /
des na mthun pa'i phyogs la 'jug pa med pas thun mong ma yin pa yin gyi ma nges pa nyid ni ma yin no / /
'di ltar rnam par rtog pa la gnas pa'i yod pa nyid ni 'gal ba yin te /
yod pa thams cad zla ba yin pa'i phyir ro / /
ci ste gang zhig sgra las byung ba'i grags pa dang 'gal bas bsal ba de yang phyogs ma yin no zhes brjod par bya ba las ci'i phyir na gang la thun mong ma yin pa'i phyir rjes su dpag pa med pa zhes de skad brjod ce na /
gzhung 'di'i dgos pa bshad pa'i phyir /
de skad du brjod pa ni de dgag par mi nus pa nyid dam zhes smos so / /
sgra las byung ba'i grags pa'i chos ni rjes su dpag pa med pa'i phyir dgag par mi nus so zhes sgra las byung ba'i grags pa de dang de 'dra bar bstan pa'i phyir de ltar de lta bu'i gzhung brjod pa yin no / /
dgos pa gzhan bshad pa ni /
zla bo'i tshad ma med pas nges par bstan pa'i phyir zhes bya ba yin no / /
'di la kha cig na re zla bo'i tshad ma med pas zla ba nyid nges par bshad pa yin no zhes zer ro / /
'di la dpyad par bya ste /
gal te zla bo'i tshad ma med pas zla ba nyid nges pa yin na /
gang la thun mong ma yin pa'i phyir rjes su dpag pa med la zhes bya ba'i gzhung 'dis 'chad par 'gyur ba tshad ma nges par brjod pa'i phyir don gyis go bas 'gal ba mi 'khrul pa can med par ston pa yin no zhes bya ba de lta bur 'gal ba 'khrul pa med pa can med par ston par byed pa yin no zhes bya ba'i phyogs 'dir 'gyur ro / /
de lta na ni gang la rjes su dpag pa med la zhes bya bas de ltar 'gal ba mi 'khrul pa med pa bstan pa ma yin gyi /
'on kyang dngos su brjod pa nyid do / /
bstan pa'i don ni shugs kyis smras pa la brjod do / /
ci ste zla ba nyid du rjes su dpog pa la 'gal ba 'khrul pa med pa can med par dngos su brjod pa yin la /
des ni rjes su dpag pa gzhan la 'gal ba 'khrul pa med pa can med par bstan pa yin no zhes bya bar bsams pa yin na /
de lta na ni 'o na zla bo'i tshad ma med pas nges pa nyid du rjes su dpag pa gzhan la sbyar bar bya ba yin gyi /
zla ba nyid du rjes su dpog pa la ni ma yin te /
gang gi phyir thun mong ma yin pa'i phyir rjes su dpag pa med pa zhes bya ba 'di'i don ni gnyi gar yang brjod pa'i phyir na phyogs 'di skabs su bab pa yin no / /
ci ste yang 'di dang 'chad par 'gyur ba yang sgra las byung ba'i grags pa zhes bya ba 'di nyid kyis brjod pa yin no zhes bya ba'i phyogs 'di yin na /
de la yang gang la thun mong ma yin pa'i phyir rjes su dpag pa med la zhes bya ba'i gzhung 'di nyid kyi sgras brjod par bya ba nyid rjes su dpog pa la 'gal ba mi 'khrul pa can med par brjod pas /
dper na sgras brjod par bya ba nyid rjes su dpog pa'i gnyen po med na 'gyur ba de bzhin du /
rjes su dpag pa gzhan yang yin no zhes rjes su dpag pa gzhan la yang bstan pa'i phyir sgra las byung ba'i grags pa smos pas byas pa ci zhig yod /
de nyid kyi phyir tshad mas nges par brjod pa'i phyir zhes bya ba la sogs pas 'chad par 'gyur ba ni sgra las byung ba'i grags pa dang zhes bya ba 'dis brjod pa yin la /
zla bo'i tshad ma med pas nges pa ni gang la rjes su dpag pa med pa zhes bya ba 'dis bshad pa yin no zhes bya ba'i phyogs 'di yang rigs pa ma yin te /
gang gi phyir 'chad par 'gyur ba ni zla bo'i tshad ma med pas nges par brjod pa zhes bya ba'i gzhung 'di nyid kyis spros pa yin par snang ba'i phyir ro / /
gzhan yang gang la rjes su dpag pa med pa zhes bya ba 'di nyid kyi sgras brjod par bya ba rjes su dpag pa la /
'gal ba mi 'khrul pa can med par smras pa na rjes su dpag pa gzhan la med pa yang bstan pa kho na yin pas sgra las byung ba'i grags pa smos pas sgras brjod par bya ba rjes su dpog pa'am /
gzhan la 'gal ba mi 'khrul pa can med par bstan par bya ba ni yod pa ma yin no / /
phyogs 'di gsum car la yang mjug sdud pa'i gzhung /
de'i phyir de ltar tshad ma dag gnod par byed par brjod pa na de las nges par brjod pa yin no zhes bya ba 'di ci ltar grags /
gang la tshad ma gnod par byed pa yin par brjod ce na /
kha cig na re sgra mnyan par bya ba ma yin pa dang /
sgra rtag pa zhes bya ba 'di la'o zhe'o / /
de ni ma yin te /
gang la thun mong ma yin pa'i phyir zhes bya ba la sogs pa'i skabs yin pa'i phyir ro / /
gzhan dag ni sgra las byung ba'i grags pas bsal ba zhes sgra las byung ba'i grags pa gnod par byed par brjod pas mngon sum dang rjes su dpag pa la yang brjod par 'gyur ba yin no zhes zer ro / /
gal te de lta yin na 'di dang tshad mas nges par brjod pa'i phyir zhes bya ba 'dir yang don 'di nyid yin sgra las byung ba'i grags pa gnod par byed par brjod pas tshad ma nges par brjod pa yin la /
nges pa'i phyir zla bo'i tshad ma med pa yin no / /
de ltar yin dang phyogs ltar snang ba la mngon sum dang rjes su dpag pa gnod par byed pa brjod pas kyang nges par brjod pa yin te /
des na 'di la khyad par du 'phags pa ci zhig yod ce na /
gang zhig 'dis nges par zla bo'i tshad ma med par bstan par 'gyur gyi /
mngon sum dang rjes su dpag pa dag gis ma yin te /
de'i phyir 'di ni gyi na'o / /
'di la don ni 'di yin te /
gang la thun mong ma yin pa'i phyir rjes su dpag pa med pa zhes bya ba de skad du brjod pa'i gzhung ni zla bo'i tshad ma med pas tshad mas nges par bstan pa'i phyir ro / /
'dis ni rjes su dpag pa yongs su spangs nas sgra las byung ba'i grags pa gnod par byed par brjod pas na /
gal te rjes su dpag pa yin na sgra las byung ba'i grags pa'i gnod par byed par 'gyur ro zhes brjod par 'gyur ro / /
gnod par byed pa sgra las byung ba'i grags pa'i yang gnod par byed par brjod pa'i phyir rjes su dpag pa nges par byed pa yin par smras par 'gyur gyi /
gnod par byed pa tsam du brjod pas ni ma yin no / /
yid ches pa'i tshig kyang gnod par byed pa tsam du brjod kyang /
de nges par byed pa nyid ni ma yin te /
de ni the tshom gyi 'bras bu can gegs byed pa yin pa'i phyir ro / /
de bzhin du rjes su dpag pa phyogs ltar snang ba la gnod pa byed par brjod kyang nges par byed pa ma yin par dogs par 'gyur ro / /
'di ni sgra las byung ba'i grags pa dang /
de dang 'dra ba yid ches pa'i tshig la sogs pa gnod par byed pa'i yang gnod par byed par brjod pa'i phyir nges par byed pa nyid du brjod par 'gyur ba yin no / /
de lta yin dang tshad mar khyad par med pas mngon sum yang gnod par byed pa yin pa des na nges par byed par brjod pa yin no / /
'on kyang rung ba nyid dgag pa la byed pa med pa'i phyir mngon sum dogs par ma byas pa yin gyi spangs ba ni ma yin no / /
zla bo'i tshad ma yod na ni nges pa srid pa ma yin no zhes de ltar don gyi shugs kyis rjes su dpag pa sgra las byung ba'i grags pa'i gnod par byed par ston pas ni /
zla bo'i tshad ma med pas tshad mas nges par brjod par blta bar bya'o / /
de lta yin dang gzhung gi tshogs phyi ma rnams 'thad par 'gyur ro / /
'o na rnam 'grel las /
grags pa rjes dpog phyir de ltar / /
rjes su dpag pas grub pa la / /
'gal ba 'khrul pa med pa can / /
med par ston par byed pa yin / /
zhes bshad pa ci ltar zhe na /
'di la yang don 'di nyid yin no / /
gang gi phyir grags pa yang rjes su dpag pa yin pa de'i phyir na /
de ltar zhes bya ba rjes su dpag pa grags pa'i gnod par byas par dogs par byas pas ni 'gal ba mi 'khrul pa can med par bshad pa yin no / /
'grel pa ni slob dpon gyi dgongs pa las 'das par rnam par nges pa'i gzhung 'di nyid las rtogs pa yin no / /
'grel pa slob dpon dang mi mthun pa ni le'u gnyis par bstan pa yin no / /
re zhig dgag par mi nus pa nyid bstan pa'i phyir de zhes smos te /
rung ba nyid 'gog pa ni rjes su dpag pa las 'gyur ro / /
ci'i phyir zhe na /
mngon sum gyis ni rung ba nyid 'gog pa mi nges pa'i rgyu'i phyir ro / /
bum pa la sogs pa mngon sum gyis rtogs par bya ba ni /
sa phyogs 'ba' zhig nges pa'i shugs kyis med par nges par mi dmigs pas tha snyad du bya ba yin no / /
sgrar rung ba nyid ni rnam par rtog pa la snang ba'i rang bzhin du rnam par gnas pa yin gyi /
dbang pos rtogs par bya ba ni ma yin no / /
des na mngon sum ma yin pa sgra'i rung ba nyid 'gog pa ni mngon sum ma yin te /
'on kyang rjes su dpag pa las yin no / /
gtan tshigs thun mong ma yin pa'i phyir na de yang mi srid pas na 'dod pa'i sgras brjod par bya ba nyid ni dgag par mi nus so / /
yod pa gcig pu thun mong ma yin par bshad pa ma yin nam /
gtan tshigs thams cad ni ma yin no zhe na /
bshad pa /
bsgrub par bya ba gang la yod pa nyid rjes su 'gro ba med pa'i bsgrub par bya ba de la gtan tshigs thams cad thun mong ma yin pa nyid yin no / /
yod pa nyid de thams cad khyab pa yin yang bsgrub bya dang rjes su 'gro ba med pa des na gzhan gtan tshigs gang zhig bsgrub bya dang rjes su 'gro bar 'gyur zhes bya ba 'di ni yod pa'i phyir zhes gtan tshigs dper brjod pa'i 'bras bu yin no / /
de lta ma yin na ci ltar sgra mnyan par bya ba ma yin no / /
bum pa rtag pa'o zhes bya ba de bzhin du 'dir yang ri bong can zla ba ma yin no zhes gtan tshigs med pa kho nar phyogs ltar snang ba nyid dper brjod par 'gyur ro / /
de'i phyir thams cad thun mong ma yin par 'dod pa yin no / /
de ltar na gnod par byed pa med pa'i phyir dgag par mi nus pa nyid du bshad pa yin no / /
ci ltar gnod par byed pa yod na 'di la 'di med do zhes rang bzhin 'gog pa de bzhin du sgrub par byed pa med na 'di la ma grub pa'o zhes grub pa 'gog par byed do / /
de'i phyir sgra rab tu grags pa'i tshig gis slob dpon sgrub par byed pa yod pa'i phyir yang dgag par mi nus pa nyid du gsungs pa yin no zhes ston pa ni sgra ni zhes bya ba la sogs pa yin no / /
sgra las 'ongs pa'i sgrub pa ni sgra las byung ba yin te /
de ni sgra las byung ba'i phyir na thams cad la grub pa yin no zhes bya ba'i bshad pa ni /
sgras grub pa dag ni ma grub pa ma yin no zhes bya ba yin no / /
ma grub pa ma yin no zhes bya bas ni rab tu grub pa nyid brjod do / /
sgras grub pa dag ces bya ba ni sgra las byung ba dag go / /
ci'i phyir zhe na /
gang gi phyir brda las rjod par byed pa yin pa'i phyir na brda la brten pa yin la /
brda yang dngos po la mi ltos pa'i phyir 'dod pa tsam la rag las pa yin no / /
des na de'i phyir ma grub pa ma yin no / /
'di skad brjod pa yin te /
sgras brjod par bya ba nyid kyi mtshan nyid kyi chos ni 'dod pa la rag las pa'i brdar byas pa yin pas na /
'dod pas byas pa'i rang bzhin gyi mthar thug pa'i phyir tha snyad du ma byas kyang thams cad la rab tu grub pa yin no / /
de'i phyir de ltar gang zhig rnam par rtog pa la gnas pa de ni 'dod pa la rag las pa'i brda'i rgyu mtshan can gyi sgras brjod par nus pa ma yin no zhes sgrub par byed pa'i tshad ma bstan pa'i phyir na slob dpon phyogs kyi glang pos sgra las byung ba'i grags pa dang zhes bshad do / /
gal te sgrub par byed pa ston par mi 'dod na ni /
sgras brjod par bya ba nyid dang zhes de skad brjod par mi 'gyur ro / /
sgrub par byed pa bstan pas ni dgag par mi nus par brjod pa yin no / /
da ni zla bo'i tshad ma med pas nges par bstan pa zhes bya ba de bshad pa'i phyir bshad pa /
sngar bshad pa'i tshul gyis tshad mas nges par brjod pa'i phyir rjes su dpag pa'i yul tshad mas grub pa'i tshul gsum pa la 'gal ba mi 'khrul pa can med par ston pa yin no / /
don gyis go bas zhes bya ba ni shugs kyis so / /
gal te nges pa yang yin la 'gal ba mi 'khrul pa can yang yin par 'gyur ba ma yin nam /
rjes su dpag pas nges par brjod pa'i phyir 'gal ba mi 'khrul pa can med do zhes bya ba 'di gang las she na /
bshad pa /
gegs yod par dogs pa gang dag yin pa rnams ni'o / /
zla bo'i tshad ma srid na ni des bsgrub pa 'gal ba'i don gyi rjes su dpag pas grub pa thams cad la gegs byed par dogs par 'gyur la / /
gegs yod par dogs pa rnams la yang the tshom za la /
the tshom za bas mi 'grub po / /
mi 'grub pa'i phyir na mi nges pa'i phyir ro / /
des na ste /
gtan tshigs de'i phyir tshad mas nges par brjod pa'i phyir 'gal ba mi 'khrul pa can med pa yin no / /
rjes su dpag pa ni rnam pa gnyis te /
gnyen po dang bcas pa dang /
cig shos ma yin nam /
de la gnyen po med pa'i rjes su dpag pa gang yin pa de las nges par 'byung ba yin na /
de ci ltar na tshad mas nges par brjod pa'i phyir 'gal ba mi 'khrul pa can med ces brjod ce na /
smras pa /
mtshan nyid dang ldan pa'i rjes su dpag pa gcig la gnyen po 'gal ba mi 'khrul pa can srid pa yin na thams cad mkhyen pa ma yin pa'i skyes bu tsam gyis rjes su dpag pa gzhan la 'gal ba mi 'khrul pa can de med pa gang yin pa de mi nges pa'i phyir ro / /
des na ste /
gtan tshigs de'i phyir tshad mas nges par zhes bya ba la sogs pa yin no / /
gang la zla bo'i tshad ma yod pa de snang ba nyid ma yin nam /
gzhan nam nga la dus gzhan du snang bar 'gyur ba gang yin pa de da lta nyid ci ste mi snang /
mi snang ba'i phyir 'o na 'gal ba 'khrul pa can med pa yin no zhes bya ba zlos pa'i phyir yun ring por zhes bya ba la sogs pa smos so / /
ma mthong ba'i don gang dag yin pa de rnams la yang phyis dus gzhan du ma mthong ba de la snang ba skye ba yin la /
skyes bu yang so sor shes rab kyi khyad par dang ldan pa mthong ba yin te /
de'i phyir da ltar nga las mi snang ba gang yin pa de ni med pa nyid do zhes de ltar brjod par mi nus so / /
de'i phyir gnyen po med pa'i rjes su dpag pa nges pa ma yin no / /
de'i phyir na tshad mar nges par brjod pa'i phyir zhes bya ba la sogs pa gnas so / /
rjes su dpag pas nges par brjod pas /
rjes su dpag pa'i yul la dga' ba mi 'khrul pa can med par bstan pa 'dis ni mngon sum las kyang nges par brjod pa'i phyir rjes su dpag pa'i yul la 'gal ba mi 'khrul pa can med par bstan pa 'dis ni mngon sum las mngon sum dang rjes su dpag pa dag nges pa'i rgyu yin pa nyid kyis rjes su dpag pa'i yul la 'gal ba mi 'khrul pa can med par ston par byed par bshad pa yin no / /
ci ltar mngon sum las nges pa brjod pas rjes su dpag pa'i yul la 'gal ba mi 'khrul pa can med par brjod par 'gyur te /
mngon sum nyid gnyen po med par brjod pa 'ba' zhig tu zad do zhe na /
gnyi ga yang zhes smos so / /
mngon sum dang rjes su dpag pa gnyis tshad mar khyad par med pa'i phyir ro / /
tshad mar khyad par med na gal te rjes su dpag pa la gnyen po yod na mngon sum la yang yod par 'gyur zhes gang bshad pa ni /
tshad ma'i mtshan nyid ni don med na mi 'byung ba yin te /
tshad ma rnams kyi ni mi slu ba ni de las yin pa'i phyir ro / /
de dang ldan pa'i rjes su dpag pa gcig la gnyen po yod pa'i phyir mngon sum yang de ltar 'gyur te /
gnyen po dang bcas par 'gyur ro / /
de'i phyir nges par byed pa nyid du mi 'gyur ro / /
'di snyam du gnyi ga la tshad ma'i mtshan nyid khyad par med kyang gang gis gnyen po med pa'i phyir de nges par byed pa nyid du 'gyur ba'i khyad par gzhan yod do zhe na /
gang zhig ces smos so / /
tshad ma'i mtshan nyid las tha dad pa'i khyad par gang yin pa de ni nges par zhes bya ba mtha' gcig tu sgrub par byed pa nyid rnam par 'jog pa ma yin no / /
ci'i phyir zhe na /
gang gi phyir zhes smos te /
gcig tu nges par bsgrub pa'i khyad par de las rjes su dpag par phyi rol du gyur pa'i phyir te /
nges pa'i rgyu mtshan gyi khyad par gyis stong pa'i phyir tshad ma ma yin par 'gyur ro / /
gang gi phyir gcig tu nges pa sgrub par byed pa khyad par tshad ma'i mtshan nyid de las tha dad pa gzhan med pa de'i phyir rjes su dpag pa'i yul la gnyen po srid na mngon sum la yang de bzlog par dka'o / /
de nas mngon sum nges pa'i rgyu yin pa'i phyir yang rjes su dpag pa'i yul 'gal ba mi 'khrul pa can med par rtogs so / /
brjod par 'dod pa'i grangs gcig pa can ni gcig pu gnyis su med pa nyid de /
des na gtan tshigs ni gnyen po med pa yin no zhes gang smras pa ni /
'gran zla'i gtan tshigs ma bstan pa gang yin pa'i gtan tshigs de tsam ma yin te /
de'i phyir la lar 'gal ba mi 'khrul pa can srid pa yin na /
khyad par med pa'i phyir rjes su dpag pa thams cad la dogs la /
de lta yin dang tshad mar khyad par med pa'i phyir mngon sum la yang 'gyur ro zhes bya ba'i nyes pa med do / /
brjod par 'dod pa'i grangs gcig pa ni rjes su dpag pa'i rtags yin la /
tshul gsum tsam dang ldan pa ni 'gal ba mi 'khrul pa can yin te /
des na khyad par yod pa'i phyir thams cad du 'gal zla dogs pa ma yin no zhe na /
de lta na 'o na brjod par 'dod pa'i grangs gcig pa can te /
ci gnyen po med pa yin nam /
'on te gnyen po ma mthong ba yin /
gnyi ga ltar na yang mtshan nyid de nges dgos so / /
de la dang po ni nges par mi nus so zhes gang bshad pa ni /
'di 'dra ba'i don nges pa'i yul la srid pa yod dam zhes bya rog gi dri ba sbyar ba ni med do zhes brjod pa yin no / /
gang la nges pa med pa de ci 'dra ba zhig ce na /
rjes su dpag pa 'di la 'gran zla med do zhes de 'dra ba'o / /
ci'i phyir 'di la nges pa med ce na /
rtags gang la tshul gsum pa zhes bya ba'i mtshan nyid khyad par med pa de la mthong ba'i gnyen po ni tshul gsum pa gzhan la med pa gang yin pa de nges par byed mi nus pa'i phyir ro zhes le'u gnyis par bshad zin to / /
de'i phyir gnyen por med pa nyid ni ma nges so / /
'on te brjod par 'dod pa'i grangs gcig pa nyid gnyen po ma mthong ba yin na /
de yang gal te mtshan nyid des nus pa yin yang rigs pa ma yin no zhes gang bshad pa ni /
skyes bu'i spobs pa zhes bya ba yin no / /
ci srid skyes bu la gnyen po mi snang ba de srid du tshad ma yin la /
gnyen po mthong na ni tshad ma ma yin no zhes mtshan nyid bya bar mi nus so / /
de lta na ni skyes bu'i spobs pa'i dbang gis tshad ma'i mtshan nyid brjod par 'gyur na /
skyes bu'i spobs pa'i dbang gis tshad ma'i mtshan nyid brjod pa yang ma yin no / /
'o na ci zhe na /
dngos po gnas pas yin no / /
dngos po'i rang bzhin gang yin pa de tshad ma'i mtshan nyid du brjod kyi /
spobs pa la snang ba'i rang bzhin ma yin no / /
dngos po la gnas pa'i gnyen po med pa'i tshad ma de yang de ltar zhes bya ba tshul gsum dang ldan pa la yang gnyen po mthong ba'i phyir nges par nus pa ma yin no / /
des na zhes bya ba rgyu de'i phyir the tshom za ba de ni zhes bya ba gtan tshigs kyi mtshan nyid brjod par 'dod pa'i grangs gcig pa gang la yod pa ste /
gtan tshigs de ni gtan tshigs kyi tha snyad du mi rung ste /
dper na phyogs kyi chos la sogs pa'i tshul dag la the tshom za ba'i gtan tshigs la /
gtan tshigs zhes tha snyad gdags par mi nus pa bzhin no / /
rtags ni rang gi bsgrub par bya ba la mi 'khrul pa nges par rtogs par byed pa yin gyi /
sgron ma bzhin du rung ba tsam gyis ni ma yin no / /
mi 'khrul bar nges pa yang mtshan nyid nges pa kho na yin no / /
mtshan nyid de dag la gcig ma nges na yang rtags de mi 'khrul bar ma nges pas go bar byed pa tha snyad mi bya'o / /
gtan tshigs kyi mtshan nyid tshul gsum brjod pa na der shes pa yang gzung ba nyid de /
gang gi phyir shes par byed pa'i dbang du byas pa'i phyir ro / /
brjod pa gang zhig gnyi ga la nges pa zhes brjod pas ni shes pa gzung ba yin no / /
de'i phyir yang mtshan nyid la the tshom za ba ni gtan tshigs kyi tha snyad du mi rung ngo / /
kho bo cag 'ba' zhig tu ni ma zad kyi /
slob dpon yang tha snyad du mi rung bar bzhed pa yin no / /
des na nges par mi nus pa brjod par 'dod pa'i grangs gcig pa can nyid ni slob dpon yang mtshan nyid du bzhed pa ma yin no zhes bya ba'i don 'di yin no / /
gal te nges par mi nus na khyed kyis rjes su dpag pa la yang gnyen po med par ji ltar nges she na /
bshad pa /
kho bo cag gis ji skad bshad pa'i mtshan nyid can gyi rjes su dpag pa'i yul nyid la de nyid kyi mtshan nyid dang ldan pa'i zla bo gang yin pa de mi srid pa'i phyir rjes su dpag pa la 'gal ba mi 'khrul pa can med do / /
'di ltar de'i bdag nyid dang de las byung ba dag gis 'ga' zhig 'ga' zhig la mi 'khrul pa can yin te /
de lta ma yin na mi 'khrul par mi rigs pa'i phyir ro / /
don gcig la ni phan tshun 'gal ba'i rang bzhin gnyis yod pa ma yin no / /
des na chos can gcig la phan tshun 'gal ba'i rang bzhin la mi 'khrul ba'i chos gnyis shin tu srid pa ma yin no / /
des na tshad mas grub pa'i rjes su dpag pa la tshad ma can ma yin pa'i 'gal ba mi 'khrul ba can mi srid do / /
ma grub pa la sogs pa ni tshad mas srid pa yin no / /
brjod par 'dod pa'i grangs gcig pa nyid slob dpon gyis bshad pa ma yin nam /
de ci ltar brjod par 'dod pa'i grangs gcig pa nyid nges par mi nus pa'i phyir mi 'dod ce na /
bshad pa /
bden te /
rjes su dpag pa'i yul 'di la mi 'dod pa nyid do / /
'o na 'di'i yul gang zhe na /
'di'i yul ni zhes smos so / /
dkyus ma nyid mjug bsdu ba'i phyir bshad pa /
gang gi phyir 'gal ba mi 'khrul pa can med par gang las kyang nges pa ma yin pa de'i phyir de ltar zhes bya ba bshad ma thag pa'i tshul gyis mngon sum dang rjes su dpag pa'i tshad ma dag brjod pa na /
de las te tshad ma dag gis nges par brjod pa yin no / /
nges pa'i don ni gzhan gyis gnod par byed pa yin no /
don de'i nges par byed pa yang gnod par byed pa brjod pa yin no / /
de'i phyir tshad ma dag gnod par byed par brjod pa na /
gnod par byed pa'i rgyu mtshan nges pa nyid brjod pa yin no / /
'di la gnod par brjod pa'i tshul ni sngar brjod pa yin no / /
nges par brjod pa des na gnyen po dang lhan cig 'jug pa gang yin pa de srid pa sel bar byed de /
gnyen po dang bcas pa ni nges pa'i rgyu ma yin no / /
gnyen po med pa de'i phyir rjes su dpag pa'i yul la gnyen po med par ston pa yin no / /
'gal ba mi 'khrul pa can mi srid par ci ltar 'gyur zhe na /
gal te mthong ba dang ma mthong ba dag gis ni rjes su 'gro ba dang ldog pa dag ma yin gyi /
'on kyang de'i bdag nyid dang de las byung ba dag gis yin no / /
'gal ba mi 'khrul pa can mi srid pas na /
slob dpon rjes su 'gro ba dang ldog pa nges pa ni /
de'i bdag nyid dang de las byung ba'i rgyu mtshan can yin par bzhed pa yin no zhes bya ba yang don gyis brjod par 'gyur ro / /
de ltar gang la thun mong ma yin pa'i rjes su dpag pa med la zhes bya ba'i gzhung 'di'i don bshad nas /
gzhan du bshad par bya ba'i phyir yang na zhes smos so / /
gang du pha rol gyis 'gal ba'i don dam bcas pa na gtan tshigs thams cad thun mong ma yin pa'i phyir te /
rjes su 'gro ba med pa'i phyir zlog par byed pa cig shos la phyin ci log tu bsgrub pa'i rjes su dpag pa med pa na /
tshad ma med par de ci ltar zlog par byed ce na /
bshad pa /
sgra las byung ba'i grags pas bsal ba yin gyi rjes su dpag pas ni ma yin no / /
de ltar gang la thun mong ma yin pa'i phyir rjes su dpag pa med la zhes bya ba'i gzhung 'dis /
'jig rten gyi 'dod pa'i sgras brjod par bya ba nyid du brjod pa la rjes su dpag pa med par bshad pa yin no / /
'dod pa'i sgras brjod par bya ba la rjes su dpag pa med pas cir 'gyur zhe na /
rjes su dpag pa med par brjod pa 'dis ni rjes su dpag pas rtogs par bya ba'i don gzhan yin la /
grags pas rtogs par bya ba'i yul yang gzhan yin no / /
de skad brjod pas kyang ci zhig bya zhe na /
bshad pa /
de skad brjod pa des na dngos po yod pa dang med pa'i rjes su byed pa'i rjes su dpag pa gang yin pa de las grags pa yul tha dad pa can nyid yin pa'i phyir dngos po'i dbang gis 'jug pa ma yin no zhes shugs kyis brjod pa yin no / /
rjes su dpag pa ni dngos po la 'jug pa'i phyir dang /
grags pa'i rtags ni sgro btags kyi rang bzhin gyi don la 'jug pa'i phyir dngos po la mi ltos pa yin no / /
ci ltar na rjes su dpag pa med ce na /
ri bong can zla bar mi 'dod pa des zhes smos so / /
gang gi phyir ri bong can zla ba ste zla ba'i sgras brjod par bya ba nyid du shin tu grags pa yang bsnyon pa ni grags pa 'ga' la yang mi bsnyon pa ma yin no / /
'di ltar ri bong can zla ba'i sgras brjod par bya ba dngos po ma yin pa spong ba ni khyad par med pa'i phyir dngos po pa sgras brjod par bya ba gzhan gyi grags pa thams cad spong ba yin no / /
des na dngos po pa'i grags pa thams cad spong ba la dngos po pa'i zla ba'i sgras brjod par bya ba dang ldan pa'i chos gang du yang sgrub pa med do / /
de'i phyir dngos po pa'i zla ba'i sgras brjod par bya ba nyid la rjes su dpag pa dpe med pa yin no / /
des na rtags thun mong ma yin par bshad do zhes bya ba'i don to / /
gal te grags pas grub bzla ba'i sgras brjod par bya ba nyid 'ba' zhig la bsnyen pa de la yang zla ba gnyis pa med pa'i phyir rtags thun mong ma yin pa nyid ma yin nam /
de ci ltar na grags pa thams cad dngos po pa yin pa spong ba la rtags thams cad thun mong ma yin pa yin no zhes brjod ce na gang gi phyir zhes smos te /
gal te ri bong can zla ba ma yin no zhes bya ba'i dper brjod pa gcig po 'di la ltos na /
gang la thun mong ma yin pa'i phyir rjes su dpag pa med pa zhes bya ba 'di brjod pa yin na ni /
grags pas grub pa la yang zla ba'i sgras brjod par bya ba grub par byed pa'i gtan tshigs thun mong ma yin par 'gyur ba zhig na /
gang gi phyir ngag 'di'i yul dper brjod pa 'di gcig pu ni ma yin te /
'di ni mtshan nyid kyi tshig yin pa'i phyir ro / /
ji snyed sgra'i brjod par bya ba spong ba phyin ci log tu sgrub pa thams cad la gtan tshigs thun mong ma yin pa'i phyir rjes su dpag pa med par bstan par bya ba yin no / /
shing sha pa shing ma yin no zhes dam bca' ba la gnod par byed pa'i rjes su dpag pa thun mong ma yin pa ma yin te /
shing sha pa las gzhan seng ldeng la sogs pa la shing gi sgras brjod par bya ba nyid yod pa'i phyir ro / /
dper na brjod pa gzhan la gtan tshigs thun mong ma yin par mi 'gyur ba 'ba' zhig tu ni ma zad kyi /
skabs su bab pa zla ba'i sgras brjod par bya ba 'dir rjes su dpag pa thun mong ma yin pa nyid du mi 'gyur ro / /
ci'i phyir zhe na /
'jig rten na dri'i bstan bcos nas ga pur dang khams brjod pa nas dngul dang /
gzhan nas gzhan dag la zla ba'i sgras brjod par bya ba nyid mthong ba'i phyir ro / /
ri bong can zla ba'i sgras brjod par bya ba yin du tshug kyang /
brda las 'jug pa sgra don gyi 'brel pa brda las byung ba khas len pa'i rtogs pa po de la ni 'dod pa'i sgras brjod par bya ba nyid kyi go bar byed pa'i thun mong ma yin pa nyid do /
brda las 'jug pa la ni zla ba'i sgras brjod par bya ba nyid dam gzhan yang rung ste /
brda la rag las pa ni rnam par rtog pa la gnas pa'i rang bzhin la khyad par med pa yin no / /
des na gtan tshigs thun mong bar shes par nus pa yin te /
gang zhig rnam par rtog pa la gnas pa de ni 'dod pa'i sgras brjod par nus pa yin te /
dper na bum pa bum pa'i sgras brjod par nus pa bzhin no / /
ri bong can yang rnam par rtog pa la gnas pa yin no / /
khyab pa'i sngon rol du bstan zin pa yin pas na /
rnam par rtog pa la gnas pa nyid ni brda la 'jug pa la thun mong ma yin no / /
brda la 'jug pa yang sgra 'ga' zhig gis 'ga' zhig brjod par bya bar 'dod kyi /
thams cad thams cad kyis ni ma yin pa ma yin nam /
des na ci ltar 'tshed pa po'i sgras brjod par mi 'dod pa de bzhin du zla ba'i sgras kyang yin pas /
de ci ltar thun mong ma yin pa nyid med ce na /
bshad pa /
gal te rtogs pa po de la 'tshed pa po'i sgras brjod par bya ba nyid de /
'ga' zhig kho na la grub kyi thams cad du ma yin na /
'ga' zhig tu grub pa de dngos po'i dbang gis yin te /
brda'i dbang gis ni ma yin no / /
ci'i phyir zhe na /
grags pas grub pa yin na ni khyad par med pa'i phyir /
ri bong can la yang sgra'i brjod par bya ba nyid de bzlog par mi nus pa'i phyir ro / /
'on te dngos po la ltos pa'i brjod par bya ba nyid gang yin pa de'i ri bong can la bzlog par bya ba nyid do zhe na /
ri bong can la yang de bzlog tu med pa nyid do / /
ci ltar zhe na /
dngos po la rgyu mtshan yod na grub par 'gyur ro / /
rgyu mtshan yod na grub pa de'i phyir bzlog tu med do zhes bya ba'i tha tshig ste /
dper na gsal bar byed pa'i phyir ri bong can gsal byed kyi sgras brjod par bya ba yin pa bzhin no / /
rgyu mtshan gyi dngos po de med na ni dngos po la ltos pa can bzlog kyang skyon med de dper na 'tshed par byed pa'i sgras brjod par bya ba bzhin no zhes de ltar na rgyu mtshan dang ldan pa'i brjod par bya ba nyid ni 'ga' zhig tu grub kyang gzhan la dgag par nus pa yin gyi /
brda las byung ba ni ma yin no zhes bshad pa yin no / /
de'i phyir zhes bya ba ni gang gi phyir rgyu mtshan can gyis brjod par bya ba nyid yul nges pa yin gyi /
brda las byung bas brjod par bya ba ma yin pa de'i phyir dngos po la mi ltos pa'i phyir dngos po la nges pa ma yin pa'i brda gang dag la yod pa'i sgra de dag las byung ba'i chos brjod par bya ba'i mtshan nyid gang yin pa de dag gis chos can nyid du rung ba yin te /
'dod pa la gegs byed pa zlog par byed pa med pa'i phyir ro / /
rung ba nyid 'dod pa la ltos pa'i phyir ni thams cad thams cad kyis brjod par bya ba yin la /
rgyu mtshan las ni 'ga' zhig 'ga' zhig gis brjod par bya ba yin no zhes bya ba'i tha tshig go / /
de'i phyir brda'i rjes su 'brang ba la go bar byed pa thun mong ma yin pa 'ga' yang med do zhes bshad par 'gyur ro / /
de'i phyir dper brjod pa gzhan dang /
skabs kyis dper brjod pa brda'i rjes su 'brang ba la thun mong ma yin par mi 'thad pa'i phyir /
dngos po pa'i grags pa mtha' dag spong ba la rjes su dpag pa thun mong ma yin pa yin no / /
gal te brtags pa'i rang bzhin gyis brjod par bya ba 'gog pa la /
sgra las byung ba'i grags pa'i chos gnod par byed pa yin na /
dngos po'i rang bzhin gyis brjod par bya ba bsgrub pa'i rjes su dpag pa med par bshad pa 'dis ci bya zhe na /
'dis ni zhes smos te /
gang gi tshe rjes su dpag pa med pa'i phyir 'dod pa'i brjod bya nyid dngos po ma yin pa de'i tshe sgra rnams ni brda'i rjes su byed pa yin no / /
des na brda 'dod pa la rag las pa yin pa'i phyir na don la nges pa med do zhes brjod pa yin no / /
dngos po la brjod bya med pa'i phyir yang brda dang ldan pa'i don gyi yul la ltos te sgra rnams kyi rjod par byed pa nyid gang yin pa de 'gog pa'i rgyu mtshan gyis 'gal ba yin no zhes bshad par 'gyur ro / /
gang dag brda dang ldan pa nyid kyi sgra'i brjod bya thams cad spong ba de la rjes su dpag pa thun mong ma yin par brjod pa yin no zhes zer ba de dag la 'di skad dri bar bya ste /
yul gzhan nas 'ongs pa ri bong can zla ba'i sgras brjod par bya ba ma rtogs pa'i phyir spong bar 'dod pa gang yin pa de la sgra las byung ba'i grags pa dang 'gal bar 'gyur na /
tha snyad shes pa go ba tha snyad du gyur pa'i grags pa thams cad ci ltar spong /
gang zhig brda ma grub pa la sgra las byung ba'i grags pas gnod par yang ci ltar 'gyur /
de'i phyir 'di ni gyi na'o / /
'di la gzhan gyis gzhung gzhan dag kyang shin tu 'grig par ma bshad par 'gyur ro / /
de'i phyir mkhas pa rnams tshad ma yin no / /
bshad zin pa'i don nyid bsdu ba'i phyir bshad pa /
des na zhes bya ba ni gang gi phyir brda dang ldan pa'i don nges par 'gal ba des na zhes bya ba'i tha tshig go / /
gang la rgyu mtshan te dgos pa yod pa de ni rgyu mtshan gyi sgra'o / /
de'i brjod par bya ba'i don nam yang na sgra rnams kyis brjod par bya ba'i don dam pa nyid 'gog pa la gnod pa med pa ste grags pas sel bar mi nus par brjod pa yin no / /
gang gi phyir brda las byung ba'i grags pas gnod pa yin pa de'i phyir /
yul gyi khyad par bstan par bya ba'i phyir grags pa rjes su dpag pa las phyi rol du gyur pa ma yin yang tha dad du byas pa yin no / /
grags pa'i yul ni brda las byung ba'i don yin la /
rjes su dpag pa'i yul ni dngos po yin no zhes bya ba 'di ni yul gyi dbye ba'o / /
ci ltar phyi rol du gyur pa ma yin zhe na /
snga ma bzhin zhes bya ba smos te ci ltar sngar yid ches pa'i tshig gnod par byed pa nyid du khas blangs pa'i phyir rjes su dpag pa las phyi rol du gyur pa ma yin pa de bzhin du /
grags pa gnod par byed par yang 'dod la /
mngon sum yang ma yin pa de'i phyir rjes su dpag pa nyid yin te /
tshad ma ma yin pa gnod par byed par mi 'thad pa'i phyir ro / /
de ltar 'gro la grags pa rang bzhin rtags zhes bya ba de bshad nas /
mngon sum gyi gnod pa smras pa /
mngon sum dang 'gal bar rab tu grags pa'i yul yang sgra gang la rang bzhin sna tshogs te /
rnam par rtog pa'i shes pas byas pa ldog pa la ltos pa'i chos du ma yod pa'i sgra de'i rang bzhin de dag las /
rang bzhin gang zhig nyan pa'i shes pa la gnyis su med par te /
gnyis kyis stong pa'o / /
gang gis gcig ni spyi yin la gzhan ni bsal ba yin par brtags nas spyi'i rang bzhin bkag na yang mngon sum gyis gnod par dogs pa /
de la rang bzhin gnyis ni med do / /
ci'i phyir zhe na /
gsal ba de la 'brel ba can gzhan de nyid med pas so / /
ci'i phyir zhe na /
'dres pa ste 'dren mar snang ba gang la yod pa'i blo de mthong ba med pa'i phyir ro / /
bltar rung ba'i yod pa nyid ni der snang ba'i shes pa las yin la /
du ma nyid kyang snang ba du ma las yin no / /
de'i phyir na 'di blta bar rung ba mi dmigs pa las gzhan yod pa nyid dam du ma nyid yin pa gsal bar rig par bya'o / /
gang yang gnyis su med pa de nyid spong ba'i rgyu mtshan gyis 'gal ba yin gyi /
gzhan bkag pa'i rgyu mtshan gyis 'gal ba yin no / /
dper na zhes bya ba ni dper brjod do / /
mnyan par bya ba ma yin no zhes bya ba la /
mnyan par bya ba'i sgras ni nyan pas gzung ba'i rang bzhin du rnam par gnas pa gnyis med pa spong ba yin no / /
de'i phyir yang zhes bya ba ni 'brel ba can thams cad dang bral ba'i rang bzhin nyan pas gzung ba nyid spong ba la mngon sum gyis gnod pa yin no zhes bya ba 'di'i don du 'dir mtshan nyid kyi mdor mngon sum don dang zhes don gyi sgra smos so / /
yang ci ltar na rang bzhin de nyid la don gyi sgras brjod ce na /
bshad pa /
dbang po'i shes pas gzung bar bya ba gnyis su med pa'i rang bzhin gang yin pa de nyid sgra de las don te don dam pa yin la /
rang bzhin lhag ma ni ldog pa'i rgyu mtshan can rtogs pa'i shes pas bkod pa spyi yin no / /
gang gi phyir de ni dngos po med pa de'i phyir na dbang pos gzung ba ma yin no / /
spyi'i rang bzhin rnams dbang po'i gzung ba ma yin pa des na de dag mngon sum ma yin par grub pa'i rgyu'i phyir spang bar byas na yang gnod pa med do zhes bya ba'i dngos po 'di slob dpon gyis mnyan bya'i sgras bstan pa yin no / /
'di ltar sgra med do zhes de skad smras pa la yang mngon sum dang 'gal ba ni yod mod kyi /
'on kyang sgra'i yul 'gog pa la ni lam du ma yod de /
skad cig ma nyid dam khyab pa nyid dam rtag pa nyid du sgra yod pa ma yin no zhes bya ba la sogs pa'o / /
de la mnyan bya'i sgra med na thams cad 'gog pa la mngon sum gyis gnod par dogs par 'gyur ro / /
mnyan bya'i sgras ni nyan pa'i gzung ba gang yin pa'i rang bzhin de nyid 'gog pa mngon sum gyis gnod kyi spyi'i chos 'gog pa la ni ma yin no zhes bstan par 'gyur ro / /
gal te mnyan bya'i sgra yang spyi brjod pa ma yin nam /
de ci ltar 'dis dbang po'i spyod yul brjod par 'gyur zhe na /
bshad pa /
rnam kun te rnam pa thams cad kyi sgra'i thun mong ma yin pa'i rang bzhin de brjod par bya ba'i dngos po ma yin pa de'i phyir mnyan bya'i sgras brjod do / /
sgra'i sgra 'ba' zhig ni thams cad la dogs par 'gyur ro / /
mnyan bya'i sgra lhag pas ni shugs kyis khyad par rtogs par 'gyur ba yin gyi /
de rang gi mtshan nyid kyi yul can yin pa'i phyir ni ma yin no / /
gal te de ltar na sgra rang gi mtshan nyid ces bya ba la sogs pa'i khyad par gyis ci ste ma brjod ces dogs pa la /
mnyan bya'i sgra'i dogs pa bshad pa /
sgra rang gi mtshan nyid gang yin pa de grub pa ni nyan pa'i shes pa de la brtan nas yin te /
grub pa'i rgyu des na de'i zhes bya ba nyan pa'i tshad ma'i stobs kyis gnod pa'i rgyu'i phyir mnyan bya'i sgras dbang po'i yul bshad do / /
rab tu grub pa'i don gnod par byed pa yin la sgra yang nyan pa la grub pa yin te /
de'i phyir sgra grub pa'i rgyu rab tu bstan pa'i sgo nas gnod par byed pa'i tshad ma ston pas mnyan bya'i sgra smos pa yin no zhes bya ba'i don to / /
kha cig na re de la brten nas grub pas na /
de'i stobs kyis gnod pa'i phyir zhes bya ba 'di ni gtan tshigs gnyis yin te gang gi phyir don 'di nyan pa'i stobs kyis grub pa yin pa'i phyir dang /
gang gi phyir nyan pa'i stobs kyis 'gal ba la gnod pa yang yin pa de'i phyir mnyan bya'i sgras brjod pa yin no zhes zer ro / /
dam bcas pa'i don rjes su dpag pa dang 'gal ba la yang dper brjod pa ni bum pa rtag pa'o zhes bya ba'o / /
yang ci ltar 'jig pa'i bum pa mthong ba yang rtag par rlom zhe na /
brdegs pa bzod par mthong ba dag la'o / /
gal te 'di ldog pa'i chos can yin na brdegs na ldog par 'gyur ba zhig na ldog par yang ma yin te /
des na bum pa gnas pa yin zhes 'khrul pas bum pa rtag pa'o zhes bya ba de ltar 'gyur ro / /
rtag pa de yang ci ltar sngar mthong ba'i bum pa phyis zhig pa na med pa de bzhin du /
skye ba dang ldan pa dang stsogs pa smos pas byas pa dang yod pa'i phyir thams cad med par 'gyur ro / /
dpe yang dgag pa'i phyir /
grangs can gyis smras pa /
gal te mi rtag pa'i bum pa ni 'ga' yang med de /
zhig pa dang ma zhig pa'i bum pa gang yin pa de thams cad ni rtag pa yin no / /
mi rtag pa nyid ni rjes su 'gro ba med par ldog pa yin na /
rjes su 'gro ba med par ldog pa ni 'ga' yang med do / /
des na mi rtag pa zhes bya ba ni 'ga' yang med do / /
'o na bum pa 'gags pa la ji ltar zhe na der yang dmigs par bya ba'i bskal pa ste chod pa yin pa de'i phyir yin gyi /
mi rtag pa ni ma yin no / /
bltar rung ba'i gnas skabs btang nas /
bltar mi rung ba'i gnas skabs len pa yin gyi /
zhig pa'i bum pa gtan nas log pa ni ma yin no zhe na /
de'i gnas skabs ma yin pa ni zhes smos te /
sngar gyi bltar rung ba dang don bya ba sbyor bar rung ba'i gnas skabs gang la yod pa de nyid kyi dngos po yin la /
de ma yin pa ni de'i gnas skabs ma yin pa'o / /
gal te de'i gnas skabs ma yin pa ni gnas skabs gzhan yin gyi /
bum pa ni gnas pa nyid do zhe na /
de'i gnas skabs ni de nyid yin no / /
bum pa'i gnas pa ci 'dra ba dang ldan pa'i gnas skabs 'bras bu la nye bar sbyor ba de nyid bum pa yin te /
gnas skabs can mthong ba med pa don byed pa la nye bar sbyor ba med pa gzhan gyis ci zhig bya /
de'i gnas skabs de log la ma log pa zhes bya ba gzhan ci zhig yod /
des na de'i gnas skabs ma yin pa nyid mi rtag pa yin no / /
de ni bum pa zhig pa la yod pas na /
zhig pa'i phyir ram bskal pa'i phyir zhes bya ba'i yu bu cag gi 'bras bu de'i gnas skabs ma yin pa la khyad par med pa des na rgyu mtshan yang khyad par med par 'gyur ba de'i phyir zhig pa dang bskal pa'i sgra la mngon par zhen pa ma yin no / /
des na de ltar de'i gnas skabs bum pa yin pas na bskal pa'i sgras zhig pa nyid brjod pa yin no / /
dmigs par bya ba dbus kyi bum pa'i rang bzhin bum pa de nyid yang snga ma dang phyi ma'i gnas skabs kyi rang bzhin gang la yod pa de'i ngo bor ma dmigs kyang snga ma dang phyi ma'i gnas skabs na yod do zhes smra ba ni tshig gi don rnams kyi rnam par gzhag pa tha dad pa la gnod do / /
rang bzhin gang zhig rang bzhin gzhan gang la ma dmigs pa de de la med pa'i phyir rang bzhin tha dad pa yin na /
khyod kyis ni thams cad thams cad nyid kyi bdag nyid du smras pas gang zhig gang na ma dmigs pa de yang de la yod pa yin no / /
des na tshig gi don rnam par gzhag pa la gnod pa ma yin no / /
'di snyam du nged cag ni tha dad pa'i rnam par gzhag pa mi 'dod pa nyid do snyam na /
bshad pa /
de ltar yin na ni snying stobs dang rdul dang mun pa dang sems pa yod pa dag tha dad par rnam par 'jog pa la gnod pa yod de /
phan tshun rang bzhin tha dad par rnam par gzhag par mi rung ba'i phyir ro / /
ci ltar mi rung zhe na /
de la yang zhes smos te /
snying stobs dang rdul dang mun pa dang /
sems pa yod pa de la yang mi dmigs pa las ma gtogs pa'i tha dad par rnam par gzhag pa'i rten gzhan ni brtag par mi nus so / /
grangs can yang chu don du gnyer ba me la rjes su rgyug pa ni ma yin pas na 'jig rten pa'i tha snyad pa'i tha snyad 'dod pa yin no / /
de'i phyir dmigs pa'i rang bzhin gyi zho la sogs pa'i 'bras bu 'di ni 'o ma la sogs pa'i rgyu dag la ma dmigs pa ni med la /
'o ma yang zho la sogs pa de la med do zhes bya ba'i med pa'i tha snyad 'di ni rigs pa yin te /
tshad mas rtogs pa yin no / /
gang zhig gang gi ngo bor ma dmigs pa de ni de'i rang bzhin ma yin te /
dper na bde ba sdug bsngal gyi ngo bor ma dmigs pa na de'i rang bzhin ma yin pa bzhin no / /
de bzhin du 'o ma yang zho'i rang bzhin du ma dmigs te des na de'i rang bzhin ma yin no / /
de 'dra ba bltar rung ba'i yod pa nyid ni dmigs pas khyab pa yin te /
dmigs pa'i rgyu mtshan ni de tsam du zad pa'i phyir ro / /
dmigs pa med pa'i phyir ni khyad par bya ba yang ldog pa yin no / /
cig shos kyi rang bzhin dmigs pa ni de'i rang bzhin ma dmigs pa yin no / /
de'i phyir dmigs par bya ba ma dmigs pa 'di lta bu'i rigs can gyi yul thams cad la sbyar bar blta'o / /
dmigs pa yod pa nyid do / /
de gang zhe na /
rjes su dpag ste /
mngon sum gcig pu ni dmigs pa ma yin no / /
de gang zhe na /
mi nus pa las mi 'byung ba'i phyir ro / /
'ga' zhig las byung ba'i phyir na 'bras bu yod pa yin no zhes bya ba'i tha tshig go / /
med pa skye na ni med par khyad par med pas thams cad las skye bar 'gyur na /
'ga' zhig las skye ba yang yin te /
de'i phyir nus pa'i rgyu las 'bras bu nus pa'i rang bzhin du yod pa yin no / /
skyed par byed pa nyid ni nges pas khyab po / /
'bras bu med na ni khyab par byed pa dang 'gal ba nges pa med pa yin no / /
des 'bras bu med pa la nges pa'i skyed par byed pa ldog pas 'bras bu'i bdag nyid khyab par 'gyur bas rang bzhin gyi gtan tshigs so zhe na /
de 'dra ba snang ba'i dngos po yod pa ni rjes su dpag pa'i yul ma yin no / /
ci'i phyir zhe na /
bshad pa /
gal te yod pa yin na ni bltar rung ba nyid yin te /
dper na dbus kyi gnas skabs na de'i rang bzhin bltar rung ba yin pa bzhin no / /
'on te de'i bltar rung ba'i mtshan nyid kyi rang bzhin btang ba yin gyi /
dngos po gtan zhig pa'i ni ma yin no zhe na /
de lta na ni 'o na de'i mtshan nyid btang ba nyid 'jig pa yin la /
mtshan nyid gzhan dang ldan pa dang dngos po gzhan yin te pha rol nyid yin no / /
tha dad pa ni 'gal ba'i chos kyi bdag nyid yin pa'i phyir ro / /
'dir rang bzhin gcig nyid yod pa dang med pa'i 'gal ba yod pa yin no / /
'gal ba'i chos dang ldan pa nyid tha dad pa yin no zhes bshad zin to / /
nges pa skyed byed yin par mthong ba'i phyir 'bras bu'i bdag nyid yin no zhe na /
bshad zin to zhe na /
bshad pa /
'bras bu rgyu de las skyes pas ni 'bras bu'i rgyu de 'bras bu de skyed pa'i rang bzhin te /
'di nyid de skyes par nus kyi gzhan ni ma yin no zhes 'grub kyi /
de'i ngo bor te 'bras bu'i bdag nyid du ni ma yin no / /
gal te 'bras bu rgyu la med pa las skye ba yin no / /
'o na ci'i phyir 'o ma las ri bong gi rwa yang mi skye /
de bzhin du skye ba'i chos can gyi myu gu ci'i phyir mi skye ste /
'o ma la ni zho dang ri bong gi rwa dang myu gu yang med pa yin te /
des na med do cog skye bar 'gyur ro / /
khyad par ci zhig yod ces bya ba ni med par khyad par med pa la myu gu dang ri bong gi rwa dag las zho la khyad par cung zad kyang med do zhes bya ba'o / /
dngos po ni dngos po las khyad par du 'gyur gyi /
dngos po med pa ni dngos po med pa las ma yin te /
khyad par ni ngo bo'i bdag nyid yin pa'i phyir ro zhe na /
de ltar ma yin no / /
ci'i phyir zhe na /
rgyu'i rang bzhin tha dad pa'i phyir ro / /
med pa'i phyir 'bras bu phan tshun tha dad pa ma yin du zin kyang yod pa'i rgyu khyad par med par ci ltar 'gyur /
mdor gzhag pa'i ngag 'di nyid rnam par 'grel pa ni /
'o ma zhes bya ba yin te /
'bras bu de'i bdag nyid ma yin yang gang zhig zho skyed par byed kyi ri bong gi rwa ni ma yin pa'i rang bzhin de nyid de la yod pa yin no / /
gal te 'bras bu'i bdag nyid kyi rang bzhin khyad par du 'gyur ba ma yin na /
'o na de ga las yin zhe na /
bshad pa /
rang gi rgyus skyed pa ste /
bskyed pa gang yin pa'i khyad par de nyid rang gi rgyus bskyed pa yin no / /
gang la de 'dra ba'i rgyu med pa de ni rang bzhin de 'dra ba ma yin no / /
de ltar de rnam pa de ltar rgyu'i rang bzhin thog ma med do / /
sngon gyi tshig med pa brgyud pa rgyun chags pa yin no / /
de'i phyir de yang ga las zhes bya ba'i rtsod pa'i skabs med de /
rgyu brgyud pa thog ma med pa de'i phyir ri bong gi rwa skyed par byed pa'i rang bzhin gyi rgyu med pa'i phyir ri bong gi rwa mi skye la /
zho skyed pa'i rang bzhin la ni rgyu yod pa'i phyir zho skye ba yin no / /
des na de ltar 'gal ba'i rang bzhin gnyis rgyu gcig las skye ba'am /
rgyu med pa bsal ba yin no / /
de nyid kyi phyir gzhan gyis bskyed par bya ba'i 'bras bu skyed par byed pa gzhan ma yin no / /
gang yang 'di mi nus pa las mi 'byung ba'i phyir rgyu las 'bras bu nus pa'i rang bzhin du yod do zhes bya ba de la /
'o ma la zho'i nus pa 'di ci zhig ci zho las gzhan yin nam 'on te zho nyid yin te /
de'i rang bzhin nyid yin na ni zho ci lta ba de bzhin du de yang dmigs par 'gyur te /
nus pa ni zho de las khyad par med pa'i phyir ro / /
khyad par yod na yang mtshan nyid mi mthun pa ni dngos po gzhan nyid do zhes bshad zin to / /
gzhan nyid yin no zhe na /
ci ltar nus pa gzhan yod na de yod par 'gyur te /
skyes bu yod na gtso bo yod par rtogs pa ni ma yin no / /
'jig rten na rgyu yod na 'bras bu yod do zhes brjod pa ma yin nam zhe na /
bshad pa /
rung ba'i rgyu las 'bras bu nye bar btags pa sgro btags pa tsam du ni 'gyur gyi /
dngos po nyid du ni ma yin no / /
nye bar btags pa ni 'dir yang mi bzlogs pas 'di ni cung zad kyang ma yin no / /
rgyu la 'bras bu med par bstan pa 'dis ni 'bras bu phyi ma la rgyu yod pa spangs pa yin no / /
phyogs thams cad ni rnam pa bzhis sel ba yin te /
des na chos kyi khyad par bsal ba la sogs pa yang 'di nyid kyis bshad pa yin pas logs shig tu ma brjod do / /
de ci'i phyir /
de ltar phyogs kyi mtshan nyid zhar la bshad nas /
phyogs kyi chos kyi rab tu dbye ba sngon du 'gro ba can tshul gsum 'chad pa'i rang bzhin nyid 'chad do / /
sgrub par byed pa'i ngag bstan par bya ba la phyogs chos kyi rab tu dbye ba don ci zhig yod / /
phyogs kyi chos bshad pa de tsam nyid srid pa yang ma yin te /
phyogs gcig la ma grub pa la sogs pa gzhan dag kyang srid pa'i phyir ro snyam na /
bshad pa /
gtan tshigs kyi gnas skabs srid pa ste /
phyogs kyi chos gsum la go bar byed pa'i gtan tshigs srid pa ma yin te /
mthun pa'i phyogs la yod pa dang med pa dang gnyi ga'o / /
mthun pa'i phyogs la yod pa ni byas pa nyid kyi gtan tshigs so / /
gnyi ga ni brtsal ma thag tu byung ba nyid do / /
mthun pa'i phyogs la med pa ni phyogs kyi chos 'gal ba ste /
'gal ba yang go bar byed pa nyid do / /
de'i phyir phyogs kyi chos ci snyed la go bar byed pa'i gtan tshigs srid pa'i phyogs kyi chos de dag nyid gtan tshigs kyi skabs yin no / /
'di 'dra ba'i gtan tshigs kyi skabs phyogs chos kyi rab tu dbye bas mtshon pa de'i rang gi ngo bo mdor bsdus nas brjod pa ste /
gtan tshigs srid pa'i phyogs kyi chos nyid bstan pa yin gyi mi srid pa ni ma yin no zhes bya ba'i tha tshig go / /
ci'i don du zhe na /
gtan tshigs kyi skabs bde blag tu gzung ba'i phyir ro / /
mdor bsdus pas kyang don rgya chen po dag kyang bstan par 'gyur ba ni bde blag tu gzung ba'o / /
de la phyogs kyi rnam pa 'di tsam zhig gtan tshigs kyi dngos po srid pa yin pa'i phyir gtan tshigs srid tshad bde blag tu 'dzin pa yin no / /
mdor bsdus pa brjod pa ni phyogs kyi chos ni rnam pa gsum te /
mthun pa'i phyogs la yod pa dang med pa dang rnam pa gnyi ga'o / /
phyogs kyi chos de re re dag la ste /
gcig gcig la yang spyi rnam pa gsum mo / /
ci ltar zhe na /
mi mthun pa'i phyogs la yang yod pa dang med pa dang gnyi ga ste /
de dag gi dngos po de'i phyir ro / /
mthun pa'i phyogs la yod pa gang yin pa de mi mthun pa'i phyogs la yod pa dang med pa gnyi ga yin zhing /
de bzhin du mthun pa'i phyogs la med pa dang gnyi ga gang yin pa de yang mi mthun pa'i phyogs la rnam pa gsum mo / /
'dir phyogs ni bsgrub bya'i chos dang chos can gyi spyi yin pas /
gal te de'i chos gang yin pa de gtan tshigs yin na /
de lta na ni 'o na chos dang chos can gyi spyi ma grub na gtan tshigs thams cad ma grub par 'gyur ro / /
grub na yang gang la gtan tshigs brjod par bya ba'i bsgrub par bya ba gzhan ci zhig yod /
de'i phyir 'dir phyogs kyi sgra dngos kyi don la 'jug par 'dod pa ni ma yin no / /
btags pa'i don yang ci 'dra ba zhig ce na /
phyogs ni chos can no zhes smos te /
phyogs kyi sgras ni 'dir chos can brjod pa yin no / /
dgos pa ste /
rgyu mtshan med pa'i phyir nye bar gdags par mi bya'o / /
dgos pa 'ga' zhig gis rang bzhin gzhan sgro 'dogs pa'i mtshan nyid nye bar btags pa'i brjod pa'i yul du 'gyur bar bya ba yin te /
'di ltar /
dgos pa med par gtso bo yi / /
sgra don las 'das 'dod ma yin / /
zhes bshad pa yin no zhe na /
ma yin te /
gang gi phyir nye bar gdags par byas pa ni phyogs der sgro gdags su rung ba'i chos can yongs su shes par bya ba'i phyir ro / /
yang ci'i phyir chos can 'ga' zhig der nye bar gdags su rung ba yin gyi gzhan ni ma yin no zhe na /
phyogs de'i phyogs gcig yin pa ste /
de'i phyir ro / /
gang zhig gang gi phyogs gcig yin pa de la de'i rang bzhin nye bar 'dogs pa yin gyi /
snam bu'i phyogs gcig tshig pa la la ba tshig go zhes nye bar 'dogs pa bzhin no / /
ci ste nye bar gdags su rung ba rtogs pa la don ci yod ce na /
chos can thams cad kyi zhes smos te /
thams cad kyi sgra ni bye brag med par brjod pa yin no / /
des na don 'di yin te /
chos can gang yang rung ba'i chos gang yin pa de gtan tshigs yin pa bkag pa ni nye bar gdags su rung ba'i chos can rtogs par dgos pa yin no / /
de lta yin dang ste nye bar gdags su rung ba'i chos can rtogs par gyur ba dang /
mig gis gzung ba la sogs pa yongs su gzung ba ma spangs pa yin no / /
de'i phyir dgos pa yod pa'i phyir btags pa'i sgra yin gyi dngos po ni ma yin no / /
cig shos ni re zhig chos can gyi sgra dngos su smos pas kyang bsgrub bya'i chos can yongs su 'dzin pa bstan pa'i phyir smras pa /
gal te gzhan gyi dbang du gyur pa'i chos zhes brjod pas kyang 'brel pa can gyi sgra yin pa'i phyir na rang dbang du gyur pa'i chos can gzhi lta grub ste /
chos can zhes smos pa'i shugs kyis de grub bzhin du yang chos can zhes smos pas ni khyad par can gyi chos can nges par rtogs par 'gyur ro / /
'di snyam du dpe dang bsgrub bya'i chos can gnyi ga yang nges pa yin la /
de las kyang the tshom za ba nyid do snyam na /
nye ba yin pa'i phyir zhes smos so / /
rjes su dpag pa'i dus su bsgrub bya'i chos kyi gzhi nyid du blo la gnas pas na bsgrub bya'i chos can ni nye ba yin no / /
des na khyad par can gcig rtogs par bya ba la nye ba'i chos can gang yin pa de nyid 'dzin par 'gyur ro / /
des na nye bar brtags pa'i phyogs kyi sgra ni don med do zhe na /
bsgrub bya'i chos can grub pa ni ma yin te /
gang gi phyir dpe'i chos can yang nye ba nyid do / /
de yang skabs kyi bsgrub bya sgrub pa'i don du rtogs pa po'i blo la gnas pa nyid do / /
des na nye ba yin pa'i phyir de yang gzung bar thal lo / /
dpe'i chos can 'dzin na ni chos can gyi chos gtan tshigs yin no zhes bya bas dpe'i chos can la yod pa gang yin pa de gtan tshigs yin no zhes bya ba'i don 'di brjod par 'gyur na /
de yang mthun pa'i phyogs la yod par brjod pa nyid kyis bstan pa yin no / /
gtan tshigs de'i phyir na chos can gyi chos zhes brjod pas gang la gtan tshigs yod par ma grub pa'i bsgrub bya'i chos yin par yongs su gzung ngo zhe na /
de lta na ni 'o na rtsod pa brgyud pa 'dis chos can gyi sgra 'dis bsgrub bya'i chos can 'dzin par 'gyur ro zhes de ltar bshad par bya ba la 'chad pa pos 'bad par bya dgos so / /
bstan par dka' ba'i mtshan nyid kyis 'bad pa de yang nye bar btags pa'i don phyogs kyi sgra smos pa tsam gyis spangs par 'gyur ro / /
skyon 'di spangs pa 'ba' zhig tu ni ma zad de /
bshad ma thag pa'i shugs des don te bsgrub par bya ba'i chos can go bar bya ba na rtogs par dka' bar 'gyur bas rtogs dka' ba de yang phyogs kyi sgra spangs pa yin no / /
bstan par mtshungs pa dang /
nye bar btags pa tsam gyis bstan par dka' ba dang /
rtogs par dka' ba yongs su spangs par 'gyur ba'i phyir nye bar btags pa nyid rigs so / /
re zhig 'di zlas dbye ba'i bsdu ba ni ma yin te /
ma ning gi rtags dang /
gnyis kyi tshig tu thal ba'i phyir ro / /
'bru mang po pa yang ma yin te /
bsdu ba'i mthar a nid kyi rkyen du thal ba'i phyir dang /
don kyang 'gal ba'i phyir te /
de nyid chos can yin la de nyid chos yin pa ni ma yin no / /
'di nyid kyi phyir 'di las 'don pa yang ma yin no / /
lhag mar gyur pas na drug pa'i bsdu ba yin par bsams nas /
phyogs kyi chos nyid yin na zhes smos so / /
drug pa'i bsdu ba ni rgyal po'i skyes bu la sogs pa dag la rje bo gzhan rnam par gcod par mthong ste /
rgyal po'i skyes bu yin gyi gzhan gyi ni ma yin no zhe'o / /
de bzhin du 'dir yang phyogs kyi chos yin gyi gzhan gyi ni ma yin no zhes gzhan dang ldan pa rnam par gcod par 'gyur ro / /
des na chos can gyi rnam par gcod pa la ltos pa gzhan dpe'i chos can la mi 'jug pa'i rgyu'i phyir ro / /
dgag pa'i phyir ma yin te zhes smos te /
thun mong ma yin pa nyid ma yin no / /
ci'i phyir zhe na /
ma 'brel pa bzlog pa'i rgyus chos khyad par du byas pa'i phyir te /
rnam par bcad pa'i phyir ro / /
phyogs de ni bdag nyid dang ma 'brel par dogs pa bsal ba'i phyir chos khyad par du byed pa yin no / /
ci la lar ma 'brel pa rnam par bcad pas khyad par du byas pa yod dam zhe na /
yong do zhes bshad pa ni dper na nag pa zhes bya'o / /
nag pa 'phong skyen pa nyid la ni bdag nyid dang ma 'brel par dogs pa bzlog pa'i phyir 'phong skyen pa nyid khyad par du byed pa yin gyi /
gzhan dang lhan cig 'brel pa bzlog pa'i phyir ni ma yin no / /
'dod pa bstan nas mi 'dod pa'i khyad par spang bar bya ba'i phyir gzhan dang ldan pa rnam par gcod pas ni ma yin te zhes smos so / /
dper na srid sgrub ces bya ba la /
srid sgrub ni 'phong skyen par rab tu grags pa yin pas ma 'brel par dogs pa ni med kyi /
'on kyang gzhan dang 'brel par ro / /
des na 'phong skyen pa nyid ni gzhan dang ldan pa rnam par bcad pa'i phyir yin no / /
'di la blo gros rmongs pa'i dogs pa'i gnas rnam par gcad par bya ba yin pas na /
gang gi tshe ldan par ma shes pa'i phyir mi ldan par dogs pa de'i tshe ma 'brel par rnam par gcad par bya ba yin no / /
gang gi tshe 'brel par shes pas ma 'brel ba rnam par gcad pa de'i tshe gzhan dang ldan par dogs pa'i phyir gzhan dang ldan pa rnam par gcad par bya ba yin no / /
de lta yin dang gnas skabs 'ga' zhig las rgyal po skyes bu'i rje bo shes pa la rje bo spyir shes pas khyad par rtogs par bya ba'i phyir yang smos pa yin pas gzhan dang ldan pa rnam par gcod pa rigs pa yin no / /
'dir ni phyogs kyi chos gtan tshigs yin no zhes gnas ma rtogs pa'i phyir mi ldan par dogs pa rnam par gcad par bya ba yin no / /
de dang ldan pa la ni gzhan dang ldan par rtogs par bya ba yin te /
des na ma 'brel ba rnam par bcad pa'i sngon rol du ni dogs pa med pa rnam par gcad par bya ba ma yin no zhes bya ba'i 'phros pa 'di ni le'u gnyis par bshad zin to / /
ma 'brel pa rnam par bcad pas phyogs khyad par du byed pas phyogs kyi chos gang yin pa de ni rnam pa gsum mo / /
rnam pa gsum ni mthun pa'i phyogs la yod pa dang med pa dang rnam pa gnyi ga'o / /
dang po ni rnam pa gzhan bsdu ba'i don te /
de lta ma yin na yod pa dang med pa nyid rnam pa gnyi ga yin pa go bar 'gyur ro / /
rnam pa gsum po de ni re re ste gcig cig kyang rnam pa gsum du 'gyur te /
mthun pa'i phyogs la yod pa gang yin pa de ni mi mthun pa'i phyogs la yod pa dang med pa dang gnyi ga'o / /
de bzhin du mthun pa'i phyogs la med pa dang /
gnyi ga gang yin pa de yang mi mthun pa'i phyogs la rnam pa gsum mo / /
gang la phyogs kyi chos rab tu dbye bar bya ba'i mthun pa'i phyogs sam mi mthun pa'i phyogs de yang gang zhig yin zhe na /
bshad pa /
mthun pa'i phyogs ni 'ga' zhig phyogs dang don mthun pa yin no / /
'di ltar phyogs dang 'dra ba'i phyir na don de nyid phyogs zhes brjod pa yin no / /
'dra ba'i don kyang mthun pa'i sgra yin te /
phyogs dang mtshungs pa ni mthun pa'i phyogs so / /
phyogs dang mthun pa'i phyogs dag mtshungs pa la ni gtan tshigs kyi rgyu mtshan yang srid pa 'dir ni bsgrub bya'i rgyu mtshan gyis mtshungs pa yin par 'dod pas bshad pa /
the tshom za ba'i phyir bsgrub par bya ba yang yin la /
chos kyang yin te /
bsten pa'i phyir ro / /
'dis ni bsgrub par bya ba ni gzhan gyi dbang du gyur pa nyid yin no zhes bstan pa yin no / /
khyad par zhes bya ba ni bsgrub par bya ba ma yin te /
des na bsgrub par bya ba'i chos kyi spyi zhes ni tshig rnam par ma sbyar gyi /
'on kyang bsgrub par bya ba'i chos nyid spyi yin te /
phyogs dang mthun pa'i phyogs kyi mtshungs pa nyid de mnyam pa yin te /
don mthun pa ni des byas pa yin no zhes bya ba'i don to / /
bsgrub par bya ba'i chos de med pa ni mi mthun pa'i phyogs so / /
gal te med pa mi mthun pa'i phyogs yin na phyogs kyi chos yod pa de de la ci ltar 'gyur /
med pa la med par 'gyur du zin kyang dngos po'i chos yod pa ni med pa la 'thad pa ma yin no zhe na /
med pa la yod pa yod do zhes su zhig smra /
gang gi phyir bsgrub par bya ba'i chos de med pa tsam ni mi mthun pa'i phyogs ma yin gyi /
'on kyang bzlog pa mthun pa'i phyogs kyis stong pa'i don thams cad ni mi mthun pa'i phyogs so / /
'di skad brjod pa yin te /
mthun pa'i phyogs kyi sgras brjod par bya ba ma yin pa gang ji snyed pa de thams cad ni mi mthun pa'i phyogs yin no / /
bzlog pa de yang gang zhe na /
gang gi phyir bsgrub par bya ba'i med pa dper na nam mkha' med par smra ba la /
mi rtag pa nyid kyi rtag pa'i nam mkha' med pa lta bu dang /
ma yin pa de bsgrub par bya ba'i rang bzhin de dang bral ba'i don gzhan pa dang 'gal lo / /
grang ba'i reg pa dang /
grang ba yang ma yin dro ba yang ma yin pa ni bsgrub par bya ba dro ba spangs pa yin te /
des na de ni mi mthun pa'i phyogs zhes brjod par bya ba yin no / /
ci ltar zhe na /
de nyid ma yin pa'i mtshan nyid yin pa'i phyir zhes smos te /
phyogs med pa'i rang bzhin yin pa'i phyir ro zhes bya ba'i don to / /
mi mthun pa'i phyogs kyi sgra'i brjod bya ni phyogs ma yin la /
don gsum po 'di yang phyogs ma yin pa'i bdag nyid yin no / /
'gal ba dang gzhan pa dngos po nyid ma yin nam /
mthun pa'i phyogs med pa ni ma yin no zhe na /
bshad pa /
phyogs med pa'i rang bzhin de ni brjod par 'dod pa mi mthun pa'i phyogs kyi sgras brjod par bya ba'i bzlog pa dang 'gal ba dang gzhan pa dag la yang mtshungs pa ste khyad par med pa yin no / /
ci ltar med pa'i phyogs ma yin pa de bzhin du 'gal ba dang gzhan pa yang phyogs ma yin pas na phyogs med pa yin no zhes bya ba'i don to / /
gal te 'gal ba dang gzhan pa phyogs ma yin yang med pa yang ma yin no / /
dngos po yod pa nyid ni yin pas ci ltar med pa brjod pas sgras brjod par bya ba yin zhe na /
bshad pa /
ldog pa rtogs pa ste phyogs med par shes par ni med pa dang gzhan pa dang 'gal ba thams cad la 'dra ba'i phyir ro / /
bsam pa ni 'di yin te /
phyogs med pa zhes bya ba ngo bo dang ldan pa ni ma yin te /
'on kyang rnam par rtog pa can gyi blos tha snyad du bya ba yin no / /
de yang ci ltar gtan nas med par rtogs pa la tha snyad byed pa de bzhin du 'gal ba dang /
gzhan par rtogs pa la yang yin no / /
des na ci ltar gtan med pa phyogs med pa yin pa de bzhin du dngos po yang yin te /
de rtogs pa na med pa'i tha snyad du 'gyur ba'i phyir ro / /
gal te med par rtogs pa nyid phyogs med pa'i bdag nyid rtogs pa yin te /
de ni rang bzhin med pa can yin pa'i phyir ro / /
rang gi ngo bos rtogs pa'i 'gal ba dang gzhan pa dag go / /
ci ltar phyogs med pa'i rang bzhin du rtogs she na /
dngos sam shugs kyis zhes smos so / /
bkag pa ni phyogs med pa nyid yin pa des na rtogs par dngos su phyogs med pa rtogs pa yin no / /
gzhan pa dang 'gal ba ni phyogs med pa nyid ma yin te /
'on te rang bzhin gzhan nyid do / /
des na de dag rtogs pa ni dngos su phyogs med par rtogs pa ma yin te /
'on kyang shugs kyis yin no / /
gal te phyogs ma yin pa de lta na de 'gal ba'am phyogs las gzhan pa'i dngos por 'gyur ba yin no / /
gzhan pa dang 'gal ba yongs su gcod pa ni phyogs nyid rnam par bcad pa yin pa'i phyir gzhan pa dang 'gal ba dag gi rang bzhin khyad par can rtogs pa nyid kyi shugs kyis phyogs med par rtogs pa yin no / /
gang gi phyir bkag pa rtogs pa ni dngos su phyogs med par rtogs pa yin la /
gzhan pa dang 'gal ba rtogs pa shugs kyis yin pa de'i phyir rtogs pa khong du chud par bya ba'i phyogs med pa'i rang bzhin nyid ni thams cad la khyad par med pa yin te /
des na thams cad mi mthun pa'i phyogs su brjod par bya ba yin no / /
ci phyogs kyi chos gang yin pa 'di'i phyogs kyi chos nyid dang mthun pa'i phyogs dang mi mthun pa'i phyogs dag la yod pa dang med pa nyid du nges pa nyid go bar byed par gzung ngam /
'on te yod pa tsam zhig yin zhe na /
bshad pa /
phyogs kyi chos rnam pa dgu bshad pa gang yin pa 'di'i de kho na nyid ces bya ba'i phyogs kyi chos nyid dang mthun pa'i phyogs dang mi mthun pa'i phyogs la yod pa dang med pa ni nges pa yin par gzung ngo / /
gtan tshigs la sogs pa dag la zhes bya ba ni gtan tshigs nyid dang /
'gal ba dang ma nges pa dag la'o / /
ma grub pa ni 'dir mi gzung ste /
gang la phyogs kyi chos nyid du nges pa de la ma grub pa nyid skyon med do / /
ci rigs par zhes bya ba ni yod pa dang med pa la ltos pa ste /
gtan tshigs ni mthun pa'i phyogs la yod pa dang /
mi mthun pa'i phyogs la med par nges pa yin la /
'gal ba ni mthun pa'i phyogs la med pa dang /
mi mthun pa'i phyogs la yod par nges pa yin no / /
phyogs kyi chos la sogs pa rnams ni gang gis rtogs par byed pa gang yin pa'i sgrub par byed pa de dag gis nges pa sgrub par byed pa yin par gzung ngo / /
ci'i phyir zhe na /
gtan tshigs dang 'gal ba 'dod pa dang mi 'dod pa gsal bar byed pa the tshom gyi rang bzhin dag dang /
phyin ci log gi rang bzhin dag ni rtogs pa zhes bya ba nges pa'i sgrub par byed pa ma yin pa'i phyir ro / /
bsam pa ni 'di yin te /
gtan tshigs dang 'gal ba ni go bar byed pa yin no / /
sgron ma bzhin du rung ba tsam gyis ni gtan tshigs kyi don gyis gsal bar byed pa ma yin no / /
'o na ci zhe na /
don de med na mi 'byung bar nges pa phyogs 'ga' zhig tu mthong ba med na mi 'byung bar nges pa dran pa nyid bsgrub bya rtogs par byed pa'i gtan tshigs yin te /
de ltar dran pa nyid la bsgrub bya rtogs pa'i phyir ro / /
des na med na mi 'byung ba'i rab bzhin la the tshom za ba dang /
phyin ci log pa dag ni go bar byed pa nyid ma yin te /
sgra gang la phyin ci log gam /
the tshom gyi rtog pa yod pa de bzhin no / /
khyad par can gyi rang bzhin gyi sgra ni brda'i dus su brda'i dbang gis don 'ga' zhig dang med na mi 'byung bar mthong la /
yang don de nyid dang med na mi 'byung bar nges pa na don rtogs pa'i yan lag yin no / /
gang gi tshe sgra de the tshom za ba 'am /
phyin ci log tu nges pa'am /
nges par byas su zin kyang gang gi tshe brda'i dus su mthong ba'i don dang med na mi 'byung bar the tshom za ba'am /
don gzhan dang 'brel par phyin ci log pa de'i tshe go bar byed pa ma yin no / /
sgra'i go bar byed pa nyid ni don med na mi 'byung bar nges pa nyid yin gyi bya ba gzhan ni yod pa ma yin te /
sgra de ltar rtogs pa na don rtogs pa'i phyir ro / /
de'i phyir nges pa nyid 'dod pa gsal bar byed pa'am /
mi 'dod pa gsal bar byed pa yin no / /
gtan tshigs la sogs pa dag la zhes brjod pas ma nges pa yang mthun pa'i phyogs dang mi mthun pa'i phyogs dag la yod pa'am med par nges pa yin par dogs par 'gyur ro / /
log par rtogs pa yang yod pa nyid do / /
gang zhig gnyi ga la yod par nges pa de ni thun mong ba yin te /
dper na gzhal bya nyid bzhin no / /
gang zhig med par nges pa de ni thun mong ma yin pa ste /
dper na mnyan bya bzhin no zhes bya ba de'i phyir /
bshad pa /
ma nges pa ni phyogs kyi chos nyid yin par nges par bya'o / /
ci'i phyir zhe na /
ma shes pa'i chos las ni the tshom za bar mi rung ba'i phyir ro / /
gang zhig dngos po'i chos mtha' dag khyab pa'i chos gnyis las gcig la yang nges pa med pa de gang du mthong ba der de gnyis la the tshom skyed par byed de /
dper na rtag pa dang mi rtag pa dag las gcig la nges pa med pa'i mnyan bya nyid sgra la yod pas the tshom skyed kyi /
med pa'i phyir gzugs la ma yin pa bzhin no / /
ma nges pa yod pa'am med pa nyid la ltos pa ni ma yin no / /
gal te gzhal bya nyid mthun pa'i phyogs dang mi mthun pa'i phyogs dag la mthong ba the tshom gyi rgyu yin la /
de bzhin du mnyan par bya ba nyid rtag pa dang mi rtag pa dag las gcig la yang med par mthong ba ma yin nam /
de ci ltar yod pa'am med par nges pa la mi ltos she na /
nges pa la yang zhes smos so / /
nges pa med pa nyid do zhes ni mi zer ro / /
de yod du zin kyang the tshom nyid kyi sgo nas skyon du 'gyur ba'i phyir te /
the tshom gyi rgyu yin pa'i phyir nges pa la ltos pa ma yin /
gal te yang gzhal bya nyid mthun pa'i phyogs dang mi mthun pa'i phyogs la mthong ba ste /
de lta na yang mthun pa'i phyogs dang mi mthun pa'i phyogs la yod par nges pa'i sgo nas ni sgra la the tshom za ba'i rgyu ma yin te /
'on kyang sgra gcig la 'gal ba'i rang bzhin gnyis mi 'thad pa'i phyir dang /
rnam pa gzhan yang mi srid pa'i phyir ci sgra rtag pa la gzhal bya nyid gnas sam /
'on te mi rtag pa la yin zhes chos can nyid la rtag pa dang mi rtag pa nyid du 'jug par dogs pa yin no / /
chos can la gang yang rung ba yod par dogs pa de ni mthun pa'i phyogs dang mi mthun pa'i phyogs la yod pa dang med par ma nges pa la yang mtshungs pa yin no / /
mnyan par bya ba nyid kyang snga ma bzhin du ci sgra rtag pa la yin nam /
'on te mi rtag pa la yin zhes the tshom za ba'i phyir the tshom za ba'i gtan tshigs nyid do / /
de'i phyir mthun pa'i phyogs la yod pa dang med par the tshom za ba rnam pa de lta bu brjod pa yang ma nges pa brjod par bya ba 'dir sun 'byin pa nyid yin te /
ma nges pa brjod pa yin pa'i phyir ro / /
gzhan du gtan tshigs sam 'gal bar bstan par bya ba la ni go rims bzhin du rgol ba dang phyir rgol ba'i sdug pa ma yin zhing sun 'byin pa yang ma yin te /
gtan tshigs dang 'gal ba'i skabs ma bstan pa'i phyir ro / /
gang gi tshe sgrub par byed pa ma yin zhing skabs kyi sun 'byin pa ma yin zhe na /
smras pa /
yod pa dang med pa gnyi ga la the tshom za ba dper na srog la sogs pa dang ldan pa dang mnyan bya lta bu'am /
mthun pa'i phyogs la yod pa gcig la /
the tshom za ba skyes bu 'ga' zhig ni thams cad mkhyen pa yin te /
smra ba'i phyir ro zhes bya ba 'di ni mthun pa'i phyogs la yod pa la the tshom za ba'o / /
mi mthun pa'i phyogs la med pa gcig la the tshom za ba ni dper na thams cad mkhyen pa ma yin te /
smra ba'i phyir zhes bya ba 'di ni mi mthun pa'i phyogs la med pa la the tshom za ba yin pa bzhin no / /
gcig phyin ci log tu gyur pa zhes bya ba ni mi mthun pa'i phyogs la med pa ste /
dper na gzhal bya bzhin du sgrub pa ma yin la sun 'byin pa yang ma yin no / /
gnyi ga phyin ci log tu gyur na mi 'gal bar 'gyur ba des na gcig ces smos so / /
dngos po'i chos mi mthun pa'i phyogs las log pa ni mthun pa'i phyogs la phyin ci log tu gyur par rtogs par nus pa ma yin no / /
de ni gdon mi za ba gcig la gnas dgos pas mi mthun pa'i phyogs la med par nges pa ni mthun pa'i phyogs la phyin ci log tu sbyar bar mi bya'o / /
yang ci'i phyir the tshom za ba brjod par sgrub par byed pa ma yin la /
'gal ba brjod pa ltar sun 'byin pa yang ma yin zhe na /
bshad pa /
nges pa med pa'i sgrub pa'i yan lag de lta bu ni nus pa med pa yin pa'i phyir ro / /
de'i sgrub pa'i nus pa ni med na mi 'byung bar nges pa nyid yin no zhes bshad zin to / /
thun mong 'ba' zhig tu ni ma zad de /
srog la sogs pa dang ldan pa dang mnyan bya nyid la sogs pa thun mong ma yin pa la yang mthun pa'i phyogs dang mi mthun pa'i phyogs dag la 'jug pa dang ldog pa zhes bya ba rjes su 'gro ba dang ldog pa la the tshom za ba nyid kyi phyir the tshom za ba'i gtan tshigs nyid do / /
ci'i phyir mnyan bya nyid la sogs pa mthun pa'i phyogs dang mi mthun pa'i phyogs dag la gtan ma mthong ba de dag la the tshom za zhe na /
bshad pa /
gnyi ga las ldog par nges pa ni 'thad pa'i phyir ro / /
ci ltar nges pa mi 'thad ce na /
bshad pa /
gnyi ga las phyi rol du gyur pa mi srid pas so / /
phan tshun spangs te gnas pa'i rnam pa gnyis po de dag gis ni thams cad bsdus pa'i phyir gang la gnas pa na dngos po'i chos gnyi ga las ldog pa nges par 'gyur ba'i rnam pa gzhan ni yod pa ma yin no / /
des na de dag la ma mthong yang don gyis na gcig la gor ma chag par yod dgos so zhes bya ba'i phyir the tshom za ba'i gtan tshigs yin no zhes brjod pa yin no / /
gal te de nyid la yod pa ma yin no zhes bya bar nges na ci ltar rjes su 'gro ba dang ldog pa dag ma nges pa yin zhe na /
bshad pa /
de gnyis las gcig la yang yod pa gang yin pa de'i nges pa'i sgrub par byed pa med pa'i phyir ro / /
'di dag nyid la yod par 'gyur ro zhes spyir yod par nges pa yin yang de tsam gyis ni 'ga' zhig la rjes su 'gro ba'am /
'ga' zhig las ldog par nges pa ma yin no / /
gal te gcig la yod par nges pa'i sgrub byed khyad par rab tu bstan pa yin na ni rjes su 'gro ba dang ldog pa dag nges par 'gyur ba yin na /
med pa des na the tshom za ba yin no / /
ci ltar mnyan bya nyid thun mong ma yin pa'i phyir go bar byed pa ma yin pa de ltar lan cig ma yin par brjod zin to / /
skyes bu gzhan las byung ba ni skyes pa ste /
de lta ma yin pa ni gzhan las ma byung ba'o / /
gzhan las ma byung bar nges pa'i mngal gang yin pa ste /
de ltar gyur pa'i yon tan mtshungs pa skyes bu gang dag la yod pa de dag la ni yon tan mtshungs pa ste /
yon tan ni gzugs dang /
lang tsho dang /
bud med la mngal 'jog pa'i nus pa dang chags pa can nyid do / /
de dag las srid pa'i bud med kyi mngal te /
mngal 'di ni 'di gnyis gang rung zhig gis byas pa yin no zhes rtogs par byed pa'i skyes bu gzhan rnams la the tshom skyed par byed do / /
'di ltar ma la de gzhan gyis byas pa ni ma yin la /
de gnyis kyang mngal 'jog pa la yon tan thams cad mtshungs pa yin pas des na the tshom za ba yin no / /
de las gzhan las byung ba bkag pas mngal gnyis po de dang nges par 'brel pa nyid dang /
yon tan mtshungs pa'i phyir gnyis las gcig la yang nges pa med par smras pa yin no / /
des na don 'ga' zhig la yang gnyis po dang 'brel pa nyid dang /
gcig la nges pa med pa the tshom gyi rgyu yin gyi gzhan du ni ma yin no zhes brjod pa yin no / /
don 'di nyid slob dpon gyis gsungs te /
ci skad du sgrub par byed pa'i chos can gyis thun mong ma yin pa de ni khyad par ci snyed kyis te /
rnam pa'i dbye ba ci snyed kyis don thams cad bsdus pa ste /
thams cad sdud par bya ba'i rnam pa'i khyad par de la the tshom za ba'i rgyu yin no / /
ci'i phyir zhe na /
de dang ldan pa ste thun mong ma yin pa dang ldan pa nges zhes bya ba thams cad sdud pa'i khyad par des bsdus pa'i phyir ro / /
gang gi khyad par gyis thams cad bsdus pa de tsam gyis ni the tshom gyi rgyu ma yin pas na gtan tshigs gnyis pa smras pa /
gcig tu nges pa zhes bya ba gcig la gdon mi za bar ldog pa'i phyir te med pa'i phyir ro / /
gtan tshigs snga ma'i don bshad pa /
de dang ldan pa des bsdus pa'i phyir ro zhes bya ba 'dis ni rnam pa'i bye brag dag las phyi rol du gyur pa'i don gang la dngos po'i chos thun mong ma yin pa 'di gnas par 'gyur ba rtag pa dang /
mi rtag pa nyid kyi rnam pa'i khyad par dag las phyi rol du gyur pa de med par bshad pa yin no / /
phyi rol du gyur pa gsum pa'i rten yod na ni rnam pa gnyis la the tshom skye bar mi 'gyur ro / /
gnyi ga'i cha la dmigs pa'i the tshom ni mi rtag pa ma yin na ni gdon mi za bar rtag pa yin la /
rtag pa ma yin na yang gdon mi za bar 'di ni mi rtag pa yin no zhes rnam grangs kyi sgo nas don gcig nyid nges par 'jog pa yin no / /
gang du rnam grangs gzhan med kyang rnam grangs gzhan nges par 'jog pa ma yin pa de ni the tshom ma yin te /
'on kyang de ni ma rtogs pa nyid do / /
de nyid kyi phyir gsum pa zhes brjod pa yin no / /
khyad par ci snyed kyis zhes bya bas ni phan tshun spangs pas gnas pa'i rnam pa gnyis nyid the tshom gyi yul du bshad pa yin no zhes bstan to / /
rnam pa gnyis nyid gcig btang na gnyis pa nges par 'thob pa yin gyi rnam pa lnga'am drug yongs su bzung na ni de dag las gcig btang ba na gnyis pa 'ga' zhig kyang nges par 'thob pa ma yin te /
rnam pa lnga skabs su bab pa yin pa'i phyir ro / /
gzhan yang bsgrub par bya ba'i chos 'ga' zhig gi skabs su brjod pa'i gtan tshigs thun mong ma yin pa'am /
cig shos su bsam par bya ba yin no / /
de la yang bsgrub par bya ba'i chos las bzlog pas thams cad phung po gnyis pa yin pa'i phyir ro / /
rnam pa gnyis nyid thams cad sdud par srid pa yin no zhes bya bar rigs so / /
gtan tshigs gnyis pa bshad pa'i phyir ro / /
gcig tu nges pa ldog par ni zhes smos so / /
'dis ni rtag pa'am mi rtag pa'i phung po gcig la rtogs pa'i tshad ma med par bshad pa yin no / /
ci'i phyir gtan tshigs 'di gnyis thun thun mong ma yin pa the tshom gyi sgrub byed du brjod kyi gcig ma yin zhe na /
bshad pa /
gang gi phyir gtan tshigs gnyis po 'di thun mong ma yin pa'i chos gcig la bsdus pas ni thun mong ma yin pa'i rten gyi dngos po'i rnam pa'i khyad par la the tshom za ba yin te /
de'i phyir gnyis brjod pa yin no / /
the tshom gyi dmigs pa rnam pa gnyis thams cad bsdus pa'i phyir te /
khyab pa'i phyir na chos can la gnas pa ni de gnyis dang 'brel pa yin la /
gcig la rtogs pa'i sgrub par byed pas ni de dag la rjes su 'gro ba dang ldog par the tshom za bas the tshom gyi rgyu yin pa'i phyir gnyi ga chos gcig la bsdu ba la ltos par bya ba yin no / /
de ltar na rjes su 'gro ba dang ldog pa la the tshom za bas the tshom gyi rgyu yin no / /
ldog pa nges par rgyu nyid du 'gyur ro zhes bshad pa ni 'ga' zhig las ldog pa des na thun mong ma yin pa'i khyad par rang la yod pa'i yul la gang las ldog par nges pa de rnam par gcod pa'i gtan tshigs nyid yin pa gang gis bzlog ces kho bos le'u gnyis par bshad zin to / /
gcig rnam par gcad pa nyid gnas pa yin pa'i phyir mnyan bya nyid go byed du 'gyur ro / /
de'i phyir thun mong ba bzhin du thun mong ma yin pa yang rjes su 'gro ba dang ldog pa la the tshom za ba nyid kyis the tshom gyi rgyu yin no / /
'dis ni thun mong ma yin pa ma rtogs pa'i rgyu yin gyi the tshom gyi rgyu yin no zhes gang brjod pa de yang bsal ba yin no / /
phyogs kyi chos nges pa mthun pa'i phyogs dang mi mthun pa'i phyogs dag la yod pa dang med par the tshom za ba tsam gyis ci ltar ma nges par 'gyur te /
gang gi phyir nges pa'i gtan tshigs rab tu sbyar ba la yang smra ba po tshul gsum bsgrub pa la spobs pa med pa'i phyir rtogs pa po the tshom du 'gyur na de tsam gyis nges pa'i gtan tshigs de yang gcig tu nges par te nges pa kho na ma nges pa nyid ni ma yin no / /
de ltar re zhig tshul gsum ma bsgrubs pa'i phyir rtogs pa po'i the tshom gyi rgyu yin pas ma nges par 'gyur ro / /
don dam par ni de yang dag pa'i gtan tshigs nyid yin no /
de'i phyir ma nges pa nyid de'i ngo bo nges pa gang la yod pa'i phyogs kyi chos de ni ma nges pa yin no / /
de'i ngo bo nges pa de yang gang las she na /
bshad pa /
bstan pa brjod pa'i yon tan te ma nges pa'i chos nges pa nyid las yin te /
rgyu gzhan las ni ma yin no / /
thun mong ba la ni mthun pa'i phyogs dang /
mi mthun pa'i phyogs dag la yod pa ma nges pa'i yon tan yin la /
thun mong ma yin pa la ni mthun pa'i phyogs dang /
mi mthun pa'i phyogs dag la med pa yon tan yin no / /
rjes su 'gro ba dang ldog pa la the tshom za ba ni mthun pa'i phyogs dang /
mi mthun pa'i phyogs kyi gzhi dag la the tshom za ba de nyid yon tan yin no / /
the tshom za ba ji ltar nges pa yin zhes de snyam ni bsam par mi bya ste /
gang gi phyir gal te rjes su 'gro ba dang ldog pa dag la the tshom za bar tshad mas 'thad pa yin na de'i tshe rjes su 'gro ba dang ldog pa dag la the tshom za ba nyid du nges par 'gyur ba yin no / /
de'i phyir ma nges pa thams cad la yon tan du brjod pa gang yin pa de thams cad nges par bya ba yin no / /
des na ngo bo nyid nges pa med par yod pa dang med par the tshom yod pa de tsam gyis ni ma nges pa ma yin te /
gtan tshigs kyang ma nges par 'gyur ba'i phyir ro zhe na /
cig shos kyi skyon 'ga' zhig ni dngos po'i yin gzhan ni smra ba po'i nyes pa yin no / /
des na gal te yang dag pa'i gtan tshigs dngos po skyon med yin yang smra ba po des rang bzhin ji 'dra bar bstan pa'i the tshom za ba de'i rang bzhin gyis the tshom gyi rgyu yin no / /
de'i phyir dngos po'i skyon gyis kyang skyon can du 'gyur la gtan tshigs ston par byed pa'i skyon gyis kyang rang bzhin ma nges pa'i skyon can du 'gyur ro zhes bstan pa'i phyir bshad pa ni /
gzhan gyi don gyi rjes su dpag par dngos po'i chos ni ngo bo ste /
gtan tshigs nyid do / /
de nyid la brten nas so / /
'dir smra ba po ni ston par byed pa'i dbang du byas pa yin la /
gtan tshigs ni gsal bar bya ba yin no / /
de la dngos po la phyin ci log na de'i rgyu mtshan gyis sgrub pa'i skyon brjod pa yin la /
smra ba pos phyin ci log tu bstan na ni smra ba po'i spobs pa'i skyon gyis skyon brjod pa yin no / /
rang gi don gyi rjes su dpag pa la ni don gyi skyon 'ba' zhig bsam par bya ba yin no / /
dpe bstan pa'i phyir smras pa /
ci ltar skyes bu'i spobs pa'i rgyu mtshan gyis /
ma tshang ba dang rjes su 'gro ba med pa dang /
rjes su 'gro ba phyin ci log pa bzhin no / /
skyon 'di dag ni skabs ci lta ba de ltar bshad par bya'o / /
ji ltar 'di dag smra ba po'i spobs pa'i skyon yin pa de bzhin du ma nges pa 'di yang yin no / /
gal te de lta na 'di la ma tshang ba brjod pa med la rjes su 'gro ba med pa dang phyin ci log tu brjod pa yang med pa des na skyon med do zhe na /
ji ltar skyon med de /
gang gi phyir rgol ba des rtogs pa'i rgyu mtshan tshul gsum gang yin pa nges par brjod par bya ba'i yon tan de bzhin du zhes bya ba rtogs pa'i yan lag tshul gsum gyi yon tan ma nges par brjod pa'i phyir /
gtan tshigs kyi skyon nyid de ma nges par gtan tshigs nyid ni the tshom gyi rgyu nyid yin pa'i phyir ro / /
'o na phyogs kyi chos la the tshom za ba dang gang yang rung ba la ma grub pa la zhes bya ba la /
dngos po'i de kho na la skyon med pa yin yang rgol ba rang phyir rgol ba gnyis the tshom za ba'i ma grub pa nyid dam /
gang yang rung ba la ma grub par brjod pa sun 'byin par 'gyur ro / /
mig gis gzung ba la sogs pa gnyi ga la ma grub pa ni dngos po la yang skyon can yin pa'i phyir de ma smos so / /
bsam pa ni 'di yin te /
'gal bas ni bsgrub par bya ba'i don phyin ci log tu sgrub par byed pa'i phyir la /
ma nges pas ni bsgrub pa'i don gyis nges pa phyin ci log the tshom sgrub par byed pa yin na /
the tshom za ba dang gang yang rung ba la ma grub pa la ni don nam nges pa 'gal yang phyin ci log tu bsgrubs pa med do / /
dper na rgol ba sgrub par byed pa 'dod pa grub par bya ba'i phyir yin pa de bzhin du phyir rgol ba yang de las phyin ci log grub par bya ba'i phyir sun 'byin pa yin no zhe na /
cig shos kyis smras pa /
de ni de lta yin te the tshom za ba dang gang yang rung ba la ma grub pa brjod pa ni sun 'byin par 'dod pa nyid do / /
ci'i phyir zhe na /
'dod pa bsgrub par bya ba nges pa ma grub pa'i phyir ro / /
bsam pa ni 'di yin te /
sun 'byin pas ni 'dod pa bsgrub bya nges pa'i gags bya ba yin gyi snga ma med pa ni cung zad bsgrub par bya ba ma yin no / /
nges pa'i gags ni the tshom za ba dang gang yang rung ba la ma grub pa nyid brjod pas kyang byas pa'i phyir sun 'byin pa nyid do / /
cig shos kyis gzhan gyi bsam pa ma rig nas /
phyin ci log tu grub pa yang med pa ma yin nam zhes smos so / /
'dod pa ma grub pa'i phyir rgol ba'i sgrub byed sgrub byed du mi 'gyur ba 'ba' zhig tu ma zad kyi /
phyin ci log grub pa med pa'i phyir rgol ba'i sun 'byin pa yang sun 'byin pa ma yin pa'i phyir na 'dod pa ma grub pa'i phyir sun 'byin pa yin no zhes ci ltar brjod ce na /
cig shos kyis rang gi bsam pa smras pa /
phyin ci log tu grub pas ni phyir rgol ba'i tshig sun 'byin pa ma yin no / /
'on kyang pha rol gyi 'dod pa'i gegs byed pa'i phyir ro / /
de yang sgrub par byed pa'i nges par byed pa'i nus pa bcom pa'i phyir yin no / /
sun 'byin pa brjod pas snga na med pa cung zad sgrub pa ni ma yin na /
'on kyang bsgrub bya nges pa'i gegs bya ba yin no / /
'gal ba dang ma nges pa brjod pa dag gis ni phyin ci log tu bsgrub pa'i phyir dang /
the tshom skyed pa'i phyir de'i gegs byed pa yin la /
ma grub pa'i brjod pas ni sgrub par byed pa'i bsgrub par bya ba la bsgrub par bya bar nges par byed pa'i nus pa 'joms pas gegs byed pa yin te /
gtan tshigs med na nges pa med pa'i phyir ro / /
gdon mi za bar 'di nyid khas blang bar bya ba yin te /
de lta ma yin na don phyin ci log pa sun 'byin pa'i bsgrub bya yin nam /
'on te nges pa phyin ci log pa yin /
gal te don phyin ci log yin no zhe na /
gzhal bya nyid la sogs pa ma nges pa dag la don phyin ci log yod pa ma yin no / /
'on te nges pa phyin ci log pa yin no zhe na /
ma nges pa dag la ni nges pa phyin ci log pa'i the tshom yod du chug na /
'on kyang mig gis gzung ba nyid la phyin ci log ci zhig yod /
mig gis gzung ba nyid las ni rtag pa dang mi rtag par the tshom za ba ma yin te /
sgra dang ma 'brel pa'i phyir ro / /
cig shos kyis smras pa /
gnyi ga la grub par te grub pa nyid du bstan par bya ba'i gtan tshigs gnyi ga la ma grub pa gnyi ga la grub pa med pa ni gtan tshigs nges pa'i phyin ci log pa yin no zhe na /
gal te de lta yin na /
skabs kyis gtan tshigs nges pa 'di la yang phyin ci log pa khyod kyis tshig gis khas blangs pa yin no zhes bshad pa ni /
'o na ni 'dir yang ste the tshom za ba dang /
gang yang rung ba la ma grub pa la yang nges pa nyid du bstan par 'os pa sun 'byin pas ma nges par bstan pa phyin ci log tu grub pa yin no / /
de lta yin dang bsgrub bya nges pa las bzlog pa nges pa med pa ci ste khas mi len te /
des na bsgrub bya nges pa las bzlog pa yang yod par brjod par blta'o / /
de'i phyir spobs pa med pas rjes su 'gro ba dang /
ldog pa la the tshom za ba ni ma nges pa yin la /
de lta bu'i rnam pa brjod pa yang phyir rgol ba sun 'byin pa yin no zhes gnas so / /
gang gi phyir de lta yin pa de'i phyir gtan tshigs dang 'gal ba de ni yod pa dang med pa nges pa na rgol ba'i sgrub pa dang /
phyir rgol ba dang sun 'byin par 'gyur ba yin no / /
ma nges pa ni yod pa dang med pa la the tshom du gyur pa na sun 'byin pa yin no / /
de dag kyang ci rigs par phyogs kyi chos dang rjes su 'gro ba dang ldog pa'i nges par bya ba yin no / /
mthun pa'i phyogs dang mi mthun pa'i phyogs dag la yod pa dang med pa'i phyogs kyi chos dgu bstan pa ni /
gzhal bya nyid ni mthun pa'i phyogs rtag pa la yod pa mi mthun pa'i phyogs la yod pa'o / /
byas pa ni mthun pa'i phyogs la yod pa mi mthun pa'i phyogs la med pa'o / /
mi rtag pa nyid ni mthun pa'i phyogs rtsol ba las byung ba la yod pa mi mthun pa'i phyogs la rnam pa gnyi ga ste /
brtsal ma thag tu byung ba ma yin pa glog la sogs pa la ni yod pa nam mkha' la sogs pa ni med pa'o / /
rtag pa bsgrub par bya ba la byas pa nyid ni mthun pa'i phyogs la med pa mi mthun pa'i phyogs la yod pa'o / /
srog la sogs pa dang ldan pa nyid ni mthun pa'i phyogs bdag dang bcas pa la med pa mi mthun pa'i phyogs la med pa'o / /
rtsol ba las byung ba nyid ni rtag pa bsgrub par bya ba la mthun pa'i phyogs la med pa mi mthun pa'i phyogs bum pa la sogs pa la yod pa glog la sogs pa la med pa'i phyir rnam pa gnyi ga'o / /
mi rtag pa nyid ni rtsol ba las ma byung ba bsgrub par bya ba la /
nam mkha' la sogs pa la med pa rtsol ba las ma byung ba glog la sogs pa la yod pas mthun pa'i phyogs la gnyi ga mi mthun pa'i phyogs rtsol ba las byung ba mtha' dag la yod pa yin no / /
mi rtag pa nyid bsgrub pa na rtsol ba las byung ba nyid ni mthun pa'i phyogs la gnyi ga mi mthun pa'i phyogs la med pa'o / /
rtag pa nyid bsgrub pa la reg par bya ba ma yin pa'i mtshan nyid can gyi lus can ma yin pa nyid ni rtag pa'i rdul phra rab dag la ni med la /
nam mkha' la sogs pa la ni yod pa'i phyir mthun pa'i phyogs la gnyi ga mi mthun pa'i phyogs mi rtag pa bum pa la sogs pa la ni med la /
mi rtag pa'i las la yod pa'i phyir na rnam pa gnyi ga yin no / /
'dis ni phyogs kyi chos bstan to / /
mi mthun pa'i phyogs la ltos nas dbye ba mi srid par bstan pa'i phyir smras pa /
dbye ba bya ba la dbye bar bya ba'i ched du mi mthun pa'i phyogs la ltos nas mi mthun pa'i phyogs la phyogs kyi chos yod pa'am med par ji ltar 'gyur te mi 'gyur ro zhes bya ba'i tha tshig go / /
ci'i phyir zhe na /
me dang ni gzhi ste rten gyi nus pa dang mi ldan pa'i phyir ro / /
yod pa ni nus pa dang ldan pa yin la /
nus pa yang gzhi yin pa'i phyir ci ltar med pa la 'gyur zhe na /
rtsod pa 'di ni spangs zin pa yin no zhes bshad pa ni /
rtsod pa 'di la med pa la ci ltar 'gog pa de ltar ni bshad zin la /
ji ltar mi mthun pa'i phyogs ni de ma yin pa'i mtshan nyid yin pa de ma thag pa kho nar bshad zin to / /
med pa la 'gog pa'i phyir ni mi mthun pa'i phyogs med pa la yang gtan tshigs med pa yin la /
gzhan pa dang 'gal ba dag la yang de ma yin pa'i mtshan nyid kyi mi mthun phyogs yod pas ni mi mthun pa'i phyogs la gtan tshigs med pa yin no / /
rtsod pa gang zhig spro ba'i phyir bshad zin pa 'di yang nye bar bkod pa'i rtsod pa de bstan pa'i phyir /
'di mi mthun pa'i phyogs yin na zhes smos so / /
de ma yin pa'i mtshan nyid yin pa'i phyir /
gzhan pa mi mthun pa'i phyogs yin na gtan tshigs med par thal bar 'gyur ro / /
ci ltar zhe na /
bum pa la sogs pa'i chos can thams cad bsgrub bya mi rtag pa nyid las chos gzhan mig gis gzung ba nyid la sogs pa dang ldan pa'i phyir ro / /
chos gcig nyid dang ldan pa ni 'ga' yang mi srid la /
chos tsam la chos gnas pa yang ma yin gyi /
'on kyang chos can nyid la yin no /
de'i phyir bsgrub bya'i chos las gzhan pa dang ldan pa'i chos can ni gzhan yin la /
de nyid kyang mi mthun pa'i phyogs yin pas mig gis gzung ba nyid dang ldan pa'i bum pa la sogs pa yang gzhan pa mi mthun pa'i phyogs su 'gyur la /
de la zhugs pa'i gtan tshigs kyang mi mthun pa'i phyogs la 'jug par 'gyur ro / /
des na dpe la yod pa'i gtan tshigs thams cad ma nges par 'gyur zhe na /
cig shos kyi sgra'i don rnam par gzhag pa la 'jig rten tshad mar mthong nas smras pa /
gtan tshigs med par thal bar mi 'gyur ro / /
gang gi phyir bstan bcos byed pa 'jig rten pa'i sgra'i don las 'das nas 'jug pa ni ma yin la /
'jig rten na skabs kyi chos las chos gzhan dang ldan pa la dgag pa 'jug pa ni med do / /
bram ze ma yin pa zhes bya ba yin no / /
bram ze'i sgra 'jug pa'i rgyu mtshan bram ze'i rigs las gzhan pa'i chos dang ldan pa'i skyes bu la bram ze ma yin par brjod pa ni ma yin no / /
'di ga las she na /
de'i rigs dang ldan pa zhes smos so / /
gal te bram ze las gzhan pa'i skyes bu la bram ze ma yin pa zhes bya ba'i sgra 'jug na ni de'i tshe de'i zhes bya ba bram ze'i rigs dang ldan pa'i spyir skyes bu de nyid bram ze yin la /
bram ze las chos gzhan pa dang 'brel pa'i phyir bram ze ma yin pa yang yin no zhes 'jig rten na brjod par 'gyur ba zhig na /
gcig po de nyid bram ze ma yin pa dag gis tha snyad byas par rtog pa ni med do / /
'o na ci ltar bram ze ma yin pa zhes tha snyad byed par rtogs she na /
bshad pa /
brjod pa 'dod pa bram ze'i sgra 'jug pa'i rgyu mtshan bram ze'i chos kyi gzhi ma yin pa'i dngos po'o / /
dgag pa ni gzhan brjod par 'dod pa yin la /
chos gzhan dag kyang bram ze las gzhan ma yin nam /
de yang bram ze ma yin par ji ste mi brjod ce na /
bshad pa /
dgag pa'i yul gzhan yin yang brda ni yul rnam par phye nas 'jug pa'i phyir ro / /
sgra ni brda dang rjes su mthun par rjod par byed pa yin gyi /
dngos po'i rang bzhin gyi rjes su byed pa ni ma yin no / /
chos gzhan dang ldan pa tsam la ni dgag pa brdar byas pa yang ma yin gyi /
'on kyang dgag pa'i bsdu ba tshig phyi ma 'jug pa'i rgyu mtshan bram ze nyid bkag nas khyad par can gyi rdzas gzhan la sbyar ba yin no / /
des na tshig phyi ma'i 'jug pa'i rgyu mtshan spangs nas de bkag pa dang ldan pa gzhan la dgag pa 'jug pa yin no / /
de bzhin du mi mthun pa'i phyogs kyi sgra yang phyogs kyi sgras brjod par bya ba'i don bsgrub bya dang ldan pa spangs nas gzhan la 'jug pa yin no / /
mtshan nyid gzhan bstan pa'i shugs kyis kyang de lta bu ni mthun pa'i phyogs su 'gyur ba bsal ba'i phyir /
mthun pa'i phyogs kyi mtshan nyid ces bya ba la sogs pa smos so / /
gang zhig bstan na skabs su bab pa'i mthun pa'i phyogs kyi mtshan nyid mi 'gal ba de 'dra ba ni mi mthun pa'i phyogs su bstan par bya ba yin na /
'di lta bu mi mthun pa'i phyogs su 'dod na ni mi srid pa zhes bya ba mthun pa'i phyogs kyi mtshan nyid 'gal ba yod pa yin na / /
des na sngar gyi 'jig rten pa'i dbang dang 'gal bar 'gyur ba 'di'i phyir na yang de ltar mi mthun pa'i phyogs rtogs pa dag ma yin no / /
mthun pa'i phyogs kyi mtshan nyid 'gal ba bstan pa'i phyir bshad pa ni /
bsgrub par bya ba'i chos kyi spyis zhes bya ba la sogs pa yin no / /
dag thams cad rnam par gcod pa'i 'bras bu can yin pa'i phyir na ngag 'di la gal te bsgrub par bya ba'i chos kyi spyi kho nas mtshungs pa zhes mtshungs pa'i don nges par byed na /
mthun pa'i phyogs 'ga' yang med par 'gyur ro / /
ci'i phyir zhe na /
bshad pa /
rnam pa de lta bu bsgrub par bya ba'i chos 'ba' zhig gis mtshungs pa ni 'ga' yang mi srid pa'i phyir te /
de las gzhan dngos po nyid kyis kyang de mtshungs pa yin pa'i phyir ro / /
de'i phyir de ltar nges par gzung ba ni ma yin gyi /
'on kyang bsgrub par bya ba'i chos kyi spyis mtshungs pa nyid gang yin pa'o zhes bsgrub par bya ba'i chos kyi spyi dang ma 'brel pa spangs pa yin te /
'di dang ma 'brel ba ni mthun pa'i phyogs ma yin no zhes bya ba yin gyi /
chos gzhan dang 'brel pa spong ba ni ma yin no / /
de'i phyir phyogs dang 'brel pa'i chos gzhan ma spangs pa bsgrub par bya ba'i chos kyi spyi gang yin pa dang 'brel pa ste bdag nyid dang rjes su 'brel ba'i bum pa la sogs pa de ni phyogs su byed do / /
rgyu des na mi mthun pa'i phyogs zhes bya ba'i sgras chos gzhan dang ldan pa'i gzhan thams cad rtogs pa ni ma yin te /
mthun pa'i phyogs med par thal ba'i phyir ro / /
'on kyang tshig phyi ma 'jug pa'i rgyu mtshan gyi chos med pa dang ldan pa'i chos can no / /
de'i phyir dgag pa'i bsdu bas skabs su bab pa'i chos dang bral ba gzhan gzung ba'i phyir gzhan pa mi mthun pa'i phyogs su gzung yang gtan tshigs med par thal ba'i skyon ni 'ga' yang med do / /
'di ni 'gal ba rnam par gcod par thal ba'i phyir dang /
gtan tshigs med par thal ba'i phyir ro zhes kun las btus pa'i gzhung rtogs par byed pa'i TI ka byed pa rnams ma 'brel par brjod pa nyid du bstan pa'i phyir nye bar bkod pa yin no / /
gal te gtan tshigs kyi skabs mdor bsdus nas brjod par 'dod pa yin na /
ji tsam zhig la go bar byed pa yod pa de bdag nyid bstan par bya ba'i dgu po 'di dag bstan pas ci bya zhe na /
phyogs kyi chos bstan pa gnyis ni gtan tshigs yin la gnyis ni 'gal ba yin no / /
ci'i don du zhe na /
rang bzhin dang 'bras bu dag grub par bya ba'i don du'o / /
rang bzhin dang 'bras bu ni gtan tshigs dang 'gal ba yin gyi gzhan ni ma yin no zhes bstan pa'i phyir phyogs kyi chos rnam pa bzhi bstan pa yin no / /
khyad par dang spyi'i ni khyad par dang spyi dag ste /
thun mong ma yin pa yin pa dang thun mong ba'i phyogs kyi chos te /
rtsod pa'i gnas yin pa'i phyir nye bar bstan to / /
gzhan dag srog la sogs pa dang ldan pa thun mong ma yin pa ni ldog pa can gyi gtan tshigs su 'dod la /
gzhal bya nyid ni rjes su 'gro ba can yin no zhes rtsod pa yod do / /
phyogs kyi chos lhag ma ni ldog pa'i sgrub par byed pa yin no / /
phyogs kyi chos 'di rnams kyis ni mi mthun pa'i phyogs las ldog pa dang ldan pa'i gtan tshigs ni skabs su bab pa'i bsgrub bya go bar byed pa yin no zhes bya ba'i don 'di brjod pa yin no / /
de'i phyir go bar byed pa'i phyogs kyi chos dang /
rtsod pa'i gzhir gyur pa dang /
go bar byed pa rnams kyi ldog pa'i yul go bar byed pa'i rtogs pa'i gtan tshigs bstan pa yin gyi /
skabs su nye bar mi mkho ba ni ma yin no / /
tshig le'ur byas pa'i don nyid dgrol ba'i phyir bshad pa /
rang bzhin 'bras bu dag kho na ngo bo nyid kyis 'brel ba'i phyir dngos po go bar byed pa nyid dang /
bsgrub par bya ba las bzlog pa dang /
rang bzhin 'brel pa'i phyir phyin ci log tu byed pa'i 'gal ba nyid yin no zhes bstan pa'i phyir mi rtag pa bsgrub par bya ba la byas pa'i phyir dang /
brtsal ma thag tu byung ba'i phyir ro zhes bya ba'i phyogs kyi chos gtan tshigs gnyis nye bar bstan pa dang /
sgra rtag par bsgrub par bya la de dag nyid 'gal bar 'gyur ba yin no / /
byas pa ni rang bzhin yin la /
rtsol ba las byung ba ni 'bras bu yin no / /
byas pa ni rang bzhin du 'dod pa rtsol ba las byung ba ni 'bras bur 'dod pa 'di dgag las she na /
rang bzhin las gzhan ni zhes smos te /
rang bzhin las gzhan pa'i gtan tshigs ni mthun pa'i phyogs thams cad la yod pa mi srid de /
gzhan ni bsgrub par bya ba khyad par mi 'thad pa'i phyir ro / /
ci'i phyir zhe na /
rgyu ni 'bras bu la 'khrul pa'i phyir te /
'bras bu med kyang 'byung ba'i phyir ro / /
rgyu ni gdon mi za bar 'bras bu dang ldan pa ma yin pas na 'bras bu ni rgyu la khyab pa ma yin no / /
de'i phyir 'bras bu ni mthun pa'i phyogs la rnam pa gnyis su ste dbye ba gnyis kyis 'jug go / /
brtsa lam thag tu byung ba nyid du rnam pa gnyis su 'jug pas de'i 'bras bu yin no / /
ci ltar na brtsal ma thag tu byung ba nyid mthun pa'i phyogs la rnam pa gnyis su 'jug ce na /
mi rtag pa yin pa tsam gyis ni zhes smos te /
mi rtag pa yin pa'i phyir tsam gyis ni thams cad 'bras bu brtsal ba zhes bya ba skyes bu'i byed pa de'i de ma thag tu byung ba'i ngang tshul gang la yod pa'i shes pa rtsom pa ma yin te /
rtsom par byed pa ma yin no / /
de'i phyir brtsal ma thag tu byung ba'i shes pa byed pa nyid ni mi rtag pa 'ga' zhig la yod pa yin la /
de nyid las kyang brtsal ma thag tu byung ba nyid yin no / /
de nyid kyi phyir de ni mthun pa'i phyogs la yod pa dang med pa rnam pa gnyis su gnas so / /
brtsal ma thag tu byung ba'i shes pa gang yin pa de yul mi rtag pa'i 'bras bu yin no zhes bya ba 'di ci ltar nges pa yin /
gal te yul nyid rtsom pa la rag las pa yin na ni mi rtag par 'gyur ba yin no /
de'i de ma thag tu byung ba nyid kyi shes pa nyid rtsol ba'i 'bras bu yin gyi yul ni ma yin no / /
de'i phyir rtsol bas byung ba'i shes pa mi rtag pa ni yul rtag pa'i 'bras bur rung ba yin no / /
'o na ni bum pa yang rtag pa rtsol bas bskyed pa'i shes pa'i yul yin no zhe na /
de ltar ni ma yin te /
bum pa ni 'grub pa na rtsol ba'i rjes su byed pa'i rang bzhin mngon sum yin pas rtsol ba la mi ltos par grub pa'i shes pas gzung ba yin no / /
sgra ni rim gyis rtsol ba las skye bar mi mthong gi /
'on kyang rtag pa rtsol ba yod na /
rang bzhin yongs su rdzogs par gzung ba yin no / /
de'i phyir sgra nyid rtag pa rtsol bas bskyed pa'i shes pas gzung bar bya ba yin no zhes bya ba ni dpyod pa pa'i yin no / /
sgra sngar yod pa de'i shes pa nges par rtsol ba las 'byung bar rigs pa ma yin te /
res 'ga' ni 'gyur ro / /
de mi rigs pa'i phyir na sngar brjod pa nyid rjes su dpag go / /
de'i don ni 'di yin te /
gal te sgra rtag pa yin na de'i shes pa rtsol ba la ltos par mi 'gyur ro zhes bya ba'o / /
ci ltar rtag pa'i shes pa rtsol ba la ltos par mi 'gyur zhe na /
bshad pa /
sgra'i sgrib par byed pa dang dbang po dang sgra ste /
de dag la rtsol ba nye bar sbyor ba med pa'i phyir rtag pa'i shes pa ni rtsol ba'i 'bras bu ma yin no / /
yul dang dbang po yang rjes su 'gro ba dang ldog pa dag las rnam par shes pa'i rgyu yin par rnam par gzhag pa yin no / /
gal te yul dang dbang po la phan 'dogs sam yul gyi sgrib par byed pa sel ba de lta na ni rtsol ba yang shes pa de'i rgyur 'gyur ba yin no / /
yul dang dbang po la phan 'dogs pa ma yin du chug mod /
sgrib pa sel ba ji ltar ma yin zhe na /
gang gi phyir rtag pa de la dmigs pa'i sgrib par byed pa ni srid pa ma yin no / /
ci ltar khyod kyis ma mthong ba'i sgrib pa spangs par nus she na /
bshad pa /
kho bos ma mthong ba'i sgrib pa 'ga' zhig yod du chug kyang bsgrib par bya ba de'i bdag nyid phyin ci log tu ma byas par dngos po las tha mi dad par shes pa bskyed pa'i nus pa bzlog par mi nus pa'i phyir mi srid do / /
'di ga las she na /
gang gi phyir dngos po de la khyad par bskyed pa med par ni cung zad byed pa zhes bya ba ma yin no / /
rtag pa ni khyad par du byar med pa yin pas sgrib pas de la cung zad byed pa ma yin no / /
cung zad mi byed pa gang yin pa yang gang gis sgrib par byed pa'am /
khyad par bsgrub pa'i lhan cig byed pa'o / /
cig shos kyis cung zad mi byed pa yang sgrib par byed par mthong ba bsnyon par nus pa ma yin no snyam nas smras pa /
bzlog pa'am bsgrubs pa gang gis sgrib par 'gyur ba sgrib par byed pa nyid du grags pa'i rtsig pa la sogs pas bum pa la sogs pa dag la shes pa skyed pa'i nus pa la gegs byed pa'i khyad par ci zhig skyed pa'am /
sngar gnas pa'i shes pa skyed pa'i nus pa'i rang bzhin ci zhig bzlog par byas /
rjes su 'gro ba dang ldog pa'i rjes su 'gro ba las cung zad byed par rtogs pa yin na de dag la ni rjes su 'gro ba dang ldog pa med do / /
'on te cung zad mi byed kyang sgrib par 'dod na ni cung zad mi byed pa'i rtag pa la yang 'dod par bya'o zhe na /
bzlog pa'i phyir bshad pa /
de dag ces smos so / /
'o na ji ltar sgrib par byed pa yin zhe na /
'on kyang zhes smos te /
bum pa'i skad cig thams cad ni thams cad kyi zhes bya ba rtogs pa po'o / /
phan tshun lhan cig tu gyur pa 'dus pa'i yul dang dbang po dang snang ba dag phan tshun khyad par can gyi skad cig gzhan skyed pa'i phyir te /
snga ma rang gi ngang gis 'gag pa dbang po'i shes pa'i rgyu skye ba'i phyir ro / /
phan tshun khyad par byed pa zhes bya ba 'di ga las she na /
dbang po dang snang bas phan gdags par bya ba ma yin pa'i yul ni de gnyis la ltos pa mi rung ba'i phyir ro / /
de bzhin du gnyis po dag kyang gnyis dag gis phan gdags par bya ba ma yin na /
de dag la ltos par mi 'gyur ba'i phyir ro / /
phan gdags par bya ba ma yin pa ni phan 'dogs par byed pa ma yin pa la ltos pa ma yin no / /
sa bon la sogs pa'i khyad par dang po skyed pa'i nus pa nye bar 'tshog pa'i rgyu nyid las skyes pa'i phyir phan tshun khyad par ltos pa med pa yin la /
'ba' zhig pa rnams kyang byed pa ma yin no / /
de bzhin du mig la sogs pa rnams phan tshun phan gdags par bya ba ma yin yang 'ba' zhig byed pa ma yin pas ltos par 'gyur ro / /
de skad du gtan tshigs thigs pa las 'bras bu rnam pa gnyis po lhan cig byed pas khyad par bskyed pa las skye ba dang cig shos zhes bshad do / /
de la khyad par dang po dang mig gi rnam par shes pa gang zhig ni lhan cig byed pa dag gis khyad par ma bskyed pa'i rgyu las byung ba yin la /
skad cig gnyis pa la sogs par 'byung ba'i khyad par myu gu dang bcas pa dang snang ba nas mun par zhugs pa'i mig gi rnam par shes pa ni lhan cig byed pa dag gis khyad par bskyed pa'i rgyu las byung ba ni yin no zhe na /
bden mod kyi 'on kyang tshogs pa yul gang na gnas pas 'bras bu skyed pa'i yul de nyid na gnas pa'i tshogs pa rgyu yin no / /
de dag gi rgyu res 'ga' ba nyid ni rang gi rgyud tsam las 'byung ba ma yin te /
rgyud des ni sngar yang yod pa'i phyir rgyur thal bar 'gyur ro / /
sngar gyi skad cig kyang gzhan yin la phyis kyi skad cig kyang gzhan yin pa'i phyir 'ga' zhig la lar nus pa yin no zhe na /
ma yin te /
skad cig tha dad kyang rgyud gzhan du gyur pa'i 'bras bu tha mi dad pa'i phyir ro / /
gang zhig tha dad kyang gang tha mi dad pa de ni de la rag pa ma yin te /
dper na sa bon tha dad kyang du ba tha mi dad pa bzhin no / /
de bzhin du 'bras bu yang skad cig tha dad kyang tha mi dad pa yin no / /
mig gi skad cig tha dad kyang 'bras bu mig gi rnam par mtshungs par mthong ba'i phyir ro / /
des na rgyud tha dad pa mtshungs pa'i 'bras bu byed pa nyid res 'ga' ba ni rgyud gzhan gyis sad par byas pa nyid do / /
gnas skabs gang gi 'bras bu byed pa nyid kyi nus pa sad pa'i rgyu ni gnas skabs de 'thob pa'i rgyu'i rgyud gzhan yin no / /
de'i phyir 'bras bu gang zhig tshogs pa tsam na rtsom pa'i 'bras bu de'i nus pa sad par byed pa ni phan tshun 'tshog pa'i rgyu yin la /
'bras bu gang zhig tshogs kyang dus cung zad cig bsdad nas skyed pa'i 'bras bu de'i nus pa ni phan tshun 'tshog pa'i rgyu dag gis ma byas pa na rgyu gzhan kho na sad par bya ba yin no / /
ji ltar rgyu dang 'bras bu rjes su 'gro ba dang ldog pa dag las brtag par bya ba de bzhin du 'bras bu'i nus pa sad pa'i rgyu yang rjes su 'gro ba dang ldog pa dag kho nas rtogs par bya ba yin no / /
rgyu dang 'bras bu rjes su 'gro ba dang ldog pa dag las brtag par bya ba de bzhin du 'bras bu'i nus pa sad pa'i rgyu yang rjes su 'gro ba dang ldog pa dag kho nas rtogs par bya ba yin /
rgyu gzhan yang ma mthong ste /
de'i phyir skyed par byed pa de dag nyid phan tshun 'bras bu'i nus pa sad par nus pa yin par rjes su dpag go / /
ji ltar rjes su 'gro ba dang ldog pa dag las gnas skabs gang las 'bras bu skye ba'i rgyu yin pa de bzhin du rgyu gnyis sad pa'i gnas skabs gang yin pa'i gnas skabs de nyid phan tshun sad par byed nus pa yin no / /
des na thag ring po na gnas pa dag ni phan tshun nus pa sad par byed pa ma yin te /
de'i tshe rgyu nyid sad pa mthong ba'i phyir dang /
ma sad pa yang 'bras bu ma mthong ba'i phyir ro / /
des na kha cig na re thag ring po na gnas pa dag kyang phan gdags par bya ba dang /
phan 'dogs par byed par 'gyur ro zhes gang smras pa de bsal ba yin no / /
gal te skad cig tha dad pa las tha dad par mi 'gyur na ci ltar sa bon la sogs pa nye ba tsam gyis myu gu mi skyed ce na /
'di ni cung zad ni lhan cig byed pa'i rkyen gyis byas pa'i khyad par brgyud pa las rkyen pa yin no zhes brjod pas bsal ba yin no / /
ci ltar cig car rgyud gzhan khyad par du byed par mi nus pa de ltar rang gi rgyu kho na las rgyud gzhan skyes pa yin te /
des na rim gyis khyad par du byed do / /
byi ba'i sos zin pa ni dngos po nus pa yin te /
yongs su 'gyur ba la ltos nas rgyud gzhan la khyad par sgrub par byed pa ma yin no / /
rang gi rgyud ni skad cig tha dad kyang 'bras bu tha dad pa med pa'i phyir nam yang sad par byed pa'i rgyu ma yin no / /
de la snang ba nas mun par zhugs pa la phan tshun khyad par bsgrub pa'i phyir 'dir phan tshun ltos pa yod pa yin pas na phan gdags par bya ba ma yin pa ltos par mi rung ba'i phyir zhes bshad pa yin gyi /
thams cad kyi tshe ltos pa yod pa ni ma yin pas 'gal ba med do / /
de lta ma yin te /
gal te phan tshun khyad par mi skyed na nus pa'i rang bzhin zhes bya ba phan tshun nye bar 'gro ba'i rgyu dang 'brel pa'i nus pa nye ba'i gnas skabs na rgyu khyad par med pas nus pa khyad par med pa'i phyir rtag tu skyed pa'am /
mi skyed par 'gyur ro / /
gal te phan tshun phan pa byed pa yin na thams cad kyi tshe phan 'dogs par 'gyur ro / /
des na des phan gdags pa'i phyir thams cad kyi tshe shes pa skye bar 'gyur ro zhe na /
bshad pa /
yul dang dbang po dang snang ba de dag kyang mthong ba'i gegs byed pa thogs pa byed pa bar na 'dug pa gzhan gyis bar du ma chod na phan tshun phan 'dogs pa yin no / /
ci'i phyir zhe na /
bshad pa /
yul gang du dbang po dang snang ba dang yul rnams kyi bar chad med pa de ni bar du ma chod pa'i yul yin te /
de'i rung ba de nyid gang dag gi lhan cig byed pa yin pa'o / /
gang gi phyir de dag phan tshun phan 'dogs pa na lhan cig byed pa mchod pa'i yul la ltos pa de'i phyir bar du chod pa dag phan tshun phan 'dogs pa ma yin no / /
ci ltar dus kyi mthar phyin pa la ltos pa'i tshogs pa yul chod pa med pa dag las 'bras bu skye bar mthong ba'i phyir tshogs pa yul chod pa med pa byed pa'i lhan cig byed pa'i rgyu dag nus pa byed pa yin pa de bzhin du /
yul chod pa med pa'i tshogs pa tsam las 'bras bu skye bar mthong ba'i phyir phan tshun nye bar 'gro ba'i rgyu dag kyang tshogs pa yul chod pa med par byed pa dag nus pa'i rgyu yin gyi gzhan ni ma yin no / /
de lta yin dang bar chod med na rgyu'i dngos po yin no / /
yul chod pa med pa'i tshogs pa rnams kyis rgyu gang ji snyad pa de'i nus pa'i rgyu yin te /
de dag nyid nus pa yin pa'i phyir ro / /
bar chod yod na ni 'bras bu mi skyed pa'i phyir rgyu med pas nus pa'i rgyu med pa yin no / /
ji ltar bar med pa'i dus gzhan nye bar 'gro ba'i rgyu'am /
lhan cig byed pa dag las nus pa'i skad cig gzhan skye ba de bzhin du chod pa'i dus na de dag las nus pa ma skyes pa yin la /
ma skyes pa'i phyir shes pa mi skye ba yin gyi /
rtsig pa la sogs pas yul la khyad par byas pa'i phyir ni ma yin no / /
gal te de lta na dang po nas bsgrubs pa'i bum pa la sogs pa dag la rgyu med pa'i phyir shes pa mi skye ba yin du chug mod /
dngos po mthong ba na shes pa skyed pa'i rgyu dag la sgrib pa zhugs na sgrib pa ma yin na ci ste /
shes pa mi skye zhe na /
bshad pa /
rgyu ma tshang bas shes pa mi skye ba yin no / /
ci'i phyir rgyu ma tshang zhe na /
bar chad zhugs na zhes bya ba ni bar chod yod pa'i dus na'o / /
bar chad nye bas sngar skyes pa'i nus pa 'gags pa'i phyir dang /
sngar 'gags pa las skye bar 'dod pa shes pa'i rgyu'i nus pa gzhan yang ma skyes pa'i phyir rgyu ma tshang ba yin no /
yul chod pa dang bcas pa'i skad cig ji snyed pa de thams cad ni nus pa med pa nyid do snyam du bsams pa yin no / /
ji zhig tu gyur pas ma skyes na /
rgyu med pas so / /
gang gi phyir skad cig snga ma shes pa skye bar nus pa yin yang shes pa skyed par nus pa'i skad cig gzhan gyi rgyu ma yin pa de'i phyir rgyu med pa yin no / /
'di ltar dper na /
skad cig dang po la lhan cig byed pa'i rgyu'am /
phan tshun nye bar 'gro ba'i rgyu tshogs pa yul chod pa med pa byed pa dag kho na nus pa'i rgyu yin pa de bzhin du skad cig gnyis pa la sogs pa yang yin no / /
skad cig bar chad dang bcas par gyur na ni dbang po la sogs pa bar du chod pa skyed pa'i phyir snang ba nas mun par zhugs pa'am /
gzhan gyi sngar gyi lhan cig byed pa'i rgyu'i skad cig gam /
phan tshun nye bar 'gro bar byed pa'i skad cig dag nus pa'i rgyu ma yin no / /
de'i don ni 'di yin te /
skad cig bar chad dang ldan pa yin na snga ma rgyu ma yin pa'i phyir shes pa'i rgyu ma skyes pa yin te /
des na snga ma 'gags pa'i phyir yang rgyu ma tshang ba yin la /
des na shes pa ma skyes pa yin gyi rang gi rgyu las skyes pa'i rung ba'i gegs sgrib pas byas pa'i phyir ni ma yin no / /
ci'i phyir zhe na /
rung ba de ni rang gi ngo bo las mi 'pho ba'i phyir ro / /
rung ba gang yin pa de ni rang gi ngo bo las 'pho bar bya nus pa ma yin te /
des na rgyu med pas shes pa ma skyes pa yin no / /
de'i phyir rtsig pa la sogs pa 'ga' zhig la cung zad byed par 'gyur ba na sgrib pas byed pa ni ma yin te /
'on kyang de dag yod na rgyu ma tshang bas gang zhig ma dmigs pa de'i dmigs pa'i gegs su sgro btags nas sgrib par brjod pa yin no / /
de ltar sgrib pa cung zad byed pa ma yin yang dmigs pa'i gegs kyi rgyu nyid du sgro btags nas bsgrib par bya ba dang 'brel bar 'gyur ro zhes bstan nas /
da ni sgrib pa cung zad byed pa nyid du bstan pa'i phyir yang na zhes bya ba smos so / /
phyogs nyid smras pa ni /
srid pa yang yin te zhes bya ba yin no / /
skad cig ma rnams ni phan tshun phan par byed par 'gyur gyi /
skad cig ma yin pa bstan pa gcig pu'i ngo bo rnams ni ma yin no / /
dbang po dang yul dag las shin tu bstan par gnas pa'i sgrib pa ci ltar de dag las phan 'dogs par nus she na /
bsam gyis mi khyab pa'i phyir ro zhes smos so / /
ring po na 'dug pa de ji ltar yul la phan 'dogs par byed pa yin zhes bya ba de ltar ni bsam par nus pa ma yin te /
khang long thag ring po na 'dug pas kyang lcags 'dren pa'i phyir ro / /
rgyu ni nye bar len pa'i rgyu'o / /
rkyen ni lhan cig byed pa'i rgyu'o / /
gang gi rgyun gang log pas gang skye ba dang /
lhan cig byed pa'i rkyen thams cad kyis bsgrub par bya ba'i khyad par rnams kyi ngo bo nyid du gyur pa'i 'bras bu'i bdag nyid gang la skye ba de ni nye bar len pa yin la /
gzhan ni rkyen yin no zhes /
de dang de min rang bzhin dngos / /
zhes bya ba der dpyad zin to / /
gal te thams cad mkhyen pa ma yin pa bsam gyis mi khyab kyang thams cad mkhyen pas ni rnam pa'i rab tu dbye ba mtha' dag mngon sum du mdzad pa bsam par spyod pa yin no / /
'di tsam zhig brjod par nus te /
gang zhig rang gi ngo bo tsam mam khyad par thob pa la gang zhig gi yod pa dang med pa'i rjes su byed pa de ni de'i rgyu yin no / /
de lta yin dang thag ring po na gnas pa yang rgyu yin no / /
des na dbang po dang yul dag gi bar na gnas pa'i sgrib pa gang yin pa des so / /
rnam par shes pa skyed pa dang mi mthun pa ni nus pa med pa'o / /
ches cher gyi sgra ni rab tu 'gyur ba brjod pa yin no / /
de'i ngo bo ni ches cher te rab tu gyur pa'o / /
rab tu gyur pa des yul dang dbang po de gnyis la khyad par byed pa yang yin no / /
nus pa med par rab tu byed do zhes bya ba'i tha tshig go / /
skyes bu dbang po bsgribs pa nyid kyi yul lam dbang po'i shes pa skyed pa'i nus pa sgrib pas nyams par byed kyi gzhan gyi ni ma yin no / /
des na dbang po ma bsgribs pas ni yul de nyid mthong ba yin no zhes bstan pa'i phyir bar na gnas pa zhes smos so / /
bsam gyis mi khyab pa nyid kyis na gang gis skad cig dang po la rdzas kyi sgrib pa skyed par byed pa'i sgrib pa'i rkyen nam /
nye bar len pa sgrib pa nye bar 'tsho ba'i rten de nyid kyis bsgribs pa'i rdzas de rang gi shes pa skyed mi nus par skyed pa yin no / /
gang gi phyir sgrib pa de nye bas kyang skad cig gnyis pa la sogs pa'i shes pa skyed pa'i nus pa nyams pa'i rdzas skyed pa dang /
rang gi rgyun du gtogs pa sgrib pa'i rdzas nye bar len pa de bzhin du nye bar 'gro ba'i rkyen dang sgrib pa'i nye bar len pa'i nus pa yang de 'dra ba nyid do / /
des na gal te sgrib pas rdzas de nus pa med par bya ba yin na skad cig gang la sgrib pa de nye ba'i skad cig de la rang gi rgyus bskyed pa'i rdzas kyis nus pa'i gegs ma yin pa'i phyir skad cig gcig la chod pa yang mthong bar 'gyur ro / /
ha cang thal bar 'gyur ba'i phyir mi nye ba nyid ni sgrib pa ma yin no zhes gang smras pa de spangs pa yin no / /
'di ltar mi nye ba'i sgrib pa ma yin la /
bsgribs pa la mthong ba yod pa yang ma yin no / /
ches cher zhes smos pa ni don 'di bstan pa yin te /
dang po ni sgrib pa'i rgyus kyang don nus pa med par byed pa yin la /
skad cig gnyis pa la sogs pa ni sgrib pa des khyad par sgrub par byed pa yin no zhes bya ba yin no / /
'di snyam du sgrib pa'i mi mthun pa sgrub par byed pa'i nus pa ni rjes su 'gro ba dang ldog pa dag las rtogs par bya ba yin na /
'dir ni de gnyis yod pa ma yin no snyam pa la /
sgrib pa'i bye brag gis zhes smos te /
sgra 'dzin pa la ni re lde dang snam bu dang rtsig pa la sogs pa sgrib pa'i bye brag yin no / /
reg pa dang dri 'dzin pa la ni ras srab mo dang /
gos nyis bltab tu byas pa dang /
la ba la sogs pa sgrib pa'i bye brag yin no / /
ro 'dzin pa la ni sgrib pa'i bye brag med do / /
sgrib pa 'dis sgra la sogs pa'i yul la'o / /
thos pa smos pa ni nye bar mtshon pa tsam ste /
thos pa dang reg pa la sogs pa gsal ba dang mi gsal bar mthong ba'i phyir sgrib pa'i nus pa rtogs pa yin no / /
gal te sgrib pa cung zad mi byed pa nyid yin na ni de'i bye brag gis thos pa tha dad par ji ltar 'gyur /
de'i phyir de ltar sgrib pa'i bye brag gi rjes su byed pa'i phyir sgrib pa ni nus pa'i khyad par gegs byed pa'i rgyu yin no / /
de lta ma yin na zhes bya ba ni cung zad mi byed pa de'i la lar yod pa de ni med pa dang khyad par med de /
yod pa dang med pa dag cung zad mi byed par mtshungs pa'i phyir de med pa dang khyad par med pa'i phyir ro / /
des na 'di'i sgrib pa 'di yin no zhes nye bar bsdu ba 'brel ba ni rnam par rtog pas sprul pa nyid du 'gyur gyi /
bsgrib pa'i bya ba gang yin pa de bsgrub pa'i rgyu ni ma yin no zhes gang smras pa ni /
dngos po la brten pa ni ma yin no zhes bya ba yin no / /
sgrib pa dngos po la 'ga' yang med pa'i phyir ro / /
'di snyam du sgrib pa nyid du sgro btags pas de'i sgrib pa yin no snyam na /
sgro btags pa'i rjes su byed pa zhes smos so / /
sgro btags pa ni sgrub pa nyid du btags pa yin no /
sgrib pa nyid ni shes pa skye ba'i nus pa gags byed pa'i rgyu yin la /
de yang don byed pa yin no / /
dngos po rnams kyi don byed pa yang sgro btags pa'i rjes su byed pa can ni yod pa ma yin no / /
de'i phyir 'di ltar gang gi phyir mi'i rang bzhin du sgro btags pa'i bram ze'i khye'u na 'tshed pa'i don byed pa bsgrub pa la me bzhin du nye bar sbyor ba ma yin no / /
gang gi phyir me la sogs pa'i rang bzhin du bram ze'i khye'u la sogs pa la sgro btags par snang yang de'i don byed mi nus pa de'i phyir sgrib pa dang me la sogs pa'i rang bzhin sgro 'dogs pa'i mtshan nyid kyi rtogs pa de yod kyang rtogs pa des dngos po 'gyur ba gzhan du skye ba ma yin gyi /
'on kyang dngos po rnams ni rang gi ngo bo las ma 'das par don byed par gnas pa nyid do / /
gang gi phyir de lta yin pa des na bar na 'dug pa'i sgrib pa yod kyang dbang po la sogs pa shes par bskyed par 'gyur te /
rnam par shes pa byed pa nyid du 'gyur ro zhes bya ba'i tha tshig go / /
sgrib pa des de dag la khyad par cung zad kyang ma byas pa'i phyir de dag gis shes pa skyed pa'i nus pa ni snga ma kho na bzhin du 'gyur ro / /
'du byed skad cig ma yin yang gang dag las ci 'dra ba skye bar mthong ba de dag la ni de 'dra ba skye ba yin no / /
skad cig tha dad par ni mi 'gyur te /
de lta ma yin na mig gcig la rnam par shes pa skye ba na yang gzhan gyi tshe shes pa skye bar mi 'gyur te /
skad cig tha dad par mtshungs pa'i phyir ro / /
de'i phyir yul gang na gnas pa'i dbang po la sogs pa 'bras bu skyed par mthong ba'i yul de na gnas pa nyid ni sgrib pa yod kyang nus pa bskyed par 'gyur te /
rgyu khyad par med pa'i phyir ro / /
de lta yang ma yin pa'i phyir shes pa yin no / /
de'i phyir sgrib pas grogs byas pa dbang po la sogs pa'i rgyu dag las nus pa med pa skyes pa yin te /
des na sgrib pa ni skyed par byed pa kho na'o / /
de nyid kyi phyir yul chod pa med pa dag gi rgyu ni nus pa'i rgyu yin la /
yul chod pa rnams kyi skad cig dang por byung ba rnams kyi nus pa med pa'i rgyu ni bar chod kyi rgyu dang /
lhan cig pa'i skyed par byed pa yin la /
skad cig gnyis pa la sogs pa la ni bar chod kyi rdzas dang lhan cig pa'i skyed par byed pa nus pa med pa'i rgyu yin no / /
skad cig ma rnams la yang rgyu gzhan 'ga' zhig dang 'brel pa'i phyir ram /
rnam par gnas pa'i rgyu ma tshang ba las skabs su bab pa'i 'bras bu mi nus pa skye ba'i phyir ro / /
'di ltar snang ba'i lhan cig byed pa can gyi mun pa las khyad par thob pa'i mun pa'i skad cig gzhan ni mun pa skyed pa'i nus pa med par 'gyur ba dang de bzhin du grang ba'i reg pa'i rgyu ni tsha ba'i reg pa dang lhan cig pa'i rang gi rgyu las skye ba na nus pa med par 'gyur ba de bzhin du dbang po la sogs pa yang sgrib pa med pa'i rgyu las ni nus par 'gyur la /
sgrib pa dang lhan cig pa dag las ni nus pa med par 'gyur ba yin no / /
de'i phyir phyogs dang po la ni sgrib pa rgyu ma tshang ba ston par byed pa yin gyi /
cung zad byed pa ni ma yin la /
phyogs 'di la ni dbang po la sogs pa skyed par byed pa'i rgyu dang lhan cig byed pa'i rang bzhin gyi sgrib pa cung zad byed pa yin no / /
de bzhin du sgra rnams ni 'ga' zhig yod na rung ba'i mtshan nyid kyi khyad par nyams pa yod pa ma yin te /
dper na rnam par rtog pa snga ma la skad cig ma rnams ltar ro / /
khyad par skye ba yang yod pa yang ma yin te /
dper na rnam par rtog pa gnyis pa bzhin no / /
des na gal te de dag shes pa skye ba'i rang bzhin yin na rtogs pa po thams cad la thams cad kyi tshe ste /
sgrib pa dang bcas pa dang /
sgrib pa med pa'i gnas skabs thams cad du rang gi yul can te /
dmigs pa can gyis shes par rim gyis 'byung ba de thams cad byed par 'gyur te /
'bras bu'i dus su mngon par 'dod pa bzhin no / /
yang na ni nam yang byed par mi 'gyur te /
mi byed pa'i dus bzhin no / /
yin yang zhes bya ba ni sgrib pa med pa'i dus gzhan gyi tshe yang ngo / /
gang la yang zhes bya ba ni rung ba'i yul na gnas pa'i skyes bu la yang ngo / /
'ga' yang zhes bya ba shes pa gcig kyang skyed pa ma yin no zhes bya ba 'di ni gcig tu nges pa yin no / /
tshad mas grub pa yin no zhes bya ba'i tha tshig go / /
'di snyam du zhes bya ba ni sgrib pa 'ga' zhig gis rung ba'i rang bzhin bzlog pa'i phyir sgra ma thos pa ni ma yin gyi /
'on kyang de dag rtogs par bya ba la rtsol ba zhes bya ba'am /
gzhan yang rung ste lhan cig byed pa 'ga' zhig yod pa'o / /
'o na ni lhan cig byed pa de nyen de thams cad kyang cig car thos par 'gyur ro zhe na /
so sor nges zhes smos te /
sgra so so la gsal bar byed pa'i rtsol ba tha dad pa ni nges pa ste /
des na gang gi tshe gang gi gsal byed nges pa nye ba de nyid de'i tshe thos pa yin no / /
de la 'di snyam du lhan cig byed pa des na ci zhig byas na lhan cig byed par 'gyur zhe na /
dbang po la phan 'dogs pa'am zhes smos so / /
gsal bar byed pa de ni dbang po la phan 'dogs pa yin la /
dbang po yang sgra'i lhan cig byed pa yin pa'i phyir de yang sgra'i lhan cig byed par 'gyur ba yin no / /
gzhan yang rung zhes bya ba ni sgra de nyid la phan 'dogs pa yin la /
phan 'dogs pa yang nye ba tsam nyid yin no / /
'di ltar nus pa 'jog par byed pa'am /
byas pa'i nus pa yongs su smin pa yang nye bar gnas pa ni gsal byed kyi phan 'dogs pa yin pa pha rol po dag 'dod pa yin no / /
de la sgra rtag pa la nus pa 'jog pa dang yongs su smin pa dag mi 'thad ba'i phyir nye ba tsam gyis gsal byed phan 'dogs par byed pa yin no / /
gang gi phyir lhan cig byed pa de gnas skabs res 'ga' sgra 'ga' zhig la 'gyur ba de'i phyir sgra 'di dag ni res 'ga' 'ga' zhig tu thos pa ni lhan cig byed pa'i de nyid kyis byas pa yin no zhe na zhes de ltar sgrib pa'i phyogs las lhan cig byed pa'i phyogs gzhan nye bar bstan nas bzlog pa'i phyir kho bo cag ces smos so / /
lhan cig byed pa nye ba la ltos pa'i sa bon la sogs pa mthong yang lhan cig byed pa spang bar ni mi byed do / /
'on kyang rgyu rnams ni de'i 'bras bu skyed pa'i gnas skabs kyi phan 'dogs pa'i don la ltos pa nyid do / /
phan 'dogs par byed pa ma yin pa la ltos nas 'bras bu skyed na ni ha cang thal bar 'gyur ba'i phyir ro / /
de'i gnas skabs kyi phan 'dogs pa la yang ci ste ltos she na /
de la khyad par thob pa zhes smos so / /
de las khyad par thob pas 'bras bu byed pa yin gyi /
snga ma'i rang bzhin nyid kyis ni ma yin no / /
de la ci ltar sa bon la sogs pa lhan cig byed pa la ltos pa de bzhin du gal te sgra yang lhan cig byed pa 'ga' zhig la ltos nas shes pa zhes bya ba'i 'bras bu byed pa ni byed la rag ste /
tshul 'di 'gal ba yin no / /
ltos pa ni rang bzhin gzhan yin no zhes smras pa ni sngar gyi rang bzhin la nges pa zhes bya ba de ltar ni de mi 'gyur te mi rigs so / /
de'i rang bzhin khyad par dang ldan pa ni lhan cig byed pa dag las skyes pa yin la /
sngar gyi khyad par dang bral ba ni 'gags pa yin te /
dngos po tha dad pa'i mtshan nyid ni rang bzhin tha dad pa yin pa'i phyir ro zhes gang smras pa ni /
sngar gyi rang bzhin de ni nyams pa'i phyir te zhes bya ba yin no / /
ltos par bya ba'i rtsol ba'am zhes bya ba ni dngos su phan 'dogs pa'i phyogs la'o / /
brgyud pas phan 'dogs pa la ni rtsol bas legs par byas pa'i dbang po'am gzhan las zhes bya ba ste /
phrad pa'am bdag las rang bzhin gzhan thob pa'i rgyu'i phyir sngar gyi rang bzhin la nges par mi 'thad do / /
gal te gsal bar byed pa rnams kyi phan 'dogs pa ni nye ba tsam yin no zhe na /
phan 'dogs pa ma yin pa ni zhes smos so / /
cung zad mi byed pa nye ba yang mi nye ba dang khyad par med pa la ni ltos par nus pa ma yin no / /
de'i phyir gang zhig gzhan gyis ltos par bya ba de ni phan 'dogs par byed pa nyid yin gyi nye ba tsam ni ma yin no / /
de lta ma yin na thams cad ltos par bya bar 'gyur ro / /
'di snyam du nye ba de las phan pa 'ga' zhig yod pa yin mod kyi /
de de'i bdag nyid ni ma yin no / /
de'i phyir phan pa yod kyang dngos po ni rang bzhin la nges pa yin no snyam na /
bshad pa /
sgra de'i phan pa de las don gzhan yin na phan pa 'di ni sgra de'i yin no zhes 'brel pa dngos po yin par mi 'gyur ro / /
stsogs pa smos pas ni phan pa gzhan rtogs na thug pa med par thal ba'o / /
phan pa de nyid las shes pa skye ba'i phyir ro zhes le'u gnyis par bshad zin to / /
nyes pa gzhan yang sgra de shes bya ma yin par yang 'gyur ro / /
shes bya ni skyed par byed pa yin no / /
sgra ni skyed par byed pa ma yin te /
lhan cig byed pa'i rkyen gyis byas pa'i phan pa nyid las shes pa skye ba'i phyir ro / /
'di ltar shes pa ni de'i dus su byung ba'i phan pa'i rjes su 'gro ba dang ldog pa'i rjes su byed kyi rtag tu yod pa'i sgra ni ma yin no / /
de'i phyir tha dad pa'i phyogs ni skyon chags pa yin no / /
tha dad pa ma yin na ni phan pa rang bzhin nyid yin pas rang bzhin gzhan byas pas na sngar gyi rang bzhin nyams pa yin no / /
de'i phyir rtag par khas blangs pa'i sgra 'di ni'o / /
phrad pa ni dbang po dang yul dag yang dag par ldan pa'o / /
bdag ni skyes bu'o / /
gzhan yang rung ste zhes bya ba ni rtsol ba la sogs pa la ltos pa ma yin no / /
ci'i phyir zhe na /
dbang po la sogs pa thams cad sgra'i bdag nyid de la cung zad kyang mi byed pa'i phyir te /
rtag pa'i phyir na tha mi dad pa'i bdag nyid byar mi nus pa'i phyir ro / /
cung zad mi byed pa yang ltos par bya ba ma yin pa'i phyir ro / /
shes pa skyed pa la rtag pa'i lhan cig byed par bkag pa 'dis ni dbang po dang sgra la nye bar sbyor ba'i phyir rtsol ba 'bras bu dang bcas par gzhan gyis brjod pa gang yin pa de gsal ba yin no / /
ci ltar rtag pa'i lhan cig byed pa med pa de bzhin du phan 'dogs pa med pa yin no / /
ltos pa med pa'i phyir rtsol ba sgra la phan 'dogs pa ma yin mod /
rtsol ba dbang po la nye bar sbyor ba go ci ltar spang zhe na /
bshad pa /
dbang po la phan btags pas kyang sgra'i lhan cig byed par 'gyur te /
rtsol ba la ltos par bya ba yin pa'i phyir ro / /
gal te sgra'i lhan cig byed pa ma yin na ni dbang po la phan btags pas rtsol ba la sgra'i ltos par bya bar 'gyur ba yin gyi /
de lta ma yin na dbang po la phan 'dogs pa'i rtsol ba la sgras ltos par bya ba yin no zhes bya gang la ci zhig 'brel ba yin /
ltos pa med pa'i phyir sgra de'i lhan cig byed pa de yang bsal ba yin no / /
de'i phyir dbang po legs par byas pas kyang rtsol ba lhan cig byed pa ma yin no / /
dkyus ma nyid mjug bsdu ba'i phyir bshad pa /
gang gi phyir dmigs par nus pa la rang bzhin gyi sgra nam yang rang gi rang bzhin las ma 'phos pa de'i phyir rtag tu dmigs par 'gyur ro / /
'di ltar don ni shes pa skyed par nus pas mthong ba yang yin no / /
sgra yang res 'ga' mthong ba yin te /
de'i phyir shes pa skyed nus pa yin no / /
gal te 'ga' zhig las nus pa de thob pa ma yin pa'am /
nus pa de de las nam yang nyams par mi 'gyur ba de ltar na de rtag par 'gyur ba yin no / /
de ci'i phyir zhe na /
shes pa skyed par rung ba nyid sgra de las tha mi dad pa'i phyir ro / /
gal te tha mi dad pa'i nus pa skye ba dang nyams pa yin na de'i rang bzhin gyis sgra yang mi rtag par 'gyur ro / /
'on te nus pa tha dad par 'dod na nus pa don gzhan yin na yang skyon du 'gyur ba'i phyir ro / /
don gzhan ma yin pa nyid do / /
skyon ni 'brel pa mi rung ba dang /
phan pa gzhan rtogs na thug pa med pa dang /
phan pa las shes pa skye ba'i phyir sgra skyed par byed pa nyid ma yin te /
de'i phyir rtag tu dmigs par thal bar 'gyur ro / /
rtsol ba ma brtsams pa dang rgyun chad pa'i dus na ni 'di nam yang ma dmigs la /
gang gis 'di rtsol ba'i de ma thag tu dmigs pa des na sgra de'i bdag nyid la rtsol ba 'di phan pa 'ga' zhig byed pa'i phan 'dogs pa po cung zhig yin no / /
rtsol ba shes pa nyid la ni phan 'dogs par byed pa ma yin te /
sngar yod pa'i don gyi shes pa ni rtsol ba la rag las par mi 'thad pa'i phyir ro / /
'on kyang brtsal ma thag tu byung ba'i don de nyid la rtsol ba phan 'dogs par byed par rtogs pa yin no / /
ci'i phyir zhe na /
bshad pa /
byed pa po gang yin pa de'i chos mthong ba'i phyir ro / /
sgra la ni rtsol ba'i byed pa po'i chos mthong gi shes par byed pa ni ma yin no / /
sgrol ma la sogs pa'i shes par byed pa'i don ni dngos po grub zin pa rgyun gyis 'jug pa la rang gi yul can gyi shes pa skyed pa na shes par byed pa yin te /
rang shes pas na gzhan blo'i rgyu zhes gang bshad pa yin no / /
rtsol ba ni grub zin pa'i sgra las rang gi shes pa'i rgyu ma yin gyi /
'on kyang de'i rang gi ngo bo bsgrub pa'i rgyu yin te /
dper na rdza mkhan gyi rtsol ba bum pa bsgrub pa'i rgyu yin pa bzhin no / /
'jig rten yang grub pa'i don gyi bdag nyid shes pa dang /
ma grub pa bsgrub par bya ba dag nyams su myong ba kho nas rnam par byed pa yin no / /
de'i phyir mar mes gsal bar bya ba dang /
rdza mkhan gyis bsgrub par bya ba'i bum pa sgron ma'i gsal bya dang rdza mkhan gyi 'bras bur shes pa de bzhin du sgra yang rtsol ba'i 'bras bu yin no / /
de lta ma yin na bum pa yang rdza mkhan gyi rtsol bas gsal bar bya ba yin pa'i phyir mtha' dag gsal byar 'gyur ro / /
byed pa po'i chos mthong ba de'i phyir sgra rtsol bas skyed pa yin pas na brtsal ma thag tu byung ba'i sgra'i shes pa /
rgyu sgra mi rtag pa'i rang bzhin gyi 'bras bu yin no zhes bya bar gnas so / /
gang du rgyu'i rang gi ngo bo nyid rjes su dpog pa der ni sa phyogs la sogs pa gzhan chos can yin la /
gang du khyad par rjes su dpag par bya ba der ni de nyid chos can yin no / /
bskyed par bya ba'i 'brel pa can gyi shes pa las ni de'i khyad par mi rtag pa nyid bsgrub par bya ba yin no / /
don 'di nyid bsdu ba'i phyir bshad pa / /
rtsol bas brtsams pa las sngar yang yod pa'i don gyi rnam par shes pa ni brtsal ma thag tu 'byung bar nges pa ma yin no / /
don rang gi ngo bos shes pa de na ni sngar yang byed pa nyid de /
rtsol ba ltos pa med pa'i phyir ro / /
sgrib byed bar ma chod pa dang dbang po dang sgra la rtsol ba nye bar sbyor ba med pa'i phyir ro / /
rnam kun zhes bya ba ni sgra la phan 'dogs pa ma yin la /
sgra'i lhan cig byed pa yang ma yin pa'o / /
gsal byed kyi yi ge ni skabs 'dir phan 'dogs par byed par mi gzung ste /
de nyid sgra yin pa'i phyir te /
gzhan ma dmigs pa'i phyir ro / /
'on te nye bar sbyor ba med kyang ci'i phyir brtsal ma thag tu 'byung bar mi 'gyur zhe na /
gang gi phyir ltos pa med par res 'ga' ba'i tshe /
'bras bu mi byed pa 'gal ba gang yin pa de'i phyir rtsol ba dang lhan cig 'bras bu byed par mi 'thad do / /
brtsal ma thag tu 'byung ba'i shes pa 'di 'dra ba ni mthong ba yang yin no / /
de'i phyir rtsol ba la rag las pa'i shes pa 'di 'dra ba ni res 'ga'i don gyi 'bras bur grub pas de'i rtags yin no / /
dper na brjod pa 'di nyid kyis gtan tshigs kyi mtshan nyid phyogs kyi chos la sogs pa gang yin pa de'i yul gtan tshigs bstan pa yin no / /
bstan pa yin yang 'bras bu'i gtan tshigs kyi phyogs kyi chos dper brjod pa las rang bzhin gyi phyogs kyi chos logs shig tu byas pa ni gtan tshigs thams cad mthun pa'i phyogs kyi phyogs gcig la yod pa de'i bdag nyid de /
rang bzhin nam 'bras bu gang zhig mthun pa'i phyogs kyi phyogs gcig la yod pa gang yin pa de nyid go bar byed pa ma yin par rtogs par mi 'gyur bar bya ba'i phyir ro / /
gal te gtan tshigs kyi dbye ba 'chad na mtshan nyid kyang bshad dgos so / /
'on te rang gi don gyi rjes su dpag pa las mtshan nyid nges pa yin na /
mthun pa'i phyogs la khyab pa'i rang bzhin yang gtan tshigs kyi mtshan nyid dang ldan par de nyid las nges par 'gyur zhe na /
brjod par bya ba bsnyad pa yin yang gzhan gyi don gyi rjes su dpag par yang gtan tshigs kyi ngag brjod pa'i dbang du byas pa ni byis ba rnams bye brag tu rtogs par bya ba'i phyir ro / /
de'i don ni 'di yin te /
bshad zin pa'i don yang brjod ba ni mkhas pas rtogs par bya ba'i phyir ni ma yin gyi /
mi mkhas pas don rtogs kyang ci lta ba bzhin brjod mi shes pa'i phyir rtogs par bya dgos pa de bzhin du mtshan nyid shes kyang dpe brjod pa'i phyogs kyi chos gang yin pa de'i mthar thug pa kho na'i mtshan nyid yin par rtogs par 'gyur ba des na bye brag tu rtogs par bya ba'i phyir dbye ba brjod par bya ba yin gyi /
mtshan nyid ni gzhan brjod par bya ba ma yin no / /
des na 'dir dbye ba tsam zhig slob dpon phyogs kyi glang po'am /
kho bos bshad kyi /
mtshan nyid ni gang zhig rang gi don gyi rjes su dpag par bshad pa de nyid yin no / /
gal te dbye ba brjod pa gnyi ga yang bye brag tu rtogs par bya ba'i phyir yin pa de lta na ni /
'o na mthun pa'i phyogs la khyab pa'i rang bzhin dper brjod kyi /
phyogs gcig la yod pa ni ma yin pa des na de go bar byed pa nyid du mi rtogs par 'gyur ro zhe na /
bshad pa /
dpe brjod pa 'dis ni phyogs gcig la yod pa'i rang bzhin gyi dpe brjod pa yang bshad par rig par bya'o / /
de nyid kyi phyir phyogs gcig la yod pa gnyis kyi dpe brjod pa thun mong du brtsal ma thag tu byung ba'i phyir zhes gsungs so /
yang ci ltar na sgra 'dis rang bzhin nam 'bras bu brjod par nus she na /
bshad pa /
brtsal ma thag tu byung ba'i gsal ba dang skyes pa dag la brtsal ma thag tu 'byung ba'i phyir zhes bya ba'i sgra 'dis brjod pa'i phyir de yang rtsol ba dang bar chod med par rtsol bas skyed pa'am /
gsal bar bya ba gang yin pa'o / /
de lta yin dang rtsol ba dang bar chod med par 'byung ba'i phyir brtsal ma thag tu byung ba yin la /
byung ba yang rang gi ngo bo'am /
gsal ba nyid kyis yin te /
ma gsal ba ni ma byung ba dang mtshungs pa'i phyir ro / /
gsal ba yang don gyis shes pa yin te /
des na brtsal ma thag tu byung ba'i shes pa'am skye ba yin no / /
shes pa ni 'bras bu yin la skye ba ni rang bzhin yin pa'i phyir gnyi ga brjod pa yin no / /
ci'i phyir rang bzhin dang 'bras bu gnyis kyi dbye ba brjod ce na /
bshad pa /
yod pa gang med mi 'byung ba'am / /
'bras bu gang yin pa de ni rgyu'i don de dang mi 'khrul zhes 'brel to / /
rang gi bdag nyid de bdag gi ba'i gtan tshigs gang yin pa yang ngo / /
khyad par ci lta bu zhig ce na /
rnam dbye med can te /
phyogs gcig la yod pa ma yin pa dper na rtsol ba las byung ba la mi rtag pa bzhin no / /
gtan tshigs de ni rnam par dbyer med pa'i bdag de dang 'khrul mi 'gyur te /
yongs su mi gtong ba'o / /
gang zhig gang gis yongs su ma btang ba de ni de'i go bar byed pa yin no zhes bstan pa'i phyir gtan tshigs kyi rab tu dbye ba bshad pa yin no / /
'dis ni gang dag pha rol pos brtags pa'i gtan tshigs dag gtan tshigs ma yin par brjod pa yin no / /
de dag kyang gang zhe na /
ldan pa can sogs so / /
ldan pa ni mel du ba'o / /
don gcig la 'du ba can ni mi rtag pa nyid la byas pa lta bu'o / /
ldan par gyur pa dang 'dus pa la sogs pa gzhan yang gzung ngo / /
gzhan dag gis dpe brjod pa ni 'du ba can ni ba lang gi rwa lta bu yin la /
don gcig la 'du ba can ni reg pa la sogs pa la gzugs bzhin no zhe'o / /
'di dag thams cad gtan tshigs ma yin pa ni ma yin gyi /
'on kyang de dag gi nang nas bshad zin pa'i mtshan nyid can de 'dra ba'i 'brel pa yod min pa de dag nyid gtan tshigs ma yin te /
'brel ba med pa la ni 'khrul pa srid pa'i phyir ro / /
de la gtan tshigs de dag la 'brel pa yod pa yin na ni 'brel pa de nyid nges pa'i sgrub byed yin te /
brjod pa'i ldan pa dang 'du ba dang don gcig la 'du ba la sogs pa rgyu mtshan med pa gzhan gyis ci zhig bya /
'di snyam du 'du ba la sogs pa nges pa'i rgyu yod pa nyid la 'brel pa nges pa'i rgyu yin gyi /
med na ni ma yin no snyam na /
de ni mi 'thad de /
'di ltar gtan tshigs kyis 'brel ba med na mi 'byung ba gang yin pa de nyid bsgrub par bya ba la nges pa yin no / /
nges pa'i don gang yin pa de yang sgrub byed yin gyi /
nges pa med pa ni ldan par gyur kyang sgrub byed ma yin no / /
des na nges pa'i sgrub byed 'brel pa'i mtshan nyid yod na ldan pa can la sogs pas ci zhig bya /
gsum pa ni 'bras bu dang rang bzhin dag las gzhan pa'o // /
'ga' zhi gtses bya ba ni thams cad ma yin no / /
ji skad bshad pa'i mtshan nyid ni bltar rung ba mi dmigs pa zhes bya ba'i don to / /
de yang rang bzhin gyis khongs su 'dus pa yin te /
de'i phyir te dper brjod pa nyid kyis dper brjod pa yin no /
gal te mi dmigs pa'i sgrub par byed pa yin la /
med pa yang 'ga' zhig gi khongs su 'dus pa ma yin no zhe na /
bshad pa /
gang gi phyir dmigs su rung ste dmigs par 'os pa ni bltar rung ba med pa dag la ni /
mi dmigs pa las gzhan pa'i med la /
mi dmigs pa yang grub pa yin no / /
des na de'i phyir dngos po med pa ni mi sgrub po / /
'o na 'di gang gi rang bzhin du 'gyur ba ci zhig bsgrub par bya zhe na /
bshad pa /
mi dmigs pa de yod pa'i rgyu las bum pa med do zhes bya ba la sogs pa de lta bu'i rnam pa can med pa de'i sgra dang shes pa dag bsgrub par bya ba yin no / /
ji lta bur gyur pa zhig ce na /
de'i rgyu mtshan te de tsam gyi rgyu mtshan can no / /
'di ni le'u gnyis par bshad zin te /
bltar rung ba'i rang bzhin gyi don med pa ni mi dmigs pa las gzhan ma yin te /
'on kyang shes pa dang shes bya'i rang bzhin mi dmigs pa nyid yin no / /
de yang grub pa yin la /
grub pa des ni de nyid bsgrub par bya ba ni ma yin gyi /
'on kyang mi dmigs pa'i rgyu mtshan can med pa'i shes pa dang /
sgra dag bsgrub par bya ba yin no zhes bshad zin pa yin no / /
gal te med pa'i tha snyad mi dmigs pa'i rgyu mtshan yin na de ltar zhes bya ba rgyu mtshan mi dmigs pa las rgyu mtshan can rtogs par ci ltar 'gyur /
ji ltar mi 'gyur zhe na /
rgyu yod kyang 'bras bu nges pa med pa'i phyir ro zhe na /
gang gi phyir bltar rung ba ma mthong ba la bltar rung ngam mthong ba'i rgyu mtshan gyis med ces bya ba'i tha snyad 'di grub pa yin no / /
de'i phyir 'di mi dmigs pa'i 'bras bu yin yang de'i blo dang sgra la the tshom med do / /
bltar rung ba mthong ba med par grub pa na 'bras bu ma zhugs pa ni rgyu ma tshang ba las nus pa ma yin na /
'di la ni zhugs pa nyid yin te /
des na nges pa yin no zhes bya ba'i don to / /
ji ltar nges she na /
gang gi phyir 'brel pa ma yin par shes pa gang gis nges pa med par 'gyur ba 'di gdod rtogs par bya ba ni ma yin no / /
'o na ci zhe na /
'brel pa shes zin pa'i phyir /
'on kyang bltar rung ba mthong ba med pa'i rgyu mtshan gyis med do zhes bya ba'i tha snyad 'di yin par grub pa nyid do / /
gal te rtogs par byed pa la yang bltar rung ba mthong ba med pa'i rgyu mtshan gyis tha snyad grub na /
'o na de gang la bsgrub par bya ba yin zhe na /
de dran par byed do zhes smos so / /
gang zhig de la grub pa'i nye bar brjod pa med pa de dag la med pa'i tha snyad zhugs su zin kyang /
shes pa dang shes bya'i bdag nyid bltar rung ba mi dmigs pa'i yul yod na yang /
de'i rgyu mtshan can gyi tha snyad mi dran pa'i rtogs par byed pa de dran par byed do / /
rnam pa ci zhig ltar zhes bya ba ni rgyu mtshan gzhan sgro btags pa las so / /
mi dmigs pa ni ma yin te /
'on kyang bdag gis rgyu mtshan gzhan nyid las tha snyad du byas pa yin no zhes rgyu mtshan la rmongs pa de khyod kyi rgyu mtshan 'di nyid las tha snyad du byas pa yin no zhes rgyu mtshan rab tu bstan pas yul dran par byed do / /
gal te rgyu mtshan la rmongs na de la de'i rgyu mtshan gyis bsgrub par bya ba'i tha snyad mi 'grub pa des na de ltar 'khrul pa med pa yin zhe na /
bshad pa /
med pa'i tha snyad la yul gang du yang snang ba mi dmigs pa las rgyu mtshan gzhan ni 'ga' yang yod pa ma yin la /
de yang 'dis sngar lan cig ma yin par zhugs zin pa yin no / /
gang gi phyir nges pa dang ldan pa'i 'jug pa ni mngon par 'dod pa'i rang bzhin yongs su bcad pa'i mtshan nyid can yin la /
mngon par 'dod pa'i rang bzhin yongs su bcad pa yang mngon par 'dod pa ma yin pa bcad pa yin na 'gyur zhing /
de [(]bltar [,]ltar [)]rung ba'i rang bzhin ma dmigs na yin no / /
des na med pa'i tha snyad dang lhan cig pa'i 'jug pa thams cad ni mi dmigs pa'i rgyu mtshan can yin pa de'i phyir med pa'i tha snyad ni thams cad kyis dpyad zin pa yin no / /
de'i phyir mi dmigs pa dang med pa'i tha snyad dag gi 'brel pa ni grub zin pa yin gyi /
bsgrub par bya ba ni ma yin no / /
de'i phyir mi dmigs pas bsgrub par bya ba shes pa dang sgra dag ni rung ba nyid la the tshom med pa nyid do / /
'dod pa la rag las pa'i tha snyad ni 'ga' zhig la rgyu mtshan yod kyang mi 'jug pa yang srid pa des na rung ba nyid rgyu mtshan gyis bsgrub par bya ba yin gyi tha snyad dngos po ni ma yin no / /
rgyu mtshan dang rgyu mtshan can gyis 'brel pa 'dod pas byas pa yin pa'i phyir rung ba nyid kyang bsgrub par bya ba yin no / /
gang du 'brel pa dngos por gyur pa der ni rung ba'i rgyur gnas skabs tha ma thob pa las de ma thag pa nyid du 'bras bu mngon sum du 'gyur ba'i phyir 'bras bu dngos sam rung ba nyid kyang bsgrub par bya ba ma yin no / /
dpe brjod pa ni lkog shal la sogs pa 'dus pa yin pa'i phyir 'di ni ba lang ngo zhes bya ba'o / /
'di ba lang chen po dang khra bo la sogs pa la ba lang gi tha snyad zhugs su zin kyang gang gi tshe blun pas chen po la sogs pa nyid rgyu mtshan yin par sgro btags te /
chung ngu la sogs pa la rgyu mtshan med par bsams nas ba lang gi tha snyad mi 'jug par byed pa de'i tshe tha snyad 'di ni lkog shal la sogs pa tsam gyi rgyu mtshan can yin no zhes lkog shal la sogs pa dang ldan pa tsam ba lang gi tha snyad kyi rgyu mtshan can du bstan nas brda dran par byed do / /
gal te 'brel pa grub na rgyu mtshan mthong nas tha snyad 'jug par mi byed par ci ltar 'gyur te /
dper na lo ma la sogs pa dang ldan pa las shing gi tha snyad bzhin no zhe na /
yul yod na yang ste nye bar gnas pa la de'i rgyu mtshan can gyi tha snyad zhugs su zin kyang rgyu mtshan la yang rmongs pas skabs su bab pa'i yul 'dis rjes su mi brjod pa ste /
tha snyad du mi byed pa'am ma rtogs pa ni grub pa med pa'i tha snyad zhugs pa'i yul dang 'dra ba'i phyir skabs su bab pa'i yul la mi dmigs pa'i rgyu mtshan can gyi brda rmongs pa la dran par byed pa 'ba' zhig tu zad do / /
ci'i phyir zhe na /
dper na rgyu dang 'bras bu nyid sgrub pa bzhin no / /
mngon sum dang mi dmigs pa dag gis grub par bstan pa'i phyir dngos po dang dngos po med pa dag mthong ba dang mthong ba dag gis sgra brjod de dag gi rgyu dang 'bras bu'i tha snyad du rung ba nyid dran par byed do / /
gal te rgyu dang 'bras bu nyid ni gnyis 'brel pa yin gyi /
dngos po dang dngos po med pa tsam ni ma yin na /
de ji ltar tha snyad du rung ba nyid bsgrub par bya ba yin zhe na /
gang gi phyir mthong ba dang ma mthong ba de gnyis nyid la 'bras bu dang rgyu dang bskyed bya dang skyed byed la sogs pa'i sgra tha snyad kyi don du bkod pa yin pa de'i phyir /
rgyu dang 'bras bu nyid gzhan ni bsgrub par bya ba med do / /
rgyu yod pa dang med pa'i rjes su byed pa 'bras bu yod pa dang med pa nyid 'brel pa yin gyi gzhan ni dga' yang ma yin no / /
de'i phyir 'dir yang blun pas brda byas zin pa la rgyu mtshan sgro btags nas yul can mi dran pa dran par byed pa yin no / /
zhar la phyung ba mjug bsdus nas gnyug ma nyid bshad pa /
rgyu las 'bras bu rab tu grub pa 'di ni gtan tshigs kyis rab tu dbye ba bshad pa /
tha dad par dper ma brjod de /
rang bzhin gyi gtan tshigs kyi nang du 'dus pa'i phyir ro / /
ci'i phyir zhe na /
rung ba nyid bsgrub bya yin pa'i phyir ro / /
rgyu las 'bras bu rab tu grub pa la the tshom med du chug mod /
rang bzhin gyi nang du 'dus par go ci ltar 'gyur zhe na /
bshad pa /
sa phyogs dang shes par rang bzhin gyis mi dmigs pa las ni khyab par byed pa'i rang bzhin med pa'i tha snyad du rung ba nyid bsgrub po / /
khyab par bya ba dang khyab par byed pa yang gang du 'grub ce na /
khyab pa yang gzhan du zhes smos so / /
yul gzhan du rab tu zhugs pa'i tha snyad mi dmigs pa tsam las grub cing /
grub pa de rgyur gyur pas na khyab pa grub po / /
de'i rgyu mtshan nyid du gcig la rab tu grub pas kyang rung ba nyid rgyu mtshan gyis khyab par byed par 'grub par 'gyur ro / /
des na de ltar mi dmigs pa rang bzhin gyi gtan tshigs kyi nang du 'dus pa'i phyir mi dmigs pa nyid bum pa med pa yin no / /
de yang grub pa yin la /
mi dmigs pa'i rang bzhin du gyur pa med pa des med pa'i tha snyad du rung ba nyid bsgrub par bya ba yin no zhes le'u gnyis pa dang 'dir yang bshad zin to / /
gang las med pa'i tha snyad du 'gyur ba med pa'i bdag nyid kyis mi dmigs pa de nyid ci ltar 'grub cing med pa de shes pa med par nges pa'i rgyur yang ci ltar 'gyur zhe na /
ci 'dra ba zhig mi dmigs pa yin par 'dod pa de mi shes pas bdag la dris so snyam nas /
nyes pa 'di ni med do zhes smos so / /
'di ltar gzhan dang ma 'dres pa'i don gcig gi dmigs par nyams su myong ba las dngos po 'di ni dmigs so zhes bya ba'am /
ma dmigs so zhes dmigs pa grub pa dang 'gog pa'i rnam par rtog pa skye bar 'gyur ro / /
gcig dmigs nyams su myong ba las / /
zhes bya ba gang las she na /
gang gi phyir gang las shes pa med par nges pa'i phyir ro / /
shes pa med pa de nyid las med pa'i tha snyad du 'gyur ba dngos po rnams rang la dmigs pa'i shes pa de med pa tsam gyis ni de ltar 'gyur ba ma yin no zhes bya ba shes pa med par nges par 'gyur ba'o / /
'o na gang las med pa'i tha snyad du 'gyur ba shes pa med par nges pa gang las shes na /
bshad pa /
dngos po rnams kyi rang bzhin las khyad par du gyur cing log par gyur pa'i sa phyogs la sogs pa shes pa gcig la 'dre ba'i shes pa yod pa las yin no / /
'di ma dmigs so zhes shes pa med pa 'di ma nges par 'gyur ba de nyid las dmigs pa med par nges pa'i sgo nas tha snyad 'jug pa yin no / /
med pa'i tha snyad de ni shes pa med pa las ni ma yin gyi /
'on kyang shes pa gzhan yod pa las so zhes bya ba de ga las she na /
gnyid log pa la sogs pa 'ga' zhig tu don thams cad ma rtogs par gyur ba'i tshe /
shes pa dngos po med pa mi rtogs pa'i phyir shes pa med pa las shes pa med pa rtogs pa ni ma yin no / /
de'i tshe shes pa med pa ma rtogs pa gang las she na /
dran pa med pa'i phyir ro / /
gang gi phyir shes pa med pa las shes pa med par rtogs pa'i phyir don mngon sum du gyur na mngon sum du gyur pa'i tshad ma'i stobs kyis dmigs pa dang mi dmigs pa'i rnam par rtog pa 'byung bar 'gyur ro / /
mngon sum gyis ni dmigs pa med pa nyid tha snyad du bya ba yin gyi /
don med pa ni tha snyad du bya bar nus pa ma yin no / /
ma dmigs pa dag kyang yod pa'i mthong ba'i phyir ro / /
des na snang ba mi dmigs pas na tha snyad du bya ba yin no / /
med pa'i tha snyad du rung ba ni bltar rung ba'i mi dmigs pa med par nges par bshad la /
'di ma dmigs so zhes bya ba mngon sum las yin te /
'di ltar shes pa tsam med par nges pa ni gzhan las kyang 'gyur ba nyid do / /
yang ci'i phyir shes pa gcig nyams su myong ba las don gzhan gyi dmigs pa med par nges she na /
gang gi phyir don gyi khyad par rtogs pa ni khyad par can gyi myong ba las 'gyur la /
myong ba'i khyad par rtogs pa ni rnam pa de lta bu khyad par can sngon po'i rnam pa'i bdag nyid rang gi rig pas yin gyi /
myong ba'i khyad par gzhan las ma yin no / /
de lta yin dang rang nyid grub pa'i rang bzhin gyi khyad par gyi myong ba de don gyis gzung bar bya ba'i don kyang khyad par du byed pa yin te /
don gyi khyad par nges pa ni shes pa'i khyad par nges pa la rag las pa yin pa'i phyir ro / /
de la khyad par can gyi shes pa nges pa'i rang bzhin shes pas gzhan med par nges pa ni shes pa las rig na /
don gyis don rnam par gcod do zhes ci'i phyir brjod ce na /
shes pa gcig la 'dren pa can mthong ba na gal te bum pa la sogs pa yod na ni mthong ba kho nar 'gyur ba de'i phyir snang du srid pa yin no zhes bya ba 'di ni bshad zin te /
des na 'dir snang ba mi dmigs par nges pa'i rgyu yin pa nyid kyis don rnam par gcod par brjod do / /
des na shes pa dang shes bya'i rang bzhin ni mi dmigs pa yin par de dang de dag tu brjod pa yin no / /
gal te ci ltar don gyi khyad par nges pa ni shes pa las yin gyi rang nyid las ni ma yin pa de bzhin du shes pa'i yang shes pa gzhan las yin no zhe na /
de lta ma yin na zhes smos so / /
gal te myong ba'i khyad par de nges pa'i rnam par shes pa gzhan gyis nges par byas pa yin na /
shes pa gzhan de'i yang shes pa gzhan las yin pa'i phyir shes pa'i khyad par rtogs pa'i rgyu mtshan gzhan dang gzhan mtha' thug pa med par 'gyur bas don nam shes pa'i khyad par 'ga' yang 'grub par mi 'gyur ro /
yang ci ltar na shes pa'i khyad par bzhin du don gyi khyad par yang rang las mi 'grub ce na /
bshad pa /
don ni rang gi yod pa'am khyad par dag gis don dang 'brel pa'i yod pa dang khyad par nges pa ma yin te /
de dag ni rig pa'i rang bzhin ma yin pa'i phyir ro / /
rig pa'i rang bzhin gyi yod pa dang khyad par gang yin pa de dag ni rang las grub par 'gyur ba yin no / /
'di skad du brjod pa yin te /
gang zhig yod pa rang nyid las grub pa de'i khyad par yang 'grub pa yin no / /
don ni rig pa'i rang bzhin ma yin pa'i phyir yod pa tsam yang rang las mi 'grub na khyad par ltar 'grub par ga la 'gyur /
de'i phyir bdag gis shes pa gang yin pa de'i yod pa dang khyad par dag gis yod pa dang khyad par dag 'grub kyi rang dbang du ni ma yin no / /
de bzhin du myong ba'i yod pa dang khyad par dag gis myong ba gzhan gyi yod pa dang khyad par dag las nges pa ma yin te /
shes pa dang shes bya thams cad mi rtogs par thal bar 'gyur ba'i phyir ro / /
gang gi phyir med par nges pa'i rgyu ni shes pa gzhan nyid yin gyi /
shes pa med pa tsam ni ma yin pa de'i phyir snang du rung ba'i dmigs pa med par nges pa'i rgyu yin pa'i phyir bshad ma thag pa shes pa gcig la 'dre ba'i rang bzhin khyad par can myong ba las shes pa gcig la 'dre ba gzhan bsal ba ni gzhan ma yin te /
des na ma yin par 'jug pas myong ba de nyid dngos po med pa yin te /
snang ba mi dmigs pa nges pa'i rgyu yin pa'i phyir ro / /
dngos po med pa yin pa 'ba' zhig tu ma zad kyi bum pa de mi dmigs pa yang bum pa de las tha dad pa'i shes pa gcig la 'dre ba dmigs pa nyid yin na /
de 'dra ba'i mi dmigs pa ni mngon sum nyid kyis grub pa yin no / /
des na don 'di brjod pa yin te /
gang gi phyir shes pa gzhan las snang ba dmigs pa med par nges pa de'i phyir khyad par can gyi shes pa de nyid de med pa dang ma dmigs pa yang yin la /
de yang mngon sum gyis grub pa yin pa dang /
snang ba mi dmigs pa med par nges pa'i rgyur yang 'gyur ba yin te /
dngos po nyid kyi phyir ro / /
dngos po med pa dang mi dmigs pa ni de nyid yin no zhes de ga las she na /
bshad pa /
gang gi phyir don ma 'brel ba nyams su myong ba ma 'brel ba'i yul can nyid kyis rnam pa gcig tu so sor nges pa gang yin pa de las don gzhan med pa ni gzhan ma yin te /
'on kyang de nyid yin no / /
nyams su myong ba de nyid ni rnam pa de nges pa yin pa'i dmigs pa'i sngon po de nyid yod ces nges par byed pa na gzhan nam gzhan myong ba med do zhes nges par byed pa de'i phyir de nyid dngos po med pa yin la /
de ni 'dir yang yod do / /
nam gyi tshe nges she na /
gang gi tshe gzhan med par tha snyad byed pa'i tshe yin la /
gzhan med pa'i tha snyad kyang snang ba mi dmigs pa las yin no / /
de'i phyir 'di mngon sum gyi byed pa ni ma yin no / /
dmigs par bya ba de nyid ni yod la gzhan ni med do zhes bya ba 'di ni skabs kyi dbang gis yin par blta ste /
mngon sum gyi bya ba rnal ma nyid ni 'di dmigs la 'di ni ma dmigs so zhes bya ba nyid yin no / /
de bzhin du khyad par can gyi rang bzhin nges pa nyid ni myong ba gzhan med par nges pa yin te /
de'i rang bzhin gyi khyad par ni rang las grub pa yin no zhes gang bshad pa yin no / /
de'i phyir gzhan myong ba med do zhes nges par byed do zhes bya ba 'dir ni shugs kyis zhes bya bar mi bya ste /
'on kyang gzhan med do zhes bya ba 'dir yin no / /
mngon sum ni gzhan med par tha snyad byed pa ma yin na de ci ltar nges par byed ce na /
shugs kyis gal te de na snang du rung ba gzhan yod na ni sa phyogs 'ba' zhig dmigs par mi 'gyur te /
de yang dmigs pa'i phyir ro / /
dmigs pa nges pa de nyid kyi shugs kyis bltar rung ba med par nges pa ma yin na de ni bltar mi rung ba dag la yang yod pa'i phyir snang ba mi dmigs pas tha snyad du bya ba yin no / /
de'i phyir gzhan dmigs pa med par nges pa'i rgyu nyid shugs kyis gzhan med par nges pa'i rgyu yin pa'i phyir de nyid med pa yin no zhes brjod pa yin no / /
snang ba mi dmigs par nges pa'i shugs kyis byas pas de nyid las med par nges pa'i rgyu yin pa'i phyir de nyid de ma dmigs pa yin no / /
gang las gang med par nges pa de de'i mi dmigs par rigs kyi gzhan ni ma yin no / /
de ni snang du rung ba gzhan mi dmigs par nges pa'i rgyu yin pas med pa'i tha snyad 'grub pa'i rgyu yang yin no / /
gang las shes pa med par mi nges pa de ni tha snyad kyi rgyu nyid ma yin te /
mi dmigs pa ma nges par ni tha snyad mi rung ba'i phyir ro / /
de yang rang rig pas grub pa'i phyir ma grub pa ma yin te /
de'i phyir shes pa'i rgyu dang mngon sum gyis grub pa yang yin pas rtsod pa gnyi ga spangs pa yin no / /
'dir shes pa gcig la 'dre ba'i dngos po'i yul can gyi mngon sum ga las bltar rung ba gzhan med par nges pa de las bltar rung ba gzhan med pa'i tha snyad yin no zhes bya ba'i don rnam par gzhag pa yin no / /
don 'di'i 'khrul pa bstan pa'i phyir smras pa ni /
gal te rang las khyad par can shes pa gcig la 'dre ba shes pa med kyang la lar med pa'i tha snyad kyi blor 'gyur ba ma yin nam /
dper na mun khung mun pa'i smag tu lag pa byugs pas bum pa la sogs pa med par rtogs pa yod pa bzhin no zhe na ma yin no / /
ci'i phyir zhe na /
'di ltar mun khung der yang de ltar zhes bya ba 'ga' zhig med par rtogs pa ni byugs pa'i lag pa'i nang gi bdag nyid kyi khyad par can gyi reg pa dmigs pas yin no / /
gzugs kyi bdag nyid kyis ni bum pa blta bar bya ba yin la /
reg pa'i bdag nyid kyis ni reg par bya ba yin no / /
reg par bya ba de shes pa gcig la 'dre ba'i nang gi reg pa dmigs pa las med par rtogs pa yin no / /
de'i tshe nang gi reg pa dmigs pa yod do zhes bya ba de yang ga las she na /
reg pa'i khyad par zhes bya ba la sogs pa smos so / /
gal te lag pa byugs pa'i bya ba'i yul can blo la gnas pa'i rtsol ba las 'bras bur gyur pa'i lag pa byugs pa rtogs pa ma yin nam zhe na rtsol ba med kyang zhes smos so / /
re zhig 'bras bu ni nges par 'gyur ba ma yin la /
byugs pa'i shes pa rjes su dpag pa yang ma yin te /
de'i phyir reg pa'i khyad par mngon sum du gyur pa na yul nas yul du rgyu ba'i lag pa mngon sum du 'gyur ba yin no / /
rtsol ba med kyang lag pa gyen du bsgreng ste mun khung du gnyid rtsol ba'i dus su lag pa 'og tu ltung ba dmigs pa yod pa yin no / /
de'i phyir rtsol ba ni rtogs pa'i yan lag ma yin pa dang 'khrul pa ma yin no / /
reg pa'i khyad par de las shes pa gcig la 'dre ba med par rtogs pa yin no / /
shes pa gcig la 'dre ba'i dngos po'i rtogs pa de med na gnyid log pa la sogs pa'i tshe med par mi rtogs pa'i phyir ro / /
sgra la sogs pa med par rtogs pa ni phyis gtan la 'bebs par 'gyur ro / /
gal te dmigs pa'i rgyu rnams yod pa na dmigs su rung ba de mi dmigs pas med par rtogs so / /
des cir 'gyur zhe na /
de'i gnyid log pa dang myos pa dang brgyal ba la sogs pa'i gnas skabs su 'ga' zhig med par mi 'gyur ro / /
ci'i phyir zhe na /
dmigs pa'i rkyen dbang po nus pa ma nyams pa 'bras bu byed par nus pa dang rung ba'i yid la byed pa de nyid med pa'i phyir ro / /
des na khyad par can shes pa gcig la 'dre ba'i shes pa med pa'i phyir na gnyid log pa la sogs pa der 'ga' yang med par ma rtogs pa ni ma yin no / /
'o na de 'dra ba de ga las she na /
rgyu tshogs pa can gyi dmigs su rung ba ma dmigs pa nyid med pa'i phyir ro / /
de'i phyir gnyid log pa la sogs pa la med pa'i phyir khyad par can gyi shes pa las med par rtogs pa yin no zhes gang brjod pa de ni sgrub par byed pa ma yin te /
'di ltar gnyis log pa la sogs pa med par ma rtogs pa ni mi dmigs pa nyid med pas yin gyi /
khyad par can gyi shes pa med pas ni ma yin no zhe na /
khyod kyis kyang khyad par can gyi shes pa nyid rnam pa gzhan gyi sgo nas brjod pa yin no zhes bstan pa'i don du bshad pa /
mi dmigs pa brjod par bya ba 'dir yang rgyu gzhan yod pa na zhes smra bas dbang po la sogs pa de dag nyid shes pa la ste /
rang gi shes pa la nus pa nyams pa med pa'i rgyus dmigs pa skye bar ston par byed pa yin te /
'di ltar gang gi tshe de dag 'bras bu rtsom pa de'i tshe dag nus pa ma nyams par 'gyur ba yin gyi /
de lta ma yin na ha cang thal bar 'gyur ba'i phyir ro / /
gang zhig snang ba na gang zhig yod na /
gdon mi za bar snang ba shes pa gcig la 'dre ba de'i nus pa ma mthong ba rgyu'i dngos por ni dmigs pas rjes su dpog par byed do / /
de las ni 'bras bu 'dre ba'i shes pa yin no / /
'bras bu 'jug pa de yang dmigs pa nyid yin no / /
khyod kyis dmigs su rung ba ma dmigs par brjod pas kyang dmigs pa de'i don gcig tu snang ba nges pa ston par byed do / /
'di ltar dmigs pa yod pa na gal te de'i rnam pa don gcig tu nges pa yin na bum pa mi dmigs so zhes bya bar 'gyur ba yin no / /
de'i phyir khyod kyis kyang khyad par can gyi shes pa nyid de mi dmigs par brjod pa yin no / /
gzhan du zhes bya ba gal te mi dmigs par mi 'dod na de'i tshe don med pa ni mi dmigs pas yin la /
de med pa yang gzhan gyis yin pa'i phyir thug pa med par 'gyur ro / /
'di nyid kyi rnam par 'grel pa bshad pa ni /
de lta ma yin te zhes bya ba'o / /
gal te rang gi yul can gyi shes pa med pas dngos po med pa grub na /
de'i tshe sgrub par byed pa ni grub pa yin pa'i phyir shes pa med pa la yang mi dmigs pa gzhan gyis bsgrub dgos pa'i phyir thug pa med par 'gyur bgo bar byed pa ma grub pa'i phyir don gyi dngos po med pa mi rtogs pa nyid du 'gyur ro / /
'di snyam du shes pa bzhin du de med pa yang rang nyid 'grub pas de ci'i phyir thug pa med par 'gyur zhe na /
bshad pa /
gang gi phyir myong ba med pa ni rang nyid nges pa ma yin te /
med pa'i ngo bor khyad par med pas yul yang rang nyid las med par rtogs par thal ba'i phyir ro / /
shes pa bzhin du shes pa med par yang rang nyid las yin no zhes gang smras pa de ni ma yin te /
gang gi phyir myong ba ni bdag nyid kyis khyad par te /
rig pa'i rang bzhin yin pa'i phyir bdag nyid kho nas rig pa yin te /
sgrub par byed pa gzhan la ltos pa med pa yin no / /
med pa ni de lta ma yin te /
de ni ngo bo nyid med pas rig pa'i rang bzhin nyid ma yin pa'i phyir ro / /
kha cig na re gang las thug pa med pa'i skyon 'dir 'gyur ba bdag nyid 'dzin pa'i shes pa med pas dngos po med par nges pa ma yin la khyed kyi rang las gzhan pa'i shes pa yod pa las kyang ma yin no / /
'o na ga las yin zhe na /
dngos po med par rtogs pa bum pa med do zhes bya ba de lta bu'i rnam pa can med pa'i shes pa gang yin pa de las med pa'i tha snyad du 'gyur ba yin no / /
mngon sum ni yul can du 'gal ba'i phyir ro / /
ma bzung ba 'dzin pa nyid kyis de ni rang rgyud pa yin gyi dran pa ni ma yin no / /
de'i phyir dngos po med pa zhes bya ba'i tshad ma yin no zhes zer ro / /
'di la rang gi yul la chad mar 'gyur ba 'ga' zhig ni don las dngos su 'byung ba yin te /
dper na mngon sum lta bu'am yang na brgyud pa ste /
dper na rjes su dpag pa lta bu'o / /
dngos po med pa'i shes pa ni rjes su dpag pa ma yin te /
dngos po med pa la rtags mi 'grub pa'i phyir te /
gtan tshigs thigs pa nas bshad pa'i phyir ro / /
de lta na 'o na gang zhig 'di'i yul du 'gyur ba dang /
de la yang 'di tshad mar 'gyur ba'i dngos po med par rtogs pa de ga las 'gyur /
re zhig dngos po med pa las ma yin te /
gang gi phyir dngos po med pa ni dngos sam brgyud pas 'ga' yang rgyur 'gyur ba ma yin no / /
ci'i phyir zhe na /
nus pa med pa'i phyir ro / /
de lta na ni 'o na nus pa yod par 'gyur ro zhe na /
'o na ni dngos po nyid du 'gyur te /
nus pa'i rang bzhin yin pa'i phyir ro / /
dang zhes mthar brjod pa ni rim pa gzhan yin no / /
gzhan yang med pa de nyams pa med pas de'i 'bras bu rtag tu 'gyur ro / /
rtag pa yang lhan cig byed pa'i dbang gis res 'ga' byed pa yang ma yin te ltos pa med pa'i phyir ro / /
ci ltar ltos pa med ce na /
ltos pa ni khyad par thob pa'i mtshan nyid yin pa'i phyir ro / /
de yang khyad par du 'gyur ro zhe na /
'gyur la rag la dngos po med par ni mi 'gyur ro / /
ci'i phyir zhe na /
dngos po'i mtshan nyid yin pa'i phyir ro / /
rang bzhin snga ma 'dor ba dang rang bzhin dang 'brel pa ni dngos po'i ngo bo yin no / /
gal te de dag dngos po med pa la yod na ni de'i dngos po nyid du 'gyur gyi dngos po med pa ni ma yin no / /
de'i phyir gang zhig yul du 'gyur ba dang de la 'di tshad mar 'gyur ba dngos po med pa las ni rtogs pa der 'gyur ba ma yin no / /
dngos po med pa zhes bya ba yang zhes bya ba la yang na ni bsdu ba ste /
skyon 'dir yang 'gyur te dngos po yod pa ma yin no zhes dngos po bkag pa brjod pa yin no / /
de lta yin dang shugs kyis na dngos po med pa las byung ba yin no zhes bya ba'i ngag gi don ni dngos po bkag pa las byung ba yin te /
dngos po las byung ba ma yin no zhes bya bar 'gyur ro / /
dgag pa'i bsdu ba gzhi mthun pa'am gzhi tha dad pa gang dang 'brel pa'i don de las tshig gi don phyi ma de lta bu nyid zlog par byed de /
dper na bram ze dngos po med do zhes bya bas dngos po ma yin no zhes rtogs pa dang /
dngos po med pas byas pa ni dngos pos ma byas pa zhes bya ba yin pa bzhin no / /
de bzhin du dngos po med pa las byung ba yin no / /
dngos po las ni ma byung ngo zhes brjod pa nas shes pa 'di'i rgyu bkag par 'gyur te /
des na rgyu med pa nyid du brjod pa yin no / /
'on te dgag pa'i bsdu ba phyi ma'i tshig gi don med pas nye bar mtshon pa'i rdzas la 'jug pa de'i phyir dngos po nyid 'ga' zhig dngos po med pa yin no zhe na /
de lta na ni 'o na dngos po nyid ming gzhan gyis brjod par 'gyur ro / /
des na de dngos po'i shes pa nyid yin pa'i phyir ji ltar dngos po med pa'i yul can yin /
'dis ni sgra'i don yin yang 'dod pa'i rjes su 'gro ba ni ma yin pa bstan par 'gyur ro / /
de'i phyir yul med pas mi skye ba'i phyir rtogs pa de ni srid pa ma yin no / /
gzhan yang mngon sum gyis gzung ba dang 'dzin pa ma yin pa'i phyir na mthong ba'i de ma thag pa rang rgyud yin no zhes bya bar mi 'gyur ro / /
mngon sum gyi stobs las skyes pa yin na ni mthong ba de nyid med par shes par bya ba de la nus par khas blangs pa yin pa'i phyir de nyid tshad mar 'gyur gyi /
med par shes pa ni ma yin no / /
gal te mngon sum ni med pa'i yul can ma yin la /
yul ma yin pa la yang tshad ma ma yin pa ma yin nam zhe na /
bshad pa /
mngon sum gyi rnam pa sngon po la sogs pa nges pa de'i shugs des don gzhan 'gog pa'i phyir mngon sum nyid tshad ma yin no / /
gang gis der snang ba'i shes pa'i gzung bya yin pa'i phyir na mngon sum la de med pas yul ma yin par 'gyur ba dngos po med pa zhes bya ba rang bzhin dang ldan pa ni ma yin gyi /
'on kyang rnam par rtog pas tha snyad du bya ba 'ba' zhig tu zad do / /
dper na mngon sum gyis gzung ba la mngon sum gyi stobs kyis tha snyad du byed pa ni mngon sum tshad ma yin pa de bzhin du dngos po med pa la mngon sum gyi rnam pa'i stobs kyis tha snyad du byed pa na mngon sum tshad ma yin no / /
de'i rnam pa nges pa zhes bya ba ga las she na /
shes pa gcig la 'dre ba'i dngos po'i rnam pa nges pa gang gis 'dre ba gang zhig spong bar nus pa de la rnam pa gzhan dang 'dres na don de spong ba med pa'i phyir ro / /
de'i rnam par nges pas 'dres pa gzhan spong ba yin no / /
gang gi phyir mngon sum nyid med pa la tshad ma yin pa de'i phyir /
rnam pa nges pa'i mthong ba'i stobs las skyes pa'i shes pa de ni tshad ma ma yin te /
rang rgyud pa ma yin pa'i phyir ro / /
'di ltar dbang po la brten pa ni ma yin te /
dngos po med pa ni skyed byed ma yin pa'i phyir dang /
mngon sum gyi tshad ma ni don gyi 'bras bu yin pa'i phyir ro / /
rtags la brten pa yang ma yin te /
med pa la rtags med pa'i phyir dang /
skyed par byed pa ma yin pa'i phyir dang /
rjes su dpag pa ni don las skye ba yin pa'i phyir ro / /
'di na bum pa med do snyam pa'i rnam par rtog pa 'di mngon sum gyi stobs las skyes so zhes ci ltar brjod de /
gang gi phyir rtogs pa 'di ni snang ba mi dmigs pa'i rtags las yin no zhe na /
bshad pa /
nges pa gang gis mngon sum gyi de ma thag par 'di ni dmigs so / /
'di ni mi dmigs so zhes sgrub pa dang dgag pa'i rnam par rtog par 'gyur ba de ltar zhes bya ba rnam pa nges par skyes pa de ni mngon sum nyid yin no / /
dper na sngon po mthong ba las dmigs pa 'di ni sngon po yin gyi ser po ni ma yin no zhes bya ba lta bu'o / /
des cir 'gyur zhe na /
dmigs pa sgrub pa dang dgag pa'i rnam par rtog pa skyed pa gang yin pa ni mngon sum nyid yin la /
de las kyang bltar rung ba'i dmigs pa dgag pa byed pa'i mngon sum gyis bum pa med do zhes bya ba'i yul med pa nges pa yin pa'i phyir bum pa la mngon sum nyid tshad ma yin no / /
'on kyang bltar mi rung ba dag kyang yod srid pas /
ci mngon sum 'dis sa phyogs 'ba' zhig gzung ba'am bum pa dang bral ba ma gzung ngam zhes mngon sum gyis nges kyang med pa'i tha snyad la the tshom za ba na snang ba mi dmigs pas mngon sum gyis nges pa'i bum pa med pa'i tha snyad du byed pa yin gyi /
rang nyid kyis nges par byed pa ni ma yin no / /
de nyid kyi phyir gal te 'di na snang du rung ba'i bum pa yod na shes pa gcig la 'dre ba nyid kyis sa phyogs 'ba' zhig mthong bar mi 'gyur ro zhes mthong ba'i 'du byed ma bor bar 'jug pa ni /
mthong ba'i stobs kyis go bar bya ba'i dngos po med pa la tha snyad du byed pa yin no / /
gang gi phyir dmigs pa sgrub pa dang dgag pa mngon sum gyis nus pa yin pa de'i phyir dmigs pa dang mi dmigs pa'i dngos po sgrub pa dang dgag pa'i rnam par rtog pa ni tshad ma ma yin no / /
dper na sgrub pa'i rnam par rtog pa dmigs pa nges pa'i rjes su 'brang bas rang rgyud pa'i tshad ma ma yin pa de bzhin du bum pa med do snyam pa'i dgag pa'i rnam par rtog pa yang mngon sum la rag las pa bltar rung ba dmigs pa med par nges pa'i rjes su 'brang ba yin pa'i phyir med pa la rang rgyud pa'i tshad ma ma yin no zhes bstan pa'i phyir gnyi ga brjod do / /
de lta ma yin na dgag pa'i rnam par rtog pa nyid kyi skabs yin pa'i phyir sgrub pa'i rnam par rtog pa smos pa don med par 'gyur ro / /
de'i phyir bltar rung ba'i dngos po dag rang las khyad par can gyi shes pa las med pa rtogs par bshad pa yin no / /
bltar mi rung ba dag la ci ltar med par rtogs she na /
bshad pa /
mi snang ba mi dmigs pas med par nges pa mi rung ba'i phyir /
gzhan du rung mi snang ba mi dmigs par ni gzhag pa yod pa'i tha snyad 'gog par 'gyur ro / /
nges par mi rung ba ci lta bu zhe na /
dper na gzhan gyi rgyud la yid kyis myong ba'i rnam par rtog pa dang /
'dod chags la sogs pa bltar mi rung ba'i phyir rtags med par mi nges pa bzhin no / /
gang gi phyir 'bras bu nges pa med pa can yin pa de'i phyir gtan tshigs mi mthun pa'i phyogs las ldog pa sgrub par nus pa ma yin no / /
'o na gang gis nus she na gtan tshigs la dang po snang ba mi dmigs pa dbang du byas pa yin no / /
ci'i phyir zhe na /
nges pa'i tshul gsum gyis bsgrub bya sgrub pa'i phyir dang /
nges pa'i sgrub pa yang dang po yin pa'i phyir ro / /
ci ste snang ba mi dmigs pa 'di ltar sbyar bar bya zhe na /
bdag nyid kyi sbyor ba dag la de dgag pa'i sgo nas rang gi ngo bo sbyor ba'am /
gang gi tshe sgrub pa'i sgo nas sbyor ba na don la gnod byed ngo bo'o / /
ci ltar don gzhan gyis gnod par byed pa yin zhe na /
de dag la 'gal ba'i phyir ro / /
'gal ba gang las she na /
rgyu ma tshang ba med par 'byung bar yod pa na gzhan yod pa las med pa'i phyir te /
gang yod pa gang yod na ldog pa de dag ni grang ba dang dro ba bzhin du 'gal ba yin no / /
'di rnam par grol ba'i phyir bshad pa /
gang gi tshe med pa dang med pa'i tha snyad nges pa'i rgyu mi mthun pa'i phyogs gtan tshigs ldog pa sgrub pa der nyid med pa sgrub pa'i phyir rab tu sbyor ba de'i tshe rang gi ngo bo nyid kyis rab tu sbyor te /
rang bzhin mi dmigs pa dang /
khyab byed mi dmigs pa dang /
rgyu mi dmigs pa dag tu mi dmigs zhes rang bzhin la sogs pa mi dmigs pa'i rang bzhin nyid nye bar sbyor ba'am /
yang na dgag par bya ba grang ba'i reg pa la sogs pa la gnod par byed pa me la sogs pa'i ngo bo nye bar bkod pa'i sgo nas mi dmigs pa de nyid rab tu sbyor ro / /
'di ni grang ba'i reg pa med de me yod pa'i phyir ro zhes bya ba ni rang bzhin 'gal ba dmigs pa ste /
de la sogs pa rgyas par sngar dper brjod zin to / /
don la gnod par byed pa'i rgyu 'gal ba'i dbye ba bstan pa'i phyir bshad pa /
gang gis na don don la gnod par byed par 'gyur ba'i 'gal ba de yang ci ltar rtogs she na /
'ga' zhig tu rgyu ma tshang ba med pa gang la yod pa de rgyun du 'byung ba las gzhan nye ba med pa'i phyir bzlog par bya ba dang zlog par byed pa de gnyis yul gcig la gnas par 'gal bar rtogs te /
grang ba dang dro ba'i reg pa dag bzhin no / /
'gal ba 'di yang rgyas par bshad zin to / /
de bzhin du 'gal ba gzhan ni ngo bo phan tshun tha dad par nges par 'gyur te /
dper na bstan pa'i dngos po yongs su spangs pas 'jig pa yin pa'i phyir de dag 'gal ba bzhin no / /
de nyid bshad pa ni phan tshun spangs te gnas pa'i ngo bos ni bdag nyid gcig tu 'gal ba yin no / /
de lta yin dang lhan cig mi gnas pa'i 'gal ba ni 'dis bsdus pa ma yin te /
lhan cig mi gnas pa ni rang bzhin gnyis la gnas pa'i phyir dang /
'di ni gcig pa tsam med pa'i 'bras bu can yin pa'i phyir rtag pa dang mi rtag pa bzhin du tha dad par nye bar bkod do / /
tshad mas gnod pa'i phyir yang gnod par bya ba gzhan tshad ma'i rgyu'i rtags dang 'gal bar 'gyur te /
ltos pa dang bcas pa dang nges pa'i dngos po bzhin no / /
de nyid bstan pa'i phyir bshad pa /
gal te 'ga' zhig gi de nyid la tshad mas gnod par byed pa yin na /
de'i rtags dang yang gnod par bya ba 'gal bar 'gyur te /
dper na nges pa'i dngos po nyid ltos pa dang bcas pa dang lhan cig 'gal ba bzhin no / /
tshad ma yang 'jig pa rgyu yod do zhes smra ba rnams kyi skye ba dang ldan pa ni 'jig par nges par khas blang bar mi bya ste zhes bya ba ni bsgrub par bya ba ste /
'jig pa'i ngo bor 'gyur ba rgyu gzhan la ltos par khas blangs pa'i phyir ro / /
rjes su 'gro ba ston pa ni gang zhig don gyi ngo bo gang du 'gyur ba rang gi rgyu las rgyu gzhan du ltos pa de ni der yang nges par 'gyur ba ma yin te /
dper na gos kyi tshon ltos pa dang bcas pas der nges pa ma yin pa bzhin no / /
de la 'dir ltos pa dang bcas pa nyid nges par 'gyur ba dang 'gal ba nges pa med pas khyab pa de ni de dang 'gal ba yin no / /
'khrul pa brjod pa ni 'jig pa'i rgyu rnams kyang ltos pa dang bcas pa'i dngos po der nges pa'i phyir ltos pa dang bcas pa'i dngos po nyid kyis nges par 'gyur ba med pa'i skyon med do zhe na /
de lta ni ma yin te /
ci'i phyir zhe na /
rgyu rnams tshang bar nges pa dang gegs byed pa med par nges pa gang yin pa de med pa'i phyir ro / /
ci ltar nges pa med ce na /
gang gi phyir dngos po yod na rang gi rgyu'i tshogs pa la rag las pa don de la mngon sum du phyogs pa 'jig pa sgrub par byed pa gzhan dag kyang yod par 'gyur ba ni ma yin no / /
gtan tshigs bshad pa /
'jig pa'i rgyu rnams de la rag ma las pa'i phyir ro / /
'on te 'jig par byed pa'i chos dag ni gzhig par bya ba la rag las pa yin gyi /
rgyu gzhan la ltos pa ni ma yin no zhe na /
de'i chos yin na yang bdag nyid la rag las pa 'jig pa'i rgyu de nyid las don skad cig mar 'dod par 'gyur ro / /
'di ltar gal te 'jig pa'i rgyu gzhan la ltos pa dang bcas pa yin na ni /
de'i tshe ma tshang ba dang gags byed pa srid pas ma nges pa nyid do / /
de tsam la ltos pa yin na ni grub pa'i don de nyid las skad cig gnyis pa la 'jig pa'i rgyu grub cing /
skad cig gsum pa la de nyid kyis dngos po bzlog pa yin no / /
gal te de lta na skad cig gnyis gnas par 'gyur ba ma yin nam skad cig ma nyid ni ma yin no zhe na /
skad cig smos pa ni dus cung zad mtshon pa'i phyir te /
re zhig zla ba dang po dang bskal par gnas pa bzlog pa yin no / /
yang na gzhig par bya ba ni rgyu nyid las 'jig par byed pa skye la de las ni skad cig gnyis pa la dngos po 'jig pa'i phyir skad cig ma kho na'o / /
gzhig par bya ba tsam las 'jig par byed pa skye ba des na skad cig par ga la 'gyur zhe na /
brjod pa /
dngos po de nyid la khyad par med pa'i phyir sngar med pa ni phyis kyang med par thal bar 'gyur ba'i phyir de ma thag tu yin pa na skad cig nyid do / /
gang gi tshe dngos po skyed par byed pa'i tshogs pa nyid las 'jig pa'i rgyu yin pa de'i tshe ni de nyid tshogs pa'i rang bzhin la brjod do / /
phyi ma'i rgyun dag kyang de nyid du sbyar ro / /
'di snyam du de lta na yang skad cig gnyis gnas par 'gyur la /
skad cig tsam gnas kyang 'jig pa rgyu dang bcas pa mi 'dod par thal bar 'gyur ro zhe na /
de lta ma yin te gang gi phyir de ltar khyed mi 'dod pa brjod pa yin la /
rang gi phyogs ni de'am zhes bya ba la sogs pas gzhan brjod par bya ba yin no / /
gang gi tshe bum pa nyid las 'jig par byed pa yin pa de'i tshe de zhes bya ba bum pa'am /
gang gi tshe de'i rgyu las skye ba de'i tshe ni bum pa de'i rgyu mi rtag pa nyid kyi rgyu nges par byed par 'dod pa yin na /
bum pa de mi rtag pa'i rang bzhin dang /
de'i rgyu mi rtag pa'i rang bzhin skyed par byed par yin par ci ste mi 'dod de /
bum pa'am de'i rgyu ni rang bzhin gyis 'jig pa'i rgyu de bum pa 'jig par nges pa'i nus pa can du skyed pa yin no / /
de lta yin dang bum pa bdag nyid 'jig par byed pa nges par byed pa nyid rang bzhin gyis ldog pa'i chos yin la /
rgyu yang bum pa 'jig par byed pa nges par byed pa nyid rang bzhin gyis ldog pa'i chos can gyi bum pa sgrub par byed pa yin no / /
de'i phyir bum pa'am de'i rgyu las ni 'jig par byed pa de las ni 'jig pa yin no zhes bya ba'i brgyud pas ci zhig bya /
'di snyam du 'ga' zhig 'ga' zhig la ni dngos su nus pa yin la /
'ga' zhig la ni brgyud nas yin te /
dper na rgyun gyis 'jug pa'i skad cig dang po gnyis pa skye ba la ni dngos su nus la /
gsum pa la sogs pa la ni brgyud pas nus pa de bzhin du 'dir yang bum pas ni dngos su bdag nyid ldog par mi nus pas zlog par byed pa gzhan byed cing de bzhin du bum pa'i rgyu yang dngos su ldog pa'i chos can gyi bum pa byed par mi nus la /
byed pa po gzhan nyid byed pa yin no zhes dogs pa la bshad pa /
gang gi phyir ring du song ba yang mthar bum pa de'i rang bzhin nyid dam /
bum pa de'i rgyu'i rang bzhin ni 'jig pa dang ldan pa de'i ngo bo la nus pa yin te /
de'i phyir brgyud pa ni don med do / /
gal te bum pa rang gi ngo bos ldog par nus pa yin pa de lta na bdag nyid kyis zlog par byed pa yin te /
des na bum pa bdag nyid kyis zlog par byed pa nges par byed pa nyid bdag nyid ldog par nus pa yin no / /
de bzhin du gal te bum pa'i rgyu ldog pa'i chos can gyi bum pa byed pa de lta na de'i zlog par byed pa yin pa'i phyir 'jig par byed pa bum pa la nges par byed pa nyid ldog pa'i chos can gyi bum pa byed par nus pa yin no / /
de'i phyir bum pa rang nyid ldog par nus pa dang /
de'i rgyu yang ldog pa'i chos can byed par nus pa yin no / /
gang zhig gang gi ngo bos gang byed par mi nus pa de ni de la brgyud pas nus pa yin no / /
bum pa ni rang gi ngo bo kho nas ldog par nus pa yin la bum pa'i rgyu yang rang gi ngo bo kho nas ldog pa'i chos can byed par nus pa'i phyir 'dir brgyud pas ni cung zad kyang byar med do / /
de'i phyir 'jig pa'i rgyu de la rag las pa ni ma yin te /
'on kyang rgyu gzhan la rag las pa ma yin te /
des na nges pa med pa yin no / /
ltos pa dang bcas pa nyid 'gal bas khyab pa yang nges par 'byung ba nyid dang /
'gal bar brjod pa 'dis ni res 'ga' ba'i ngo bo nyid ltos pa med pa dang 'gal ba yang bshad pa yin no / /
res 'ga' ba nyid kyang ltos pa dang bcas pas khyab pa'i phyir gnod pa'i tshad ma nye bar bsdus pa na ltos pa med pa dang 'gal ba yin no / /
de'i phyir sbyor ba yang 'di ltar yin te /
res 'ga' ba gang yin pa de ni ltos pa med pa ma yin te /
dper na gos la tshon bzhin no / /
'di ltar res 'ga' la lar yod pa nyid ltos pa yin no / /
de bzhin du ltos pa med pa nyid ni nges par 'gyur bas khyab pa'i phyir de gnod par byed pa nye bar sdud pa na res 'ga' ba dang 'gal ba yin no / /
gang zhig gang gi ngo bor 'gyur ba la ltos pa med pa de ni de'i ngo bor nges pa yin te /
dper na rang gi 'bras bu skyed pa la rgyu tshogs pa tha ma bzhin no / /
'di ni mtshon pa ste /
khyab par byed pa dang 'gal bas khyab pa'i sbyor ba yang yod do / /
'di na ba mo'i reg pa med de /
lcags gong 'bar ba mthong ba'i phyir ro / /
lcags gong 'bar ba'i reg pa tsha ba'i reg pas khyab pa yin la /
de dang 'gal ba ni grang ba'i reg pa yin zhing des khyab pa ni ba mo'i reg pa yin no / /
'di ni phyogs tsam dper brjod pa yin no / /
gal te de lta na yang nges par 'gyur ba med pa dngos su 'gal ba dang phan tshun spangs te gnas pa kho nas 'gal ba yin no / /
ci'i phyir zhe na /
ltos pa dang bcas pa nyid kyis nye bar gzhag pa nges pa med pas nges pa la gnod pa'i phyir ro / /
rtags la rag las pa'i tshad mas ni 'gal ba nye bar 'jog pa yin no / /
des na rtags rang nyid kyis ni 'gal ba ma yin te /
'on kyang 'gal ba 'jog par byed pa yin te /
des na 'gal ba'i don nyid kyis gnod pa yin te /
des na tshad mas gnod pa'i 'gal ba 'di ni 'gal ba snga ma dag las gzhan ma yin pa'i phyir dbye ba mi 'thad do zhe na /
bden te /
'on kyang 'gal ba ma yin yang 'gal bas khyab pa yang don du 'gal ba yin te /
gang zhig khyab byed spangs pa de ni khyab par bya ba yang spangs pa'i phyir ro / /
des na 'gal bas khyab pa de sgrub pas kyang dgag bya mi dmigs pa 'phen pa yin no zhes bstan pa'i phyir de skad brjod do / /
'gal bas khyab pa dmigs pa'i dper brjod pa yang de nyid yin no / /
gang du nges pa med pa mngon sum du grub pa der ni nges par 'gyur ba bltar rung ba nyid du 'dod pa dgag par bya ba yin te /
des na nges pa 'gog pa ni snang ba mi dmigs pa nyid do / /
gang du nges pa med pa rtags kyis grub pa der ni 'gal bas khyab pa dmigs pa las yin no / /
des na snang ba dang mi snang ba mi dmigs pa'i nang du 'dus so / /
gal te med pa'i tha snyad snang ba mi dmigs pa las yin zhing /
gzhan las yod pa'i tha snyad 'gog pa yin na yod pa ma yin zhes bya ba mi dmigs pa de la /
ci ltar med pa'i tha snyad grub pa'am /
yod pa'i tha snyad 'gog par 'gyur te /
'gar yang mi 'gyur ro / /
gal te des na 'di la gnyis las mi dmigs pa gcig kyang mi 'thad pa'i phyir mi dmigs pa'i sbyor ba ni 'thad pa ma yin no / /
ci ltar zhe na /
gtso bo la sogs pa brjod par bya ba'i don de 'gog pa la dgag par bya ba'i chos can brjod pa'i tshig sbyor ba med pa'i phyir ro / /
de ma sbyar na gzhi med pa'i dgag par mi rung ba'i phyir ro / /
de sbyor ba med pa yin na dam bca' ba'i tshig sbyor ba mi 'thad pas gang la med pa'i tha snyad bsgrub pa'am yod pa'i tha snyad 'gog par 'gyur ba de med pa'i phyir mi dmigs pa de ci lta bu zhig tu 'gyur zhe na /
skyon 'di ni med do / /
'di ltar thog ma med pa'i bag chags las byung ba'i rnam par rtog pas bsgrub pa ste /
de la gnas pa dngos po dang dngos po med pa gnyi ga la brten pa'i phyir /
sgra'i don gyi chos rnam pa gsum mo / /
sgra'i don de dngos po'i nye bar len pa can ma yin par bsgrub pa la sgra'i don de lta bur te /
dngos po'i nye bar len pa can du mi dmigs pa'i chos gtan tshigs yin no / /
sgra'i don de nyid ni med par bsgrub pa yin te /
de'i rgyu mtshan gyi sgra sbyor ba'i phyir ro / /
'grel pa bshad pa ni gal te rang gi mtshan nyid brjod par bya ba yin na ni /
rang gi mtshan nyid 'gog pa sgra'i don bkag pa'i phyir de brjod pa'i sgra'i sbyor bar mi 'gyur ba zhig na /
sgra 'di dag rang gi mtshan nyid kyi yul can ni ma yin no / /
'o na ci zhe na /
thog ma med pa'i dus bag chags gang la yod pa de las byung ba'i rnam par rtog pa gang yin pa de la snang ba'i ngang tshul gang la yod pa'i don te /
don de yul nyid du 'dzin to / /
gal te sgra'i don rnam par brtags pa yin na /
skyes bus byas pa'i phyir thog ma dang bcas par 'gyur na /
sgra'i tha snyad ni thog ma med pa can yin no zhes bya ba spangs ba'i phyir rnam par rtog pa thog ma med pa'i bag chags las byung bar brjod de /
gang gi phyir rnam par rtog pa thog ma med pa'i bag chags las byung ba de'i phyir sgra'i don thog ma med pa yin no / /
rnam par rtog pa'i don nyid brjod par bya ba yin no zhes bya ba gang las she na /
bshad pa /
'chad pa po'i yod pa dang med pa dang gnyi ga la brten pa'i rnam par rtog pa la brten pa yin te /
snang ba'i dngos po las ma 'das par bstan par 'dod pa gang yin pa de sbyar ba'i phyir ro / /
gang gi phyir sgra'i don dang ldan pa'i smra ba po la snang ba'i don bstan par 'dod pas sgra sbyor ba de'i phyir /
rnam par rtog pa la snang ba'i don brjod par bya ba nyid do / /
nyan pa po la yang sgra rnams kyis dngos po la brten pa la sogs pa'i rnam pa can gyi rnam par rtog pa skye ba'i rgyu'i phyir ro / /
gang gi phyir sgras nyan pa po la yang brjod par bya ba'i don snang ba'i rnam par rtog pa skyed pa de'i phyir de dag gi brjod par bya ba ni brtags pa yin no / /
'di snyam du gal te de lta na yin du chug mod /
de lta na yang rang gi mtshan nyid ci ltar yul ma yin zhe na /
nye bar len pa dang zhes smos so / /
sgra rnams kyi nye bar len pa dang /
sgra'i 'bras bu'i shes pa de gnyis la snang ba ma yin pa'i rang bzhin gang yin pa de ni sgra de'i yul yin pa nyid du nges par nus pa ma yin no / /
'di ltar nye bar len pa'i shes pa gang las de dag rab tu 'jug pa de la snang ba'i don bstan pa'i phyir sbyar ba dang /
gang gi rnam pa can gyi shes pa skyed pa de'i don brjod pa yin no / /
rang gi mtshan nyid ni de la mi snang ste /
de'i phyir brjod par bya ba ma yin no / /
'o na rnam par rtog pa la gnas pa'i don de rnam par rtog pa'i shes pa las tha mi dad pas gal te dngos po'i chos yin pa'i bla na /
dngos po med pa'i chos dang /
gnyi ga'i chos go ji ltar yin /
ci ste yang de'i sgro btags kyi rang bzhin gang yin pa de sgra'i don yin la /
de yang med pas dngos po med pa'i chos yin na /
'o na ni rnam pa gzhan med pa nyid do / /
ci ste sgro btags kyi rang bzhin de nyid shes pas dngos po lta bur bstan pa'i phyir de dngos po'i chos yin na /
de lta na yang med pa'i chos dang /
gnyi ga'i chos su mi 'gyur ro zhes dogs na /
rnam par rtog pa de ni zhes smos so / /
yod pa ni gzugs dang sgra la sogs pa'i don to / /
med pa ni nam mkha' la sogs pa'o / /
lus can nyid la sogs pa bkag pa ni dngos po dang dngos po med pa rnam par shes pa dang /
nam mkha' la sogs pa gnyi ga'i chos yin no / /
de'i nyams su myong ba'i shes pa gang yin pa dang /
rnam par rtog pa'i shes pa gang yin pa des bskyed pa rnam pa mtshungs pa can gyi shes pa skyed par nus pa'i bag chags gang yin pa de las byung ba'i rnam par rtog pa'o / /
rnam par rtog pa ni 'dir rnam par rtog pa la gnas pa'i rnam pa'o / /
phyir zhes bya ba ni de'i phyir ro / /
yod pa dang med pa gnyi ga'i shes pa de la snang ba'i rnam par zhen pa'o / /
gang gi bag chags kyi dbang gis 'di rnam par rtog pa la gnas par 'gyur ba'i shes pa de'i don gyi rnam par rtog pa de yang zhen par byed do / /
rnam par rtog pa la gnas pa'i don kyang yod pa dang med pa dang /
gnyi ga'i ngo bor zhen pa'i dbang gis rnam pa gsum du brjod /
sgra'i don ni zhen pa ci lta ba bzhin yin gyi / /
de kho na'i ci lta ba ni ma yin no / /
'di yang dngos po dang dngos po med pa dang /
gnyi ga'i zhen pa yin te /
de'i phyir rnam pa gsum yin no / /
de'i phyir bag chags kyi rjes su 'brangs te rnam pa gsum du zhen pa de'i phyir rnam par gsum du gnas so / /
des na shes pa'i bdag nyid du yod pa'i phyir dngos po'i chos ma yin la /
sgro btags kyis med pa'i phyir dngos po med pa'i chos kyang ma yin no / /
'o na ci zhe na /
rnam pa gsum du zhen pa'i phyir chos rnam pa gsum yin no / /
gang gi phyir sgra'i don de lta bu yin pa de'i phyir sgra'i don gyi chos can de las gzhan pa yod pa nyid du gzung ba chos can ma spangs pa rnams gtso bo la sogs pa yod pa dang med pa nyid du sems par byed do / /
phyi rol gyi gtso bo la sogs pa yod pa dang med par sems pa na sgra'i don gyi chos can la gzhir byed pa ci ltar 'gyur zhe na /
bshad pa /
ci gtso bo la sogs pa'i sgra las blo la snang ba'i don 'di phyi rol gyi gtso bo'i rgyu mtshan can yin nam /
'on te ma yin zhes sems par byed do / /
'di skad brjod pa yin te /
mi mthong ba'i don yod pa dang med par spyod pa ni 'di nyid yin te /
'di lta ste /
sgra'i don de'i rgyu mtshan can nam de'i rgyu mtshan can ma yin par rnam par dpyod pa ste /
rnam pa gzhan mi 'thad pa'i phyir ro / /
de'i dngos po'i nye bar len pa can ma yin pa'i phyir chos bsgrub pa la de spangs par 'os pa ma yin no / /
gang gi chos bsgrub pa de ni spang bar 'os pa ma yin te /
de spong na bsgrub bya'i chos kyi gzhi med pa'i phyir te /
dper na mi rtag par bsgrub pa la sgra bzhin no / /
rang gi rig pa yin pa'i phyir yang spang bar 'os pa ma yin no / /
so so rang gis rig pa zhes gang brjod pa ste /
de ni rang nyid du rig par bya ba yin pa'i phyir ro / /
de'i phyir sgra'i don ma spangs pa nyid kyis sems par byed pa lkog tu gyur pa'i don yod pa dang med pa dag la 'jug pa yin no / /
me nyid du zhen pa'i phyir rnam par rtog pa'i gzung ba'i don de nyid rang gi mtshan nyid ma yin nam /
de'i phyir sgra'i yul rang gi mtshan nyid yin no zhe na /
bshad pa /
sgra'i don de nyid rang gi mtshan nyid ni ma yin no / /
shes pa'i bdag nyid kyis ni rang gi mtshan nyid yin no / /
shes pa'i bdag nyid du ni zhen pa ma yin te /
'o na yang mer zhen pa yin la /
zhen par byas pa'i ngo bos kyang sgra'i don yin no / /
ci'i phyir zhen par byas pa'i rang bzhin brjod bya yin gyi /
rang gi mtshan nyid ni ma yin no / /
ci'i phyir zhe na /
ma thob pa ma 'ongs pa dang 'gags pa 'das pa ste /
'das pa dang ma 'ongs pa'i don de dag la yang rnam par rtog pa'i don de mi ldog pa'i phyir ro / /
gang zhig rang gi mtshan nyid yod pa dang med pa'i rjes su byed pas de nyid du nges par byas pa'i shes pa'i rnam pa de ni rang gi mtshan nyid du brjod pa yin na /
'di ni rang gi mtshan nyid la mi 'khrul pa ma yin pa'i phyir rang gi mtshan nyid ma yin no / /
gzhan yang bum pa la sogs pa'i dngos po la phyin ci log gi rnam pa yan lag can dang /
rdul phra rab dang /
gcig dang du ma la sogs pa phan tshun 'gal ba der mngon par zhen pa mu stegs byed gzhan te /
grub mtha' tha dad pa dag la yod pa'i shes pa gang yin pa de la yang sgra'i don yod pa'i phyir rang gi mtshan nyid ni sgra'i don ma yin no / /
dngos po la ni phyin ci log gi rang bzhin mi srid do / /
des na gal te sgra don dam pa'i yul can yin na /
dngos po la mi srid pa 'gal ba'i rnam par rtog par mi 'gyur ro / /
don de nyid bsdu ba'i phyir bshad pa /
don dam pa ma brtags pa de la gcig tu 'jug pa ste phyogs pa gang yin pa dag go / /
de ltar yin na lta ba'i bye brag tha dad pa'i don rnams la ni sgra rnam dag don dam pa'i rgyu mtshan med par 'jug par mi 'gyur ro / /
de bzhin du 'das pa dang /
ma skyes pa'i don la yang sgra mi 'jug par 'gyur ro / /
de bzhin du tshig 'ga' zhig kyang log pa'i don can du mi 'gyur te /
rgyu de'i phyir sgra 'di dag blo la yod pa'i don gyi yul can yin gyi /
rang gi mtshan nyid brjod pa ni ma yin no / /
rnam par rtog pa'i don de la ci ltar 'dod pa'i rang bzhin gang yin pa de'i nye bar len pa can ma yin par bsgrub par bya ba la /
de ltar zhes bya ba rnam pa de lta bu'i rang bzhin gyi nye bar len pa can du ma dmigs pas sgrub par byed pa rab tu grub pa'i chos yod pa ma yin no / /
des na blo la gnas pa'i don ni chos can yin la /
de gtso bo'i nye bar len pa can ma yin pa ni bsgrub par bya zhing /
de'i nye bar len pa can du mi dmigs pa ni sgrub par byed pa'i chos yin no / /
'dir sgras bskyed pa'i pa'i rnam par rtog pa la snang ba'i don de nyid la bsnyon pa yang ma yin no / /
ci ltar zhe na /
rnam par rtog pa la snang ba'i don de nyid nyan pa po'i blo la gzhag pa'i don du sgra sbyor ba'i phyir dang /
de med na sgra sbyor ba nyid mi rung ba'i phyir ro / /
gzhan yang zhes bya ba ni 'di skad ston te /
rang rig pa'i don dang /
sgra sbyor ba'i phyir rnam par rtog pa la gnas pa de dgag par mi 'thad pa 'ba' zhig tu ni ma zad kyi /
sgrub pa dang dgag pa bsam pa'i skabs bsnyon du med pa'i phyir yang mi 'thad do zhes so / /
skabs bsnyon du med pa de nyid ston pa ni sgra don bsnyon pa med pa don du gnyer par rtogs pa dang ldan pa rnams kyis yod med phyogs kyi bye brag gis te /
yod pa nyid dam med pa nyid du dngos po nyid dpyad par bya ba yin no / /
ci'i phyir zhe na /
de la zhes smos te /
gang gi phyir 'bras bu 'byung ba ni de la rag las pa'i phyir ro / /
ci ltar de la 'bras bu 'byung ba rag las she na /
bshad pa /
gang gi phyir sgra'i don ni yod kyang skyes bu'i don cung zhig 'grub par mi byed la /
med kyang ldog par byed pa ma yin te /
skyes bu'i don ni de la rag las par mi 'thad pa'i phyir ro / /
des na 'bras bu med pa yin no / /
ci ltar cung zhig nyams pa'am 'grub pa ma yin pa zhes bya ste /
gang gi phyir shes pa'i snang ba shes pa las tha dad pa med pa ni shes pa'i 'bras bu dang ldan pa yin no zhe na /
ci ltar mngon par zhen pa bzhin du zhes smos so / /
ji ltar mngon par zhen cing ci ltar nges par byas pa ni shes pa'i snang ba la me'i rang bzhin yin na /
de ltar de kho na nyid yin pa'i phyir dang /
shes pa'i bdag nyid kyis de kho na nyid ci lta ba bzhin yin pa de ltar zhen pa med pa'i phyir ro / /
de la bsam pa ni 'di yin te /
gal te shes pa'i bdag nyid kyis snang ba de 'bras bu dang bcas pa yin yang /
de lta na yang sgra'i don skyes bu la nye bar mkho ba can du 'gyur ba ni ma yin no / /
gang gi phyir sgro btags pa'i rang bzhin me la sogs pa'i ngo bo sgra'i don yin gyi /
shes pa'i rang bzhin gyi dngos po ni ma yin te /
sgro btags pa'i rang bzhin sgra las nges pa'i phyir dang /
zhen par byas pa yang brjod par byas pa yin pa'i phyir ro / /
des na sgra'i don ni skyes bu la nye bar mkho ba can ma yin no / /
de'i phyir thams cad kyi tshe don bya ba don du gnyer ba'i rtogs pa dang ldan pa 'di yod pa dang med par dpyod pa 'jug pa na /
rnam par rtog pa'i rnam pa spangs te /
yod pa'i dngos po nyid yod pa dang med par dpyod pa'i gzhir byed pa yin no / /
dngos po de ci 'dra ba zhig ce na /
bshad pa /
dngos po gang la thams cad kyi mngon sum du rig pa'i skyes bu'i don 'di 'brel ba'o / /
ci ltar grang ba sel ba la sogs pa la me bzhin no / /
sogs pa'i sgras ni gtso bo dang bsreg pa la sogs pa gzung ngo / /
'di snyam du 'di 'dra ba'i don ni sgra'i don gyis kyang 'grub pa yin te /
gang gi phyir rgyu'i don de yang me nyid du nges pa yin no zhe na /
bshad pa /
gang gi phyir gtso bo la sogs pa skyes bu'i don de la sgra'i don ni nus pa ma yin no / /
ci'i phyir zhe na /
sgra'i don de nyams su myong bar 'gyur yang grang ba sel ba la sogs pa skyes bu'i don de med pa'i phyir ro / /
don byed nus pa'i me nyams su myong bar 'gyur na ni /
grang ba sel ba la sogs pa 'thob kyi /
sgra'i don nye bar gyur kyang nyams su myong ba las bsgrub par bya ba'i don mi 'thob pa ste /
de'i phyir don med pa yin no / /
sngar ma thob pa dang 'gags pa'i don dag la yang mi ldog pa'i phyir ro zhes bya bas ni rnam pa don gyi ma skyes par brjod pa yin la /
da ltar ni rang nyid don med pa yin no zhes bya ba ni khyad par ro / /
gang gi phyir sgra'i don don med pa can yin pa de'i phyir sreg pa la sogs pa don du gnyer ba 'di sreg par mi nus pa la ched du gnyer ba lhur byed pa ni rigs pa ma yin no / /
rtogs pa dang ldan pa ni bsgrub bya'i don la nye bar sbyor ba la yod pa la sogs par dpyod pa rtsom gyi nye bar sbyor ba med pa la ni ma yin te /
gang gi phyir 'dod pa dang ldan pa skyes bu 'dod pa dang ldan pa ni nye bar dpyod par mi nus pa'i gzugs bzang ba dang ngan pa brtag pa la lhur gnyer ba ni ma yin no / /
de'i phyir sgra'i don ni 'gog pa ma yin te /
nus pa med pa ni yod pa la sogs par dpyod pa'i gzhi ma yin pa'i phyir ro / /
gal te khyod kyis phyi rol gyi nye bar len pa can du mi dmigs pa rtogs pa la gnas pa'i chos su brjod na /
'o na kun las btus pa las brtags pa'i chos zhes bya ba la sogs pa bshad pa gang yin pa de'i don ci yin /
der ni mi dmigs pa ni gtso bo la sogs pa brtags pa'i chos yin no zhes rtogs so / /
'gal ba med pa de'i da ltar rtog pa'i yul yin pa'i phyir sgra'i don la brtags par brjod do / /
gang zhig brtag par bya ba de ni brtags pa yin te /
dper na gang blta bar bya ba der bltas pa yin pa bzhin no / /
rtog pa'i yul yang brtag par bya ba yin no / /
de'i phyir gtso bo'i sgra'i don rtogs pa la gnas pa ni brtags pa yin la /
phyi rol gyi dngos po'i rgyu mtshan du mi dmigs pa ni brtags pa de'i chos yin no zhes 'di'i don ni de yin no / /
spros pa dang nye bar spros pa bshad nas skabs nyid nye bar bsdu ba'i phyir rang bzhin mi dmigs pa zhes smos so / /
skyon 'ga' zhig spang ba'i phyir sngar bshad pa dran par byed de /
gang du rang bzhin mi dmigs pa nang du 'du ba'i rang bzhin gang yin pa de yang bye brag la ltos pa'am /
bye brag med pa 'ba' zhig ste /
dper na 'jig pa las byas pa ni khyad par dang bcas pa yin la /
yod pa ni dag pa yin pa bzhin te /
de dag 'dra bar gzhan thams cad kyang bstan par bya ba yin no zhes le'u gnyis par brjod zin to / /
de la ste don de lta yin par 'gyur ba la gal te yod pa 'ba' zhig gtan tshigs yin nam /
yod pa'i bdag nyid gtan tshigs yin na yod pa ci ltar bsgrub bya ma yin /
ci ste yod pa bsgrub par bya na /
khyad par bsgrub byar 'gyur na /
de la yang rjes su 'gro ba med pa'i skyon du 'gyur ba des na yod pa bsgrub bya ma yin na /
'o na ni gtan tshigs su yang mi 'gyur te /
gang gi phyir khyad par rjes su 'gro ba med pa ni gtan tshigs dang bsgrub bya gnyi gar 'gal ba yin no / /
'di nyid rnam par 'grel ba ni / /
gal te zhes bya ba la sogs pa bshad pa yin no / /
gzhan la zhes bya ba ni bsgrub bya ma nges par brjod pa'o / /
gal te yod pa la lar gtan tshigs yin na bsgrub par bya ba yang ci ste mi 'dod /
yod pa de de ltar 'ba' zhig bsgrub par bya ba yin na khyad par can du 'gyur na /
khyad par ni bsgrub par bya ba ma yin te /
rjes su 'gro ba med pa'i phyir ro zhes grags te gzhan gyi 'dod pa brjod pa'o / /
ci skad du slob dpon phyogs kyi glang pos tshad ma rjes su dpag pa'i yul spyi ste /
rgol ba rjes su dpag pa'i yul spyi yin par ma shes pa'i phyir khyad par sgrub par byed pa yin no zhes bya ba yin no / /
gal te yod pa bsgrub byar mi 'dod na khyad par de bsgrub par bya ba nyid du 'gal ba ni ma zad de /
'on kyang gtan tshigs su yang 'gal lo / /
ci'i phyir zhe na /
rjes su 'gro ba med pa'i skyon mtshungs pa'i phyir ro / /
ci ltar rjes su 'gro ba med pa'i skyon mtshungs she na /
gang gi phyir rjes su 'gro ba med pa ni sgrub pa'i yan lag ma yin no zhes bya ba la /
don ni 'di yin te /
dper na rjes su 'gro ba med pa'i bsgrub byas gtan tshigs la ma khyab pa'i phyir go byed ma yin pa de bzhin du gtan tshigs rjes su 'gro ba med pa can yang bsgrub byas ma khyab pa'i phyir go byed ma yin pa des na rjes su 'gro ba med pa'i skyon mtshungs pa yin no / /
ci'i phyir rjes su 'gro ba med pa go byed ma yin zhe na /
rjes su 'gro ba med pa'i gtan tshigs de las the tshom za ba'i phyir ro / /
thun mong ma yin pa gang yin pa de thams cad ni the tshom gyi rgyu yin te /
'di ltar bsgrub bya'i chos can gyi mthar thug pa /
tshad ma gang gis bsgrub byas khyab par brjod pa de nyid kyis de grub pa'i phyir gtan tshigs gzhan don med do / /
ci ste gnod par byed pa ni bsgrub bya'i chos can 'ga' zhig gi yul ma yin te /
'on kyang chos can gzhan dang thun mong ma yin na /
de lta na yang bsgrub bya'i chos can la brten pa ni gzhan du mi srid pa'i phyir gnod par byed pa des khyab pa ma brjod pas the tshom gyi rgyu nyid do / /
de'i phyir rjes su 'gro ba med pa'i phyir khyad par thams cad ni the tshom gyi rgyu yin no / /
de'i phyir de ltar bsgrub bya bzhin du yod pa ni sgrub byed du yang mi 'thad par nye bar bkod pa la /
lan gdab pa'i phyir skyon 'di ni med de zhes smos so / /
ci ltar zhe na /
'di ltar dngos po yod pa de'i khyad par te /
bye brag gang la yod pa de tsam zhig go / /
de tsam nyid yin pa'i phyir spyi'i rang bzhin gyi chos can la sgrub na mngon par 'dod pa'i don 'ga' zhig kyang grub par mi 'gyur ro / /
gang gis bsgrub par 'gyur ba de lta bur gyur pa'i dngos po ni phyir rgol ba sus kyang bkag pa med do / /
gal te de lta na khyad par bsgrub byar ci ltar 'gyur zhe na /
kho bo cag thams cad du spyi'i rnam pas yod pa bsgrub pa'i skabs su yang khyad par bsgrub bya nyid du bsgrub par 'gyur ro zhes ni mi smra'o / /
de skad smras na ni yod pa tsam sgrub par byed pa yin pa la yang de bzhin du khyad par du yang gtan tshigs su 'gyur ro / /
'o na ci ltar khyad par bsgrub byar 'gyur ro zhes brjod ce na /
tshig le'ur byas pa'i don dgrol ba'i phyir bshad pa /
dngos po tsam gyi khyad par can ni yod pa tsam gyi rang bzhin te /
'ga' zhig yod de shes rab tu sgrub pa'i rgol ba'i'o / /
'dir zhes bya ba yod par sgrub par byed pa la yod pa 'grub pa'i rgyu 'gog pa ni ma yin no / /
ci'i phyir zhe na /
rang bzhin gyi khyad par ma bstan pa yod pa tsam ni rtogs pa po 'ga' la yang 'gal ba med pa'i phyir ro / /
'gal na ni 'ga' zhig cung zhig sgrub pa'am /
'gog pa yin na 'di la ni 'gal ba med do / /
'di snyam du gal te mi 'gog na 'o na ni yod pa gegs med par grub po zhe na /
gegs med pa ni bden na 'on kyang rtag pa nyid la sogs pa'i rnam pa dang mi ldan pa de ltar don 'ga' zhig yod do zhes bya bar /
dper na mig la sogs par gzhan gyi don yin no zhes bya ba lta bu skabs kyis stobs sam /
dper na gtso bo rtag pa yod do zhes bya ba lta bur sgras ma reg pa'i sgrub byed smras pas rang gi mngon par 'dod pa'i don ci zhig 'grub par 'gyur /
de'i phyir rtag pa'am gcig pu'i gtso bo yod do zhes gang la gzhan rtsod pa dang /
bdag nyid 'dod pa khyad par gyis zin pa nyid bsgrub par bya ba yin no / /
khyad par de bsgrub bya yin na yang chos can gzhan la rjes su 'gro ba med pa'i phyir gtan tshigs rjes su 'gro ba med par 'gyur ro / /
de'i phyir rim pa 'dis khyad par bsgrub par bya ba nyid dang /
skyon yang mthong nas kho bo cag yod pa bsgrub bya yin na khyad par bsgrub bya nyid du sgrub par 'gyur ro zhes brjod kyi /
rgyu mtshan med pa nyid du khyad par bsgrub byar 'gyur ba ni ma yin la /
skyon med par khyad par la rtsod pa yang ma yin no / /
gang gi khyad par sgrub par byed par 'gyur ba dang /
gang la rjes su 'gro ba med pa'i skyon du 'gyur ro / /
spyi tsam sgrub par byed pa la ni de ltar mi nus pa cung zad kyang med de /
don 'di la tshig le'ur byas pa bzlog nas 'chad pa ni mi rigs te /
slob dpon gyis phyed 'og ma sngar 'don mi nus pa ni ma yin no / /
ci ltar khyad par bsgrub par bya ba yin na rjes su 'gro ba med pa'i skyon du 'gyur te /
gang gi phyir spyis rjes su 'gro ba med pa'i phyir ro zhe na /
bshad pa /
gang gi phyir chos can gtso bo'i rang bzhin de rtsa ba'i rang bzhin dang tha mi dad pa'i phyir gcig pu dang /
rjes su 'gro ba med par 'jig pa med pa'i phyir rtag pa dang /
yon tan gsum gyi bdag nyid yin pa'i phyir bde ba dang sdug bsngal dang gti mug gi bdag nyid dam /
longs spyod par bya ba zhes bya ba de lta bu'o / /
rnam pa ci zhig ltar yang rung zhes bya ba ni rnam pa gang yang rung bas khyad par du byas pa khyad par can gyi ngo bo bsgrub bya nyid du bsgrub par 'gyur ro / /
mi 'dod pa spangs pa'i phyir chos can khyad par du yang gdon mi za bar bya dgos so / /
des na rjes su 'gro ba'i dus su yang spyi ma yin te /
'dir 'dod pa'i bsgrub par bya ba nyid bstan par bya ba yin pa'i phyir /
de ni khyad par du byas pa de ltar chos can gzhan la rjes su 'gro ba med do / /
gang yang yod pa tsam rjes su 'gro ba de grub mod /
rjes su 'gro ba can gyi yod pa de grub pas ni 'dod pa'i don cung zad kyang mi 'grub bo / /
de'i phyir rjes su 'gro ba med pa'i skyon yin no / /
da ni gzhan dag 'dod pa'i bsgrub bya la yang rjes su 'gro ba med pa'i skyon dang grub pa la sgrub pa nyid mtshungs par bstan pa'i phyir smras pa /
gal te de bzhin du mi la sogs pa bsgrub par bya ba la yang rjes su 'gro ba med pa dang /
grub pa la sgrub par thal bar 'gyur ba ma yin nam /
ci ltar zhe na /
'di ltar me la sogs pa bsgrub pa de la yang me yod pa la ni rtsod pa 'ga' yang med de me tsam ni grub pa'i phyir ro / /
de grub pas ni cung zad byar yang med de /
de ni 'jug pa'i yan lag ma yin pa'i phyir ro / /
yul gyi khyad par can gyi me 'jug pa'i yan lag yin gyi /
me tsam ni ma yin no / /
'o na de nyid bsgrub par bya ba yin no zhe na /
smras pa /
yul la sogs pa can gyi gzhi de nyid kyi khyad par gang la yod pa de ni rjes su 'gro ba med pa'i phyir mi 'grub po / /
des ni spyi ni grub pa la sgrub pa yin la /
khyad par la ni rjes su 'gro ba med pa yin no zhe na /
ci ltar rjes su 'gro ba med /
'di ltar gang gis rjes su 'gro ba med par 'gyur ba rten yin yang gzhi des med de khyad par gyi dngos pos khyad par du byed pa ni ma yin te /
mi ldan pa ldog pa'i rgyus na sa phyogs kyi me rnam par gcod pa'i phyir ro / /
don 'di ni lhan cig ma yin par bshad zin to / /
gal te khyab pa'i dus su mi ldan pa rnam par bcad pa'i me ma grub pa ma yin nam /
de grub na yang rjes su 'gro ba rjes su ci'i don du 'brang zhe na /
de lta mod kyi 'on kyang gzhi med kyi me mi srid pa'i phyir spyir bsgrub par bya ba la yang phyogs dang mthun pa'i phyogs kyi rnam par dbye ba med pa'i phyir khyad par med par gzhi yang 'phen pa na mngon par 'dod pa'i yul yang 'phangs par 'gyur ro / /
de'i phyir yul de khyab pa'i dus su yang ma 'brel pa rnam par gcod pas khyab pa yin par brjod kyi de ltar grub pa'i phyir ni ma yin no / /
gang gi phyir shugs kyi gzhi rnams khyad par med pas nang du 'dus pa'i phyir ma 'brel pa rnam par gcod pa de'i phyir /
gzhi nges pa med pa'i me'i spyi de nyid bsgrub par bya ba yin no / /
'di snyam du 'o na ni spyi dang ldan pa'i yod pas kyang khyab pa'i dus su khyad par gtso bo'i mtshan nyid 'phen te /
dper na mes yul de 'phen pa bzhin no /
des na 'dir yang ma 'brel pa rnam par gcod pas khyad par grub pa yod do zhe na /
bshad pa /
de bzhin du yod pa bsgrub par bya ba 'dir yang mngon par 'dod pa'i khyad par 'ga' zhig la yod pa sgrub pa ni ma yin no / /
ci ltar gtso bo la sogs pa'i sgras brjod par bya ba'i don nyid med pa'i phyir ro / /
rjes su 'gro ba'i dus dang /
sgrub par byed pa'i byed pa rdzogs pa'i dus su gang zhig ma 'brel ba rnam par gcod pa dang ldan pa'i yod pa brtags par 'gyur ba rtag pa la sogs pa dang ldan pa ni 'ga' yang ma grub po / /
sa phyogs dang sgra ni tshad ma gzhan gyis grub pas khyab pa'i dus su de dang ma 'brel pa rnam par bcad pa dang ldan pa bsgrub par bya ba'i chos yin pa dang /
phyogs kyi chos sdud pa'i dus su de'i khyad par dang ldan pa grub pa rigs pa yin no / /
des na khyab pa'i dus su khyad par 'ga' yang ma grub pa'i phyir de ni khyad par med pa kho na yin no / /
ci ltar med de /
'di ltar de yang ci zhig ltar shes par bya ba yin la /
shes nas sgras brjod par bya ba yin zhing /
brjod nas tshad mar nges par bya ba yin te /
de'i phyir de yang shes bya nyid la sogs par grub pa nyid do / /
des na de dang ma 'brel pa rnam par bcad pa dang ldan pa'i yod pa grub po zhe na /
ci da ni shes bya yod do zhes te /
de tsam gyis gtso bo de grub par 'gyur ram /
gtso bo'i don ni shes bya la sogs pa'i don du 'gyur gyi lhag pa ni ma yin no / /
re zhig de tsam du yang gtso bo grub pa yin te /
gtan med pa ni ma yin no zhe na /
bshad pa /
de lta na yang shes bya la sogs pas ci ltar 'grub par 'gyur /
'di ltar shes bya tsam kho nar 'grub par 'gyur na /
de tsam ni gtso bo yin par mi 'dod do / /
da ni khyad par can gyi yod pa gzhir bstan pa'i phyir smras pa /
gal te blos bskyed pa sgra'i don yin gyi phyi rol ni ma yin no / /
de gang zhe na /
rnam par rtog pa'i rnam pa'o / /
de ni rtag pa la sogs pa'i khyad par dang ldan pa ma yin te /
de ltar brtags pa yin pa'i phyir ro / /
des na gtso bo'i sgras brjod par bya ba med par ci ltar 'gyur /
rang gi ngo bos ni sgra'i don thams cad du grub pa'i phyir /
phyi rol gyi nye bar len pa'i yod pa bsgrub par bya ba yin no / /
des na ci ltar khyad par can ma grub ce na /
de ltar na yang khyad par ma grub po zhes ston pa ni bsgrub par bya ba yin mod /
'on kyang gang gi phyir gtso bo la sogs pa'i rang bzhin gyi khyad par rtag pa nyid la sogs pa'i rten ma yin te gzhi ma yin no / /
de bas na sgra'i don de yang khyad par med pa sgra'i don tsam du rnam par gnas pa yin te /
sgra'i don gzhan las khyad par med do zhes bya ba'i don to / /
de lta yin dang ci ltar sngar brjod pa bzhin du da ltar yang brjod par bya ba'i dngos po 'ga' zhig yod do zhes bsgrub par bya bar 'gyur ro / /
gal te gtso bo'i rang bzhin gyi rten yin na ni de nyid gtso bor grub par 'gyur gyi bsgrub par bya ba ni ma yin no / /
de'i rang bzhin med na ni sgra'i don gzhan dag las khyad par med pa'i phyir sgra'i don las phyi rol du gyur na /
phyi rol gyi nye bar len pa 'ga' zhig yod do zhes bsgrub par bya bar 'gyur ro / /
ci ltar rtag pa la sogs pa'i rang bzhin gyi rten ma yin zhe na /
bshad pa /
brtags pa yin pa'i phyir sgra'i don rang nyid ni rtag pa la sogs pa'i rang bzhin yon tan gyi khyad par 'ga' zhig la brten pa ma yin no / /
'o na ci ltar sgra'i don khyad par can du rtogs she na /
nye bar len pa'i chos de dag la dogs pa yin te /
nye bar len pa dang rnam par brtag par bya ba'i don dag gcig tu mngon par zhen pa'i phyir ro / /
dper na bum pa'am byas pa dang tha mi dad par zhen pa'i phyir sgra'i don bum pa dang byas pa yin pa bzhin no / /
gang gi phyir khyad par nye bar 'dod pa yin pa de'i phyir nye bar len pa ma grub pa dag la ni mi srid do / /
gang gi phyir de ltar yin pa des na sgra'i don 'di dag ni khyad par med pa yin no / /
des na de dag la don gyi nye bar len pa can nyid sgrub na ni yod pa tsam nyid sgrub pa yin gyi /
don gyi khyad par sgrub pa ni ma yin pa'i phyir ro / /
de don gyi nye bar len pa can du sgrub pa ni don med do / /
de lta yin dang gang gi phyir nye bar btags pa'i khyad par can gyi sgra'i don la dngos po mi 'grub pa de'i phyir khyad par yod par sgrub pa la sgra'i don chos can ma yin no / /
khyad par dgag pa sgrub na ni chos can yin pa de nyid de /
nye bar btags pa ni rnam pa de lta bu'i nye bar len pa can du ma nges pa'i phyir ro / /
des na ci skad brjod pa'i yon tan can gtso bo la sogs pa med pa'i phyir sgra'i don chos can du rigs so / /
gal te 'dir don tsam gyi nye bar len pa don med pa yin na /
mngon par 'dod pa'i rjes su dpag pa gzhan du yang thun mong ba spyi tsam grub pa'i phyir bsgrub byar mi 'gyur ro zhe na /
bshad pa /
gzhan du ni gzhi nges pa med pa'i me'i spyi grub pa de nyid yul der grub pa'i phyir bsgrub par bya ba yin no / /
yod pa la ni ma grub pa cung zad kyang grub pa med do / /
gal te de lta na der yang gzhi nges pa med pa'i me bsgrub par bya ba yin la /
bsgrub bya gang yin pa des ni khyab par bstan par bya ba yin no / /
yul de dang mi ldan pa ma yin pa'i phyir mes khyab pa grub pa ni med do zhes de las cir 'gyur /
gal te 'ga' zhig yul dang 'brel ba'i mes khyab par byed na de la rjes su 'gro ba med pa'i skyon 'dir 'gyur na phyogs dang 'brel ba'i me'i spyi de lta bus ni 'ga' la yang khyab par byed pa med do / /
des na su la skyon 'dir 'gyur / /
ci ltar mi byed /
sgrub par 'dod pa'i don lta bu yin no zhe na /
bshad pa /
gang gi phyir rgol ba gzhan la sgrub par byed pas ni gang du ba yod pa de na me yod do zhes du ba med na mi 'byung bar gzhi nges pa med pa'i mes khyab par bstan par bya ba yin la /
de ltar gzhi nges pa med pa'i me tsam gyis khyab pa grub pa yin na /
des chos can gang du snang ba der me'i blo skyed par byed do / /
sgron ma bzhin du rung ba nyid kyis ni du ba go bar byed pa ma yin te /
'on kyang med na mi 'byung bar nges pas ma yin no / /
de'i phyir lkog tu gyur pa'i don rtogs pa ni mthong ba med na mi 'byung bar nges pa las yin gyi ngo bo las ni ma yin no / /
lkog tu gyur pa rtogs pa thams cad la ni med na mi 'byung bar nges pa yan lag yin la /
phyogs dang 'brel pa can ni nges pa ma yin no zhes bshad pa ni /
de la bsgrub par bya ba bstan pa ni ci yang mi dgos te /
phyogs de la mthong ba dang 'brel pa bstan pa tsam gyis 'dod pa grub pa'i phyir ro / /
gal te bsgrub bya bstan par bya ba ma yin du chug kyang /
rjes su 'gro ba ni des bstan par bya ba yin no zhe na /
de ma bstan na yang zhes smos so / /
gang gi tshe ma bstan kyang yul de'i khyad par can shugs nyid kyis rtogs pa de'i tshe shugs kyis go ba des rjes su 'gro ba byed pa yang don med pa nyid do / /
'di skad brjod pa yin te /
gal te de lta bu'i rjes su 'gro ba bstan pa med par de lta bu'i don mi 'grub na de dang rjes su 'gro ba bstan par bya bar 'gyur na /
'dir ni de lta bu'i rjes su 'gro ba med kyang grub pa yod pa yin no / /
yod pa grub pa la de lta bu'i khyad par ma grub pa'i phyir shugs kyis de dang 'brel pa rnam par bcad pas khyab pa grub pa med la /
phyogs kyi chos nye bar sdud pa'i dus su grub pa yang med do / /
gal te me tsam gyis khyab pa yin na ci ltar ma 'brel pa rnam par bcad pa bsgrub bya yin zhe na /
bshad pa /
gang gi phyir rim pa de lta yin pa de'i phyir du ba 'di me med na mi 'byung bar 'grub pa'i shugs nyid kyis phyogs de dang mi ldan pa rnam par gcod pa yin no / /
de'i phyir spyi bsgrub byar brjod do / /
gal te me med na du ba yod par mi 'gyur ro zhes bya ba ni shugs yin no / /
de ltar grub pa de ni skyes bu 'jug pa'i yan lag yin gyi yul ma nges pa'i me tsam ni ma yin pas des na bsgrub byar rigs so / /
rjes su 'gro ba ni 'ba' zhig gis bstan par bya ba yin gyi spyis ni ma yin te /
de ma bsdus pa'i phyir dang /
des khyab pa bstan pa la dgos pa med pa'i phyir ro zhes gang bshad pa ni me 'di'i du ba la khyab pa ni de ltar te /
yul gyi khyad par can de ltar de nye bar bkod pa sngon du 'gro ba can ma yin no / /
ci'i phyir zhe na /
bsgrub bya brjod pa khyab pa bstan par bya ba 'di la yan lag ma yin pa'i phyir ro / /
rjes su 'gro ba bsgrub bya bstan pa de sngon du 'gro ba can yin na yang dam bca' ba'i ngag sgrub par byed pa'i ngag las sus kyang bzlog tu med par 'gyur ro / /
des na rjes su 'gro ba med pa'i skyon med de /
don 'di slob dpon gyis kyang bshad do zhes ston pa ni de skad du yang zhes bya ba yin no / /
du ba la sogs pa'i rtags ni bsgrub par bya ba'i chos dang mi 'khrul par spyi'i chos can gzhan du bstan par bya ba yin no / /
de ltar shes pa 'khrul pa med pa'i rtags 'khrul pa med pa nyid du nges par bsgrub par bya ba'i chos can de la rab tu grub par gyur na /
khyab par byed pa'i chos de dang ldan par chos can rtogs par 'gyur ba yin /
de'i don ni 'di yin te /
chos can spyi la spyi tsam gyis khyab pa grub na khyad par can gyis gtan tshigs mthong ba'i shugs las khyad par grub par 'gyur gyi /
khyad par gyis khyab pa bstan par bya ba ni ma yin la /
bsgrub par bya ba'i chos can 'ga' zhig la yod pa yang gtan tshigs ma yin te /
mnyan bya nyid la sogs pa la khyab pa bstan par mi nus pa'i phyir dang /
khyab pa bstan na yang khyab pa grub par byed pa nyid kyis bsgrub bya grub pa'i phyir ro / /
gtan tshigs don med par thal ba'i phyir ro / /
de ci ltar me sgrub pa la khyad par yongs su gzung ba'i phyir kha na ma tho ba med pa bzhin du yod pa bsgrub par bya ba la ni de ltar kha na ma tho ba med pa ma yin te /
khyad par ma grub pa'i phyir ro / /
de'i phyir de ltar sgrub pa la bsgrub par thar pa'i phyir dang /
rjes su 'gro ba med pa'i phyir yod pa ni bsgrub bya ma yin no / /
yod pa tsam sgrub par byed pa yin pa la ni skyon yod pa ma yin no zhes bstan pa'i phyir bshad pa /
dngos po de'i khyad par gzung ba med par te /
ma gzung bar dngos po tsam gang yin pas sgrub par byed pa yin pa de la rjes su 'gro ba nyams pa med do / /
gang gi zhe na /
de tsam zhes bya ba yod pa khyab pa gang yin pa'i bsgrub bya de'i yin gyi /
gzhi bye brag gis khyad par can gyis ni ma yin no zhes bya ba'i don to / /
'di nyid rnam par 'grel pa bshad pa ni /
bum pa la sogs pa'i rang bzhin gyi khyad par yongs su ma bzung ba'i rgyus na dngos po tsam khyab pa dngos po'i chos bsgrub par bya ba'i yul la yod pa'i sgrub par byed pa nyid la ni bsgrub bya des sgrub par byed pa la rjes su 'gro ba nyams pa med do / /
dngos po'i khyad par la brten pa'i bsgrub byas dngos po tsam gyis sgrub par byed pa khyab pa ma yin pa des na dngos po tsam khyab pa zhes bya bas khyad par du byas so / /
ci'i phyir rjes su 'gro ba nyams pa med ce na /
gang gi phyir de la gdon mi za bar khyad par yongs su gzung bar bya ba ni ma yin no / /
rjes su 'gro ba med pa ni khyad par las yin no / /
ci ltar na yod pa bsgrub bya yin na gdon mi za bar khyad par yongs su 'dzin la /
sgrub par byed pa ni gdon mi za bar mi 'dzin ce na /
bshad pa /
yod pa tsam yongs su gzung na yang sgrub par byed pa'i bsgrub par bya ba 'grub pa la nus pa yod pa'i phyir ro / /
de'i don ni 'di yin te /
gal te spyi'i rang bzhin gyis sgrub par mi nus pa yin na ni khyad par yongs su 'dzin par 'gyur ba yin na /
yod pa tsam gyis nus pa de'i phyir gdon mi za bar khyad par yongs su gzung ba ma yin no / /
yod pa tsam bsgrub par bya ba ni byed mi nus te /
de bsgrub par bya ba yin na rtsod pa med pas sgrub par byed pa don med pa'i phyir dang /
de bsgrub par mi 'dod pa'i yang phyir ro / /
de'i phyir yod pa tsam sgrub par byed pa la ni kha na ma tho ba med do / /
de ltar yod pa tsam bsgrub par bya ba yin pa spangs nas /
yod pa bsgrub pa la skyon gzhan yang bstan pa'i spyir gzhan yang zhes smos so / /
dngos po de ma grub na ni yod chos te /
dngos po chos gang yin pa de ma grub par 'gyur ro / /
dngos po dang dngos po med pa gnyi ga la brten pa gang yin pa de ni med pa la yang 'jug pas 'khrul pa ste ma nges pa yin no / /
med pa'i chos gtan tshigs yin na ni yod pa dang 'gal ba la mi 'khrul pas 'gal ba yin pa'i phyir yod pa gang yin pa bsgrub pa la gtan tshigs su nye bar bkod pa de thams cad skyon gsum las mi 'da' bas na /
yod pa de ci ltar skyes bus bsgrub par bya ba yin /
de'i gtan tshigs ni yod pa'i gtan tshigs so / /
gsum zhes bya ba ni skyon kyang rnam pa cha gsum mo / /
chos gsum po de la gal te dngos chos gtan tshigs yin na ni yod pa ma grub pa la ji ltar 'grub /
'di snyam du dngos po'i chos de la 'grub kyi yod pa ni ma yin no snyam na /
bshad pa /
gang zhig dngos po'i chos gtan tshigs su grub par 'dod pa de ci ltar dngos po grub par mi 'dod /
ci ltar na dngos po'i chos grub na dngos po grub ce na /
gang gi phyir rang gi ngo bo nyid chos zhes bstan pa yin no / /
gal te rang gi ngo bo nyid yin na ji ltar chos can las tha dad pa can du drug pas bstan pa yin zhe na /
'ga' zhig la ltos nas zhes smos so / /
gang gi tshe rang gi ngo bo de nyid chos gzhan de'i bdag nyid kyis 'brel bar mi rung bar brjod par 'dod pa de'i tshe tha dad pa can gyi drug pas tha snyad du byed do / /
'di'i byas pa nyid gal te bum pa de las bkol ba'i rang bzhin du brjod pa de lta na de'i chos gzhan dang 'brel par mi rung bar bstan par 'gyur ba yin no / /
gang gi tshe 'di bum pa'o zhes brjod pa de'i tshe ni chos gzhan gyi bdag nyid yin par rung bar bstan par 'gyur te /
byas pa gang yin pa de ni mi rtag pa yang yin la /
rna bas gzung ba yang yin no / /
de'i phyir ma byas pa las ldog pa'i brjod par bya ba gcig nyid la /
gang gi tshe chos gzhan gyi bdag nyid 'brel bar rung bas chos gzhan 'phangs par brjod pa'i tshe ngo bo de nyid chos can yin te /
chos gzhan gyi yang rten yin pa'i phyir ro / /
gang gi tshe chos gzhan dang bdag nyid gcig pas 'brel par mi rung ba chos gzhan spangs par brjod pa de'i tshe chos gzhan gyi rten ma yin pa de'i phyir chos can ni ma yin gyi /
'on kyang chos yin te /
gzhan gyi dbang du brjod pa'i phyir ro zhes ston par byed pa ni chos dang chos can brjod pa'i sgra dag la zhes bya ba yin no / /
chos dang chos can brjod pa'i bya ba la ni khyad par 'ga' yang yod pa ma yin te /
ma byas pa las ldog pa gcig nyid yin par brjod pa'i phyir ro / /
'di ni tshad ma rnam 'grel du bsal zin to / /
de'i phyir dngos po ma grub pa'i phyir dngos po'i chos ma grub po /
ci ste dngos po dang dngos po med pa'i gnyi ga'i chos gtan tshigs su brjod do zhe na yang ngo / /
ci ltar chos gcig dngos po dang dngos po med pa'i yin par 'gyur /
chos ni rang gi ngo bo yin la /
dngos po'i rang gi ngo bo gang yin pa de ni dngos po med pa'i ma yin no zhes dogs na /
dngos po med pa'i rang bzhin bdag nyid med pa ni gnyi ga'i chos su bstan pa'i phyir bshad pa /
gang gis dngos po'i rang bzhin nyid du mi brten pa de'o / /
gang gis dngos po la mi brten ce na /
ma yin pa ma yin na ni don gzhan brjod par 'gyur ro / /
med par dgag pas ni ldog pa 'ba' zhig brjod pa yin la /
ldog pa tsam ni med pa la yang mi 'gal ba'i rgyu'i phyir ldog pa tsam gnyi ga'i chos yin no / /
dper na lus can ma yin zhes bya ba'i lus med pa nyid ldog pa tsam ni dngos po rnam par shes pa dang /
dngos po med pa nye bar brjod pa med pa la yang 'gyur ba bzhin no / /
gzhan dag dgag pa smra ba ni nye bar brjod pa med pa ni dngos po med pa'i phyir dgag pa'i yul nyid ma yin no / /
gang zhig gnas gzhi la sogs pa'i nus pa yod pa de 'ga' zhig gi yul yin na nye bar brjod pa med pa ni dngos po med pas nus pa thams cad dang bral ba'i phyir ci ltar yul yin /
gang zhig tshad ma 'ga'i yul du gyur pa de ni dngos po dang dngos po med pa 'ga'i yul du gyur pa yin na /
dngos po med pa ni tshad ma'i yul yang ma yin te /
nus pa dang bral ba'i phyir ro zhe na /
dgag pa'i yul nyid 'gog na ci da ni nye bar brjod pa med pa bsgrub pa'i yul yin nam /
dngos po med pa bsgrub pa'i yul yin no zhes bya ba gang yin pa 'di ni dgag pa'i yul nyid de bas kyang sdig pa yin pa'i phyir de las spong bar byed pa ni dngos po med na ni sgrub pa'i yul yang ma yin no zhe na /
da ni ci ltar dgag pa'i yul du 'dod par mi 'gyur te /
sgrub pa'i yul nyid bkag pa kho nas dgag pa'i yul yin pa nyid do / /
ci'i phyir zhe na /
bshad pa /
dgag pa ni sgrub pa log pa'i rang bzhin pa'i phyir ro / /
la lar 'ga' zhig sgrub pa bkag pa gang yin pa de nyid de dgag pa bsgrub pa yin no / /
de'i phyir nye bar brjod pa med pa la lus can gyis sgrub pa bkag na dgag pa brjod par 'gyur ba'i phyir ji ltar dgag pa'i yul ma yin /
dngos po med na yang tshad ma'i yul ji ltar yin pa de ltar yang de ma thag pa nyid dang /
phyis kyang bstan par bya'o / /
de na de la gzhan med pa ma nges par nus pa nyid do / /
'di snyam du rnam pa 'di lta bu'i rigs can gyi chos ni brjod par nus pa ma yin te /
lus can ma yin pa nyid la sogs pa'i sgra bzang po ma yin pa'i phyir ro / /
gang gi phyir 'di dag ni yongs su 'chad pa yang glu mi len pa /
shing zan mi za ba /
tshwa mi za ba /
gdong nyi mi mthong ba /
ma ning ma yin pa /
ad do zhes bya ba'i sgra 'di dag kho na la dgag pa gnas par mthong ngo / /
des na rjes su ma bgrangs pa'i don dag las lus can ma yin pa la sogs pa'i rang bzhin gyi sgra'i mi 'jug go zhes dogs pa spangs pa'i phyir /
kye ma zhes smos so / /
nyon mongs zhes bya ba ni rjes su brtse ba'o / /
ci ltar dkar bas 'tsho zhe na /
bshad pa /
brda las byung ba'i sgra don nges pa'i 'dod pa de'i phyir ro / /
brda las byung ba ni don nges par nus pa ma yin te /
'dod pa tsam gyi rjes su byed pa'i phyir ro / /
ci ltar ma nges te /
'jig rten ni lan cig nges par byas pa'i don gyi rjes su 'jug pa yin no zhe na bshad pa /
nges par byed pa de'i bya ba'i khyad par brang brdungs shing cho nges btab kyang /
brang brdungs shing cho nges 'debs pa khyad du bsad nas 'jig rten tha snyad kyi don du sgra'i tha snyad la 'jug pa'i phyir ro / /
yang ci'i phyir 'gog par byed kyang 'jig rten 'ga' zhig la 'jug ce na /
brda ci lta ba bzhin du zhes smos so / /
brda las ma 'das par 'jig rten gyi sgra la don rtogs pa'i phyir ro / /
'jig rten ni 'bras bu don du gnyer bas 'jug pa yin la /
sgra sbyar ba'i dgos pa yang don rtogs pa yin zhing de yang yod pa'i phyir 'jig rten mi ldog go / /
chos zhes bya ba 'bras bu bzhin yang yod pa ma yin nam zhe na /
bshad pa /
'bras bu ni don rtogs pa de tsam du zad pa'i phyir ro / /
sbyin pa dang tshangs par spyad pa la sogs pa dag la ni 'jig rten chos kyis don du 'jug gi sgra sbyor ba la ni ma yin no / /
lus can ma yin pa la sogs pa dag las ni don rtogs pa med de /
de dag gis sgra bzang po rjes su dpag pa'i rgyu mi bzang ba yin pa'i phyir ro zhe na /
bshad pa /
nyi ma mi mthong ba la sogs pa'i 'dod pa dang /
lus can ma yin pa la sogs pa mi 'dod pa'i sgra rnams khyad par med pa'i phyir /
'dod pa dang mi 'dod pa'i tshogs gnyi gar yang don mi rtogs par thal bar 'gyur ro / /
'di ltar brda ji lta ba bzhin don so sor nges pa yin yang gal te gcig las don mi rtogs na gzhan las kyang dngos su rtogs par mi 'gyur ro / /
ci ltar 'dod pa dang khyad par med ce na /
bshad pa /
nyi ma mi mthong ba la sogs pa 'dod pa'i sgra de las byung ba'i rtogs pa shes pa yang tha snyad yang dag par grub pa la brten pa'i phyir la tha snyad grub pa la brten pa de ni lus can ma yin pa la sogs pa'i sgra gzhan du yang mtshungs pa'i phyir ro / /
gnyi ga yang brda las don rtogs par byed pa yin no / /
ci ltar brda sprod pa pa rnams kyi lus can ma yin pa la sogs pa la rtogs pa'i phyir rjod par byed pa ma yin pa de bzhin du bzang por 'dod pa gzhan dag kyang dngos su rjod par byed par mi 'gyur ba de'i phyir /
rtogs pa'i stobs kyis gnyi ga dngos su sgrub par byed pa yin pa nyid la rtogs pa med na rjes su dpog par byed pa nyid du mtshungs pa des na khyad par med do / /
des na brda ci lta ba bzhin don rtogs pa'i phyir lus can ma yin pa la sogs pa yang rjod par byed pa yin pas 'jig rten mi ldog pa yin no / /
lus can ma yin pa'i sgra bsdu ba mi nus pa ma yin yang /
gzhan gyi bsdu ba mi nus par brtags pa des na slob dpon gyis zhar la sgra rnams la bzang po nyid nges par sun phyung ba yin no / /
des na lus can ma yin pa la sogs pa'i sgras brjod par bya ba rnam par gcad pa tsam de ni mthun pa'i phyogs dang mi mthun pa'i phyogs gnyi ga la yod pas shes bya yod pa'i rgyus go bar byed par ci ltar 'gyur /
gtan tshigs mi mthun pa'i phyogs la 'jug srid pa de'i dogs pa rnam par chad pa ste log pa'o / /
go bar byed pa zhes bya ba mi mthun pa'i phyogs la 'jug pa'i dogs pa yang 'chad pas thob par byas pa gang ma yin pa de nyid la 'jug par nges pa'i rnam par gcad pa tsam gyis ci ltar thob par 'gyur /
rnam par bcad pa tsam 'ba' zhig thun mong yin par ma zad kyi /
'on kyang shes bya nyid la sogs pa'i brjod bya nyid dang gzhal bya nyid la sogs pa'i chos rnam par gcod pa'i rang bzhin ma yin pa bsgrub pa'i ngo bo nyid dag kyang thun mong ba yin no / /
ci ltar dngos po med pa shes bya nyid yin zhe na /
dngos po med pa dag la yang zhes smos so / /
dngos po 'dzin pas dngos po med pa mi 'dzin du chug kyang rnam par rtog pa can gyi blos rnam par 'jog pa yin no / /
ci ltar zhes bya ba ni sgra'i tha snyad du rung ba brtag pa'i bdag nyid kyis so / /
dngos po rnam par 'jog pa lhur len pa'i tshad mas ni dngos po med pa rnam par gzhag par bya ste /
de lta ma yin na des 'jug pa'i yan lag nyid rnam par ma bzhag par 'gyur ro / /
don gzhan rnam par bcad pa ma byas pa ni mngon par 'dod pa'i don nges pa med pa nyid du nye bar gzhag pa ma yin no / /
des na chu ma yin pa rnam par gcod par byed pa'i tshad mas chu 'jug pa'i yan lag nyid du rnam par 'jog pa yin no / /
de skad du de yongs su gcod par byed cing de las gzhan rnam par gcod par byed la /
rnam pa gzhan med par yang ston par byed do zhes bshad do / /
des na 'di ni tshad ma gcig gi byed pa yin no / /
de'i phyir dngos po sgrub pa'i tshad mas dngos po med pa yang gzhal byar bya ba yin la /
des na shes bya dang brjod bya yang yin no / /
des na rnam pa de lta bu'i rang bzhin gyi chos dag kyang 'dis bshad pa yin te /
'khrul par bstan pa yin no / /
smra ba pos kyang 'di lta bu'i rang bzhin can gyi chos gtan tshigs su brjod par mi 'os la /
brjod na yang rtogs pa dang mi ldan par 'gyur ro zhes ston pa ni /
smra ba po de gnyi ga'i chos su smras pas gnyi ga'i chos 'di bsgrub par bya ba yod pa las gzhan la yang 'jug par brjod pa yin la /
go bar byed pa ni mi 'khrul pa'i rgyu mtshan can yin pa'i phyir go bar byed pa nyid du khas blangs pas /
de nyid 'di ma 'khrul pa yang brjod pa yin pa de'i phyir ci ltar bsnyon pa yin te /
'gal ba brjod pa'i phyir ro / /
'di snyam du gnyi ga'i chos yin pa la 'ga' zhig mi 'khrul bar 'gyur te /
gang gi phyir gtan tshigs kyi 'khrul pa ni mi mthun pa'i phyogs la 'jug pas yin no / /
mi mthun pa'i phyogs la 'jug pas 'khrul pa gang yin pa de las cir 'gyur zhe na /
smras pa /
des na phyogs dang mthun pa'i phyogs gang yang rung ba dang /
ngas khas blangs pa la sogs pa'i chos dag ni mi mthun pa'i phyogs la mi 'jug pa'i rgyu'i phyir ro / /
rtag pa dang mi rtag pa gnyi ga'i chos yin yang ma nges pa nyid kyi skyon med do / /
'di ltar gang gi tshe rtag pa nyid sgrub pa de'i tshe nam mkha' la sogs pa rtag pa mthun pa'i phyogs gang yin pa de'i tshe phyogs dang mi mthun pa'i phyogs gang yang rung ba nyid mi mthun pa'i phyogs la mi 'jug go / /
mi rtag pa bsgrub pa la yang de bzhin no / /
'di snyam du gnyi gar yang phyogs su gyur pa'i sgra yang yin pa de nyid rtag gam mi rtag the tshom za bas phyogs dang mthun pa'i phyogs gang rung nyid de la 'jug pa ni 'khrul par rtogs pa yin no snyam na /
smras pa /
phyogs nyid ni gtan tshigs 'khrul pa'i yul ma yin no / /
the tshom za ba de bsgrub par bya ba yin pa de'i tshe mi mthun pa'i phyogs nyid du nges pa med la /
mi mthun pa'i phyogs su nges pa gang yin pa de la ni mi 'jug pa nyid do / /
des na de ni 'khrul pa'i yul ma yin no / /
cig shos ni 'di'i mi mthun pa'i phyogs su 'dod pa ci lta bu zhig yin /
ci dngos po la bsgrub bya med pa yin nam /
'on te skyes bus brtags pa yin /
gal te dngos po yin na skyes bu'i 'dod pas phyogs su byas kyang /
dngos po gnas pas bsgrub bya med pa dang ldan pas phyogs 'khrul pa'i yul nyid pas /
phyogs nyid ni 'khrul pa'i yul ma yin no zhes ci ltar smra /
'on te skyes bu'i 'dod pas brtags pa'i phyogs dang mthun pa'i phyogs dag las gzhan mi mthun pa'i phyogs yin na /
de'i tshe gtan tshigs kyi mi 'khrul pa dngos po par mi 'gyur zhing rjes su dpag pa tshad mar yang mi 'gyur ro zhes 'di thams cad du thal bar bstan pa'i phyir /
'dir gang zhig ces pha rol la 'dod pa mi mthun pa'i phyogs 'dri'o / /
cig shos kyis bsgrub par bya ba med pa'o zhes smras so / /
dngos po nyid kyi bsgrub bya med pa gzung nas smras pa /
'o na ci ltar dngos po'i gnas pas bsgrub bya las bzlog pa'i phyir mi mthun pa'i phyogs la mi 'jug pa phung po gcig tu nges pa gnyi ga'i chos su 'gyur /
gang gi phyir gang gis mi mthun pa'i phyogs la mi 'jug pa'i phyir mi 'khrul pa yang yin la dngos po la ni gnyi ga'i chos su 'gyur ba /
gtan tshigs kyis mi 'khrul pa phyogs dang mthun pa'i phyogs kyi rnam par dbye ba la ltos pa ni ma yin no / /
ci ltar mi ltos she na /
dngos por gnas pa yin pa'i phyir ro / /
phyogs dang mi mthun pa'i phyogs ni skyes bu'i 'dod pas byas pa yin te /
de la ltos pa'i phyir ro / /
mi mthun pa'i phyogs la ltos nas ni mi 'khrul pa brtags pas na skyes bu'i 'dod pas byas par 'gyur gyi dngos por ni ma yin no / /
gang gi tshe 'khrul pa'i yul phyogs su ma byas pa de nyid kyi tshe 'khrul par 'gyur ro / /
'o na dngos po yang ci ltar zhe na /
gang gi phyir rnam par gzhag pas phyogs dang mthun pa'i phyogs dang mi mthun pa'i phyogs so sor rnam par gzhag nas phyogs ma gtogs pa'i byas pa mi rtag pa yin no zhes phyogs ma gtogs pa'i yul la khyab pa bstan par bya ba ni ma yin no / /
'o na ci ltar 'gyur zhe na /
skyes bus byas pa'i phyogs dang mthun pa'i phyogs dang mi mthun pa'i phyogs kyi rnam par dbye ba la mi ltos par dngos po'i stobs kyis 'ongs pa'i khyab pa nyid tshad mas bstan par bya ba yin no / /
de ci 'dra ba zhig ce na /
phyogs sam gzhan yang rung ste byas pa thams cad do / /
thams cad kyi sgra ni ma nges pa'i don te /
byas pa thams cad mi rtag pa yin no zhes de ltar tshad mas bstan par bya ba yin no / /
ci'i phyir de ltar yin zhe na /
de ltar grub na zhes smos te byas pa tsam mi rtag par grub pa yin na byas pa zhes bya ba'i chos de'i go bar byed par 'gyur gyi /
gzhan phyogs las gzhan dag la khyab pa grub na ni go bar byed pa ma yin no / /
gang gi phyir gang zhig bsgrub par 'dod pa de phyogs yin la /
de yang rang gi 'dod pas de ltar phyogs su byed pas gtan tshigs mi 'khrul par sgrub pa'i don du 'khrul pa'i yul thams cad phyogs su byed par 'gyur ro / /
ci'i phyir zhe na /
'dod pa'i mtshan nyid kyi skyes bu'i 'jug pa ni dngos po'i gzhan gyi dbang ma yin pa'i phyir ro / /
gang gis bzlog pa'i don yang rnam pa gzhan du sgrub par 'dod par mi 'gyur ba /
skyes bu'i 'dod pa ni dngos po ci lta ba nyid ma yin no / /
de dang 'dra ba'i mi mthun pa'i phyogs las gzhan du bsgrub byas khyab pa'i chos de lta bu ni ma nges pa yin pas go bar byed pa ma yin no / /
gal te gang du bsgrub par bya ba'i chos la mngon sum rjes su dpag pas gnod pa de 'khrul pa'i yul yin la /
de yang phyogs ltar snang ba yin gyi phyogs ni ma yin nam /
de ci ltar na gang gis thal ba 'dir 'gyur ba phyogs 'khrul pa'i yul yin zhe na /
bshad pa /
rjes su dpag pa'i yul la ni mngon sum la sogs pas gnod pa yod pa ma yin no / /
tshul gsum dang ldan pa'i rtags kyi yul ni rjes su dpag pa'i yul yin no / /
phyogs dang mthun pa'i phyogs kyi rnam par dbye ba la ltos te mi 'khrul pa yin no / /
skyes bu'i 'dod pas 'khrul pa'i yul phyogs su byas pas 'khrul pa spangs pa'i gtan tshigs 'di tshul gsum dang ldan pa nyid yin no / /
ci ltar mi gnod ce na /
tshad ma la tshad ma gzhan gyis gnod na tshad ma ma yin par thal ba'i phyir ro / /
gal te gang la gnod pa yod pa de nyid tshad ma yin par 'gyur gyi /
gang la gnod pa med pa de ni tshad ma yin no zhe na /
'di la le'u gnyis par bshad zin to / /
'di skad bshad ce na /
tshad ma'i mtshan nyid dang ldan par gcig la gnod pa srid na 'khrul par dogs pa la gnod pa med kyang /
de'i mtshan nyid sun phyung bar 'gyur te /
yid brtan du med pa'i phyir ro / /
de'i phyir tshad ma ma yin par thal lo / /
'di snyam du gnod pa med pa'i yul can nyid ces bya ba tshul gsum las gzhan pa'i mtshan nyid 'dod pa des na gang gi yul la gnod pa de rjes su dpag pa'i mtshan nyid dang ldan pa ma yin na /
de ci'i phyir mtshan nyid dang ldan pa la gnod na zhes brjod ce na /
bshad pa /
gnod pa med pa yang mtshan nyid yin na ni gtan tshigs de'i mtshan nyid ma nges pa can du 'gyur ro / /
'di la gnod pa mi srid do zhes de ltar ni nges nus pa ma yin la /
tshad ma 'ga' zhig las gnod pa med par nges na yang de nyid las bsgrub bya grub pa'i phyir gtan tshigs don med par 'gyur ro / /
mtshan nyid mi nges pa can yin na yang de go bar byed pa ma yin pa'i phyir /
sgrub par byed pa gang gi don du mi 'khrul pa bsam pa 'ga' yang gang gi yang sgrub par byed pa ma yin no / /
gang gi phyir tshul 'dis phyogs las gzhan la khyab pa sgrub na go bar byed pa ma yin pa de'i phyir dngos po la tshad mas gang zhig gang gis khyab pa'am ma khyab pa de nyid de'i go bar byed pa'am /
go bar byed pa ma yin pa de'i phyir /
skyes bu'i 'dod pas dngos po'i chos dngos po la 'khrul pa med pa nyid rnam par gnas pa ma yin te /
thams cad go bar byed par thal ba'i phyir ro / /
nged kyi ltar na de ltar 'ga' zhig go bar byed pa yin no / /
phyogs dang mthun pa'i phyogs rnam par dbye bas khyab pa smra ba gang yin pa de dag gi ltar na /
gang gi tshe 'khrul pa'i yul phyogs su byed pa de'i tshe /
'khrul pa med la gang gi tshe phyogs su mi byed pa de'i tshe /
sgrub par byed pa des bsgrub par bya ba la 'khrul lo zhes dngos po nyid du smra na'o / /
shin du dag pa zhes bya ba ni bzhad gad du byed pa'o / /
de ltar gnyi ga'i chos ma nges par bstan nas /
med pa'i chos 'gal bar brjod pa'i phyir bshad pa /
med pa'i chos brjod na ni 'di'i gtan tshigs 'gal bar 'gyur ro / /
ci 'dra ba zhig ce na /
rnam par bcad pa'o / /
gal te rnam par bcad pa gnyi ga'i chos kyang yod pa ma yin nam zhe na /
bshad pa /
dngos po nyid la dngos po tsam khyab pa'i don rnam par bcad pa'o / /
'di 'dra ba'i rnam par bcad pa ni dngos po med pa la nges pa yin te /
rnam par bcad pa de ni dngos po 'gal la yang mi srid pa'i phyir dang /
dngos po med pa mtha' dag la yod pa'i phyir 'gal ba nyid yin no / /
de'i phyir dngos po dang dngos po med pa dang gnyi ga dang 'brel pa'i chos rnam pa 'di gsum ga yang yod pa sgrub pa la gtan tshigs kyi mtshan nyid dang ldan pa ma yin la /
chos rnam pa gsum las rnam pa gzhan te /
bye brag gzhan yang mi srid do / /
gang gi phyir de lta yin pa des na yod pa bsgrub bya ma yin no / /
ci ste sgrub par byed pa nyid yin na ci ltar skyon med ce na /
de tsam zhes bya ba yod pa tsam khyab pa skad cig ma nyid la sogs pa yod pa'i chos bsgrub par bya ba la yod pa 'di sgrub par byed pa nyid yin pa la ni yod par grub pa'i chos can la spyi'i tshul gyis ma grub pa ma yin la /
gal te yod pa tsam de dngos po tsam khyab pa'i bsgrub par bya ba'i chos des khyab pa tshad mas rnam pa ci zhig ltar nges na de'i tshe 'gal ba ma yin no / /
gal te yang bzlog pas khyab pa grub pa nyid 'gal ba yin gyi /
de ma grub pas 'gal ba ma yin pa de lta na yang khyab pa ma grub pa la 'gal bar dogs kyi /
grub pa la ma yin pa des na khyab pa grub na 'gal ba ma yin no / /
mi mthun pa'i phyogs las ldog par the tshom za ba ni khyab pa ma grub pa tsam gyi rgyu mtshan can yin pas /
de grub na ldog pa kho na yin pa des na ma nges pa yang ma yin no / /
gang gi phyir ci ltar grub par bya ba ltar yod pa sgrub par byed pa yin pa la ni ma grub pa dang 'gal ba dang ma nges par thal ba med do / /
de ltar zhar las 'ongs pa rdzogs par byas nas /
dkyus ma nyid mjug bsdu ba'i phyir bshad pa /
rnam pa 'di gnyis ni gtan tshigs yin la /
de nyid rang gis bsgrub par bya ba las bzlog pa bsgrub par bya ba la 'gal ba yin gyi gzhan ni 'ga' yang ma yin no / /
go bar byed pa nyid ni 'brel ba sngon du 'gro ba can yin la /
de yang gtan tshigs dang 'gal ba dag la khyad par med pa de'i phyir gtan tshigs 'brel ba ci 'dra ba can yin pa 'gal ba yang de dang 'dra ba can kho na'o zhes de ltar bstan pa'i phyir slob dpon phyogs kyi chos rnam pa bzhi bshad do / /
de dag kyang sngar dper brjod pa nyid do / /
khyad par srog la sogs pa dang ldan pa dang /
spyi gzhal bya nyid ma nges pa yin yang nges par smra ba'i phyir rgol ba bsal ba'i don du slob dpon gyis gnyis gsungs te /
ma nges pa de yang gtan tshigs ltar snang ba 'chad pa'i skabs su bab pa na bshad par bya'o / /
ldog pa mi mthun pa'i phyogs rnam par gcod pa gtsor bsgrub pa'i phyir te /
gtan tshigs ni mi mthun pa'i phyogs las ldog pa go ba nyid kyis sgrub par byed pa yin gyi /
bsgrub bya bsgrubs nas gzhan zlog par byed pa ni ma yin no zhes bstan pa'i phyir phyogs kyi chos rnam pa gsum mo / /
ci ltar zhe na 'di ltar zhes smos te /
rjes su 'gro ba nyid kyi sgo thabs des ni gtan tshigs go bar byed pa ma yin te /
mi rtag pa nyid kyi gtan tshigs las rtsol ba las byung ba ma yin pa nyid mi rtogs pa'i phyir ro / /
mi rtag pa de ni rtsol ba las ma byung ba bsgrub pa na glog la sogs pa la mthong ba nyid do / /
gal te rjes su 'gro ba'i sgo nas go bar byed pa yin na mi rtag pa nyid kyang go bar byed par 'gyur ro / /
mi rtag pa nyid 'di las ni bsgrub bya rtogs par mi 'gyur te /
gang gi phyir ldog pa dang lhan cig pa'i rjes su 'gro ba go bar byed pa yin na /
'di la ni ldog pa med pas rjes su 'gro ba 'ba' zhig yin pa'i phyir zhes dogs pa la /
dper brjod pa gzhan nye bar bkod do / /
'o na reg par bya ba ma yin pa'i phyir sgra rtag go zhes bya ba 'di la bsgrub bya rtogs par yod par 'gyur ro / /
reg par bya ba ma yin pa nyid ni mi rtag pa la sogs pa dag las log pa yin gyi /
mi rtag pa nyid lta bur ni ma yin no / /
'di snyam du 'di la yang gtan tshigs mthun pa'i phyogs kyi phyogs gcig la 'jug pa'i phyir rjes su 'gro ba gtso bo ma yin te /
des na rtogs pa med pa yin no zhes dogs na dper brjod pa gzhan nye bar bkod de /
'o na ni 'dir mthun pa'i phyogs mtha' dag la khyab pa'i phyir rjes su 'gro ba stobs dang ldan zhing /
mi mthun pa'i phyogs kyi phyogs 'ga' zhig la ldog pa mthong ba'i phyir ldog pa stobs chung ba yin no / /
brtsal ma thag tu byung ba nyid bsgrub par bya ba la mi rtag pa nyid mthun pa'i phyogs mtha' dag la yod pa /
mi mthun pa'i phyogs kyi ni phyogs gcig nam mkha' la sogs pa las ldog pa yin no / /
'di snyam du 'dir yang rtogs par mi 'gyur te /
gang gi phyir mi mthun pa'i phyogs mtha' dag las ldog pa med pa'i phyir ro zhe na /
gal te gtan tshigs mi mthun pa'i phyogs mtha' dag las ldog pa yin pa de lta na ni 'o na gang 'ga' zhig byas pa de ni mi rtag pa nyid de /
rtag pa ni ma yin no zhes bya ba'i ngag 'dis ldog pa'i don ci 'dra ba bzhin brjod pa de 'dra ba kho na bsgrub bya rtogs pa'i dus su chos can la yod par nges pa gtan tshigs su 'dod par 'gyur la /
de lta yin na ni mi mthun pa'i phyogs rnam par bcad pa'i rgyus go bar byed pa nyid du 'dod par 'gyur ro / /
de lta ma yin na zhes bya ba mi mthun pa'i phyogs rnam par bcad pa med na /
mi mthun pa'i phyogs mtha' dag las ldog par bstan par mi nus pa'i phyir ro / /
'di ltar bsgrub bya rtogs par byed pa'i dus su mi mthun pa'i phyogs mtha' dag las ldog par nges pa go bar byed par 'dod pa yin na /
sgra dang sa phyogs la sogs pa'i chos can la rtag pa dang me med rnam par bcad pa ma byas par ni mi mthun pa'i phyogs mtha' dag las log par nges par mi 'gyur ro / /
sgra dang sa phyogs la sogs pa de nyid mi mthun pa'i phyogs yin par the tshom za la /
mi mthun pa'i phyogs kyi dngos por the tshom za ba'i chos can de la gtan tshigs 'jug pa ni mi mthun pa'i phyogs la 'jug par dogs pa yin no / /
de'i phyir gal te rtogs pa pos mthong ba der mi mthun pa'i phyogs rnam par bcad pa nyid byas pas bsgrub bya go bar byed pa de lta na /
gtan tshigs mi mthun pa'i phyogs mtha' dag las ldog par bstan par 'gyur ro / /
gal te ci ltar rtag pa rnam par bcad nas de rnam par bcad par mi rtag pa'i rang bzhin rtogs pa de bzhin du mi rtag pa nyid rtogs na shugs kyis rtag par mi rtogs pa ma yin nam zhe na /
bden mod kyi 'on kyang gnas skabs gang du mi rtag pa nyid sgrub pa'i tshul gyis rtogs par bya ba de'i tshe shugs kyis go bar bya ba mi mthun pa'i phyogs rnam par bcad pa mi rtogs so / /
de ma rtogs na yang gtan tshigs mi mthun pa'i phyogs la ldog par the tshom za bas /
sgra dang sa phyogs la sogs pa'i chos can la mi rtag pa nyid la sogs par nges pa nye bar sdud par ci ltar 'gyur /
de'i phyir gal te gtan tshigs mi mthun pa'i phyogs la med pa nyid du nges pa de ltar na mi rtag pa nyid du nges pa nye bar sdud par nus pa yin /
mi mthun pa'i phyogs rnam par bcad pa nyid bsgrub bya'i chos can la byas pas gang na 'di yod pa de ni mi mthun pa'i phyogs kyi dri tsam yang med pa'i phyir mi mthun pa'i phyogs med par rtogs par 'gyur ba yin no / /
des na bsgrub pa'i shugs kyis mi mthun pa'i phyogs rnam par bcad par bya ba yin /
sgrub par rtogs pa nyid du mi 'gyur te /
gtan tshigs ma nges pa nyid kyi phyir ro / /
rnam par bcad pa nyid rtogs na ni mi mthun pa'i phyogs mtha' dag las ldog par nges pas gtan tshigs nyams pa med pa nyid do / /
des na rjes su 'gro ba 'di yod pa tsam gyis bsgrub bya rtogs pa ma yin te /
mi rtag pa nyid las rtsol ba las byung ba ma yin pa nyid mi rtogs pa'i phyir ro / /
mnyam pas kyang ma yin te /
reg par bya ba ma yin pa nyid las mi rtag pa nyid mi rtogs pa'i phyir ro / /
gtso che bas kyang ma yin te /
mi rtag pa nyid la rtsol ba las byung ba nyid mi rtogs pa'i phyir ro / /
de bzhin du khyad par byed pa ma yin pas na rjes su 'gro ba gtso bo ma yin yang log pa'i khyab pa yod na rtogs pa yod pa yin no / /
dper na zhes bya ba ni dper brjod pa ston pa'o / /
'dir ni rtsol ba las byung ba nyid mthun pa'i phyogs gcig la yod pa yin yang /
'di'i ldog pas mi mthun pa'i phyogs khyab pa'i phyir go bar byed pa nyid du mthong ngo / /
gang gi phyir rjes su 'gro ba gtso bo ma yin pa dang /
ldog pas mi mthun pa'i phyogs khyab pa'i gtan tshigs go bar byed pa yin pa de'i phyir /
de ltar zhes bya ba de lta bu nyid du shes pa gtan tshigs yin no / /
ci ltar shes pa zhe na /
gang rtsol ba las byung ba de ni mi rtag pa nyid do zhes mi mthun pa'i phyogs mtha' dag las ldog pa mthun pa'i phyogs la gcig tu nges par ro / /
de lta bu gtan tshigs yin pas na rtag pa rnam par bcad pa nyid kyi rgyus gtan tshigs mi rtag pa go bar byed pa yin gyi /
sgrub pa'i sgo nas ni ma yin no / /
gal te mi mthun pa'i phyogs mtha' dag las ldog par nges pa'i gtan tshigs go bar byed pa yin du chug pa de lta na yang ci ltar rtag pa rnam par bcad pa'i sgo nas go bar byed pa yin zhe na /
bshad pa /
ldog pa rtogs na ngag 'di'i nus pa zhes bya ba'i don 'brel pa nyid gang yin pa de yongs su rdzogs pa'i phyir ro / /
ngag 'di'i don ni gtan tshigs mi mthun pa'i phyogs mtha' dag las ldog pa yin la /
de ni ldog pa rtogs par gyur na 'brel pa yongs su rdzogs par 'gyur ba yin no / /
de 'dra ba'i ldog pa de yang sgra la rtag pa nyid rnam par bcad pa yin na 'gyur la /
sbyor ba gzhan la ni me med pa rnam par bcad pa yin na 'gyur ro / /
de'i phyir sgra dang sa phyogs su rtag pa dang me med rnam par bcad pa byas pa gtan tshigs mi mthun pa'i phyogs mtha' dag las bzlog pa dang ldan par shes pa de lta na go bar byed pa yin gyi gzhan ni ma yin no / /
sgrub pa go bar bya ba yin na ni bsgrub par bya ba'i chos can la mi mthun pa'i phyogs su dogs pas mi mthun pa'i phyogs la 'jug par dogs pa ni mi mthun pa'i phyogs mtha' dag la ldog par mi nges par 'gyur ro / /
cig shos kyis lan smras pa ni /
rtag pa nyid la sogs pa de dag las tha dad pa tsam ni sgra dang sa phyogs la sogs pa'i chos can de la go bar bya ba ma yin te /
tha dad pa tsam des ni rtogs pa bo la dogs pa med pa'i phyir ro / /
'on kyang mi rtag pa nyid la sogs pa'i spyi de nyid mi mthun pa dang ma 'dres pa mi mthun pa'i phyogs rnam par bcad pa go bar bya ba yin no / /
bsam pa ni 'di yin no / /
sgrub pas rtogs na shugs kyis rnam par bcad par 'gyur ba dka' ba yin no / /
des na 'di la 'di nyid yin gyi gzhan ni ma yin zhes bsgrub pa dang rnam par gcod pa gnyi gcig car nyid bya ba yin te /
rnam par gcod pa tsam la ni dogs pa cung zad kyang med do zhes ston pa yin no / /
gal te de dag gdon mi za bar zhes bya ba la /
gal te spyi mi mthun pa las rnam par bcad pa ma rtogs na mngon par 'dod pa'i mi rtag pa nyid la sogs pa'i spyi de nyid nges par mi 'gyur te / /
the tshom za ba'i phyir ro / /
gzhan rnam par bcad pa byas na yang de rnam par bcad pa cig shos kyis rang bzhin nges pa nyid rtogs pa'i phyir spyi gzhan nges pas ci zhig bya zhes bstan pa'i phyir bshad pa /
gal te me la sogs pa de dag gdon mi za bar me las tha dad pa gzhan dang 'dres pa gang yin pa de dang bral ba nyid du rtogs par bya ba yin na 'o na 'di dag gis med pa las tha dad pa dang ma 'dres pa de nyid go bar bya bar 'gyur mod /
gal te me ma yin pa rnam par bcad pa rtogs na /
me ma rtogs pa nyid du 'gyur ro zhe na /
bshad pa /
gzhan rnam par bcad pa rtogs pa de tsam gyis mngon par 'dod pa'i yul nges pa'i 'bras bu yongs su rdzogs pa'i phyir te grub pa'i phyir ro / /
'dir me nges par bya ba yin no / /
me ma yin pa ni me rnam par bcad pa yin la /
me ma yin pa rnam par bcad pa yang me yin pa'i phyir /
me ma yin pa rnam par bcad pa nges nas me nyid nges par 'gyur ba yin te /
rnam pa gzhan med pa'i phyir ro / /
des na me la sogs pa de dag gi me ma yin pa rnam par bcad pa tsam go bar bya ba ma yin zhes ci ltar brjod /
gal te de lta na 'o na yu bu cag khyad ci yod /
khyod kyis kyang me ma yin pa na rnam par bcad pa zhes bya ba me de go bar bya ba yin la /
ngas kyang de nyid yin pa'i phyir ro zhe na /
khyod kyis ni me bsgrubs nas de'i shugs kyis shes pa gzhan gyis me ma yin pa rnam par gcod par bya ba yin la /
ngas ni 'jug pa gcig gi me ma yin pa rnam par bcad pa'i me nyid go bar bya ba yin te /
mi mthun pa'i phyogs med pa ni bsgrub par bya ba las gzhan ma yin pas khyad par che'o / /
'on kyang khyod kyis kyang mi mthun pa'i phyogs rnam par gcod pa gdon mi za bar bya dgos pa de tsam la brten nas /
gzhan rnam par gcod pa de nyid go bar bya ba yin mod ces de skad du brjod pa 'ba' zhig tu zad do / /
khyed kyi lta ba de ltar ni gzhan rnam par gcod pa nyid du bya mi nus te /
'di ltar ci srid gzhan rnam par ma bcad pa de srid du ni sgrub pa de nyid mi mthun pa dang bral ba ma yin la /
ci srid du sgrub pa med pa de srid du yang gzhan rnam par gcod pa med pa de'i phyir 'di tsam zhig brjod do / /
gal te khyod kyis gzhan rnam par bcad pa gdon mi za bar bya ba yin na /
de nyid kyi me la sogs pa rtogs la rag mod /
bar du rnam par gcod pa dang /
rnam par bcad pa dag gi dbus na gnas pa'i spyi gzhan rtogs pa ci zhig bya sgrib byed lta bu'i spyi de ni tshogs kyi bar na gnas pa'i bar gcod lta bu yin pa'i phyir des cung zad kyang byar med do zhes bya ba 'di ni gdon mi za bar bya ba'i ldog pa sgrub pas ston par byed do / /
de'i phyir de ltar phyogs kyi chos dgu bstan pa'i zhar la rang bzhin dang 'bras bu dang mi dmigs pa go bar byed pa rnam pa gsum bshad pa de dag las gzhan pa'i go bar byed pa gzhan dag gis mthong nas 'o na zhes smras so / /
'bras bu skye bar rjes su dpog pa gang yin pa de rang bzhin dang 'bras bu dang mi dmigs pa gsum gyis nang du ci ltar 'dus te /
'bras bu skye bar rjes su dpog pa ni gtan tshigs rnam pa gsum gyi rgyu mtshan can ma yin no zhes bya ba'i don to / /
nus pa'i rgyu las 'bras bu skye bar rjes su dpog pa gang yin pa zhes bya ba la /
'dir nus pa'i rgyu ni ci snyed cig yul gang na gnas pas 'bras bu de skyed par mthong ba de dag rung ba'i yul na gnas pa'i tshogs pa yin gyi /
tha ma'i gnas skabs su gyur pa'i tshogs pa ni ma yin te /
der ni rtags kyi rjes su 'brang ba'i sngon rol nyid du 'bras bu mngon du gyur pa'i phyir dang 'bras bu mngon sum yin na yang tha ma'i gnas skabs nges par mi rung ba'i phyir ro / /
'bras bu skye bar rjes su dpog pa 'di ni rang bzhin gyi gtan tshigs yin par brjod do / /
ci'i phyir zhe na /
don gzhan la ni mi ltos pa'i phyir te /
de tsam dang rjes su 'brel pa'i phyir ro / /
ci ltar 'bras bu skye ba gzhan la mi ltos te /
gang gi tshe skad cig ma tha ma la ltos pa yin no zhe na /
'di yang zhes smos te /
'bras bu skyed pa'o / /
ci ltar zhes bya ba ni ci 'dra ba ste /
rgyu'i tshogs pa ci 'dra ba zhig nye ba'i nye ba de 'dra ba las don gzhan la mi ltos pas na /
ngo bo'i de 'dra ba tsam dang 'brel ba'i rang bzhin no / /
'dir skad cig la brten pa ni ma yin la /
rgyu ni de tsam nyid skyed par byed pa yin pa de'i phyir ltos pa med pa yin no zhes bya ba'i tha tshig go / /
mi ltos kyang 'bras bu skye ba don gzhan yin pa'i phyir /
ci ltar tshogs pa'i rang bzhin yin zhe na /
gang gi phyir 'bras bu skye bar rjes su dpog pa de la ni rgyu tshogs par rung ba'i yul na gnas pa rnams kyi 'bras bu skyed par rung ba nyid 'ga' zhig rjes su dpog par byed la /
rung ba de yang tshogs pa tsam dang rjes su 'brel pa yin no / /
gang gi phyir de lta yin pa des na de'i rang bzhin du gyur pa kho na yin no / /
'o na gal te 'bras bu skyed pa'i nus pa de tsam dang rjes su 'brel ba can yin na /
'o na 'bras bu skyed par nges pa'i phyir de ci ltar 'bras bu kho na nges par rjes su dpog par mi byed ce na /
bshad pa /
gang gi phyir rgyu'i rdzas rnams tshogs pa dag kho nas te /
tshogs pa nyid tsam las rang gi 'bras bu skyed par byed pa ni ma yin no / /
ci'i phyir zhe na /
'bras bu skye ba ni tshogs pa las skye ba'i nus pa gang yin pa de rnams kyi 'gyur ba phyi ma khyad par du 'byung ba la ltos pa'i phyir ro / /
phyi ma phyi ma khyad par du 'gyur ba la ltos kyang ci'i phyir 'bras bu rjes su mi dpog ce na /
bshad pa /
bar 'dir te nus pa yongs su 'gyur ba skye ba'i bar du gags byed pa srid pa'i phyir ro / /
gal te 'bras bu skye ba la gegs byed pa srid na /
'o na rung ba nyid kyang gcig tu nges par rjes su dpog par mi 'gyur ro zhe na /
bshad pa /
rung ba ni rdzas kyi tshogs nye ba las rdzas gzhan la mi ltos pa'i phyir rjes su dpog pa la 'gal ba med do / /
rjes su dpog pa de nyid bstan pa'i phyir bshad pa ni /
rgyu tshogs pa'i zhes bya ba ni chos can no / /
'di nus pa'i phyi ma phyi ma 'gyur ba phul du byung ba gang yin pa de rgyur gyur pas 'bras bu skyed par nus pa yin te zhes bya ba ni bsgrub par bya ba bstan pa'o / /
nus pa 'gyur ba bogs 'byung ba'i lhan cig byed pa'i rkyen ltos par bya ba gzhan de med pa'i phyir ro zhes bya ba ni gtan tshigs so / /
'di skad brjod pa yin te /
gang gi phyir rgyu tshogs pa rdzas gzhan la mi ltos pa de'i phyir 'bras bu skyed par rung ba yin no / /
gal te mthong ba'i rgyu tshogs pa de ni rung ba nyid ma yin te /
gang gi phyir rung ba nyid de ni tshogs pa de ni rgyu mtshan can phyi ma'i gnas skabs gzhan la ltos pa'i phyir ci ltar de ltos pa med pa yin zhe na /
nus pa skye ba ni zhes smos te /
rang gi rigs kyang yin la /
snga ma yang yin pa de kho na'am /
de tsam gyi rgyu can yin no / /
de tsam gyi rgyu can yin pa'i rgyu'i phyir tshogs pa'i nus pa gzhan la mi ltos pa yin no / /
'di skad brjod pa yin te /
'dir gzhan la mi ltos pa nyid kyis rung ba'i gnas skabs skye ba'i yul bsgrub par bya ba ni /
rgyun la yin gyi skad cig ma la ni ma yin no / /
tshogs pa'i rgyun de la ni rung ba nyid kyi yul la gzhan la mi ltos pa yod pa nyid do / /
'di ltar 'dir 'bras bu nges pa ma yin la rung ba'i gnas skabs gzhan yang ma yin zhing /
the tshom za ba'i yul rjes su dpog pa yang ma yin no / /
de'i phyir gang the tshom med pa des rjes su dpog par bya ba yin no / /
de la gegs byed pa med na 'bras bu skye ba zhes bya ba ni rtags pa'i mtha' bzung ba'i 'bras bu yod par brjod pa yin no / /
srid pa zhes bya ba yang 'di nyid yin no / /
des na rtag pa'i mtha' bzung gi rung ba'i dngos po'i yul nyid ni tshogs pa rnams la nges pa yin no / /
gal te tshogs pa de dag rung ba'i gnas skabs skye ba brgyal ba'i yul gyi dngos por yang ma nges na ni /
gegs byed pa med kyang gzhan bzhin du de dag las 'bras bu skye bar mi 'gyur ro / /
de'i phyir rung ba nyid brgyal ba'i bdag nyid dang rjes su mthun pa'i nges pa ni yul gyi dngos po nges pa yin la rjes su dpag par bya ba yang de yin no / /
thams cad mkhyen pa dang 'dod chags dang bral ba srid par rjes su dpog pa la yang don gzhan la mi ltos pa 'di nyid du rtags yin no / /
gal te res 'ga' ba'i dngos po'i yul nyid rjes su dpag par bya ba yin no / /
ci'i phyir tshogs pa nyid yin gyi re re ma yin zhe na /
ma tshogs pa la ni shin du nus pa med pa'i phyir ro / /
srid pa'i yul du gyur ba'i rung ba nyid kyang tshogs pa kho nas rjes su dpog par byed do / /
re re ni skyed par byed pa ma yin la rung ba'i gnas skabs skye ba'i yul yang ma yin te /
tshogs pa nyid rung ba yin pa'i phyir dang /
de yang gcig las mi 'byung ba'i phyir ro / /
des na shin du nus pa med pa yin no / /
de'i phyir gcig las 'bras bu rjes su dpog pa ma yin no / /
gang gi tshe 'di ltar brjod par 'dod de /
ci ltar bum pa lhan cig byed pa'i rkyen yod kyang nus pa med pa nyid yin pa de ltar sa bon ni ma yin te /
sa bon ni lhan cig byed pa'i rkyen nye na nus pa yin no zhes bya ba yin pa de lta na ni nus pa rjes su dpog par 'gyur ba nyid do / /
de tsam gyis 'bras bu skyed par rung ba skye ba'i yul rung ba nyid ni 'di kho nar yin gyi gzhan du ni ma yin no zhes de 'dra bar rjes su dpog par 'gyur ba ni ma yin no / /
de nyid kyi phyir mi mthun pa'i phyogs la 'jug pa ma mthong yang lhag ma dang ldan pas rjes su dpog pa 'di ma nges par 'gyur ro / /
'dir rung ba nyid bsgrub par bya ba la rung ba ma yin pa zhes bya ba ni mi mthun pa'i phyogs yin no / /
gal te ma tshogs pa 'ga' yang rung ba yin pa la 'jug par ma mthong ba de lta na yang /
gang gi phyir de dngos su nus pa ma yin la /
'bras bu de tsam gyi rigs dang 'brel pa yang ma yin pa de'i phyir rjes su dpag pa la lhag ma dang ldan pa yin no / /
dper brjod pa bstan pa ni lus dang dbang po dang blo de dag las 'dod chags la sogs pa rjes su dpog pa ni lhag ma dang ldan par blta ste /
gang gi phyir bdag dang bdag gir mngon par zhen pa rgyu yin pas so / /
ci'i phyir zhe na /
bshad pa /
nga dang nga'i zhes ma mthong ba las rjes su chags pa dang khong khro ba med pa'i phyir ro / /
yang ci'i phyir ngar 'dzin pa med par de dag mi 'byung zhe na tshul bzhin ma yin pa zhes smos so / /
tshul ni don gyi de kho na'o / /
tshul dang tshul ci lta ba bzhin du yid la byed pa ni tshul bzhin yid la byed pa ste /
don gyi de kho na la dmigs pa'o / /
de las bzlog pa ni tshul bzhin ma yin pa yid la byed pa yin no / /
de ni rnam pa bzhi ste /
mi brten pa la brten pa'i rnam pa dang /
sdug bsngal ba la bde ba'i rnam pa dang /
bdag med pa la bdag gi rnam pa dang /
mi gtsang ba la gtsang bar 'dzin pa'o / /
de lta bu dag med par ni nyes pa rnams mi skye'o / /
brtan par phyin ci log pa dang /
bde bar phyin ci log pa dang /
gtsang bar phyin ci log pa dag ni thams cad la rjes su 'brel te /
bdag tu phyin ci log pa dang brten pa tsam gyis gnas pa ni thams cad la yod pa nyid de thos pas bskyed pa ni ma yin no / /
de'i phyir de 'dra ba'i tshul bzhin ma yin pa yid la byed pa med par nyes pa rnams mi skye ba'i phyir ngar 'dzin pa sngon du 'gro ba can yin no / /
de la lus dang dbang po ni re zhig rgyu ma yin no / /
blo ni res 'ga' yin no / /
de'i phyir 'di dag la rgyu'i dngos po yod pa ma yin no / /
rnam pa 'ga' zhig ltar rgyu nyid yin yang ngo / /
lus rgyas pa dang lang tsho'i gnas skabs thob pa ni bdag dang bdag gir mngon par zhen pa sad pa'i rgyu yin zhing /
brgyud nas 'dod chags kyi rgyur yang 'gyur ro / /
de bzhin du dbang po brtas pa dag kyang sad pa'i rgyu yin no zhes bya ba ci lta bar ni rnam 'brel gyi rjes su 'brang bar bya'o / /
lus dang dbang po dag dngos su rgyu ma yin no zhes ni nges pa de'i phyir brgyud pas rgyu nyid yin yang /
bdag dang bdag gir mngon par zhen pa dang bral ba 'ba' zhig pa rnams la nus pa med do / /
des na mi mthun pa'i phyogs 'dod chags dang bral ba la 'jug pa ma mthong du zin kyang rjes su dpag pa'i rtags 'di lhag ma dang ldan pa yin no / /
lhag ma dang ldan pa'i rang gi ngo bo bshad pa ni 'khrul ba yin no / /
mi mthun pa'i phyogs la ma mthong ba tsam gyis ldog pa mi nges pa'i phyir 'khrul ba yin no / /
des na lus dang dbang po dang blo dag la rung ba nyid nges pa ma yin te /
ltos par bya ba nye bar len par gyur pa'i rgyu gzhan yod pa'i phyir ro / /
des na de dag las srid par rjes su dpog pa ma yin no / /
'o na rgyur ma gyur cing 'bras bur yang ma gyur pa dang /
gzhan zhes bya ba rang bzhin ma yin pa khyad par can gyi ro la sogs pas gzugs la sogs pa rtogs pa gang yin pa dper na mun khung na a mra dang ma du lung ga'i ro myangs pa las de dang lhan cig pa'i gzugs kyi khyad par rtogs pa dang /
me'i dri mnams pas de dang lhan cig rgyu ba'i gzugs rtogs pa de ci ltar rjes su dpag pa'i nang du 'du /
tshad ma ma yin pa yang ma yin pa de'i phyir rtags gzhan du thal lo zhe na /
bshad pa /
de yang ro la sogs pa dang lhan cig tshogs pa gcig la rag las pa'i gzugs la sogs pa ro la sogs pa'i go bar byed pas rtogs pa ni /
rgyu'i chos rjes su dpag pas zhes bya ba ni rtogs pa de ni rgyu'i chos rjes su dpag par gyur pa yin no zhes bya ba'i don to / /
dper na du bas me la sogs pa'i tshogs pa rjes su dpag pas /
thal ba dang sol ba la sogs pa bud shing gi 'gyur ba rjes su dpag pa de dang 'dra'o / /
gal te 'di rgyu las gzhan pa'i 'bras bu rjes su dpog pa yin gyi /
rgyu'i chos rjes su dpog pa ni ma yin no zhe na /
rgyu las gzhan pa'i 'bras bu rjes su dpog pa der yang rgyu de lta bu kho na zhes bya ba gang rjes su dpag na 'bras bu gzhan yang rjes su dpag par 'gyur ba gzugs skyed pa'i nus pa rjes su dpog pa yin gyi /
rgyu rjes su dpag pa las tha dad pa'i rtogs pas 'bras bu gzhan rjes su dpog pa ni ma yin no / /
ci'i phyir zhe na /
bshad pa /
'di ltar ro'i rgyu gzugs kyi nye bar len pa'i rgyu nus pa zhugs pa'i lhan cig byed pa'i rkyen gang yin pa de ro skyed par byed do / /
ro'i nye bar len pa'i rgyu ni rang gi 'bras bu skyed par nus pa'i gzugs kyi nye bar len pa'i rgyu la lhan cig byed pa nyid du ltos pa yin no / /
bud shing gi 'gyur ba ni thal ba dang du ba dang sol ba zhes bya ba'o / /
de'i nye bar len pa ni bud shing yin la /
de'i phyir lhan cig byed pa ni me ste /
de ci ltar du ba skyed pa de dang 'dra'o / /
gcig la du ma skyes par nges pa 'di ga las she na /
bshad pa /
ro'i rang gi rgyu gang yin pa de 'bras bu bskyed par bya ba la rjes su mthun pa de med na ro'i nye bar len pa rang gi 'bras bu la mngon du phyogs pa de nyid gzugs kyi nye bar len pa'i rgyu rnams kyi 'jug pa'i rgyu yin no / /
'bras bu skyed pa dang rjes su mthun pa'i mtshan nyid ro'i nye bar len pa'i rgyu'i 'jug pa de yang gzugs kyi nye bar len pa'i rgyu 'jug pa'i lhan cig byed pa gang la yod pa'i ro'i nye bar len pa 'jug pa de la de skad ces bya ste /
gzugs kyi nye bar len pa 'jug pa'i lhan cig byed pa dang ldan pa zhes bya ba'i don to / /
des na gzugs la sogs pa'i nges par skye ba yin no / /
de'i phyir rang gi 'bras bu la phyogs pa'i gzugs kyi nye bar len pa'i rgyu lhan cig byed pa dang ldan pa ci lta bu las byung ba'i ros de lta bu 'di rjes su dpag par byed pa na gzugs rjes su dpag par byed pa yin gyi /
rgyu rjes su dpag pa las logs shig tu gzugs rjes su dpag pa ni ma yin no / /
rgyu rjes su dpog pa nyid de 'dra ba yin gyi gzhan ma yin no / /
des na 'di ni rgyu'i chos rjes su dpog pa yin no zhes gnas so / /
'o na ni ro mthong ba las ma 'ongs pa'i gzugs rtogs pa ci ltar rgyu'i chos rjes su dpog pa yin zhe na /
bshad pa /
ro la sogs pa las gzugs la sogs pa rjes su dpog pa de la yang 'das pa rnams dang dus gcig pa rnams rtogs kyi ma 'ongs pa rnams ni ma yin no / /
ro la sogs pa snang ba gang zhig dngos sam brgyud pas gzugs kyi nye bar len pa las skyed par rtogs pa de ni ci ltar rigs par da ltar dang 'das pa'i gzugs la sogs pa go bar byed pa yin gyi ma 'ongs pa ni ma yin te /
da ltar ba ma 'ongs pa la 'khrul pa'i phyir ro / /
ma 'ongs pa ni rgyu gzhan dang 'brel pas gegs byed pa dang ma tshang ba srid pa'i phyir med par 'gyur ro / /
nub mo nyi ma 'char bar nges pa gang yin pa dang /
rgyu skar mthong bas rgyu skar gzhan 'char bar nges pa gang yin pa de ni rjes su dpag pa ma yin te /
nges par byed pa med par nges pa'i rang bzhin yin pa'i phyir ro / /
nges par byed pa med par yang 'char ba ma 'ongs pa yin pa'i phyir ro / /
de'i phyir ro la sogs pa las gzugs la sogs pa rtogs pa de yang 'bras bu'i rtags las skyed pa'i rjes su dpag pa yin no / /
ro la sogs pa las gzugs la sogs pa rjes su dpog pa 'bras bu'i rtags las skyes par brjod pa 'dis ni grog ma 'pho ba dang /
nya 'phar ba dang /
de lta bu gzhan las char pa la sogs pa rjes su dpog pa yang rgyu'i chos rjes su dpog pas 'bras bu'i rtags las skyes par bshad pa yin no / /
ci ltar zhe na /
bshad pa /
grog ma 'pho ba la sogs pa las char pa rjes su dpog pa de la yang 'byung ba rnams kyi gnas skabs kyi khyad par 'ga' zhig kho na char pa dang grog ma 'pho ba dang nya 'phar ba'i rgyu yin no / /
de la nya 'phar ba dang grog ma 'khrug pa mthong nas rgyu'i chos rjes su dpog pa na 'das pa'i char pa rjes su dpag pa yin no / /
sa phug na 'dug pa'am gzhan du yang rung bar char ma mthong bar khyad par can gyi nya 'phar ba dang grog ma 'khrug pa mthong ba yin na /
da ltar ba yang rjes su dpog par byed do / /
de la grog ma 'pho ba ni sgo nga dang bcas te 'gro ba'o / /
nya 'phar ba ni rdzing bu spangs nas 'gro ba'o / /
ma 'ongs pa rnams ni 'khrul pa'i phyir rjes su mi dpog go / /
gzugs las reg pa rjes su dpog pa gang yin pa de ni 'bras bu'i rtags las skyes pa yin no / /
ci'i phyir zhe na /
bshad pa /
gzugs la sogs pa ni 'byung ba chen po bzhi la brten pa'i phyir ro / /
don byed pa ni gzugs la sogs pa dang ldan pa'i tshogs pa nyid yin la /
de dag kyang 'byung ba chen po bzhi dang tha mi dad par 'jug pa yin te /
de'i phyir gzugs las reg pa lhan cig spyod pa'i rgyu nyid rjes su dpog par byed pa yin no / /
reg pa la sogs pa las gzugs la sogs pa rjes su dpog pa ni rgyu'i chos rjes su dpog pa yin la /
gzugs la sogs pa las reg pa rjes su dpog pa 'di ni rgyu nyid rjes su dpog pa yin no zhes bya ba ni khyad par ro / /
'jig rten na med na mi 'byung ba bzung ba las lkog tu gyur pa'i rjes su dpog pa yin pa dang /
gzugs dang ro la sogs pa rnams kyang tshogs pa gcig gi nang du 'dus pa'i phyir tshogs pa gcig la rag las par nges pa nyid do / /
'o na ba lang yin pa'i phyir gong bu 'di ni rwa can yin no zhes bya ba gang yin pa'i rjes su dpag pa de'o / /
rtsig phugs nas lta bas gong bu'i phyogs gcig mthong nas /
ma mthong ba rwa can gyi phyogs rtogs par byed do / /
ba lang nyid ces bya ba ni rwa dang ldan pa'i phyogs gcig po'i 'bras bu'am rang bzhin ma yin pa mi dmigs pa'i sbyor ba yang ma yin no zhe na /
bshad pa /
de la yang ba lang zhes tshogs pa rnam par gzhag pa ba lang gi tha snyad du rung ba nyid gang yin pa de'i rgyu ni phyogs gcig tu gyur pa'i yan lag tshogs pa can yin no / /
ci'i phyir rgyu yin zhe na /
bshad pa /
yan lag de dag med na tshogs pa rnam par gzhag pa med pa'i phyir ro / /
de'i phyir 'bras bu ba lang nyid la rgyu rwa can nyid rjes su dpog par byed pa yin no / /
ci ltar tshogs pa rnam par gnas pa'i rgyu tshogs pa can yin zhe na /
gang gi phyir lkog shal dang rwa la sogs pa smos pas nog dang mjug ma dang rmig pa la sogs pa de dag gi tshogs pa ni ba lang zhes bya'o / /
de'i phyir ba lang zhes tshogs pa rnam par gzhag pa 'di ni tshogs can cha shas dag la 'brel pa yin pas tshogs can de med na mi 'byung ba'i phyir /
rjes su 'gro ba dang ldog pa'i rjes su byed ba can 'ga' zhig la yod na rang gi rgyu mtshan nye bar ston par byed do / /
de'i phyir ba lang nyid las rwa can rtogs pa can gang yin pa de ni 'bras bu'i rtags las skyes pa yin no / /
'dir ba lang nyid du rnam par gzhag pa las mi 'khrul pa mthong ba'i cha phal che ba ni chos can yin la /
tshogs pa rnam par gzhag tu rung ba nyid ni de'i chos yin no / /
phyogs gcig pa rwa can ni de'i rgyu yin no / /
'di las rgyu dang 'bras bu'i dngos po nyid ni mtshan nyid pa yin gyi /
dngos po pa ni ma yin no / /
rwa la sogs pa'i yan lag rnams ba lang gi tha snyad 'jug pa'i phyir ba lang gi tha snyad du 'jug pa nyid ni rwa la sogs pa rgyu mtshan can yin no / /
mthong ba'i chos can dang bsgrub bya rwa ni tshogs pa gcig la rag las pa'i phyir 'brel pa yin no / /
de la gang gi snang ba'i cha shas rnams la ba lang gi tha snyad du rung ba nyid sgrub na ni de'i tshe rang bzhin gyi gtan tshigs yin la /
gang gi tshe ba lang gi tha snyad du rung ba nyid la mi 'khrul pa'i cha shas mthong nas /
ma mthong ba'i cha shas rwa la sogs pa gzhan rjes su rtogs par byed pa de'i tshe ni 'bras bu'i gtan tshigs yin no / /
'on te ci ltar gzugs mthong ba las reg pa rjes su dpog pa don dam pa yin pa de bzhin du ba lang gi tha snyad du rung ba'i phyogs gcig mthong ba la tshogs pa gcig la rag las pa'i yan lag gzhan ci'i phyir rjes su dpog par mi byed /
'on te yan lag de rwa dang bral ba yang srid pas rjes su mi dpog na /
'o na ni ba lang nyid las kyang rjes su dpag par mi 'gyur ro / /
de ste rwa med kyang rwa de skyed par rung ba la mi 'khrul ba ni yan lag thams cad la yod pa yin no zhe na /
gal te de lta na ni yan lag gzhan mthong ba las kyang rwa rjes su dpag par rigs pa nyid do zhe na /
de lta na ni 'o na 'di lta bu'i rigs can don dam pa'i rjes su dpag pa ni gzugs la sogs pa nye bar bkod pa nyid kyis nye bar bkod pa yin no / /
tha snyad du rung ba nyid las rgyu rjes su dpog pa 'di ni dngos po ma yin pas logs shig tu nye bar bkod pa yin te /
phyogs 'di lta bu'i yang rjes su 'brang bar bya'o zhes de ltar bstan pa'i don du'o / /
'khrul pa med par nges par gzhan yang ci skad brjod pa'i rjes su dpag pa nyid kyi nang du 'dus par bstan pa'i phyir bshad pa /
chu'i bdag nyid de 'dra ba g.yo ba med pa ni gzhi las mngon par grub pa yin pa'i phyir chu de ni gzhi de'i 'bras bu yin no / /
gang gi phyir de lta yin pa de'i phyir chu brtan pa mi g.yo ba mthong nas de'i gting ma mthong yang gzhi yod par rjes su dpog par byed pa gang yin pa de yang 'bras bu'i rtags las skyes pa nyid do / /
gal te rgyu gzhan dang 'brel pas rgyun 'jug pa'i chu'i rgyun gzhi ni ma yin no zhe na /
rgyun 'brel bar 'byung ba'i rgyu ni gzhi ma yin no / /
'on kyang rgyun gyi rang bzhin khyad par can gyi rgyu yin no / /
bdag nyid de 'dra ba mi g.yo ba ni gzhi de las grub pa'i phyir ro / /
ci'i phyir zhe na /
gang gi phyir gzhi de las phan pa nyams su myong ba med par ni de las gnas skabs kyi khyad par g.yo ba med pa zhes bya ba de 'dra ba thob pa mi 'thad pa'i phyir ro / /
de'i phyir bdag nyid gyur pa'i phan pa thob pas chu de de las grub pa yin no / /
phan pa chu las gzhan nyid yin par khas len pa la brjod par bya ba yin pa de ni bshad zin te /
de'i zhes 'brel pa mi 'grub pa dang /
'brel ba gzhan khas len na thug pa med par 'gyur ba'i phyir ro zhes bya ba yin no / /
de'i g.yo ba med pa'i gnas skabs phan 'dogs par byed pa nyid las skyes pa'i phyir gzhi yin gyi /
gzhi yin pa zhes bya ba ni ma yin no / /
gal te gzhi de las bdag nyid kyi khyad par skyes pa'i phyir chu de ltar zhes bya ba mi g.yo bar gnas pa ni ma yin no / /
'on kyang gzhi de dang ldan pa las yin no / /
ldan pa zhes bya ba gang las chu mi g.yo bar gyur pa 'brel par byed pa'i bdag nyid can gyi yon tan gnyis la gnas pa bskyed pa yin no zhe na /
gal te de lta ni ci ltar ldan pa de chu dang gzhi de dag gi 'brel pa yin par 'gyur /
ci ldan pa de de dag las skyes pa'i phyir yin nam /
'on te de dag gi 'phrod pa 'du ba yin pa'i phyir yin grang /
rnam pa gzhan mi srid pa'i phyir ro / /
de las 'phrod pa 'du ba yin pa'i phyir de dag gi 'brel pa yin na ldan pa de ci ltar gzhi la mi ltos par chu gcig nyid la 'phrod pa 'du ba ma yin /
ci ste skyes pa'i phyir yin na /
de lta na yang gang gis nam mkha' nas bskyur yang mi g.yo bar gnas par 'gyur ba gcig nyid kyis ci ste mi skyed /
chu 'ba' zhig pa de la ldan pa skyed pa'am 'du ba'i nus pa med pa'i phyir ro zhe na /
gal te de lta na skye ba'am 'phrod pa 'du ba de la so sor nus pa med pa chu la sogs pa de ni tshogs kyang nus pa med par mthong ba ci 'dra ba de 'dra ba kho na yin no / /
de'i phyir ldan pas ldan pa de dang ldan par mi 'gyur ro / /
ci'i phyir zhe na /
phan 'dogs par byed pa ma yin pa'i phyir ro / /
gang gi phyir gang dang chu lhan cig par gyur pa de ni de la phan 'dogs par byed pa kho na ste /
de'i phyir de yod kyang ldan pa dang bcas par mi 'gyur ro / /
gal te lhan cig pa la ni grogs des phan btags pa'i phyir nus par 'dod pa des na ci ltar phan 'dogs par byed pa ma yin pa'i phyir ro zhes brjod ce na /
bshad pa /
chu dang gzhi la sogs pa bskyed par bya ba dang skyed par byed pa ma yin pa rnams la gang las phan btags pa'i phyir nus par 'gyur ba'i phan pa zhes bya ba 'ga' yang yod pa ma yin no / /
'bras bu ma yin pa'i rang gi ngo bo nyid ni phan pa ma yin te /
rang gi ngo bo ni grub zin pas byas pa ma yin pa'i phyir ro / /
gzhan gyi rang bzhin gyi bdag nyid can yang ma yin te /
gzhan gyi ngo bo byed pa yin na yang phan gdags par bya ba'i dngos po de phan btags pa med pa'i phyir ro / /
gal te phan pa gzhan dang gzhan ma yin pa de lta na yang nye ba nyid phan pa yin no zhe na /
gnyi ga ltar zhes smos so / /
gzhan dang gzhan ma yin pa byed pa po ma yin pa ni cung zad kyang mi byed pa nyid kyis phan 'dogs par byed pa ma yin pa'i phyir ro / /
phan pa 'ga' yang med do zhes bya ba 'di ni sgra'i phan pa bsam par mang du bshad zin to / /
gang gi phyir grub pa'i rang bzhin rnams la phan pa 'ga' yang med pa de'i phyir dngos po'i 'brel pa don dam pa'i 'brel pa /
dper na gzhi dang 'brel pa las chu gnas par 'gyur ba ltar gang la brten nas don byed pa'i khyad par nye bar gnas par 'gyur ba thams cad ni rgyu dang 'bras bu'i dngos po nyid las rnam par gzhag pa yin no / /
'o na ci ltar rten dang brten pa'i dngos po dang /
gsal bya gsal byed kyi dngos po dang /
rgyu dang 'bras bu'i dngos po zhes khyad par gyi tha snyad du 'gyur zhe na /
bshad pa /
skyed par byed pa'i bya ba'i khyad par gyi rnam par dbye ba ste /
tha dad pas gsal bya gsal byed la sogs pa rnam par gzhag go / /
des na gzhi'i dngos po 'di yang 'khar gzhong gi rgya shug dang sa gzhi'i chu la sogs pa skyed par byed pa'i nus pa nyid do / /
gang gi phyir skyed par byed pa'i nus pa nyid gzhi'i dngos po yin pa de'i phyir 'khar gzhong dang /
rgya shug la sogs pa 'di dag la de'i bdag nyid de /
rten dang brten pa'i bdag nyid kyi tha snyad dang /
blo dang don byed pa ni bskyed par bya ba dang skyed par byed pa'i dngos po nyid kyis byas pa yin te /
ldan pa med pa'i phyir ram /
ldan pa yod kyang de dag bskyed bya skyed byed kyi dngos po de med na mi 'byung ba can yin pa'i phyir /
de dag ni bskyed bya skyed kyi dngos pos byas pa nyid do / /
gzhan yang bskyed bya skyed byed kyi dngos po las ni phan pa /
de las mi ldan pa /
de las rten dang brten pa'i dngos po yin pa'i phyir /
bskyed bya skyed byed kyi dngos po nyid brgyud pas rten dang brten pa'i dngos por brtag par yin na /
brgyud pa rtog pa don med pa'i phyir yang tha snyad la sogs pa ni bskyed bya skyed byed kyi dngos por byas pa nyid do / /
yang lan smras pa ni grub zin pa gnas par byed pa'i phyir /
gzhi yin gyi /
ma grub pa skyed par byed pa'i phyir ni ma yin no zhe na /
gal te de ltar na gnas par byed pa'i phyir gnas par byed pa yin na /
gnas pa dang gzhan dang gzhan ma yin pa mi 'thad pa ni phan pa mi 'thad pa las bshad pa yin no / /
ltung ba 'gro ba'i gegs byed pa'i phyir gnas par byed pa yin gyi /
gnas pa byed pa'i phyir ni ma yin no / /
gegs kyang dngos po ma yin pa'i phyir /
de nyid dam gzhan du brtag par bya ba ma yin no zhe na /
gang gi byed pa po skyed par byed par mi 'gyur ba gegs zhes bya ba ci zhig yin /
med pa ni dngos pos byas pa ma yin no / /
gegs ni bya ba yin pa'i phyir dngos po yin la /
de byed pa yang ltung ba'i skyed par byed pa nyid do / /
gang gi phyir gnas par byed pa pos ltung ba de'i ltung ba'i gegs byas pa gang yin pa de ni ltung ba de de las gzhan ma yin pa nyid byas pa yin no / /
gang gi phyir gzhan nyid yin na ni ltung ba'i gegs zhes bya ba'i dngos po de nyid la gnas par byed pa po nye bar sbyor ba yin pa de'i phyir /
'gas kyang ltung ba'i gegs ma byas par 'gyur te /
'gro ba'i chos kyi rang bzhin 'gyur ba med pa'i phyir ro / /
gnas par byed pa pos byas pa'i gegs de las mi ltung bar khas len pa la yang brgal zhing brtags par mtshungs so / /
ci 'dra ba zhig ce na /
byas su zin kyang gang gi phyir 'gro ba'i chos can de'i bdag nyid du gyur pa'i khyad par nyams pa dang skyes pa med pa'i phyir /
de go ci ste mi ltung zhes bya ba 'di 'dra ba'i brgal zhing brtags pa'o / /
rang bzhin gang gis sngar ltung bar 'gyur ba de nyid da ltar yang yin pa'i phyir ci'i phyir mi ltung /
'on te gegs zhes bya ba'i dngos po las ltung ba'i dngos po la khyad par grub po zhe na /
de lta na 'o na gegs 'ba' zhig tu ma zad de /
khyad par de yang bdag nyid gzhan yin pa'i phyir dngos po ni ltung ba ldog pa med pa de'i bdag nyid kho na yin no / /
khyad par tha dad par byas kyang ltung ba'i chos kyi bdag nyid de gnas skabs de nyid yin pa'i phyir ltung bar 'gyur ro / /
'on te gegs kyis byas pa'i khyad par gyis kyang khyad par gzhan byed na de lta na yang thug pa med par 'gyur ro / /
'o na ltung ba'i chos can gyi bdag nyid du gyur pa'i gegs byed do zhe na /
bshad pa /
gzhan dag mi ltung ba'i chos de lta bur gyur pa'i bdag nyid byas pa las ni gegs su khas mi len te /
mi ltung ba byed na skyed byed du thal ba'i phyir ro / /
de'i phyir ltung ba log pa gegs yin na /
de ni 'ba' zhig gis byed par nus pa ma yin no / /
des na med pa byed pa'i ngag gis kyang dngos po'i byed pa ma yin pa brjod par 'gyur ro / /
gang gi phyir med pa zhes bya ba 'ga' zhig ni yod pa ma yin no /
de'i phyir ltung ba med pa byed do zhes bya ba'i ngag 'di dngos po'i byed pa 'gog pa'i don nyid du 'gyur ro / /
ci ltar med pa'i dngos po'i bya ba ma yin zhe na /
de rnam pa 'ga' zhig ltar zhes bya ba smos te /
tha dad pa'am tha dad pa ma yin par bya ba yin na dngos po med pa ma yin par mi 'thad pa'i phyir ro / /
byed pa ni yod pas khyab pa yin la dngos po med pa la yang byed pa yin no / /
des ni dngos po nyid do / /
dngos po yang de nyid kyi ngo bo byed pa yin no / /
gzhan nyid yin na ni ltung ba'am thug pa med par 'gyur ro zhes snga ma bzhin du thal ba'i phyir yang dngos po med pa zhes bya ba bya ba 'ga' zhig yod pa ni ma yin no / /
dngos po'i bya ba bkag pa de ni dngos po mi byed do zhes bya ba'i don brjod par 'gyur ro / /
des na gnas par byed pa'i rgyu de ltung bar byed pa ma yin te /
ltung ba la nus pa yod pa ma yin no zhes de ltar gsal bar brjod par bya bar 'gyur la de yang 'dod pa nyid do / /
gang gi phyir ltung ba de'i ltung ba gnas par byed pa des byas pa ni ma yin te /
ltung ba'i chos can yin pas rang bzhin ltung ba'i phyir te /
dper na gnam du 'phangs pa'i bong ba dpung shugs kyi dbang gis steng du song yang rang gi ngo bo nyid kyis ltung ba bzhin no / /
de ltar yin dang gnas par byed par mngon par 'dod pa'i dngos po cung zad mi byed pa de ci ltar rgya shug la sogs pa de'i gnas par byed pa yin /
gang gi phyir gnas par byed pa med pa de'i phyir rgya shug la sogs pa 'di dngos po gzhan gang gis kyang ltung ba'i gegs byas pa med pa de'i phyir nam yang gnas par mi 'gyur te /
gnam du 'phangs pa bzhin no / /
res 'ga' gnas par yang yin la /
rang bzhin gyi khyad par med par yang gnas par mi 'thad pa de'i phyir gegs zhes bya ba'i sgra 'dis kyang gnas par bya ba nye bar len pa'i rgyu gang yin pa de dang lhan cig yul mtshungs par skye ba brjod pa yin no / /
nye bar len pa'i yul du skye ba gang yin pa de nyid gnas pa yin la /
rang gi nye bar len pa'i yul du skye ba yang dngos po'i skad cig ma rnams kho na la srid kyi /
bstan pa gcig pu'i rang bzhin dag la ni mi srid do / /
de'i phyir chu'i de 'dra ba zhes bya ba ni dkyus ma'i mjug sdud pa'o / /
ci ste gang las de rjes su dpog pa chu skyar chu'i yin nam zhe na /
bshad pa /
chu skyar yang chu de'i 'bras bu yin no / /
ga las she na /
chu skyar gyi gnas pa sdod pa ni chu la zhen pa'i phyir ro / /
'di nyid bshad pa ni gang gi phyir chu skyar gyi gnas pa ni chu la brten pa yin pa de'i phyir chu de la lus gnas pa thob pas de'i 'bras bu nyid kyi rang bzhin du 'brel pa'i phyir chu rjes su dpog par byed pa yin no / /
yul la sogs pa gang dag yin pa de dag la ltos nas go bar byed pa yin pa'i khyad par dang bral ba ni ma yin no / /
dpyid kyi dus dang /
dpag tshad du mar yongs su chad pa chu med pa mya ngan gyi mtha'i yul gyi khyad par dang /
chu skyar gyi lus rang dbang dang nyams pa med par gnas pa gnas skabs kyi khyad par yin te /
dbyar gyi dus ni chu mod pa'i phyir thams cad du gnas la /
chu yod pa'i mtha' dang 'ga' zhig gis bzhag pa 'chi 'dod pa'am /
gzhan dbang du gnas pa ni chu med kyang gnas pa yin no / /
des na khyad par dang bcas pa rtags yin no / /
ci ste chu skyar las chu rjes su dpag pa la chos can gang yin /
chu skyar nyid do / /
chu skyar 'di ni chu dang 'brel pa yin te /
chu skyar yin pa'i phyir zhes khyad par chos can yin zhing spyi gtan tshigs yin no / /
'di ltar du ba las me rjes su dpog pa la yang tshul 'di nyid yin te /
yul phyogs 'di ni me dang ldan pa yin te /
du ba dang ldan pa'i phyir ro zhes bya ba ni ma yin no / /
'di ni rang bzhin nyid 'bras bu'i gtan tshigs su brjod pa yin te /
rgyu rjes su dpog pa'i phyir ro / /
dper na mig gi rnam par shes pa res 'ga' ba yin pa'i phyir /
rgyu gzhan la ltos par rang bzhin nyid bsgrub par bya ba yin yang rgyu rjes su dpog pa'i phyir 'di 'bras bu'i gtan tshigs su 'dod pa de bzhin du 'bras bu gtan tshigs thams cad la yin no / /
de ltar ma yin te yul phyogs chos can du 'dod na /
gang du du ba mthong ba de ni me dang ldan pa ma yin la /
me dang ldan pa gang yin pa de na yang du ba med pa'i phyir gtan tshigs gzhi tha dad pa can du 'gyur ro zhes bya ba ni kha cig gi'o / /
'o na ni tshad mas yul du ma byas pa'i chu dang ldan pa'i sa phyogs la don du gnyer ba na chu skyar la 'jug par mi 'gyur ro / /
yul du ma byas pa yang ci ltar zhe na /
mthong ba dang rjes su dpag pa'i chu skyar dang chu dag las phyogs gzhan nyid yin pa'i phyir ro / /
gzhi med pa'i chu mi rung ba'i phyir yul phyogs chu'i khongs su 'dus so zhe na 'dus mod /
'on kyang ci ltar phyugs rdzi'i snod kyi du ba dang /
ri sul dag tu nges pa med pa'i rma bya'i sgra dmigs nas gzhi nges pa med par yod par gyur pa'am /
yod par me dang rma bya rtogs pa de bzhin du 'dir yang rtogs na yul nges pa la 'jug par 'gyur ro / /
mig gi rnam par shes pa las rjes su dpag pa'i mig ni yul nges pa ma yin yang yul gyi khyad par tshad ma gzhan kho na las yin no / /
gtan tshigs tha dad par gyur pa yang ma yin te /
gang gi phyir du ba dang 'brel ba'i snang ba'i phyogs nyid ni chos can ma yin no / /
'o na gang zhe na /
snang ba'i bdag nyid can gyi steng mthong zhing 'og rgyu mtshan 'ga' zhig las yod par rtogs pa'am /
sngar mthong ba dran par gyur pa yin yang rung ste /
rnam pa thams cad du tshad mas yul du byas pa'i tshogs pa'o / /
phyogs gcig mthong ba dang cha gzhan rjes su dpag pa'i tshogs pa chos can yin gyi /
mthong ba gcig pu'i yul ni ma yin no / /
'di ltar mun khung kun nas bskor cing g.yogs par sgron ma'i 'bras bu snang ba ma dmigs pa dag khang pa'i nang thams cad du sgron ma gnas pa med pa shes par 'gyur zhing /
shes pa la yang sgron ma'i 'bras bus dben par rig par 'gyur ro / /
sngar mthong ba dang ba'am reg pas nyams su myong bzhin pa'i shes pa dang nye bar gnas pa'i khyim gyi nang mtha' dag ni chos can yin no / /
'dis ni 'bras bu ma dmigs pa las sgra med par nges pa yang bshad pa yin no / /
tshogs pa'i bdag nyid can gyi chos can nges pa de la yang du ba las phyogs gcig me dang ldan par bsgrub par bya ba yin no / /
phyogs gcig me dang ldan par bsgrub par bya ba'i chos can gang yin pa de yang me dngos nyid dang du ba'i dngos dang brgyud pas rgyu yin pa'i phyir bsgrub bya dang sgrub byed dag gzhi gcig pa nyid do / /
gzhi zhes bya ba rgyu las gzhan du gyur pa ni med do / /
de nyid kyi phyir du ba dang 'brel pa'i yul phyogs dang lhan cig pa'i me dang ldan pa'i yul ni chos can nyid yin te /
gnyi gas du ba'i rgyun gcig la phan 'dogs pa'i phyir ro / /
'bras bu'i gtan tshigs dpyad par slob dpon gyis yul phyogs de yang du ba'am zhes bya ba la sogs pa'i gzhung gis chos can yul phyogs dang du ba rgyu dang 'bras bu'i 'brel pa nyid yin par bshad pa gzhan gyis ma rtogs pa'i phyir ngan pa rang rgyud pa yin no / /
de ltar cung zad mthong ba khyad par byed pa'i snang ba rjes su song ba 'og gi cha dang ldan pa'i yul ni chos can yin no / /
de'i phyogs gcig chu dang ldan pa yang brgyud nas chu skyar gyi rgyu yin pa'i phyir gzhi mthun pa nyid do / /
du ba dang chu skyar la sogs pa'i yul mthong ba dang chos nyid du gzhag par bya ba yin te /
de lta ma yin na me dang ldan par nges pa'i yul mi shes par 'gyur ro / /
de'i phyir tshogs pa'i chos can du gzung bar bya ba yin no / /
gzhi rjes su dpog par ni chu chos can yin la ro la sogs pa dpog par ni gzugs yin no / /
de dag gi bsgrub par bya ba'i gzhi dang rgyu'i khyad par dang 'brel ba yang rang gi ngo bo kho na yin no / /
ci ltar mig bzhin du 'dir ni yul ma nges pa ma yin no / /
mig gi rnam par shes pa res 'ga' ba nyid las ni rgyu gzhan la ltos pa'i ngo bo nyid yin la /
yul nges pa ni tshad ma gzhan las yin no / /
de ltar go bar byed pa nyid rab tu grags pa tha dad par dogs pa rnams khongs su 'du bar bsgrubs nas gzhan dag la yang bsgre ba'i phyogs 'dis zhes smos so / /
yang ci'i phyir gtan tshigs gzhan med ce na de dang ma 'brel pa ni de med na mi 'byung bar nges pa med pa'i phyir gzhan pa'i go bar byed pa med pa yin no / /
de ltar gtan tshigs kyi rang bzhin spros pa dang bcas te bshad nas /
gtan tshigs ltar snang ba bshad par 'dod pas gtan tshigs ltar snang ba mtha' dag gis go bar byed pa ma yin pa /
thun mong du bshad pa'i phyir bshad pa /
shes bya yan lag rgyu mtshan tshul gsum ma grub pa gang yin pa de la shes byed nus pa yod min phyir te /
shes par byed pa ma yin pa'i phyir tshul gsum ma grub pa'am the tshom za na rtogs pa po'i sgrub par byed pa'i rtags ma yin no / /
'di nyid bstan pa'i phyir shes par byed pa'i zhes smos so / /
rgyu ni rnam pa gnyis te /
sa bon la sogs pa byed pa po dang shes par byed pa po rtags so / /
de la byed pa po'i rgyu ni rung ba nyid kyis 'bras bu skyed pa'i phyir shes pa la mi ltos so / /
shes par byed pa'i rgyu ni sgron ma bzhin du rung ba nyid kyis shes pa skyed par byed pa ma yin te /
'on kyang 'brel pa nges pa chos can 'ga' zhig la mthong ba'i bsgrub bya med na mi 'byung bar dran pa gang yin pa 'di nyid lkog tu gyur pa'i don nges pa yin no / /
de nyid kyi phyir dngos su lkog tu gyur pa'i shes pa byed pa po ma yin pa'i phyir shes par byed pa rgyu yin gyi byed pa po ni ma yin no / /
du ba dngos su dran pa la nye bar sbyor ba ni ma yin no / /
tshul gsum gyi bdag nyid gang gis shes par byed pa'i rgyu mtshan yin pa de'i tshul gsum po de ma grub pa ste /
log par nges pa'am the tshom za na shes par byed pa ma yin te /
rung ba nyid kyis shes par byed pa ma yin pa'i phyir ro / /
sgra bzhin no zhes bya ba la /
sgra ni rung ba nyid kyi don go bar byed pa ma yin te /
'on kyang yi ge'i go rims can gyi khyad par 'ga' zhig gis don dang med na mi 'byung ba nyid du brda byas pa'i rang bzhin de dang /
don dang 'brel pa brtags pa de ma grub pa'am the tshom za na sgra go bar byed pa ma yin pa de bzhin du rtags kyang ngo / /
de la ci ltar go rims can gyi rang bzhin nam don dang 'brel pa brtags pa ma grub pa'am the tshom za na sgra go byed ma yin pa de bzhin du rtags kyang yin no / /
tshul gsum gyis go bar byed pa yin no zhes bya ba 'di nyid ga las she na /
bsgrub par bya ba'i chos can dang lhan cig ma 'brel ba las mi rtogs pa'i phyir /
dper na tshang bang du mthong ba'i du ba las rgya mtshor me mi rtogs pa bzhin no / /
'dis ni phyogs kyi chos kyi nye bar sbyor ba bstan to / /
bsgrub par bya ba dang 'brel pa med pa gang yin pa de las kyang rtogs pa ma yin pa'i phyir ro / /
ci'i phyir zhe na /
thams cad las zhes smos te /
'dis ni rjes su 'gro ldog gi nye bar sbyor ba bstan to / /
gal te 'brel ba med pa go bar byed pa yin na gang gis thams cad go bar byed par mi 'gyur ba'i khyad par gang zhig yin /
thams cad las thams cad rtogs pa yang ma yin te /
des na 'brel ba nyid nges par byed pa yin no / /
de yang rjes su 'gro ba dang ldog pa'i mtshan nyid yin pa'i phyir tshul gsum dang rjes su 'brel pa'i gtan tshigs yin no / /
de'i phyir chos can dang 'brel ba dang /
rjes su 'gro ba dang /
ldog pa dang /
rgol ba dang /
phyir rgol ba dag /
la ma grub pa'am /
the tshom za ba'i chos gang la yod pa de dag ni gtan tshigs 'dra bar mngon pas na gtan tshigs ltar snang ba yin gyi /
gtan tshigs nyid ni ma yin no / /
tshul gsum po de la phyogs kyi tshul gcig rab tu ma grub ste bzlog pa grub pa'am /
the tshom za na ma grub pa ste /
ma grub pa'i gtan tshigs ltar snang bar 'gyur ro / /
de bzhin du mi mthun pa'i phyogs las ldog pa gcig rab tu ma grub pa'am the tshom du gyur na 'khrul pa can ma nges pa'i gtan tshigs ltar snang bar 'gyur ro / /
gnyis ma grub ste phyin ci log tu grub na 'gal ba'i gtan tshigs ltar snang ba'o / /
bam gyi don ni rang nyid 'chad par 'gyur ro / /
the tshom za na zhes bya ba ni gnyis zhes bya bar snyegs so / /
gnyis the tshom du gyur na 'khrul pa can ma nges pa yin no / /
dper brjod pa ni rang nyid ston par 'gyur ro / /
de nyid ston par byed pa ni tshul re re zhes bya ba la sogs pa yin no / /
ma grub pa zhes bya ba ni ma grub pa'i ming ngo / /
ma nges pa ni the tshom gyi rgyu yin pas so / /
gcig po gang zhig ma grub na ma grub par 'gyur zhe na /
bshad pa /
chos can dang 'brel pa ma grub na ma grub pa'i gtan tshigs ltar snang ba yin no / /
dper brjod pa ston par byed pa ni /
dper na sgra mi rtag ste zhes bya ba'o / /
mig gis gzung ba ni chos can sgra dang 'brel pa ma grub pa'i phyir gnyi ga la ma grub pa'i gtan tshigs ltar snang ba'o / /
sems pa can sems dang ldan pa yin te zhes bya ba ni bsgrub bya ste /
shun pa thams cad bshus nas 'chi ba'i phyir skyes bu bzhin no / /
'chi ba ni 'dir skam pa la bsams nas /
shing la sogs pa la gson po nyid bsgrub pa'i phyir /
rgol ba phyogs kyi gos can gyis gtan tshigs 'di bkod la /
phyir rgol ba sangs rgyas pas ni khas ma blangs so / /
yang ci'i phyir rab tu grags pa'i 'chi ba khas mi len zhe na /
bshad pa /
rnam par shes pa dang dbang po dang tshe ni srog ste /
rnam par shes pa la mi 'khrul pa'i drod do / /
de dag 'gags pa de ni 'chi ba'i mtshan nyid yin par sangs rgyas pa la grags so / /
'dir ni 'jig rten la grags pa'i rang bzhin gyi dbang po dang tshe brjod pa yin te /
bstan bcos la grags pa ni rigs pa'i lam du mi 'jug pa'i phyir ro / /
rnam pa de lta bu'i 'chi ba sangs rgyas pa khas len na sems can du ji ltar khas mi len /
gang la yod pa mngon du 'gro ba can gang gi 'gog pa 'jog pa yod pa de la de ci ltar yod pa ma yin /
de'i phyir 'chi ba grub na rnam par shes pa yang bsgrub bya ma yin par 'gyur la /
de ma grub na yang gang las sems pa can yin snyam du bsams pa'o / /
'di snyam du shing dag la yang sangs rgyas pa 'chi ba'i sgra 'jug par byed pa nyid do / /
des na 'chi ba'i sgra'i rjes su 'brangs pa las /
rjes su rtogs pa rab tu grags pa de ni brjod bya nyid do snyam na /
bshad pa /
gang gi phyir sgra ni 'dod pas 'jug pa ma yin pa de'i phyir de'i dbang gis rnam par shes pa la mi 'khrul pa 'chi ba'i dngos po rnam par gnas pa ma yin te /
thams cad kyi thams cad 'grub par thal ba'i phyir ro / /
gang gi phyir srog chags kyi 'chi ba shing dag la ma grub pa de'i phyir 'jig rten 'di shing rnams la skam pas 'chi bar brjod pa yin no / /
'o na skam pa nyid srog dang ldan pa'i gtan tshigs yin no zhe na /
srog chags kyi 'chi ba ni de lta bu ma yin te /
skam pa de srog chags nyid dang 'brel par ma mthong ba'i phyir ro / /
de'i phyir shing dag la skam pa grub kyang srog dang ldan pa nyid ni mi 'grub po / /
gal te re zhig 'chi ba tsam spyir grub pa yin la /
de yang srog dang ldan pa nyid dang 'brel par mthong ba de'i phyir srog dang ldan pa nyid du grub pas bskams pa'am /
rnam par shes pa 'gags pa zhes bya ba'i khyad par bsams pas ci zhig bya zhe na /
bshad pa /
gang gi phyir 'dod pa tsam gyis 'jug pa'i phyir dngos po la mi ltos pa'i sgra tsam yod pa'i phyir dngos pos rtogs par bya ba'i dngos po gang yin pa de grub pa ni ma yin no / /
de'i phyir skam pa las srog dang ldan pa nyid du mi 'grub po / /
'di skad brjod pa yin te /
'dir 'chi ba'i sgra tsam nyid thun mong yin gyi 'chi ba'i dngos po ni ma yin te /
skam pa dang dbang po la sogs pa 'gags pa shin tu chos mi mthun pa'i phyir ro / /
sgra las don rtogs pa yang ma yin te /
des na sgra'i rang bzhin gyi spyis ni grub pa ma yin no / /
rnam par shes pa la mi 'khrul pa'i 'chi ba khyad par can shing dag la ma grub par bshad pa 'di ni grangs can gyis bkod pa blo sems pa med par byed pa mi rtag pa nyid dang /
bye brag pas nye bar bkod pa lugs dang byed pa dang gnas la sogs pa khyad par du 'phags pa'i blo'i rgyu can grub par byed pa dbyibs kyi khyad par dang /
de dag la sogs pa gang yin pa ste /
blo dang gnas la sogs pa'i chos can dang 'brel ba'i bsgrub bya sems pa med pa la sogs pa gang yin pa de dag gi sgrub par byed pa dag ma grub par bshad pa yin no / /
sogs pa smos pas ni gdod nas 'jug pa'i phyir zhes bya ba la sogs pa'i gtan tshigs gzung ngo / /
ci ltar de dag kyang ma grub ste /
'di ltar blo mi rtag pa nyid dang /
gnas la sogs pa rnams dbyibs kyi khyad par can du ni grub pa yin no zhe na /
gang gi phyir blo dang gnas la sogs pa der yang sgra 'ba' zhig grub kyi /
grangs can gyis ci 'dra ba zhig brjod par bya ba'i don ni ma grub pa nyid yin la /
blo sngon du 'gro ba can la mi 'khrul pa'i dbyibs kyi khyad par yang ma grub pa kho na'o / /
re zhig grangs can pa'i blo sems pa med par bsgrub pa la ci ltar sgra tsam zhig grub kyi don ma yin zhe na /
gang gi phyir gzhan bde bar gshegs pa dag nyams pa med pa'i rang bzhin nye bar zhi ba mi mthong ba'i bdag nyid la mi rtag pa nyid du ni mi 'dod do / /
gang zhig mi rtag pa nyid du 'gyur ba ma mthong ba'i rang bzhin las ma nyams pa'i dngos po ni mi mthong bar 'gyur ba ma yin no / /
des na rjes su 'gro ba med pa nyid du ldog par khas len to / /
des na sgra thun mong du gnyi ga la grub kyi don ni 'ga' yang ma yin no / /
'dir bdag nyid nyams pa dang mi mngon pa'i rang bzhin gyi khyad par brjod par 'dod pa med pa'i mi mthong ba nyid dang don byed pa la nye bar sbyor ba mi rung ba nyid mi rtag pa'i sgras brjod par bya ba ni rjes su 'gro ba med par nyams pa dang /
mi mngon par gyur pa dag la khyad par med do / /
de nyid ni khyad par brten pa med pa spyi grub pa yin la /
de grub pa min na nye bar zhi ba phyir rgol ba la ma grub po zhes khyad par rtog pa'i sgo nas ma grub par rtsod pa ni ltag chod du 'gyur ro zhe na /
slob dpon gyis 'di ltag chod yin pa bzlog pa'i phyir ltag chod kyi yul ston par byed pa ni /
gal te byas pa nyid la sogs pa ltar mi rtag pa'i sgra 'dis gang zhig brjod par bya ba dngos po cung zad cig ces bya ba dngos por yod pa'i spyi'o / /
rgol ba dang phyir rgol ba gnyi gas kyang spyir 'dod pa yin te /
gnyi ga la grub pa yin na lan log par 'gyur ba yin no / /
byas pa nyid ni thun mong du dngos por grub pa yin no / /
bum pa'am sgra ni byas pa'i sgras brjod par bya ba ma yin gyi /
'on kyang rgyus bskyed pa'i dngos po tsam brjod par bya ba yin no / /
de ni gnyi ga la yang grub bo / /
gal te de tsam la bsgrub byas khyab pa ma yin na ni sgra med kyang shugs kyis khyad par 'phen pa yin na /
de tsam nyid la mi rtag pa nyid kyis khyab pa yin no / /
des na sgras brjod par bya ba bsgrub byas khyab pa nyid kyi mi 'grub pa yin na bsgrub par bya ba'i shugs kyis 'phangs pa yin zhing /
sgras kyang ma zin pa'i khyad par rtog pa ni ltag chod du 'gyur gyi /
'dir ni mi rtag pa'i sgras brjod par bya bar don gcig la grub pa gang yin pa de gzhan la ma yin pas /
mi rtag pa'i sgras brjod par bya ba 'ba' zhig khyad par med par yod kyi don ni shin du tha dad do / /
des na 'dir khyad par rtog pa'i ltag chod ma yin no / /
gal te 'dir yang mi mngon pa zhes bya ba mi mthong ba'i bdag nyid dang /
don byed pa la sbyor bar mi rung ba yu bu cag la thun mong du yod pa ma yin nam zhe na /
gnas pa'i don mi mngon pa de la ni gzhan sangs rgyas pa dag mi rtag pa nyid du mi brjod do / /
'o na ci zhe na /
rjes su 'gro ba med par ldog pa'i 'jig pa la mi rtag pa nyid du brjod do / /
yang spyi bsgrub pa'i phyir gal te zhes smos so / /
zhig pa dang zhes bya ba ni rjes su 'gro ba med par ldog pa'o / /
mi mngon par gyur pa ni bum pa'i rang bzhin du rnam par gnas pa'o / /
rgol ba dang phyir rgol ba gnyi ga la yang mi gsal ba mi rtag pa'i bdag nyid dang /
don byed pa la nye bar sbyor bar mi rung ba mi rtag pa'i sgras brjod par bya ba thun mong du yod pa nyid do / /
dper na rgyus bskyed pa zhes bya ba byas pa'i sgras brjod par bya ba bzhin no zhe na /
gal te srid pa yin na mi gsal ba thun mong du 'gyur ba zhig na /
'gyur ba med pa'i rang bzhin la ni mi gsal ba nyid mi srid par bstan pa'i phyir ci ste zhes smos so / /
mtshan nyid 'dis zhes bya ba ni mi gsal ba ni mi mthong ba'i bdag nyid yin la de yang mi rtag pa yin pa'i phyir /
gtso bo ni yon tan gsum gyi bdag nyid can gyi rang bzhin no / /
skyes bu sems kyi rang bzhin no / /
sogs pa smos pas ni gnas skabs kyi khyad par mi mthong ba'i bdag nyid mi rtag par 'gyur ro / /
ci ste mi mthong ba'i gnas skabs la sngar chos gzhan yin pa ste /
mthong ba'i bdag nyid yin pa mi gsal te /
mi mthong ba'i bdag nyid ni mi rtag pa yin gyi mi mthong ba'i bdag nyid tsam ni ma yin no zhe na /
'di 'dra ba'i mi gsal ba yin du chug mod /
sngar chos gzhan yang yin la nyams pa med pa'i bdag nyid kyang yin no zhes bya ba gang yin pa de ni 'dir re re zhing yang khyed kyis legs par tha snyad byas so / /
gal te nyams pa med pa'i bdag nyid can yin na mthong ba nyid kyi chos ci ltar ldog /
de'i phyir mi 'pho ba'i bdag nyid la ni 'di 'dra ba'i mi gsal ba mi srid do zhes bya ba'i tha tshig go / /
nyams pa med pa'i bdag nyid kyi chos snga ma ldog pa brjod pa 'dis ni snga ma'i gnas skabs ldog pa yang mi 'thad par bshad pa yin no / /
bshad pa /
de nyid ston pa ni gang zhig gnas skabs ldog pa rjes su 'gro ba dang bcas pa mi gsal ba dang 'dra ba mi rtag pa'i sgra'i yul yin par smra'o / /
mngon par gsal bar smra ba'i grangs can kha cig dngos po thams cad ni nus pa'i rang bzhin du rnam par gnas pas mngon par gsal bar bya ba yin no zhe na /
gzhan gnas skabs gzhan du smra ba ni dngos po thams cad ni bdag nyid thams cad kyis gtso bo'i khug ma na rnam par gnas pas mi mthong ba yin la /
rkyen gyi dbang gis ni khug ma nas phyung ba bzhin du mthong bar 'gyur ro / /
des na gsal ba ldog pa dang nus pa rnam par gnas pa ni ma yin gyi /
'on kyang gnas skabs gzhan thob pa 'ba' zhig tu zad do zhe'o / /
de la grangs can dang po gsal ba smra ba bsal zin to / /
da lta ni gnas skabs smra ba rtogs par bya ba yin te /
de ltar yang de lta yin dang bde ba la sogs pa rnams tha dad par 'gyur bar gdon mi za'o zhes thal bar 'gyur ba yongs su rdzogs kyi bar du 'chad par 'gyur ro / /
'di gsal bas bye brag tu smra ba'i phyogs gsal bar 'gyur te /
de nyid kyi dbang du byas nas ni gzhung 'di 'jug pa ma yin no / /
grangs can de la yang gang gis mi mthong bar 'gyur ba gnas skabs de nyid ldog pa yang yin la /
gtso bo'i khug ma na gnas pa'i phyir nyams pa med pa yang yin /
bum pa de'i gnas skabs mig gi rnam par shes pa'i spyod yul snam bu bsgribs pa ltar ldog pa yin gyi /
gnas skabs can gyi mthong ba'i dngos po ni gnas nyid do zhe na /
gnas skabs can dang gnas skabs tha dad par thal ba mi bzod pas gnas skabs zhes bya ba 'di ci zhig zhes smos so / /
gzhan ni gang log pa mi rtag pa yin pa gnas skabs dang don med par mthong bar ston par byed do / /
chu 'dzin pa dang len pa la sogs pa nye bar bsgrub pa zhes bya ba nye bar sbyor ba gang yin pa'o / /
de 'dra ba de yang gang yin zhe na /
bshad pa /
'jig rten 'di mngon sum du zhes bya ba mngon sum dag tu ste /
mngon sum gyi rgyu mtshan can gyi lhag par zhen pa 'di yin no / /
ci ltar zhen ce na /
'di bum pa'o zhes rjod par byed pa dang 'dres par ro / /
de'i phyir de ltar don byed pa dang mngon sum gyi tshad ma dang tha snyad kyis nye bar mtshon pa'i gnas skabs yin no / /
yang ci ltar don byed pa la sogs pa de dag gnas skabs kyi rgyu mtshan can yin zhe na /
gnas skabs de log na gnas skabs can gzhan ma log kyang don byed pa la sogs pa 'di thams cad med pa'i phyir /
don byed pa la sogs pa gnas skabs kyi rgyu mtshan can yin gyi /
gnas skabs can gyi rgyu mtshan can ni ma yin no zhe na /
gal te de lta na ni 'o na tha snyad la sogs pa'i yul gnas skabs de nyid bum pa yin no / /
ci'i phyir zhe na /
bshad pa /
bum pa gang yin pa de ni tha snyad du bstan pa dang /
don byed pa la nye bar sbyor ba dang /
lhag par zhen pa zhes bya ba ci skad bshad pa'i mtshan nyid de rang bzhin can yin pa'i phyir ro / /
de'i gnas skabs kyi bdag nyid can de yang log pa de'i phyir gnas skabs can gzhan ma log par yod pa gang yin pa de ni /
'di ci ltar don byed pa dang tshad ma med par yod pa yin zhes brgal zhing brtag par bya ba yin no / /
yod pa yin du chug kyang de bum pa dngos po pa don dam par ni mi 'gyur ro / /
gdags pa'i rgyu mtshan yod pas na brtags pa par ni 'gyur te /
dper na lteng ka'i chu la rkang nang du brjod pa bzhin no / /
ci ltar bum pa dngos po par mi 'gyur zhe na /
gnas skabs can de la de'i mtshan nyid med pa'i phyir ro / /
khyad par can gyi don byed pa la sbyor ba dang /
khyad par can gyi rnam pa dang ldan par mthong ba'i don ni bum pa yin la /
gnas skabs can de ni de lta bu ma yin pa'i phyir de'i ngo bo med pa yin no / /
ci ltar de'i mtshan nyid med de /
gang gi phyir mthong ba dang ma mthong ba'i dngos po ni gcig yin no / /
des na bum pa log kyang rnam par gnas pa gang yin pa de ni bum pa'i bdag nyid yin no / /
tha dad par mthong ba ga las she na /
gnas skabs gzhan dang 'brel pa'i phyir tha dad par mngon pa yin gyi dngos po la ni tha dad pa yod pa ma yin no zhe na /
gal te gnas skabs tha dad par 'dod na /
'o na gnas skabs tha dad pa de nyid dngos po tha dad pa'i mtshan nyid ngo bo nyid du ci ste mi 'dod /
de lta yin dang bde ba dang sdug bsngal dang gti mug rnams phan tshun tha dad par 'gyur bar gdon mi za bar 'gyur ro / /
gal te gnas skabs tha dad pa'i mtshan nyid dngos po tha dad par 'dod na /
bde ba tshim pa'i don byed pa la nye bar sbyor ba dang /
rnam pa khyad par can gyi gnas skabs ci 'dra ba de sdug bsngal la ma mthong ba'i phyir /
de gnyis dngos po la tha dad pa yin no / /
gal te gnas skabs tha dad kyang dngos po tha dad par mi 'gyur na ni bde ba la sogs pa yang tha dad pa med par thal lo / /
grangs can gyis smras pa /
bde ba la sogs pa'i rang bzhin 'ga' zhig rjes su byed pa'i phyir te /
rjes su 'gro ba'i phyir gnas skabs tha dad par gyur kyang dngos po thams cad tha mi dad de bdag nyid do / /
slob dpon gyis rang bzhin 'ga' zhig rjes su byed pa zhes bya ba 'di ni bde ba dang sdug bsngal dang gti mug rnams la yang mtshungs pa ma yin nam /
'di ltar byed pa po nyid dang yongs su 'gyur ba can nyid ni gsum ka la yang yod pa yin no / /
skyes bu rnams la yang longs spyod pa po nyid dang /
byed pa po ma yin pa nyid dang /
yongs su 'gyur ba can ma yin pa nyid kyis rang bzhin gcig rjes su byed par mtshungs te /
grangs can pa'i des na bde ba la sogs pa rnams dang /
skyes bu rnams kyang gcig par thal bar 'gyur ro / /
tha dad na dngos po rnams rim gyis mngon par gsal ba 'gal bar 'gyur ba de'i phyir gcig yin no / /
phan tshun rag las pa med pa rnams ni cig car mngon par gsal bar 'gyur te /
dper na skyes bu dang bde ba la sogs pa bzhin no / /
tha dad pa med na ni cung zhig ltar yongs su 'gyur ba yin pa las phyir yang gzhan du yongs su 'gyur ba'i phyir rim gyis mngon par gsal ba yin no zhe na /
'o na ni rim gyis mngon par gsal ba 'gal ba de'i phyir ci bum pa dang zho la sogs pa du mar 'gyur ram /
tha mi dad pa'i phyir rim gyis mngon par gsal bar 'gyur la /
tha dad pa la ni rim ma yin par mngon par gsal bar 'gyur ba yin no / /
bde ba la sogs pa yang rim gyis mngon par gsal bar 'gyur ba de'i phyir tha mi dad par 'gyur ro / /
ci ste tha mi dad pa tsam gyis rim gyis mngon par gsal ba ma yin la /
tha dad pa tsam las kyang gzhan du 'gyur ba ma yin na /
de lta na ni 'o na rim gyis mngon par gsal ba la tha mi dad pas khyab pa ma grub pa yin na 'gal ba yang ci yod /
rim gyis mngon par gsal ba dang tha dad pa las ni lhan cig gnas par 'gal ba med la /
phan tshun spangs te gnas pa'i mtshan nyid bdag nyid gcig par 'gal ba yang med do / /
des na gal te tha dad pa dang 'gal ba tha mi dad pas rim gyis mngon par gsal ba la khyab pa grub na /
de lta na 'gal bas khyab pas na tha dad pa dang 'gal bar 'gyur na tha mi dad pas khyab pa ni med do / /
rim pa snga ma yang ma yin pa'i phyir 'gal ba ga la yod / /
'o na ni tha dad pa la yang rim pa ci ltar zhe na /
gang gi mjug thogs su gang 'byung ba de snga ma de'i 'bras bu yin la /
de'i 'bras bu yin pa'i phyir de ma grub par mi 'grub bo / /
mi grub pa'i phyir ni rim par 'gyur ba yin no / /
tha dad pa med pa nyid yin na khyad par du rim pa med par thal ba yin te /
dper na bde ba la sogs pa gcig gi bdag nyid la tha dad pa med pas rim med pa bzhin no / /
rim gyis mthong ba'i phyir ni tha dad par rtogs so / /
gang gi phyir zho ni 'o ma'i 'bras bu yin la /
de'i 'bras bu nyid kyi phyir te de las tha mi dad pa yin no zhe na /
gal te de'i 'bras bu nyid tha dad pa med par 'brel ba grub na tha dad pa med pa 'di rigs pa yin no / /
'brel ba grub pa ma yin nam /
'di ltar mi mthun pa'i phyogs ni tha dad pa yin la /
bum pa dang snam bu la sogs pa ni pha rol po la tha dad pa yin no / /
de'i 'bras bu nyid de las log pas tha dad pa dang 'brel ba yin no / /
tha mi dad pa pha rol pos khas blangs pa'i phyir rjes su 'gro ba ni med do zhe na /
bshad pa /
'brel pa de ni rjes su 'gro ba med pa gang yin pa de la mi 'grub ste /
log pa yang the tshom za ba'i phyir ro zhes log pa bsam par bshad par bya'o / /
de'i phyir 'bras bu nyid kyi phyir tha mi dad par ma yin la /
rim gyis mngon par gsal ba'i phyir ma yin /
rang bzhin gcig rjes su 'gro ba'i phyir ma yin no / /
dngos po tha dad pa'i mtshan nyid ni gnas skabs tha dad pa nyid yin te /
de log na dngos po ldog pa yin la /
dngos po ma log na ni gnas skabs mi ldog cing mi gsal ba ma yin no / /
ci ltar ldog pa gcig la brten pa 'brel pa'i khyad par spangs pa dngos po rnams kyi rgyu las skyes pa la tha dad pa med par byas pa'i sgras brjod pa ltar gang la mi rtog pa'i sgra 'dis brjod par 'gyur ba 'brel pa'i khyad par du rtogs pa spangs te btang yang mi mthong ba nyid dam gzhan yang rung ste /
gcig gi chos ni ci ltar yang yod pa ma yin no / /
rnam pa thams cad du zhes bya ba ni gnas skabs ldog pa'am ma yin /
gsal ba'i sgo nas ldog pa gcig la brten pa'i chos brtag kyang ngo / /
ci ltar zhig pa dang cig shos dag la thun mong gi chos gcig med pa ltar ni skyes bu dag la yang de bzhin no / /
skyes bu shi'o / /
shing shi'o zhes sgra'i tha snyad tsam yod kyang dngos po la ni 'chi ba'i spyi ci 'dra ba sems can gyis khyab pa de 'dra ba med pa yin no / /
de ci 'dra ba zhig yin zhe na /
rnam par shes pa'i 'bras bu dbugs dang drod dang g.yo ba dag dang bral ba'i mtshan nyid can shi ba gang zhig mthong bas so / /
srog chags gzhan zhes bya ba 'chi ba gcig la shi ba mthong bas de las gzhan pa'i srog chags 'chi ba la yang srog chags 'chi ba de ni 'di yin no zhes nges par 'gyur ba yin no / /
'di ni gang gi phyir dbugs dang drod dang khrag dang rnag dngos po rnam par shes pa la rag las pa ldog pas de la gnas pa med pa'i phyir rnam par shes pa yang ldog par nges pa yin no / /
des na thun mong du sems pas khyab pa'i rang bzhin gyi khyad par ni mngon sum du grub pa yin no / /
de gal te shing dag la grub na ni sems pa can du rtogs par 'gyur ro / /
gal te shing la sogs pa de la skam pas nye bar mtshon pa yod pa ma yin nam zhe na bden te /
'on kyang gal te skam pa la sogs pa nyid 'chi ba'i sgras phyogs kyi gos can brjod na /
de'i tshe 'di la yang 'brel ba nges pa ltar brtags pa gang las 'chi bas sems pa can grub par 'gyur ba sems pa can dang 'brel par nges par brtag par bya ba yin no / /
de'i phyir phyogs kyi gos can gyis nye bar bkod pa'i gtan tshigs la yang sgra tsam thun mong du grub kyi /
bsgrub byas khyab pa'i 'chi ba'i sgras brjod par bya ba'i don ni grub pa ma yin no / /
de bzhin du bye brag pas nye bar bkod pa yang bsgrub byas khyab pa'i don ma grub par bstan pa'i phyir de bzhin du zhes smos te /
dbyibs kyang gal te ci 'dra ba zhig blo sngon du 'gro ba can du mthong ba khang bzangs dang ra ba la sogs pa la rjes su 'jug pa can te /
'dis ni dbyibs thun mong gi ngo bor bstan to / /
blo sngon du 'gro ba can gyi dbyibs de yang ci 'dra ba zhig ce na /
bshad pa /
dbyibs gang zhig mthong bas khang bzangs la sogs pa byed pa ma mthong ba can gyi byed pa mthong ba de la yang byas pa'i blor 'gyur ba'o / /
'dir khang bzangs la sogs pa'i rjes su song ba 'di dbyibs kyi khyad par ni byas zin pa mthong ba la yang byas pa'i blo'i rgyur 'gyur ro / /
de'i phyir de 'dra ba'i dbyibs kyi spyi byas par nges pa'i rgyu mtshan mngon sum gyi rang bzhin ni blo sngon du 'gro ba can du 'jig rten na rab tu grags pa yin no / /
gal te lus dang byed pa dang gnas rnams de 'dra ba yin na de'i tshe dbyibs kyi khyad par gyi phyir dang /
bsdad nas 'jug pa'i phyir zhes bya ba de lta bu la sogs pa'i gtan tshigs thams cad de ltar zhes bya ba go bar byed par 'gyur ro / /
blo sngon du 'gro ba can gyis khyab pa'i dbyibs gang yin pa de ni lus dang byed pa dang gnas rnams la ma grub po / /
don 'di nyid lhag dang bcas te tshigs su bcad par brjod pa ni gzhan yang zhes bya ba yin no / /
dbyibs la sogs pa ci 'dra ba zhig go / /
sogs pa smos pas bsdad na 'jug pa la sogs pa'o // /
byin gyis rlob pa po yod pa dang med pa'i rjes su 'jug pa can du grub pa de 'dra ba de las blo sngon du 'gro ba can nyid rjes su dpog pa gang yin pa de ni rigs pa nyid yin no / /
dngos tha dad la zhes bya bas ni byas pa'i blo'i rgyu yin pa'i phyir khang bzangs la sogs pa'i dbyibs ni dngos po gzhan yin la rgyu ma yin pa'i phyir gnas la sogs pa'i dbyibs kyang dngos po gzhan nyid yin par mngon sum nyid kyis grub pa yin no / /
de la khang bzangs la sogs pa'i dbyibs dngos po tha dad pa las rab tu grub pa'i blo sngon du 'gro ba can nyid ni dbyibs kyi sgra tsam mtshungs pas tha dad pa med par brtags pa'i dbyibs gang yin pa de las rjes su dpog par rigs pa ma yin no / /
du ba skya bo'i rdzas gang yang rung ba las me rjes su dpog par ni mi rigs so / /
skya bo'i rdzas tsam las rjes su dpog par mi 'gyur te /
bskyed par bya ba'i rdzas ni nges pa yin pa'i pa'i phyir ro / /
dbyibs kyi cha shas ni rdzas rnams la thun mong yin no zhe na /
bshad pa /
de ltar min par khas len na rdza mkhan gyis bum pa la sogs pa 'jim pa'i rnam 'gyur 'ga' zhig byed pa'i phyir /
grog mkhar yang rdza mkhan des byas par grub par 'gyur ro / /
'jim pa'i rnam par 'gyur ba gang yin pa de ni rdza mkhan gyis byas pa yin te /
dbyibs tsam du khyad par med pa'i phyir ro / /
'di snyam du spyi grub par byed pa la sgrub pa la khyad par rtog pa ni 'bras bu dang mtshungs pa'i ltag chod yin no zhes dogs na /
ltag chod kyi yul bstan pa'i phyir bshad pa /
bsgrub byas rjes 'gro ste bsgrub byas khyab pa'i phyir 'bras bu byas pa nyid thun mong ba sgrub par byed pa yin par grub na'o / /
byas pa nyid ni khyad par la brten pa med par thun mong sgrub par byed pa yin te sgra bzhin no / /
de yang bsgrub byas khyab pa grub pa yin no / /
des na don gyis 'phangs pa ma yin la /
sgras kyang ma zin pa'i 'brel pa can sgra dang bum pa tha dad pa'i phyir byas pa nyid la de tha dad pa'i rgyu mtshan can gyi skyon brjod pa ste /
bum pa'i byas pa nyid ni sgra la ma grub la /
sgra'i byas pa nyid ni rjes su 'gro ba med do zhes bya ba ni 'bras bu dang mtshungs pa'i ltag chod du 'dod /
'dir ni bsgrub byas khyab pa'i dbyibs kyi khyad par la sogs pa gang yin pa de ni ma grub la /
grub pa gang yin pa ni bsgrub byas ma khyab pa'i phyir gdon mi za ba nyid du go bar byed pa nges par brtag dgos so / /
gang gi tshe khyab par bya ba'i chos nges par mi rtogs na ni de'i tshe don ci srid la sgra gcig yod pa de ci gtan tshigs su 'gyur bas der phyogs gcig la mthong ba'i chos sgra tsam las thams cad du rjes su dpog par 'gyur ro zhes brjod pa ni rigs gzhan la ni ste rigs gzhan du 'gyur ba'i dbyibs byas pa'i blo nges pa'i rgyu mtshan la rab tu grub pa ni sgra'i spyi sgra thun mong ba de mthong ba de mthong ba las sgrub par byed par mi rigs te /
ci ltar zhe na /
dper na ngag la sogs pa rnams go nyid kyi sgras brjod par bya ba yin pa'i phyir na rwa can yin par rjes su dpag par mi nus pa bzhin no / /
rwa can ni go'i sgras brjod par bya ba rigs gzhan la rab tu grub pa yin pa'i phyir ro / /
yang ci'i phyir dngos pos 'grub kyi sgras ma yin zhe na /
bshad pa /
brjod par 'dod pa dang 'brel pa'i phyir sgra rnams ni thams cad la yod pa nyid do / /
de yod pa 'brel pa med pa'i don yod par grub par khas len na thams cad kyi dngos po thams cad 'grub par 'gyur ro / /
de'i phyir bsgrub byas ma khyab pa'i gtan tshigs rnam par rtog pa ni ltag chod ma yin te /
sgra tsam gtan tshigs su thal ba'i phyir ro / /
dngos po'i rang bzhin dngos po'i bdag nyid can gyi gtan tshigs ma grub ste /
bsgrub byas khyab pa can ma mthong na mi grub pa nyid kyi tshul 'di yin no / /
bsgrub byas khyab pa'i gtan tshigs grub na sgras nye bar ma zin pa'i khyad par rnam par brtags pa gnod pa byed pa ma yin par ma zad kyi /
de ma grub kyang khyad par nye bar gzung na yang sgrub par byed pa la skyon sgrub pa ma yin te /
dper na byas pa nyid kyi khyad par sgra'i nam mkha'i yon tan nyid ma grub kyang byas pa nyid la gnod pa med pa bzhin te /
sgra ni mi rtag ste /
nam mkha'i yon tan dang don gcig la 'du ba'i byas pa nyid kyi phyir ro zhes bya ba lta bu'o / /
'di ltar rjes su 'gro ba dang ldan pa gang yin pa de ni gtan tshigs yin la /
sgra tsam la gnas pa'i nam mkha'i yon tan med kyang byas pa nyid rjes su 'gro ba dang ldan pa yin no / /
des na 'di ni nam mkha'i yon tan dang bral ba nyid 'dod pa yin no /
zhes de nyid sgrub par byed pa yin la de yang grub pa yin no / /
de lta ma grub par brjod pa ni ltag chod nyid do / /
de'i phyir de ltar bsgrub par bya bas khyab pa'i dngos po ma grub na sgras brjod par bya ba'i dngos tsam grub kyang sgrub par byed pa'i dngos po ma yin no / /
da ni khyad par can sgras brjod par bya ba ma grub kyang dngos po grub na go bar byed pa'i gtan tshigs yin no zhes ston to / /
rjod par byed pa'i sgra ma grub kyang brjod par bya ba'i gtan tshigs kyi dngos po grub na bsgrub bya grub par 'gyur te /
dper na 'ug pa bye brag pa la sangs rgyas pas lus can la sogs pa sgrub byed du bshad pa go bar byed pa nyid yin pa bzhin no / /
'ug pa'i lus can ni rdzas thams cad du song ba ma yin pa'i tshad yin gyi reg bya ni ma yin no / /
lus can gyi sgra yang reg par bya ba nyid la sbyar ba yin no / /
des na bye brag pa la sgra ma grub kyi don ni grub pa nyid pas des na gtan tshigs nyid du 'gyur ro / /
des na 'di ltar bsgrub byas khyab pa'i don gang yin pa de tshad mas ma grub pa'i phyir gang yang rung ba la ma grub pa yin no / /
bstan bcos las gtan tshigs ma grub pa'i phyir gang yang rung ba la ma grub par brjod pa gang yin pa ni'o / /
gang yang rung ba la ma grub pa de yang ci 'dra ba zhig ce na /
bshad pa /
dper na mngon par gsal bar smra ba dpyod pa'am brda sprod pa pa la bye brag pas nye bar bkod pa'i byas pa nyid gang yin pa de ma grub po /
sgra gsal bar bya ba yin gyi byed pa ni ma yin no zhes bya ba ni bstan bcos so / /
brda sprod pa pa ni mi rtag pa yin yang ngo / /
gang yang rung ba la ma grub par brjod pa gang yin pa de ni rjes su dpag pa thams cad la ma yin te /
dngos po'i stobs kyis zhugs pa la yang ma yin no / /
ci'i phyir zhe na /
tshad mas mthong ba'i gtan tshigs gang yin pa la khas blangs pa lung gi rang bzhin gyis brtsad pa mi 'thad pa'i phyir dang /
dngos po la brten pa'i rjes su dpag pa la ltos par bya ba ma yin pa'i gtan tshigs kyi phyir bstan bcos skabs ma yin pa'i phyir rjes su dpag pa thams cad ma yin no / /
ci ste byas pa ni tshad ma nyid kyis gnod pa yin no snyam na /
'o na ni mngon par gsal bar smra ba yongs su gzung bas ci zhig bya /
'on te mngon par gsal ba de'i ngo bo sgra la tshad ma ma rtogs na /
de lta na yang tshad ma can ma yin pa'i mngon par gsal bar smra bas ci zhig bya /
gang gi phyir de lta yin pa de'i phyir bstan bcos la brten pa'i rjes su dpag pa gang yin pa bstan bcos dang 'brel ba'i tshul gsum pa gang la yod pa de la bstan bcos kyi sgo nas brjod par bya ba yin no / /
rjes su dpag pa gzhan ni ma shes pa'i phyir gang yang rung ba la ma grub par brjod par bya'o / /
'chi ba dang dbyibs kyi khyad par ni tshad ma nyid kyis gsal ba yin la /
rgol bas ni gtan tshigs kyi rang bzhin yongs su ma shes pas phyir rgol ba la ma grub par brjod do / /
mi rtag pa nyid rgol ba grangs can la ma grub ste /
de'i phyir mi rtag pa nyid rgol ba la ma grub po / /
des na mthong ba la gtan tshigs kyis rang gi ngo bo gtan la ma phebs pa'i phyir dang /
ma mthong ba ni tshad mas gtan la ma phebs pa'i phyir gang yang rung ba ma grub par brjod pa yin no / /
des na dper brjod pa ma smras so / /
ci ltar slob dpon gyis byas pa mngon par gsal ba smra ba la ma grub pa'i dper brjod ce na /
slob dpon gyis ni dper brjod pa'i phyogs tsam zhig bshad do / /
ci ltar bstan bcos la grags pa'i dngos po cig shos bstan bcos de dang ldan pa ma yin pa la ma grub pa de bzhin du tshad mas rab tu grub pa'i dngos po gang zhig gang na med par rgol bas khas blangs pa des der phyir rgol ba la ma grub pa yin la phyir rgol ba la tshad mas grub pa gang yin pa de yang rgol ba tshad ma ma shes pa'i phyir na rgol ba la ma grub pa brjod kyi /
bstan bcos la brten pas ni ma yin no / /
dam bca' ba'i don gyi phyogs gcig ma grub par mi sems pa de la bshad pa ni /
gang yang dam bca' ba'i don gyi phyogs gcig chos sam chos can ma grub pa'o / /
chos can ni re zhig dper na sgra mi rtag ste /
sgra yin pa'i phyir zhes bya ba lta bu'o / /
gal te spyi'i phyogs gcig tu gyur pa sgra zhes bya ba'i chos can grub pa nyid ma yin nam zhe na /
de yang zhes smos te /
bsgrub par bya ba dang sgrub par byed pa dag ni tha dad pa yin pa'i phyir ro / /
bsgrub par bya ba gang yin pa de nyid sgrub par byed pa yin par ni mi 'dod do / /
bsgrub par bya ba'i chos can rang nyid bsgrub pa la ste /
grub par bya ba la grub par byed pa gang yin pa de nyid du ma grub pa'i phyir chos can de bdag sgrub pa la gtan tshigs nyid du ma grub par brjod do / /
'di skad du sgra gtan ma grub pa ni ma yin gyi /
bdag nyid mi rtag par sgrub pa la go byed nyid du ma grub pa yin no zhes brjod pa yin no / /
'di ltar de nyid bdag gi sgrub par byed pa ni ma yin no / /
de ga las she na /
de'i ngo bo tsam dang zhes bya ba sgra tsam dang bsgrub bya rjes su 'brel ba yin na /
dam bca' ba bstan pa nyid kyis bsgrub bya grub pa'i phyir /
yang sgra de bstan pa don med pa'i phyir de nyid sgrub par byed pa yin no / /
'di snyam du sngar ni bsgrub bya'i rang bzhin du bstan la /
phyis ni sgrub byed kyi rang bzhin du yin pa nges na don med par ga la 'gyur zhe na /
bshad pa /
bsgrub par bya ba nyid du bstan pa'i sgra'i bdag nyid de la phyis sgrub byed nyid du ston pa na ma bstan pa'i don gyi cha ni ci yang bstan pa med do / /
gnyi gar yang sgra ma yin pa las ldog pa nyid bstan par zad do / /
sgra ni bsgrub bya bstan pa gcig tu ni rnam pa gzhan du yin la /
sgrub byed du bstan par yang rnam pa gzhan yin no / /
sgra tha dad pas ni don tha dad par mi 'grub ste /
ha cang thal ba'i phyir ro / /
de'i phyir sgra de gtan tshigs ston pa'i dus su sgra nyid kyis mi rtag pa nyid du 'gyur la /
phyogs bstan pa'i dus nyid na de lta bu grub par 'gyur te /
phyis gtan tshigs ston pa'i dus su yang rang nyid kho nas te /
rang gi ngo bo kho nas de ltar zhes bya ba mi rtag pa nyid du sgrub par 'gyur ba'i phyir ro / /
bsgrub bya ston pa'i dus na rang gi ngo bo kho nas grub pa yang med de /
de'i phyir rang nyid bdag nyid kyi gtan tshigs su ma grub po / /
cig shos kyis sgra tsam grub par mthong nas sgra ci ltar ma grub ce na zhes smras so / /
de ni grub mod kyi 'on kyang de bdag nyid mi rtag pa nyid du sgrub pa'i gtan tshigs nyid du ma grub pas ma grub pa yin no / /
de ni phyogs su byas pa gang zhig bsgrub byas khyab pa'i gtan tshigs su 'gyur ba phyogs su byas pa de las sgra gzhan yang yod pa ma yin no / /
de nyid gtan tshigs yin na ni chos can bstan pa nyid kyis bsgrub bya grub pa'i phyir yang ston pa don med do /
zhes brjod zin to / /
mi rtag pa nyid sgra tsam dang rjes su 'brel ba yin na 'ga' zhig rtsod par yang mi 'thad de /
sgra rtag tu grub pa'i phyir de zhes bya ba mi rtag pa'i ngo bor grub pa'i phyir ro / /
'di snyam du sgra la mi rtag pa nyid rjes su 'gro bar ma mthong la rjes su 'gro bar ma mthong ba'i phyir mi rtag pa nyid ma grub po / /
des na rtsod pa yod pa'i phyir sgrub par byed pa 'god do snyam na /
gal te de ltar rjes su 'gro ba la ltos nas sgra rtag pa yin na /
yin la rag na de ci chos can chos can gzhan la rjes su 'gro'am /
'di ni mi srid do zhes bya ba'i don to / /
des na gal te sgra go bar byed pa yin na rang gi ngo bo tsam las go bar byed par 'dod pa yin pa'i phyir rtsod pa med par 'gyur ro / /
'di snyam du khyed kyis kyang chos can yin yang bdag nyid rtogs pa'i yan lag tu ma grub pa ci brjod de /
gang gi phyir sgron ma la sogs pa bdag nyid gsal bar byed pa yang mthong ba yin no zhe na /
bshad pa /
sgron ma la sogs pa ni rang gi ngo bo rung ba nyid kyis bdag nyid rnam par shes pa skyed pa na shes pa'i yul nyid du gsal bas bdag nyid gsal bar byed pa zhes brjod do / /
rtags dang rtags can ni de ltar ma yin te /
bdag nyid gcig pa'i phyir bdag nyid gsal bar byed par shes par mi nus so / /
rtags dang rtags can de'i dngos po ni tha dad pa'i rgyu mtshan can yin pa'i phyir ro / /
ci ltar tha dad pa rten ce na /
gang gi phyir rtags rang nyid rnam par shes pa yul du gyur pa nyid kyis ni rtags can rtogs pa ma yin na /
gang gis rtags dang rtags can gyi dngos po tha dad pa med par 'gyur /
gang rtogs pa na gang ma rtogs par 'gyur ba de'i rtags ni de yin te /
dper na du ba rtogs pa na ma rtogs pa'i me'i du ba yin pa bzhin no / /
gang rtogs pa nyid na gang rtogs par 'gyur ba de'i rtags ni de ma yin te /
dper na bum pas dben pa'i sa phyogs rtogs pa nyid na med pa rtogs pa'i phyir bum pas dben pa'i sa phyogs med pa'i rtags ma yin no / /
de'i phyir gang des na gang ma nges pa de dag ni nges pa dang ma nges pa dag gis tha dad pa na rjes su 'gro ba shes pa la ltos te nges par gyur pa ni cig shos kyi rtags yin gyi /
sgron ma bzhin du bdag nyid gsal bar byed pa ni ma yin no / /
chos can yang tha dad pa nyid kyis rtags su 'gyur zhe na /
bshad pa /
chos can gyi rang gi ngo bo sgrub par byed par khas len na ni bdag nyid gsal bar byed pa'i thal ba 'dir 'gyur te /
'di la rjes su 'gro ba med pa'i phyir ro / /
rang gi ngo bos nges pa yin na chos can bdag nyid du gyur pa'i mi rtag pa nyid gsal bar byed par 'gyur te /
sgron ma bzhin no / /
de lta yin dang sgra rang gi ngo bos rtag tu grub pa'i phyir mi rtag pa nyid kyang grub pas rtsod pa med par 'gyur ro / /
'di snyam du gal te gtan tshigs dang bsgrub pa dag tha dad pa'i phyir bsgrub bya'i chos can rang nyid la gtan tshigs su ma grub pa brjod na /
'o na dngos po thams cad la chos dang chos can nam /
bsgrub bya dang sgrub byed kyi chos kyi dbye ba ma grub pa'i phyir dam bca' ba'i don gyi phyogs gcig gtan tshigs su 'gyur ba'i skyon 'di rang bzhin gyi gtan tshigs thams cad la mtshungs so / /
byas pa nyid ni sgra dang tha dad pa ma yin te /
des na byas pa yang dam bca'i don gyi phyogs gcig yin par 'gyur ro zhe na /
rtsod pa 'di la brjod par bya ba gang yin pa de ni rang bzhin gyi gtan tshigs bsam pa nyid du bshad zin to / /
de dang de las log pa'i dngos po rnams kyi ldog pa la brten pas nges pa'i yul gyi rang bzhin tha snyad tha dad pa'i phyir bsgrub par bya ba dang sgrub par byed pa dag tha dad de /
gcig las ldog pa'i rgyu mtshan gyis ni ma grub pa bsgrub bya'i rang bzhin yin la /
gzhan las bzlog pa'i rgyu mtshan gyis ni sgrub byed kyi rang bzhin grub pa yin no zhes so / /
gal te don dam par chos dang chos can dag tha mi dad la /
brtags pa tha dad pa yin na de ci ltar gzhan du de nyid du dang gzhan nyid 'gog ce na /
bshad pa /
de kho na nyid dang ldan pa'i rang bzhin rnam par dpyad pa'i skabs su ni chos dang chos can gyi rang bzhin de lta bur gyur pa ma grub pa'i rgyu'i phyir /
kun rdzob pa'i chos dang chos can gyi don rnams la de nyid dang gzhan nyid 'gog pa yin no / /
'di ltar gal te chos can dang chos rnams kyang phan tshun yang tha dad pa yin na gzhi mthun par mi 'gyur te /
lha sbyin dang gnod sbyin la sogs pa'i sgra rnams ni gzhi mthun pa ma yin no / /
'on te chos can las dang phan tshun yang tha mi dad pa yin na ni /
de lta na ni 'o na chos dang chos can brjod pa'i sgra rnams rnam grangs par thal la /
sgra'i byas pa nyid ces tha dad pa'i rgyu mtshan can drug par yang mi 'gyur ro / /
de'i phyir sgra rnams kyi don 'di lta bu ni don dam pa rnam par dpyad na chos can dang chos rnams kyang don dam pa la ma yin pa'i phyir /
de nyid kyang ma yin la gzhan yang ma yin no zhes dgag pa yin no / /
'o na rjes su dpag pa dang rjes su dpag par bya ba'i tha snyad don dam pa'i yul can /
ci ltar don dam par de nyid gang gzhan nyid dang bral ba'i chos dang chos can tha dad pa la brten nas 'jug ce na /
rjes su dpag pa dang zhes smos so / /
'di skad brjod pa yin te /
rjes su dpag pa dang rjes su dpag par bya ba'i tha snyad ni go bya go byed kyi dngos po yin la /
go bya go byed kyi dngos po yang nges pa'i yul rang bzhin la 'thad kyi /
nges pa la mi gnas pa'i dngos po la ni ma yin no / /
nges pa la gnas pa'i rang bzhin de la yang ldog pa tha dad pa brtags pa'i tha dad pa yod pa nyid do / /
des na rjes su dpag pa dang rjes su dpag par bya ba'i tha snyad 'thad pa nyid do /
'o na rjes su dpag pa rang gi mtshan nyid kyi mthar thug par ci ltar 'gyur zhe na /
gang gi phyir kun brtags pa'i rang bzhin rjes su dpag pas nges pa gang yin pa de ni de'i rang bzhin ma yin pa las ldog pas phyi rol gyi bdag nyid du zhen par byas pa yin la /
'dis ci ltar nges pa de 'dra ba yang phyi rol na yod pa'i phyir 'jug pa la mi bslu bas rjes su dpag pa phyi rol gyi don gyi mthar thug pa yin no / /
'o na 'di nyid tshigs su bcad pa dag gis bstan pa'i phyir bshad pa /
shes pa gang zhig bdag nyid kyi tha dad pa gzhan las rnam par dpyad pa gang yin pa ste /
tha dad pa de'i mthar thug pa yongs su rdzogs pa'i shes pa gang yin pa'o / /
gang gi phyir de dag ni bsgrub pa'i tshul la reg par mi nus pas gzhan la log pa 'ba' zhig gis bdag nyid kyang snang ba la phyi rol nyid du lhag par zhen pa yin no / /
de'i phyir phyi rol gyi don la mi ltos par tha dad pa tsam gyi mthar thug pa'i shes pa de dag la tha dad par chos dang chos can snang ba yin la /
rjes su dpag pa dang rjes su dpag par bya ba'i tha snyad kyang tha dad pa de la brten pa yin no / /
chos can sgrub par byed pa 'dir ni tha snyad rnam par rtog pa'i shes pas bzhag pa /
bsgrub bya'i chos can gang yin pa de nyid sgrub byed du bzhag pa yin no / /
ci ltar de nyid yin zhe na /
chos can gang yin tha dad pa gzhan gyi blo gang yin pa de la ma reg pa 'brel pa med pa can de la de skad brjod do / /
chos can de ni ldog pa gzhan gyi rgyu mtshan can gyi blos gtan tshigs kyi dngos por ma bzung ste /
sgra ma yin pa las tha dad pa gang zhig bsgrub bya'i rang bzhin bstan pa de nyid sgrub byed kyi rang bzhin yin pa'i phyir chos can du bstan pa de ni gtan tshigs nyid du ma grub po / /
chos can ma grub par brjod pa 'dis ni chos kyang ma grub par bshad pa yin no / /
de yang bdag nyid sgrub pa la gtan tshigs nyid du ma grub pa kho na'o / /
der yang gal te bsgrub bya'i rang bzhin de nyid las 'grub pa yin na de ni snga ma kho nar bsgrub bya'i dus su bstan pa'i phyir des 'grub par 'gyur ba dang /
'gar yang rtsod pa med par 'gyur te /
mi rtag pa nyid mthong ba'i phyir ro zhes bya ba la sogs pa thal ba snga ma ci ltar rigs pa brjod do / /
ci ste yang mi rtag pa nyid bdag nyid kyi rjes su 'gro ba ma grub pa'i phyir de tsam gyis sgra mi rtag pa nyid du mi nges so zhe na /
rjes su 'gro ba ma grub par brjod pa de la yang 'brel ba med pa de nyid 'ongs te /
mi rtag pa nyid kyi mtshan nyid kyi chos de nyid ci ltar bdag nyid la rjes su 'gro zhes so / /
gal te de la chos de nyid sgrub par byed pa yin na /
rang gi ngo bo mthong ba tsam gyis don nges par byed par 'gyur ro / /
de'i phyir de ltar bsgrub par bya ba'i chos can nam chos la ma grub pa nyid du bstan nas /
mi mthun pa'i phyogs ma yin pa zhes bya ba gtan tshigs nyid du dgod par byed pa gang yin pa de yang ma grub pa nyid du bstan pa'i phyir bshad pa /
'o na gang gi tshe mi mthun pa'i phyogs med pa gtan tshigs su brjod pa de'i tshe ci ltar zhe na /
mi mthun pa'i phyogs las tha dad pa gtan tshigs su brjod pa de la yang /
gang gi phyir bsgrub par bya ba med par mi mthun pa'i phyogs yin pa de bas na /
mi mthun pa'i phyogs de las gzhan pa gang yin pa de ni bsgrub bya'i chos nyid yin la /
bsgrub bya'i chos kyang ma grub po / /
cig shos kyi phyogs dang mthun pa'i phyogs dang mi mthun pa'i phyogs rnams tha dad pa'i phyir bsgrub bya'i chos can dang dpe'i chos can mi mthun pa'i phyogs las gzhan yin no / /
de bas na bsgrub bya'i chos 'ba' zhig ni ma yin te /
'on kyang shes par 'dod pa'i bye brag nyid kyang yin pas mi mthun pa'i phyogs ma yin pa nyid phyogs la yod pa nyid do / /
des na ma grub pa zhes ci ltar brjod ce na /
cig shos kyis ma grub pa nyid bstan par bya ba'i phyir phyogs gang yin zhes dri bar byed do / /
gzhan gyi phyogs dang mthun pa'i phyogs kyi mtshan nyid smras pa ni gang la zhes bya ba la sogs pa yin no / /
'o na ni phyogs de'i 'dod pas byas pa'i mtshan nyid yin pa'i phyir dngos po'i dbang gis byas pa'i mi mthun pa'i phyogs kyi rnam par gnas pa gang yin pa sel bar ci ltar 'gyur /
'di ltar don dam par ni bsgrub par bya ba dang bral ba gang yin pa de mi mthun pa'i phyogs yin no / /
gang la chos 'ga' zhig bsgrub par 'dod pa de ni phyogs yin no / /
des na gang zhig phyogs su byas pa de yang don dam par mi mthun pa'i phyogs su yang res 'ga' 'gyur ba'i phyir ci snyed phyogs su byas pa de thams cad mi mthun pa'i phyogs ma yin no zhes ni shes par mi nus so / /
des na phyogs kyis mi mthun pa'i phyogs 'jig pa ma yin no / /
gal te 'jig na ni chos 'ga' yang ma nges par mi 'gyur ro / /
mi mthun pa'i phyogs kyang 'dod pas byas pa'i phyir te /
'dod pas phyogs su byas pa las gzhan mi mthun pa'i phyogs yin pa de'i phyir 'di yang 'dod pas byas par 'gyur ro / /
des na mi mthun pa'i phyogs la 'jug pas ma nges par 'gyur ba 'ga' yang med par 'gyur ro zhes 'di ni snga ma nyid du bsal zin to / /
gzhan yang gal te bsgrub par bya ba ma yin pa mi mthun pa'i phyogs yin la /
mi mthun pa'i phyogs de las gzhan pa med pa yang chos can la grub na dgag pa bkag pa sgrub pa yin pa'i phyir /
gang zhig bsgrub pa'i don du gtan tshigs brjod pa ci zhig yod /
cig shos kyis ni mthun pa'i phyogs la sogs pa tha dad par mthong nas yang smras pa /
bsgrub par bya ba ma grub pa tsam gyi rgyus ni thams cad du mi mthun pa'i phyogs ma yin no / /
'o na ga las she na /
bshad pa /
bsgrub par bya ba de med pa de la yin par rgol ba dang phyir rgol ba gnyis la nges pa gang yin pa de nyid mi mthun pa'i phyogs yin no / /
des na chos can de la ni bsgrub bya med par ma nges pa de'i phyir mi mthun pa'i phyogs ma yin pa nyid re zhig grub pa /
bsgrub bya grub pa yang ma yin pa des na mi mthun pa'i phyogs ma yin pa nyid grub na gzhan ci zhig bsgrub par bya zhes ci ltar brjod ce na /
gal te de lta na ni mtshan nyid 'dis bsgrub par bya ba'i chos la the tshom za ba'i dpe yang mi mthun pa'i phyogs ma yin par 'gyur te /
de la yang bsgrub par bya ba med par ma nges pa'i phyir ro / /
de las cir 'gyur zhe na /
gtan tshigs des na mi mthun pa'i phyogs ma yin pa nyid 'di ci ltar sgrub par byed par 'gyur /
ci ltar mi 'gyur zhe na /
gang gi phyir mi mthun pa'i phyogs ma yin pa 'di ni bsgrub par bya ba med pa las ldog par ma nges pa'i rang bzhin yin pa de'i phyir mi 'gyur ro / /
bsgrub par bya ba med pa las ldog pa ma nges kyang sgrub byed nyid du ci ltar mi 'gyur zhe na /
gang gi phyir 'di la de'i shes bya sgrub par byed pa'i mtshan nyid ma nges pa'i phyir ro / /
bsgrub par bya ba med pa las ldog pa ni sgrub par byed pa'i tshul gsum pa yin la /
de yang 'di la ma nges pa'i phyir mi mthun pa'i phyogs las ldog pa la the tshom za ba ni rtags ma yin pa nyid do / /
mi mthun pa'i phyogs ma yin par nye bar bkod pa de nyid kyis bsgrub par bya ba med pa las ldog pa nges par byed do zhe na /
gal te de na ci ltar ma nges pa nyid kyi rgyu las nges par 'gyur mi mthun pa'i phyogs ma yin pa nyid las nges par brjod pas ma nges pa nyid las yin par ci ltar brjod par 'gyur zhe na /
bshad pa /
gang gi phyogs mi mthun pa'i phyogs ma yin pa'i sgras ni bsgrub bya ldog pa ma nges pa brjod pa de'i phyir ci ltar bsgrub par bya ba med par the tshom za ba de nyid kyis bsgrub par bya ba med pa las ldog par nges te /
ci ltar bsgrub bya nges zhes bya ba'i don to / /
bsgrub par bya ba med pa ni bsgrub bya yin pa'i phyir ro / /
rnam pa de lta bu phyogs la sogs pa'i mtshan nyid yin na /
mi mthun pa'i phyogs ma yin pa nyid gtan tshigs su bcad pas shin tu ma 'brel pa ci 'dra ba zhig brjod par 'gyur ba de la bzhad gad du ston pa ni /
gang gi phyir bsgrub par bya ba med pa'i mtshan nyid kyi dngos po 'di chos can 'dis the tshom za ba de'i phyir 'dis 'di na med do zhes bya bar nges zhes bya ba khyed kyis de skad smras pa de ni shin tu mdzes pa yin no / /
gang gi phyir 'ga' yang ma nges par mi 'gyur ba dang /
mi mthun pa'i phyogs la ldog par the tshom za ba gtan tshigs su 'gyur ba dang ma 'brel bar brjod par 'gyur ba de'i phyir bsgrub par bya ba'i chos rnams kyi yod pa dang med pa gang dag phyogs rnam par gzhag pa la mi ltos pa de 'dra ba de dag ni phan tshun spangs nas gnas pa yin pa'i phyir mi rtag pa nyid la sogs pa'i yod pa dang med pa las rnam par grol ba phung po gsum pa ldog par byed pa ma yin te /
tha dad du byed pa ma yin no / /
de lta yin dang 'jug pa dang ldog pa de dag las yod pa'am med pa gcig ldog pa gang yin pa de nyid zla bo gzhan yod pa yin te /
gang gi phyir de lta yin pa de'i phyir mi rtag pa med pa las ldog pa ste med pa mi rtag pa'i bdag nyid yin pas skabs su bab pa bsgrub par bya ba'i chos la mi rtag par ci ltar 'grub /
gal te phyogs la mi mthun pa'i phyogs ma yin pa nyid ma grub na /
'o na de nyid kyi phyir shes par 'dod pa'i bye brag dang ldan pa'i phyir phyogs yin yang dngos po la bsgrub byas stong pa'i phyir mi mthun pa'i phyogs su 'gyur ram ci /
phyogs dang mi mthun pa'i phyogs gcig par ni mi 'thad do zhe na /
cig shos kyis smras pa /
rnam grangs kyis te tshul 'ga' zhig gis phyogs kyang mi mthun pa'i phyogs su 'gyur ba yang yin te /
mi 'dod pa cung zad kyang med do / /
byas pa'am rtsol ba las byung bas sgra rtag par bsgrub pa na phyogs kyang mi mthun pa'i phyogs su 'gyur ro / /
'o na mtshan nyid 'chol bar thal lo zhes dogs na /
bshad pa /
mtshan nyid kyi dbye ba ni rang gi ngo bo dang /
rgol ba 'dod pa dang /
mngon sum la sogs pas ma gsal ba ni phyogs yin la /
bsgrub par bya ba med pa ni mi mthun pa'i phyogs yin no zhes 'di ni brjod zin te /
'chol ba'i dogs pa ga la yod /
phyogs yin yang mi mthun pa'i phyogs su 'gyur ba ni thams cad kyi 'dod pa yin te /
'di ltar mi mthun pa'i phyogs su the tshom mi za ba yin na gtan tshigs brjod pa yin no / /
de ga las she na /
gang gi phyir bsgrub par bya ba med pa mi mthun pa'i phyogs te /
de rnam par bcad pa'i don du gtan tshigs su rab tu sbyar ba de'i phyir de lta yin no / /
gzhan yang phyogs la sogs pa'i rnam par gzhag pa yod pa gang las phyogs kyang mi mthun pa'i phyogs nyid yin pa'i skyon 'dir 'gyur ba gnod par byed pa'i tshad mas bsgrub bya rjes su 'gro bar bstan pa de ni gtan tshigs yin no / /
gnod par byed pa'i tshad mas gtan tshigs kyi 'brel pa ston pa'i dus na ni phyogs la sogs pa'i rnam par gzhag pa ste dbye ba yod pa ma yin no / /
ci ltar phyogs la sogs pa rnam par gzhag pa med ce na /
gang gi phyir mi rtag pa nyid la sogs pa'i chos de phyogs la sogs pa'i rnam par dbye ba dang bral ba 'ba' zhig nyid mi rtag pa nyid la sogs pa 'ga' zhig yod pa dang med pa dag tu 'jug pa dang ldog pa can te /
yod pa dang med pa can du bstan pa yin te /
phyogs dang mi mthun pa'i phyogs kyi rnam par dbye ba la ltos pa med pa kho nas dngos po la bsgrub par bya ba gtan tshigs kyi rjes su 'gro ba'o / /
gang gi phyir don thams cad bsdus pa nyid kyis rjes su 'gro ba ni tshad mas bstan par nus pa yin te /
dngos po gcig la log na yang the tshom mi ldog pa'i phyir ro / /
de ltar 'ba' zhig rjes su 'gro ba dang ldan par bstan pa de rang nyid chos can la yod pa'i shugs kyis te /
bsgrub bya'i chos med par de mi 'thad pas chos can des chos ci lta bu zhig dang rang nyid 'brel pa de lta bu'i chos dang 'brel par sgrub par byed do / /
gang gi phyir de ltar yin pa de'i phyir gtan tshigs su de'i shugs gzhan du mi 'thad pa'i yul rjes su thogs pa rjes su 'gro ba bstan pa'i 'og rol gyi rjes su 'byung ba can de ni phyogs zhes brjod do / /
des na gang gi phyogs kyang mi mthun pa'i phyogs su 'gyur ro zhes bya ba'i skyon du 'gyur ba de 'dra ba'i phyogs mi mthun pa'i phyogs ma yin pa ga la yin /
gang gis phyogs rjes su 'gro ba'i phyi nas 'gyur ba des na phyogs kyi mtshan nyid kyi sgo nas 'ongs pa mi mthun pa'i phyogs ma yin pa zhes bya ba'i rang bzhin gyi chos so / /
'di ltar phyogs med pa ni mi mthun pa'i phyogs yin la /
mi mthun pa'i phyogs med pa yang mi mthun pa'i phyogs ma yin pa yin te /
des na de'i mtshan nyid kyi sgo nas 'ongs pa ni des na nges par 'gyur ro / /
gtan tshigs ston pa'i dus na phyogs nges pa ni ma yin te rjes su thogs pa yin pa'i phyir ro / /
des na mi mthun pa'i phyogs ma yin pa nyid ni ston pa'i dus na med par shin tu yang gsal lo / /
'brel pa ston pa'i dus dang gtan tshigs ston pa'i dus na 'brel pa nges pa gtan tshigs yin pa'i phyir te /
des na rtags ma yin no / /
sngar ni dam bca' ba sngon du 'gro ba'i sbyor ba khas blangs nas mi mthun pa'i phyogs ma yin pa nyid the tshom za bar brjod la /
da lta ni phyogs mi mthun pa'i phyogs ma yin par nges kyang rtags ma yin te /
khyab pa'i dus na phyogs dang mi mthun pa'i phyogs dag med pa'i phyir ro zhes brjod pa yin no zhes bya ba ni khyad par ro / /
'o na gtso bo ni yod pa yin te /
de las bzlog pa gzhan las rnam par grol ba'i phyir zhes bya ba gang yin pa 'di rtags yin no / /
ci ltar 'di ma grub pa'am khyab pa'i dus na med pa yin /
de las bzlog pa ni yod pa de las bzlog pa med pa /
gtso bo las gzhan pa'i gtso bo ni pha rol po med par 'dod zhes grags te /
de las gzhan pa'i med pa gang yin pa de las gtso bo rnam par grol ba de'i phyir yod par khas blangs te bum pa la sogs pa bzhin no / /
'di ltar dper na gtso bo med pa las gzhan pa'i med pa bum pa med pa zhes bya ba gang yin pa de las rnam par grol ba'i bum pa yod pa de bzhin du gtso bo la yin no / /
rtags de la ni ma grub pa nyid kyi skyon 'di med do / /
ci ltar zhe na /
gzhan smos pa'i phyir ro / /
dam bcas pa'i don gyi phyogs gcig yin pa nyid kyis ma grub pa nyid du 'gyur ba yin la /
de las bzlog pa gzhan las rnam par grol ba zhes bya ba ni dam bcas pa'i don ma yin te /
gang gi phyir yod pa bsgrub par bya ba la khyad par dang bral ba yod pa las bzlog pa dang bral ba 'ba' zhig bsgrub bya'i chos su 'gyur gyi /
med pa 'ga' zhig nyid dang bral ba ma yin no / /
ri bong gi rwa med pa ni rta'i rwa med pa las rnam par grol ba yin yang de tsam gyis yod pa ni ma yin no / /
de'i phyir gzhan smos pa 'ga' zhig las ldog pa ni gtan tshigs yin la /
med pa tsam las ldog pa'i yod pa ni bsgrub bya yin no / /
des na bsgrub par bya ba dang sgrub par byed pa dag khyad par yod do zhe na /
tshad ma 'di la yang gzhan zhes khyad par bzung ba gang yin pa de ni 'dod pa yod pa bsgrub par bya ba nyid la gnod par byed do / /
ci ltar gnod par byed ce na /
gang gi phyir gtso bo de med par khas mi len na ni gzhan smos par nus pa ma yin te /
don 'brel bar 'gyur ba ma yin no / /
dper na ma tha ra'i bu bram ze yin na ma tha ra'i bu las gzhan pa'i bram ze la zan byin cig ces gzhan smos pa lta bu'o / /
de lta ma yin na ni bram ze la zan byin ces bya ba 'di tsam nyid brjod par 'gyur te /
ma tha ra'i bu la thal bar 'gyur ba med pa'i phyir ro / /
des na gzhan smos pa ni 'dod pa'i yod pa la gnod par byed do / /
grangs can pa dag 'dod pa la gnod pa spangs pa'i phyir smras pa / /
gtso bo med pa zhes bya ba ni 'di ni phyir rgol ba pha rol po'i bsam pa yin te /
de'i bsam pa'i dbang gis de las bzlog pa gzhan las rnam par grol ba'i phyir zhes brjod do / /
gang gi phyir de'i bsam pa'i dbang gis yin pa des na gtan tshigs kyi don ni 'di yin te /
med pa gzhan gang yin pa de dang bral bar te /
de las gzhan nyid du phyir rgol ba khyed kyis khas blangs pa'i phyir ro zhes bya ba yin no / /
de'i don ni 'di yin te /
gzhan gyi gtso bo ci 'dra ba zhig tu med par 'dod pa de 'dra ba nyid kyi med pa la gtso bo yod par pha rol ba la bsgrub par bya ba yin gyi kho bo cag gi rang gi bsam pas de skad brjod pa ni ma yin no zhe na /
de la yang ste gtan tshigs kyi don de la don dam par med pa la phan tshun rnam par dbye ba ci zhig yod par 'dod de cung zad kyang mi srid pa nyid do / /
khyod kyis ni gang gi phyir gtso bo'i med pa ni med pa gzhan las tha dad pa de'i phyir yod pa yin no zhes brjod do / /
med pa la ni tha dad pa yod pa ma yin no / /
don dam pa'i tha dad pa nyid las ni yod par 'gyur ro / /
ci ltar rnam par dbye ba med ce na /
gang gi phyir rnam pa khyad par can dang ldan pa'i sngon po gcig gi rang bzhin rnam pa gzhan dang ldan pa'i rang bzhin ser po la ma dmigs pas /
'di 'di las tha dad pa yin no zhes blos mthong ba de'i rang bzhin gzhan de las tha dad par rtogs pa yin na /
ri bong gi rwa la sogs pa dngos po med pa la de 'dra ba'i rnam par dbye ba de gang yod de /
rnam pa nyid med pa'i phyir ro / /
rnam pa dang ldan pa'i rang bzhin tha dad pa yod na de lta bu'i rang bzhin can yang med par mi 'gyur te /
rnam pa tha dad pa dang ldan pa'i rang bzhin de ni yod pa'i mtshan nyid yin pa'i phyir ro / /
gal te don byed pa nyid yod pa ma yin nam zhe na bden te /
shes pa las tha dad pa'i rang bzhin gang yin pa de dag ni rang gi rgyud dang shes pa'i rgyu yin pas don byed pa nyid do / /
gal te don dam par med pa la rnam par dbye ba med na 'o na bum pa med do / /
ri bong rwa med do zhes 'jig rten gyi tha snyad ci ltar zhe na /
rnam par rtog pas zhes smos so / /
rnam par rtog pa'i shes pas bkod pa 'di dag bdag nyid tha dad pa med pa yin yang smra ba po dag rnam par rtog pa'i shes pa la gnas pa nyid brjod pa gzhan dang gzhan gyis rnam par dbye ba dang ldan pa lta bur tha snyad byed pa yin no / /
rnam par rtog pa dang de'i rjes su 'brang ba'i sgra dag gis rnam pa gzhan zhig gis rnam par dbye ba dang ldan par byas pa'i rnam par dbye ba gang ci snyed pa de thams cad dngos po yod pa'i rten ma yin na /
gang gis med pa gzhan las ldog pa'i phyir de yod par 'gyur /
ci'i phyir zhe na /
ha cang thal bar 'gyur ba'i phyir te /
gang gis ci ltar kun du brtags pa de de ltar 'grub par 'gyur ro zhes bya ba ni ha cang thal bar 'gyur ro zhes sngar bshad zin to / /
nyes pa gzhan yang bsags pa'i phyir bshad pa /
dngos po pa'am dngos po ma yin yang rung ste gcig las gcig rnam par phye ba yod pa dang rjes su 'brel pa yod pas khyab pa ston pa ni thams cad du med pa 'jig par 'gyur ro / /
'di ltar med pa rnam pa bzhi ni phan tshun tha dad par 'dod pa yin la /
bum pa med pa la sogs pa yang phan tshun ldog par tha snyad byed do / /
rnam par dbye ba'i rgyu mtshan gyis kyang yod pa ma yin pa'i phyir /
med pa thams cad yod par 'gyur ro / /
gal te 'di ni 'dod pa nyid do zhe na /
gal te yang 'dod pa de lta na yang med pa gzhan dang bral ba'i phyir ro zhes bya ba 'di ma grub pa nyid do / /
gal te med pa gzhan 'ga' zhig yod na de'i phyir 'di de dang bral bar 'gyur ba yin na /
de med pa'i phyir gtan tshigs ma grub po / /
rnam par dbye ba yod pa nyid 'ga' zhig tu ni yod pa nyid la la lar ni med pa nyid do zhe na /
de ltar na yang rtags 'khrul par 'gyur ro / /
'di ltar med pa gzhan dang bral ba yod pa yin yang 'ga' zhig ni yod la gzhan ni med pa de'i phyir gnyi ga la yang rnam par dbye ba mthong bas ma nges pa nyid do / /
de ni bden te /
med pa las log pa 'ga' zhig ni yod pa ma yin la 'ga' zhig ni med pa yin no / /
'on kyang gal te gtso bo med pa 'ga' zhig las log par gzung na de'i tshe yod par the tshom za bar 'gyur ro / /
'di ltar rta'i rwa med pa las ldog pa yin yang de tsam gyis dngos po ni ma yin no / /
'on kyang rgol ba de'i mngon par 'dod pa 'ga' zhig ces bya ba med pa thams cad las tha dad pa yin te /
log pa yin na de ltar zhes bya ba yod par gyur na'o / /
med pa thams cad gtso bo'i ldog mtshams su 'dod de /
des na 'khrul pa med do zhes bya ba'i don to / /
gal te de lta na 'o na ni de las tha dad pa yin pa'i phyir zhes bya ba med pa gzhan dang bral ba'i phyir ni ma yin no / /
'o na ga las she na /
rgol ba de'i 'dod pa ste bsam pa kho na las yod pa nyid yin no / /
med pa thams cad gtso bo'i ldog mtshams su gzung ba des na yod pa ni ma yin te /
'on kyang 'dod pa tsam las yin no / /
'di ga las she na /
bshad pa /
yang yul gzhan dang 'brel pas 'dod pa gzhan du gyur pa yin na /
med pa thams cad las ldog pa'i ngo bo gzhan la yang de lta bu yin par te /
yod pa nyid yin par 'dod pa ste mngon par 'dod pa'i phyir ro / /
gal te gang la lar 'dod pa de nyid dngos po yod par byed pa de ltar na 'di go bar byed pa'i gtan tshigs su 'gyur ro / /
de lta yin dang gang gi tshe ri bong gi rwa med pa gzhan thams cad las ldog pa'i phyir yod do zhes brjod pa de'i tshe gtso bo bzhin du ri bong gi rwa yang yod par 'gyur ro / /
de ltar gyur na gang gi tshe 'dod pa de'i tshe dngos po med pa thams cad dngos po byed par 'gyur ro / /
des na rgol ba'i 'dod pa nyid kyis dngos po med la ldog mtshams kyi rang nyid kyis ni ma yin no / /
de'i phyir rnam par dbye ba las ni yod pa nyid kyi yin gyi /
'on kyang de'i 'dod pa nyid las yin no / /
gtan tshigs de'i phyir gtan tshigs 'dir 'dod pa nyid la bsgrub bya sgrub par byed pa'i nus pa rnam par gnas pa mthong ste /
de'i phyir 'dod pa de nyid 'dod pa'i yul gyi dngos po'i rang bzhin gyi sgrub byed de go byed du brjod par 'gyur ro / /
de'i phyir med pa 'di dag gi phan tshun dben pa gtan tshigs su bkod pas ci zhig bya ste /
'dod pa de nyid gtan tshigs su brjod par 'gyur ro / /
de nyid gtan tshigs su 'gyur mod ce na /
'dod pa de la bsgrub bya'i dngos po dang 'brel pa brjod dgos so / /
ci'i phyir zhe na /
de lta ma yin na zhes smos te /
'brel pa med na gtan tshigs nyid du mi 'grub pa'i phyir ro / /
de'i phyir 'di la dngos po'i nus pa cung zad kyang med la /
'dod pa yang 'brel pa med pa'i phyir go bar byed pa ma yin pas 'di 'dra ba'i gtan tshigs thams cad ni ma nges pa nyid do / /
'dod pa tsam gyis de nyid can gyi gtan tshigs 'khrul pa nyid du brjod pa des ni ngas khas blangs pa'i phyir ro / /
khyod kyis khas blangs pa'i phyir ro / /
yu bu gnyi gas khas blangs pa'i phyir ro zhes bya ba la sogs pa dngos su 'dod pa rjod par byed pa 'khrul par brjod pa /
gang zhig dngos su 'dod pa rjod par byed pa ma yin gyi /
'on kyang skyes bus dngos po'i rang bzhin rnam par gzhag par brtags pa la brten pa gang yin pa'i gtan tshigs de thams cad 'khrul pa dang bcas par brjod pa yin te /
dper na mi mthun pa'i phyogs ma yin pa'i phyir ro / /
bsgrub par bya ba spyi'i phyogs ma yin pa'i phyir ro zhes bya ba la sogs pa lta bu'o / /
'di ltar bsgrub par bya ba nyid du 'dod pa'i tshogs ni bsgrub bya yin pas /
de'i phyogs gcig nyid dang /
phyogs dang mthun pa'i phyogs gang yang rung ba nyid dang /
mi mthun pa'i phyogs ma yin pa nyid 'dod pas phyogs su ma byas pa las 'ongs pa yang 'dod pas sprul pa yin te /
de lta bu la sogs pa gtan tshigs skyes bus rnam par gzhag pa la bsten pa skyes bu'i 'dod pa dam par gyur pa yang 'khrul pa can du brjod pa yin no / /
'dis ni phyogs tsam zhig bstan pa yin te /
'dis sbyor ba thams cad la brjod pa yongs su gyur pa gzhan nyid du gyur pa ste /
des byas pa'i 'khrul pa'o / /
'dod pa'i phyir ro zhes mi brjod kyi /
'on kyang de las bzlog pa gzhan las rnam par grol ba'i phyir ro zhes brjod do / /
des na de las bzlog pa gzhan las rnam par grol ba'i phyir zhes bya ba ni dngos po'i rtags yin no snyam du 'khrul par 'gyur ro / /
don dam par ni nges 'dod pa'i phyir zhes bya ba 'dir gtan tshigs kyi don yin te /
'dod pas rnam par gzhag pa yin pa'i phyir ro / /
de'i phyir sgra gzhan du gyur pas byas pa'i 'khrul pa spangs te'o / /
don rnam par gzhag pa'i tshul ni don dam pa ste /
ci 'dir 'dod pas rnam par gzhag pa'i don yin nam /
'on te dngos po'i dbang gis yin zhes bya ba tshul 'di'i rjes su 'brang bar bya'o / /
de de ltar gtan tshigs su 'dod pa rnams dam bcas pa'i don gyi phyogs gcig nyid du bstan pa na /
yang dag pa'i gtan tshigs dang bcas pa'i don gyi phyogs gcig tu dogs par bya ba'i phyir smras pa /
sgra ni zhes bya ba ni chos can no / /
rtsol ba las byung ba zhes bya ba ni chos can gyi khyad par ro / /
mi rtag ste zhes bya ba ni bsgrub bya'i chos bstan pa'o / /
rtsol ba las byung ba'i phyir zhes bya ba ni gtan tshigs te /
'di ci ltar dam bcas pa'i don gyi phyogs gcig ma yin zhe na /
dam bcas pa'i don gyi phyogs gcig nyid spang bar 'dod pa de nyid kyi de kho na ston par byed do / /
tha snyad kyi nye bar gzhag pa bsgrub par bya ba'i chos can de nyid de /
rnam par rtog pa'i yul gyi tha snyad kyi nye bar gzhag pa de nyid sgrub par byed pa yin na dam bcas pa'i don gyi phyogs gcig yin par brjod do / /
chos can de nyid sgrub par byed pa de yin no zhes bya ba ga las she na /
blo tha mi dad pa zhes smos te /
rtogs pa rnams gcig pa can gyi yul yin pa'i phyir ro / /
rnam pa gcig pa nyid ci'i phyir zhe na /
blo gang zhig ldog pa tha mi dad pa gcig la brten pa ste / /
ldog pa gcig gi mthar thug pa'i phyir rnam pa gcig nyid yin no / /
dper na sgra mi rtag ste sgra yin pa'i phyir ro zhes bya ba lta bu'o / /
khyad par bsgrub bya'i chos can du byas te /
spyi gtan tshigs su byed pa la ni bsgrub bya dang sgrub byed kyi chos tha dad pa'i phyir go bya go byed mi 'gal lo / /
'dir yang khyad par chos can yin la spyi gtan tshigs yin te /
'di ltar rtsol ba las ma byung bas bzlog pa'i khyad par chos can ni yin te /
sgra tsam gyi mthar thug pa'i phyir ro / /
bum pa dang sgra la sogs pa'i thun mong ba gtan tshigs kyang gzhan yin no / /
des na ldog pa gcig la brten pa nyid ma yin pa'i phyir /
dam bcas pa'i don gyi phyogs gcig ma yin pas go bya go byed kyi dngos por 'gyur ba nyid do / /
don 'di tshigs su bcad pas ston te /
khyad par dang spyi ni rtags dang rtags can yin te /
chos tha dad pa'i phyir ro / /
dper brjod pa bshad pa ni dper na zhes bya ba'o / /
rtsol ba las byung ba'i sgra ni mi rtag ste /
rtsol ba las byung ba nyid kyi phyir ro zhes bya ba bzhin no / /
yang na phyogs kyi khyad par nyid yin na'ang gnod med phyir te /
mi 'gal ba'i phyir 'dir gtan tshigs yin te /
gtan tshigs las chos can tha dad pa ma grub pa ma yin no / /
gang gi phyir chos can tha dad pa de'i phyir rtsol ba las byung ba nyid de'i khyad par yin no / /
khyad par yang grub pa'i phyir dang /
bsgrub bya'i chos dang 'brel pa yin pa'i phyir gtan tshigs nyid du mi 'gal lo / /
des na don 'dod pa brjod pa yin te /
gal te chos tha dad pa ma yin pa de lta na yang bsgrub bya'i chos can nam chos kyi khyad par ni gtan tshigs nyid du mi 'gal te /
grub pa'i phyir ro zhes bya ba'o / /
dper brjod pa smras pa ni dper na zhes bya ba'o / /
gong bu 'di zhes bya ba ni chos can no / /
rwa can zhes bya ba la rwa ni de'i khyad par yin no / /
des na rwa can nyid yin pa'i phyir zhes de gtan tshigs nyid du mi 'gal lo / /
ngo bos ni gong bu khyad par can du gyur pa ma yin la /
rwa can nyid ni rta ma yin par bsgrub pa la gtan tshigs su yang 'gyur ro / /
de bzhin du rtsol ba las byung ba nyid grub pa'i rang bzhin bsgrub bya dang 'brel par rung ba ni chos can khyad par du byed pa yin zhing /
grub pa'i rang bzhin de nyid kyis gtan tshigs nyid du grub pa yin no / /
yang na ma 'brel pa rnam par bcad pa rtogs par bya ba'i phyir 'jug pa bsgrub bya'i dus su nye ba gang yin pa de nyid bsgrub bya'i chos can yin na /
rtsol ba las byung ba zhes bya ba ni bsgrub bya rtogs par byed pa'i dus su yan lag min te /
chos can gyi khyad par ma yin no / /
gang gi phyir rtsol ba las byung ba 'di ni chos can de mtshon nas ldog pa yin no / /
'di ltar rtsol ba las byung ba nyid ni rtsol ba las byung ba mthong ba'i sgra gang yin pa de mi rtag pa yin no zhes sgra de nyid kyi rang gi ngo bo nye bar mtshon pa'i don du gzung ba yin no / /
khyad par gang zhig bya ba gzhan nye bar mtshon pa la don byas zin pa de ni bya ba'i dus su gdon mi za bar nye bar gnas pa ma yin te /
dper na gos dkar po can du mthong ba gang yin pa de khrid de shog shig ces bya ba la /
gos dkar po ni gdon mi za bar khrid nas 'ong ba'i bya ba'i nang du 'du ba ma yin pa bzhin no / /
de bzhin du khyod kyis chos can nye bar mtshon pa la don byas zin pa'i rtsol ba las byung ba nyid kyi dam bca' ba'i don chos dang chos can gyis spyi 'dzin pa'i dus su nang du 'du ba ma yin no / /
de'i phyir khyad par ni dam bcas pa'i don ma yin te /
khyad par gyi mtshan nyid kyi chos de ni sgra zhes bya ba'i chos can las tha dad pa'i phyir ro / /
tha dad pa med na ni 'dir mi 'gyur ro zhes bya ba'i don to / /
bar skabs kyi tshigs su bcad pa zhes bya ba ni phal che bas bstan pa ste /
'di'i dang po ni bsdu ba'i tshigs su bcad pa nyid yin no / /
de'i phyir de ltar phyogs kyi chos nyid ma grub na ma grub pa'i gtan tshigs ltar snang bar bstan nas /
the tshom za na ma grub pa yin no zhes bstan pa'i phyir bshad pa /
rang nyid bdag nyid dam gtan tshigs de'i gzhi chos can la the tshom za na ma grub pa'i gtan tshigs ltar snang ba yin no / /
de ci lta bu zhig ce na /
bshad pa /
dper na me bsgrub pa la blangs pa la sogs pa'i dngos po the tshom za ba'i 'byung ba 'dus pa du ba zhes bya ba rab tu sbyar ba ni the tshom za ba'i ma grub pa yin pa lta bu'o / /
de bzhin du gzhi la the tshom za na ma grub pa'i gtan tshigs ltar snang bar 'gyur ba yang dper na ri sul 'di na zhes bya ba ni chos can no / /
rma bya yod do zhes bya ba ni bsgrub par bya ba'o / /
rma bya'i sgra grag pa'i phyir ro zhes bya ba ni gtan tshigs so / /
'di ltar the tshom za ba yin zhe na /
rma bya'i sgra grag pa de'i yul te gang nas 'ongs pa ste /
de'i 'byung khungs su gyur pa'i yul de la 'khrul pas so / /
ri sul mang po yod pa na gang gi tshe rma bya'i sgra thos nas khyad par can gyi ri sul gyi gzhir bsgrub bya ma nges la /
gzhi khyad par can gyi rma bya bsgrub par 'dod pa de'i gzhi la the tshom za bas the tshom za ba'i gtan tshigs ltar snang ba yin te /
rang gi ngo bo ni nges pa yin no / /
de bzhin du bsgrub par bya ba'i chos can ma grub na yang ma grub pa'i gtan tshigs ltar snang ba yin no / /
dper brjod smras pa ni /
dper na bdag ni khyab pa yin te /
bde ba la sogs pa'i yon tan thams cad na yod pa'i rgyu'i phyir ro zhes bya ba lta bu'o / /
bdag thams cad du song ba nyid du bsgrub pa la /
de'i yon tan bde ba la sogs pa thams cad du dmigs pa nyid gtan tshigs su gzhag go / /
chos can bdag de yang ma grub pas yin no / /
de ltar na zhes bya ba ni mjug sdud pa'o / /
phyogs kyi chos ma grub pa'am the tshom za na ma grub pa'i ming can gyi gtan tshigs ltar snang ba ste /
ma 'brel bar las mi rtogs pa'i phyir mi rtogs pa'i rgyu yin no / /
de bzhin du tshul gzhan gcig ldog pa ma grub pa'am the tshom za na ma nges pa zhes bya ba'i ming can the tshom gyi rgyur 'gyur ba yin no / /
de la re zhig ma grub pa ni /
thun mong pa rnam pa bzhi dper brjod par bya'o / /
'di ltar gang gi tshe gtan tshigs mi mthun pa'i phyogs la 'jug pa de'i tshe mi mthun pa'i phyogs la med pa ma grub pa yin no / /
thun mong ba rnam pa bzhi yang mthun pa'i phyogs dang mi mthun pa'i phyogs la 'jug pa yin no / /
de yang phyogs chos kyi rab tu dbye bar bstan pa nyid do / /
sgra rtag ste gzhal bya'i phyir ro zhes bya ba la /
gzhal bya nyid ni gnyi ga la khyab pa yin no / /
sgra ni rtsol ba las byung ba ma yin te /
mi rtag pa'i phyir zhes bya ba la mi rtag pa nyid mthun pa'i phyogs kyi phyogs gcig la yod la mi mthun pa'i phyogs la khyab pa yin no / /
sgra ni rtsol ba las byung ste mi rtag pa'i phyir ro zhes bya ba la /
mi rtag pa nyid mthun pa'i phyogs la khyab pa yin la mi mthun pa'i phyogs kyi ni phyogs gcig la yod pa yin no / /
sgra rtag ste lus can ma yin pa'i phyir zhes bya ba la /
lus can ma yin pa nyid gnyi ga'i phyogs de la yod pa yin te /
'di ni thun mong gi ma nges pa rnam pa bzhi'o / /
ldog pa nyid la the tshom za ba'i ma nges pa ni /
dper na brjod par 'dod pa'i skyes bu ni chos can no / /
thams cad mkhyen pa ma yin pa zhes bya ba la /
thams cad rig pa ma yin pa ni bsgrub par bya ba'o / /
'dod chags la sogs pa dang ldan pa yin te zhes bya ba ni bsgrub par bya ba gzhan yin no / /
smra ba'i phyir ro zhes bya ba ni bsgrub bya gnyi ga'i thun mong gi gtan tshigs so / /
sogs pa smos pas ni bskum pa dang /
brkyang ba dang /
mig 'byed pa dang 'dzums pa la sogs pa bzung ngo / /
gtan tshigs 'dir ldog pa la the tshom za ba yin no / /
gal te thams cad mkhyen pa smra ba ma dmigs pa'i phyir ma dmigs pa las ldog pa grub bo zhe na /
bshad pa /
thams cad mkhyen pa smra ba ma dmigs so zhes bya ba ma dmigs pa'i rnam pa 'di lta bu gang yin pa de ni yul bltar mi rung ba'i don yin no / /
gal te smra ba mthong yang gzhir gyur pa'i thams cad mkhyen pa nyid ni bltar mi rung ba yin te /
thams cad mkhyen pa ni shes pa'i khyad par yin pa'i phyir ro / /
yul bltar rung ba rang bzhin yin pa'i phyir mi dmigs 'di the tshom gyi rgyu yin no zhes mi dmigs pa'i skabs su bshad zin to / /
des na mi dmigs pa las thams cad mkhyen pa la smra ba med par nges pa ma yin no / /
gang gis na 'gal ba dmigs pas thams cad mkhyen pa nyid zlog pa thams cad mkhyen pa nyid dang smra ba 'gal ba yang ma yin no / /
gang gi phyir 'di la 'gal ba ci zhig yod ces bya ba yin no / /
'di snyam du lhan cig gnas par ma dmigs pa nyid kyis 'gal ba yin no / /
gang zhig gang dang mi 'gal ba de ni de dang lhan cig ma mthong ba yin te /
dper na bum pa dang snam bu bzhin no / /
smra ba ni thams cad mkhyen pa nyid la ma mthong ste des na 'gal ba yod do zhe na /
bshad pa /
gal te 'gro ba 'dir blo zhan pa yin te /
mthong ba'i don yang skad cig ma nyid ma yin pa la sogs pa'i rnam par nges par byed pa khyed ni blo zhan pa yin no / /
mthong ba nyid la sogs pa thams cad nges par byed pa ni blo gros chen po yin gyi gzhan ni ma yin no / /
mig kyang zhan pa yin te rgyang ring ba dang phra ba dang chod pa'i don mi mthong bas so / /
de la gal te blo dang mig zhan pa khyod kyis mi dmigs pa'i don mthong ba sbyin pa'i sems pa la sogs pa bde ba rgyu nyid la sogs pa dang /
gtan ma mthong ba dag spongs na /
'o na khyod 'jig rten gyi lugs las nyams par 'gyur ro / /
ci'i phyir zhe na /
pha'i tha snyad kyi rgyu ma la mngal 'jog par byed pa gang yin pa de ma dmigs pas ldog par thal ba'i phyir ro / /
des na skyed byed du ma shes pa la pha zhes par tha snyad byas pa gang yin pa de mi 'thad par 'gyur ba des na khyed nyams par 'gyur ro / /
de'i phyir lhan cig gnas pa ma mthong ba tsam gyis lhan cig gnas pa ldog pa ni ma yin na /
gang gis 'gal bar 'gyur /
gal te smra ba dang thams cad mkhyen pa nyid la 'gal ba rnam pa gnyi ga yang med pa'i phyir mi 'gal lo zhe na ni ma mthong du zin kyang thams cad mkhyen pa gang yin pa de thams cad smra ba yin no zhes bya ba 'di 'dra ba'i ldog pa ni mi 'grub bo / /
mthong ba yin na ni mi 'grub na /
ma mthong na ci ltar mi 'grub ce na /
bshad pa /
the tshom za ba'i phyir ro / /
thams cad mkhyen pa nyid smra ba mthong yang the tshom za'o / /
the tshom za ba nyid sgrub pa'i bshad pa /
gnod par byed pa yod na ni gzhan med par nges par byed do / /
gal te smra ba thams cad mkhyen pa'i gnod byed du rtogs nas smra ba po thams cad mkhyen pa nyid ldog par 'gyur ro / /
tshig gnod par byed pa ci ltar ma yin zhe na /
gang gi phyir dbang po las 'das pa'i dngos po'i gnod pa ni shes par bla ba ma yin te /
gnod par shes par mi nus so zhes bya ba'i don to / /
gal te rtag pa nyid dbang po las 'das kyang mi rtag pa nyid la gnod byed du shes pa ma yin nam /
de ltar yin na sgra rtag par dogs pa yang dgag tu med par 'gyur ro zhe na /
mtshan nyid mi 'gal ba zhes smos so / /
gang zhig gang yongs su spangs te gnas pa'i rang bzhin de ni de dang 'gal ba'i rang bzhin de'i gnod par byed pa nyid de /
dper na rtag pa nyid la mi rtag pa nyid bzhin no / /
de bzhin du smra ba po nyid ni thams cad mkhyen pa yongs su spangs te gnas pa ma yin te /
de'i phyir thams cad mkhyen pa nyid kyi gnod pa ni shes par nus pa ma yin no / /
de'i phyir smra ba po thams cad ni thams cad mkhyen pa ma yin no zhes thams cad nye bar bsdus pa dang ldan pa khyab par ma grub po / /
ci ltar ma khyab gang gi phyir smra ba po 'ga' zhig thams cad mkhyen pa nyid ma yin pa la sogs pa'i chos ji snyed dang ldan par mthong ba de thams cad ni smra ba de thams cad la 'gyur ba yin te /
des na mi dmigs pa'am 'gal ba'i phyir ni smra ba po thams cad mkhyen pa ma yin pa ma yin gyi /
'on kyang thams cad mkhyen pa ma yin pa nyid nges pas 'gal ba'i rang bzhin thams cad mkhyen pa nyid 'gog pa yin no / /
bshad pa /
smra ba po thams cad kyis chos nyid gang yin pa ste /
gdon mi za bar 'gyur ba'i rang bzhin gang yin pa de yongs su gcad par bya mi nus pa'i phyir ro / /
smra ba po thams cad kyis chos nyid yongs su gcod pa ni gdon mi za bar med pa yin te /
smra ba po thams cad kyis chos nyid yongs su gcod pa de nyid thams cad mkhyen par 'gyur ba des na thams cad mkhyen pa nyid bkag pa ma yin no / /
'di snyam du smra ba so so la kho bo cag gis chos yongs su gcad par bya ba ni ma yin gyi /
'on kyang bdag nyid rang gis rig pa smra ba po'i chos des gzhan la yang de dang 'dra bar yongs su gcod par byed do zhe na /
gal te de ltar bdag la tshig dang lhan cig rgyu bar mthong ba gang yin pa de /
tshig mthong ba las gzhan la yongs su gcod na bdag la tshig dang lhan cig tu mthong ba dkar sham nyid dam lus che ba nyid gang yin pa de yang tshig las gzhan la rjes su dpag par bya bar 'gyur ro / /
de rjes su dpog na yang mngon sum dang 'gal bas ha cang thal bar 'gyur ro / /
cig shos kyis smras pa /
skyes bu gzhan la mthong ba sngo bsangs nyid gang yin pa de dang 'gal ba bdag nyid la mthong ba'i dkar sham nyid mi sgrub pa nyid do zhe na /
rigs pa mtshungs na mthong ba dang 'gal ba yang ci ste mi sgrub /
'di ltar bdag la tshig dang lhan cig rgyu bar mthong ba'i phyir thams cad mkhyen pa ma yin pa bzhin du dkar sham nyid kyang gzhan la rjes su dpag par bya ba nyid do / /
'on te thams cad bsgrub par mi nus na de'i tshe rigs pa ma yin no / /
ci'i phyir zhe na /
mtshan nyid dang ldan pa dkar sham nyid la 'gal ba srid pa'i phyir ro / /
tshig dang lhan cig rgyu bar mthong ba'i mtshan nyid dang ldan pa'i rigs pa ni tshig dang lhan cig rgyu bar mthong ba'i dkar sham la gnod pa'i phyir 'khrul pas na rigs pa sun phyung bar 'gyur ro / /
ci'i phyir 'di rigs pa ma yin zhes brjod /
gang gi phyir bdag rang nyid la chos gang dang tshig lhan cig ma mthong ba de'i mthong ba tsam gyis ni tshig go bar byed pa ma yin no / /
'o na ci zhe na /
ldog pa las kyang yin te /
gal te lhan cig spyod par mthong ba'i chos ldog na tshig kyang ldog na ni go bar byed par 'gyur ro / /
dkar sham nyid ni skyes bu gzhan las ldog pa na tshig ldog pa ma yin no / /
des na dkar sham nyid ldog na tshig ldog pa med pa'i phyir ldog pa'i yul ma yin pa mthong ba dang 'gal ba gzhan ni mi sgrub po zhe na /
gal te de lta na ci ltar sngo bsangs la tshig 'jug par dkar sham ldog pa la med par ma grub pa de bzhin du thams cad mkhyen pa nyid la 'jug par the tshom za bas thams cad mkhyen pa nyid ma yin pa med pa la med par ma grub par mtshungs so / /
ci skad du bsgrub par bya ba dang 'gal ba la zhugs pa'am /
zhugs par the tshom za bas bsgrub par bya ba med na tshig med par ma grub par mtshungs so zhes bshad do / /
des na mthong ba thams cad sgrub pa ni ma yin no / /
gzhan yang dkar sham ma yin pa de dag ni bdag nyid bltar rung ba nyid kyis phan tshun spangs pa 'gal ba dmigs pa yod pa ma yin te /
de'i phyir dkar sham ma yin pa yod pa la dkar sham bsgrub par mi nus pas bsgrub par bya ba ma yin gyi /
'gal bar nges pa gang gi phyir mthun pa'i phyogs gsal nas te /
rang dang 'gal ba spangs te gcig tu ma nges par byed pa thams cad mkhyen pa nyid la sogs pa bltar mi rung ba rnams ni mi mthun pa'i phyogs rang gi 'gal zla dag dang 'gal bar yang nges par mi 'gyur ro / /
rtags med pa'i phyir thams cad mkhyen pa ma yin pa la sogs pa de dag gi ngo bo nges pa med pa 'ba' zhig tu ma zad kyi /
rang gi ngo bo nges pa yod du chug kyang rang gi mi mthun pa'i phyogs dag dang 'gal bar yang nges par mi 'gyur ro zhes bya ba ni yang gi sgra'i don to / /
'di skad brjod pa yin te /
thams cad mkhyen pa ma yin par rtogs su bcug kyang de tsam gyis mi mthun pa'i phyogs dang bral bar ni mi 'gyur ro / /
ci ste 'gal bar ma nges na ci ltar mi mthun pa'i phyogs yin /
mi mthun pa'i phyogs ni 'gal ba nyid do / /
mi mthun pa'i phyogs na yang ci ltar mi mthun pa'i phyogs spangs pa ma yin zhe na /
bden te /
bltar mi rung ba rnams la phan tshun spangs pas 'gal ba yod pa nyid yin la /
'gal ba gcig nges na gnyis pa ldog pa yod pa nyid do / /
'on kyang bdag nyid bltar rung ba nyid kyis rgyu 'gal bar yongs su mi shes pa'i phyir thams cad mkhyen pa ma yin pa'i rgyu la yang thams cad mkhyen pa nyid 'gyur ba yin no /
des na 'gal bar yang mi 'gyur ro / /
'dir rgyu 'gal ba 'gog pa yin no / /
rgyu 'gal ba med pa'i phyir thams cad mkhyen pa nyid du 'gyur ba ma bkag na thams cad mkhyen pa yin pa nyid mi mthun pa'i phyogs ma bkag pa 'gyur ro / /
'di la spros pa dang rjes su spros pa ni le'u gnyis par bdag gis bshad zin to / /
des na de ltar tshig las lhan cig spyod pa'i chos rjes su dpog pa bkag nas /
rjes su dpog par smra ba la bzhad gang du byed pa ni /
bdag nyid nang gis zhes bya ba sems la yod pas so / /
gzhan gyis shes par bya bar mi nus pa bltar mi rung ba'i chos dang ldan par mthong nas /
tshig tsam mtshungs par mthong ba'i phyir thams cad du chos de dag gi nye bar bsgrub pas de nye bar 'jog pas tha snyad du byed pa ste /
ci ltar smra ba po bdag chos de dag dang ldan pa yin no zhes smra ba'i skyes bu 'di rig pa'i yul la ngal ba'i 'bras bu yongs su rdzogs pa ste mthar phyin par grub po / /
ci'i phyir zhe na /
'di ltar gang zhig bstan bcos yongs su shes pa dang bral ba bud med rnams dang /
dmangs rigs rnams dang yang thun mong ba'i khyad par mi rtogs pa de ni 'jig pa'i 'bras bu grub pa yin no / /
de lta ma yin na de dag las de khyad par du 'phags pa ci zhig yod /
de dag ni nga'i blo ci ltar lha sbyin ma yin no zhes smra ba mthong ba ma yin zhes bzhad gang du byed pa'o / /
gang gi phyir mi shes pas kyang de ltar rtogs par mi nus pa de'i phyir /
bdag la chos tshig dang lhan cig rgyu bar mthong ba tsam gyis ni de gzhan la tshig las nye bar sgrub pa ma yin te /
bdag la tshig dang lhan cig spyod par mthong bar de tsam gyis ni smra ba la thams cad mkhyen pa ma yin pas khyab pa ma grub pa'i rgyu'i phyir ro / /
de de ltar ma dmigs pa'i phyir thams cad mkhyen pa las tshig log pa ma yin 'gal ba'i phyir ma yin /
'gal bas khyab pa nyid las kyang ma yin pa de'i phyir ma nges par brjod /
sngar bshad pa'i mi dmigs pa'i mtshan nyid las kyang 'di 'dra ba'i sbyor ba byas pa dang byed par 'gyur ba dang /
gzhan rnams the tshom gyi rgyu yin par rtogs par bya ste /
mtshan nyid 'di tsam zhig ni brjod par nus pa yin no / /
'di ltar 'di ni mi dmigs pa'i mtshan nyid yin te /
de nyid bltar rung ba las mi dmigs pa'i phyir ram /
de dang 'gal ba'am 'gal ba'i 'bras bu la sogs pa'am /
'gal bas khyab pa dmigs pa'i phyir cig shos 'gog pa'o / /
mtshan nyid de las sbyor ba thams cad the tshom gyi rgyur rtogs par bya'o / /
de bzhin du 'dod chags la sogs pa dang ldan par bsgrub par bya ba las 'di mi mthun pa'i phyogs las ldog pa ma yin no zhes bstan pa'i phyir bshad pa /
'dod chags la sogs pa yang don gzhan yin pa'i phyir tshig las mi rtogs par rtogs par bya'o / /
gal te tshig don gzhan yin mod /
de ltar na yang ci ltar tshig las mi rtogs she na /
bshad pa /
tshig 'dod chags la sogs pa dang 'brel pa med pa'i phyir ro / /
'brel ba med pa las kyang ci ltar mi ldog ce na /
rjes su dpag pa'i mtshan nyid kyis te /
'brel pa med par ci ltar go byed ma yin pa de ltar ni rjes su dpag pa'i mtshan nyid las rtogs par bya ba yin no / /
'di snyam du 'dod chags yod na tshig yod la med na ni med pa de'i phyir tshig 'dod chags yod pa dang med pa'i rjes su byed pas ci ltar de dang ma 'brel zhe na /
bshad pa /
'dod chags med na tshig med do zhes de ltar 'dod chags log na tshig ldog pa nges pa ni med do / /
ci ltar nges pa med /
gang gi phyir smra ba po chags pa na 'dod chags las tshig mthong ba yin no zhe na /
'di ltar lus kyi g.yo ba dang ngag gi tshig la sogs pa ni 'dod chags dang zhe sdang la sogs pa nyid kyi 'bras bu ma yin no / /
ci'i phyir zhe na /
bshad pa /
brjod par 'dod pa spyi'i don bstan par 'dod pa tsam mam /
sgra brjod par 'dod pa tsam rgyu can yin pa'i phyir ro / /
don dang ldan pa'i sgra la ni gnyi ga rgyu yin la don med pa la ni sgra brjod par 'dod pa tsam rgyu yin no / /
'dod chags yod kyang tshig de'i rjes su byed pa ni ma yin gyi /
'on kyang brjod par 'dod pa tsam gyi'o / /
des na tshig ni brjod par 'dod pa'i spyi'i rgyu can yin pa'i phyir 'dod chags kyi 'bras bu ma yin no / /
mi tshangs par spyod pa lus kyi bya ba ni 'dod chags kyi 'bras bu yin gyi /
tshig ni 'ga' yang ma yin pa des na de nyid brjod par 'dod pa'i spyi'i rgyu can yin par brjod do / /
gal te 'dod chags ni zhen pa nyid yin la /
sgra brjod pa dang don bstan par 'dod pa yang zhen pa yin te /
des na de nyid 'dod chags yin no zhe na /
'dod chags yin mod /
tshig brjod par 'dod pa'i 'bras bu yin par 'dod pa yin te /
'dod pa'i phyir 'di la skyon med do / /
brjod par 'dod pa la ni 'dod chags su mi smra ste /
'on kyang rtag pa dang bde ba dang bdag gir mngon par zhen pas 'phangs pa la 'dod chags su brjod do / /
'di ltar bdag rtag pa dang /
bde ba dang /
bdag gi bde ba'i rgyu nyid du sgro btags nas chags par 'gyur ro / /
'dir ther zug tu gnas pa nyid ni rtag pa ma yin gyi /
tha na snga ma dang phyi ma'i skad cig gnyis gcig tu byed pa yang rtag par 'dzin pa yin no / /
ngar 'dzin pa bdag tu lta ba yang de'i yul can yin no / /
'dod chags can bdag bde bar 'dod pa ni ci ltar gzhan gyi don la mi 'jug pa de bzhin du 'byung bar 'gyur ba'i bde ba dang ldan pa skad cig ma phyi ma rnams shin tu tha dad pa yin par mthong nas 'jug par mi 'gyur ro / /
de'i phyir sems yongs su bslang pa mi rtag pa dang bdag med par smra ba rnams kyang 'dod chags skyes pa'i dus na snga ma dang phyi ma skad cig ci tsam pa zhig gcig tu mngon par zhen pa yin no / /
bdag tu 'dzin pa'i yul yang de yin te /
des na 'dod chags ni rtag pa dang bdag dang bdag gir lta ba sngon du 'gro ba can la 'khrul pa med do / /
gang zhig gzhan gyi don du 'jug gi bdag gi don du mi 'jug pa ni bdag gzhan la phan 'dogs pa yin no zhes de ltar 'jug pas skad cig thams cad snga phyi gcig tu 'gyur ba la mi ltos te /
'jug pa'i 'bras bu bdag gyur par mi 'dod pa'i phyir ro / /
rtag par 'dzin pa sngon du 'gro ba can gyi ngar 'dzin pa ni nyes pa dang ldan pa yin gyi /
skad cig tsam la dmigs pa ni ma yin te /
de'i don ni gzhan la phan 'dogs par byed pa las ldog pa yin pa'i phyir ro / /
'dis ni 'dod chags kyi rgyu bstan to / /
nyon mongs pa zag pa dang lhan cig pa zag pa dang bcas pa'i chos ni bdag la sogs par sgro 'dogs pa dang rjes su 'brel pa sgro btags pa'i bdag dang rjes su mthun pa'i rang bzhin can te /
de'i yul can yin no / /
'dis ni yul brjod do / /
bdag dang bde ba'i rgyu mi bden pa la mngon par dga' ba ni mngon par 'dod pa ste /
'dis ni 'dod chags kyi rnam pa brjod do /
bdag la sogs par lta ba can sgro btags pa la 'dzin pa mi bden pa'i yon tan la zhen pa'i rnam pa can ni 'dod chags yin no zhes bya ba'i don to / /
dga' ba de'i yul bdag dang bde ba dang bde ba'i rgyu gang yin pa de dang mi mthun pa la des zhes bya ba mi mthun pas byas pa ste /
'dis ni bdag la sogs par lta ba sngon du 'gro ba can dang zag pa dang bcas pa'i yul can du bstan pa yin no / /
'di ltar bdag la sogs par lta ba yod na de dang mi mthun par mthun par mthong ba yin no / /
bdag la sogs pa dang mi mthun pa yang sgro btags nyid de /
bdag la sogs pa med pa'i phyir ro / /
'khrul pa ni 'di ni bdag gi gzhom par bya ba yin no zhes gtong ba'i rnam pa ste /
'di ni zhe sdang gi rnam pa bshad pa yin no / /
'dod chags dang zhe sdang gnyi ga'i rten rtag pa la sogs par phyin ci log ni gti mug go / /
sgro btags kyi rang bzhin 'dzin pa 'dod chags la sogs pa ni de kho na nyid 'dzin pa'i bdag nyid can gyi sems kyi skyon yin pas 'ga' zhig 'di dag dang bral ba yang srid de /
de dag ni tshig gi rgyur ma grub pa'i phyir ro / /
gal te de ltar na brjod par 'dod pa dang /
snying rje la sogs pa yang bdag tu lta ba sngon du 'gro ba can dang /
sgro btags pa 'dzin par 'gyur ro zhe na /
bshad pa /
snying rje la sogs pa ni bdag tu sgro 'dogs pa sngon du 'gro ba can de lta bu ma yin te /
ci'i phyir zhe na /
gzhan du srid pa'i phyir ro / /
bdag tu lta ba yod pa la mthong ba'i phyir ni bdag tu lta ba sngon du 'gro ba can ma yin gyi /
'on kyang de yod pa dang med pa'i rjes su byed pa'i phyir ro / /
de yang ci ltar sngar sa bon yod na phyis myu gu yod pa ni sa bon yod pa dang med pa'i rjes su byed pa can yin pa ltar snga ma dang phyi ma las ni ma yin gyi /
'on kyang bdag tu lta ba'i phyogs gcig yin pa'i phyir te /
bdag nyid du mthong ba na bdag dang rjes su mthun pa'am cig shos kyi dngos po mthong bar 'gyur ba'i phyir bdag tu lta ba sngon du 'gro ba can phyin ci log tu 'dzin pa yin no / /
snying rje la sogs pa ni de lta bu ma yin te /
'di ltar yod pa'i sdug bsngal dang bral bar 'dod pa ni snying rje'o / /
med pa'i phan pa mngon par 'dod pa ni byams pa'o / /
mngon par 'dod pa'i phan pas dga' ba ni dga' ba'o / /
sdug bsngal dang bral ba dang bde ba thob par 'dod pa'i 'og tu bde sdug btang snyoms pa ni btang snyoms so / /
brjod par 'dod pa nyid ni rnam pa gnyis su brjod do / /
de'i phyir 'di dag ni bdag la dmigs nas 'jug pa ma yin la /
gzhan la phyin ci log gi rang bzhin du rtogs pa yang ma yin no zhes 'di thams cad ni rnam 'grel du bshad zin to / /
'dod chags la sogs pa phyin ci log dang /
brjod par 'dod pa la sogs pa phyin ci ma log par gyur pa de la ci ltar 'dod chags dang bcas pa smra ba ltar te /
ci skad bshad pa'i 'dod chags dang 'brel par smra ba de ltar 'dod chags dang bral ba yang brjod par 'dod pa nyid las smra'o / /
des na ldog pa med pas 'bras bu ma yin pa'i phyir tshig tsam las ni 'dod chags la sogs pa mi rtogs so / /
ci ltar tshig tsam las ma yin pa de bzhin du tshig gi khyad par las kyang rtogs pa ma yin te /
'dod chags kyi 'bras bur gyur pa'i tshig gi khyad par nyid ma gyur pa'i phyir ro / /
gang zhig 'dod chags la sogs pa la mi 'khrul pa'i tshig gi khyad par de ni yod pa mi yin no / /
tshig thams cad ni 'dod chags la sogs pa la 'khrul pa'i phyir 'bras bu nyid ma yin no / /
'khrul pa yang ci'i phyir zhe na /
'dod chags la sogs pa'i 'bras bu'i tha snyad kyang zhe sdang la sogs pa'i 'bras bur mthong ba yin te /
tha snyad 'chol ba des na 'khrul pa yin no / /
yang ci ltar 'dod chags dang bral ba rjes su chags pa'i yul tha snyad 'jug par byed ce na /
bsam pa rtogs par dka' ba'i phyir ro / /
yul can bsam pas yul mngon par bsam pa'i don brjod pa yin te /
tha snyad kyi dgos pa ni rnam pa du ma yod pa de bas na dgos pa gang yang bsams nas 'dod chags dang bral ba 'dod chags dang ldan pa lta bur spyod pa mngon par bsams pa'i don de ni shes par dka'o / /
'chol ba yang mthong ba yin te /
de bas 'khrul pa'i phyir 'bras bu nyid ma yin no / /
gal te bdag mthong na don du gnyer bar 'gyur gyi /
bdag tu lta ba spangs pa la ni dgos pa med pa'i phyir rtogs pa dang ldan pa'i tha snyad dgos pa dang ldan pas khyab pa mi 'thad do / /
des na tha snyad nyid las 'dod chags la sogs pa rjes su dpog go zhe na /
mi smra ba ma yin te /
gzhan gyi don yin pa'i phyir ro / /
bdag ma mthong ba ni bdag gi don du tha snyad byed par mi 'gyur gyi /
gzhan gyi don du ni 'gyur ba nyid de bdag tu lta ba la mi ltos pa'i phyir ro / /
gzhan gyi don gyi tha snyad la yang don du gnyer ba nyid kyis khyab la /
don du gnyer ba yang 'dod chags yin no / /
des na bdag med par rig pa 'dod chags dang bral ba la don du gnyer ba med pa'i phyir mi 'thad do zhe na /
mi 'thad pa ma yin te /
snying rjes kyang tha snyad 'jug pa'i phyir ro / /
gzhan gyi don la 'jug pa ni rnam pa gnyis te /
bdag nyid bde ba don du gnyer ba dang /
gzhan sdug bsngal dang bral ba don du gnyer ba'o / /
de la bdag dang sred pa dang bral ba la bdag gi don med kyang gzhan sdug bsngal dang bral ba don du gnyer bas 'jug pa ni mi 'gal lo / /
gal te de ltar na don du gnyer ba'i rang bzhin can snying rje de nyid 'dod chags yin no zhe na /
don du gnyer ba tsam la 'dod chags zhes khyed 'dod pa ni mi 'gog go / /
kho bo cag 'dod pa'i 'dod chags dang bral ba yang 'dod chags dang ldan par thal ba ni ma yin te /
'di ltar snying rje dang 'dod chags rang bzhin ni tha dad do / /
gal te bdag tu sgro 'dogs pa dang mi 'dogs pa dag gi rang bzhin tha dad pa de ltar na yang don du gnyer ba zhes bya ba gang yin pa de nyid 'khor bar gnas pa'i rgyu yin la /
srid pa yang 'byung ba can yang 'di nyid yin no / /
de'i phyir 'di gnyis 'khor bar gnas pa'i rgyu nyid du ni rang bzhin tha mi dad do zhe na /
bshad pa /
mi sdug pa sgro btags pa la mngon par dga' ba'i skyes bu gang yin pa de skye bar nying mtshams 'brel par byed pa'i phyir 'khor ba'i rgyu nyid du yang rang bzhin tha dad do / /
'di ltar bdag tu lta ba yod na bdag la chags par 'gyur ro / /
bdag la chags pa la ni smag pa'i mngal gyi gnas sdug bsngal ba la bde bar phyin ci log pa las ni bdag gi bde ba don du gnyer zhing de las ni mngal yongs su 'dzin par byed la /
mngal yongs su 'dzin pa dang mi mthun pa bdag gi bde ba don du gnyer ba'i las kyang byed do / /
ci skad du rnam 'grel las /
sdug bsngal phyin ci log blo dang / /
sred pa kun las 'ching ba'i rgyu / /
skye bo gang la de med pa / /
de yi skye bo mi 'byung ngo / /
zhes bshad pa yin no / /
rang gi bdag la sred pa med pa ni bdag gi don du cung zhig len pa'am spong ba yod pa ma yin te /
de gang las skye ba yongs su 'dzin par 'gyur /
gang gi phyir phyin ci log dang mngon par dga' ba dag skye ba yongs su 'dzin pa de nyid kyi phyir phyin ci ma log pa las byung ba na snying rje ni skyon med do / /
gal te snying rje yang skyon 'dzin par byed na ni phyin ci log las byung ba nyid ma yin yang skyon nyid du 'gyur ro / /
gal te snying rje yang phyin ci log las byung ba nyid ma yin mod /
bdag med pa mthong ba la ni de mi 'thad do / /
gang gi phyir snying rje la 'jug par 'gyur ba de bdag ma mthong ba yin na /
gzhan sdug bsngal dang bral ba gang gis byed ce na /
snying rje ni zhes smos so / /
bdag tu 'dzin pa med kyang re zhig skad cig ma sdug bsngal tsam ni mthong ba yin no / /
sngar sems can du 'dzin pa'i dus na yang sdug bsngal gyi rgyu can gyi snying rje goms pa yin te /
des na sdug bsngal tsam mthong bas sngon goms pa'i stobs las skye ba yin no /
de'i phyir ci ltar bdag gi don la 'jug pa ltar skad cig snga phyi dag gcig tu byed pa'i phyir bdag nyid sdug bsngal dang bral ba'i byed pa por bsams nas 'jug pa ni ma yin gyi /
'on kyang sdug bsngal dang bral ba'i don du gnyer ba'i skad cig thams cad sngon goms pa las nga'o nga'o snyam pa de ltar skye'o / /
de la rang gi 'bras bu la sbyor bar byed pa ni 'ga' zhig kho na yin gyi thams cad ni ma yin no / /
'di rigs pa tsam gyis rang 'dod du smras pa ni ma yin te /
'di ltar mdo las /
bcom ldan 'das kyis byams pa dang snying rje la sogs pa ni so so'i skye bo rnams kyi sems can la dmigs pa dang /
gang zag la bdag med pa rig pa'i chos la dmigs pa dang /
gzung ba dang 'dzin pa gnyis kyi rnam pa dang bral ba rnams kyis dmigs pa med par bstan to / /
gal te sems can la dmigs pa ni so so'i skye bos goms par byas pas yin na chos la dmigs pa goms pa med par ci ltar skye zhe na /
bshad pa /
byams pa dang snying rje dang dga' ba dang btang snyoms de dag kyang rigs mthun pa goms pa las 'jug pa gang dag la yod pa'o / /
khyad par ni 'di tsam du zad de /
ci srid sems can du mthong ba de srid du ni sems can la dmigs pa yin la /
ci srid chos mthong ba de srid du ni chos la dmigs pa yin no / /
'di dag gi rigs mthun pa goms pa yod pa dang khyad par du gyur pa'i rjes su byed par ni mthong ba nyid do / /
'o na bdag tu lta ba log kyang bdag tu lta ba sngon du 'gro ba can dag las gzhan pa'i 'dod chags la sogs pa goms pa las 'jug par 'gyur te /
snying rje la sogs pa bzhin no zhe na /
bshad pa /
gang gis bdag tu lta ba log pa la yang 'jug par 'gyur ba 'dod chags la sogs pa ni rigs mthun pa goms pa la 'jug pa de ltar ma yin no / /
ci'i phyir zhe na /
phyin ci log med na med pa'i phyir ro / /
'dod chags la sogs pa phyin ci log gi rjes su byed pa yang de ma thag tu bshad pa yin no / /
'o na skyon med pa'i phyir 'dod chags dang bral ba la yang snying rje la sogs pa yod du chug mod /
de lta na yang snying rje can gyis gzhan gyi don rtsom pa 'bras bu med pa yang phyin ci log nyid las yin no / /
'di ltar rtogs pa dang ldan pa'i 'jug pa ni 'bras bu med pa ma yin no / /
skad cig ma 'bras bu dang ldan pa ma yin te mi gnas pa'i phyir ro / /
de'i phyir bdag nyid yun ring du gnas pa gzhan gyi don gyi 'og tu 'bras bu ldan par mthong nas 'jug pa yin no / /
de lta yin dang phyin ci log nyid la 'jug pa yin no zhe na /
de lta ni ma yin no / /
gang gi phyir gal te gzhan gyi don las ma gtogs pa bdag nyid la gnas pa'i 'bras bur 'dod pa yin na ni phyin ci log las 'jug par 'gyur ro / /
'dod pa ni ma yin te gzhan gyi don de nyid 'jug pa'i 'bras bur 'dod pa'i phyir ro / /
'dod mod de nyid 'bras bur ci ltar 'gyur zhe na /
'bras bu'i mtshan nyid ni 'dod pa yin pa'i phyir ro / /
gang zhig mngon par 'dod pa de nyid 'bras bu yin gyi gzhan ni ma yin no / /
des na gzhan gyi don la 'jug pa phyin ci log ma yin no / /
de'i phyir snying rjes tha snyad du 'gyur ba'i 'dod chags dang bral ba la sogs pa'i dbang gis chags pa dang bcas pa lta bur 'gyur ba yin pa'i phyir tshig gi khyad par las 'dod chags rjes su dpog pa ma yin te /
'bras bu ma yin pa'i phyir ro / /
gal te 'dod chags kyi 'bras bu yin pa'i phyir tshig las 'dod chags rjes su dpog pa ni ma yin gyi /
'on kyang smra ba po bdag la 'dod chags la sogs pa smra ba po nyid dang lhan cig spyod par mthong bas gzhan la yang smra ba po nyid mthong ba las lhan cig spyod pa'i 'dod chags la sogs pa rjes su dpog pa yin no zhe na /
'di las smra ba po bdag la dkar sham nyid mthong ba'i phyir smra ba po nag po la yang dkar sham nyid rjes su dpog pas ha cang thal bar 'gyur ro zhes bshad zin to / /
'on te tshig dkar sham nyid la 'khrul pa'i phyir rjes su mi dpog na 'dod chags la sogs pa rjes su dpog pas na 'di la yang mi 'khrul bar ci ltar nges /
ma mthong ba'i phyir ro zhe na /
mthong ba la yang zhugs pa dang the tshom za ba dag gis mi 'khrul par nges pa med par mtshungs so zhes gong nyid du bshad zin to / /
gzhan yang dkar sham dang dkar sham ma yin pa bltar rung ba'i bdag nyid dag ni 'gal ba med pa'i phyir lhan cig tu 'gyur ba'am /
rang bzhin 'gal ba'i phyir dang rgyu 'gal ba'i phyir lhan cig tu 'gyur ba ma yin par mthong gi /
lkog tu gyur pa dbang po las 'das pa 'dod chags dang bral ba ni 'dod chags la sogs pa dang ldan par rjes su dpag kyang med par nges pa rnyed par dka'o / /
'di ltar phan tshun spangs te gnas pa'i phyir gang gi tshe chags pa dang bcas pa de nyid kyi tshe 'dod chags dang bral ba ma yin yang 'dod chags dang bral ba ltar mi rung ba'i rgyu ma mthong ba'i phyir 'dod chags can gyi rgyud la dus gzhan gyi tshe skye ba med par nges pa ni 'ga' yang med do / /
de'i phyir rgyu 'gal ba mthong ba med pas na rgyud gcig la rim gyis 'byung ba'i 'dod chags dang lhan cig tu 'byung bar 'gyur ro / /
gang gi phyir bdag la lhan cig spyod pa las rjes su dpog pa ma yin pa'i rgyu de'i phyir tshig gis ni lce rtse la sogs pa'i yon tan brjod par nus pa dang /
don dang ldan pa las ni brjod par 'dod pa rnam pa gnyis rjes su dpog par byed la /
don med pas ni sgra brjod par 'dod pa nyid rjes su dpog par byed do / /
gal te rjes su dpag pa 'dir yang smra ba po bdag la byed pa'i yon tan la sogs pa mthong bas thams cad la rjes su dpog pa ma yin pa zhes bya ba'i thal ba 'di mtshungs so zhe na /
mtshungs pa ma yin te /
tshig dang brjod par 'dod pa de dag rang gi rgyud 'dir rjes su 'gro ba dang ldog pa dag las rgyu dang 'bras bu nyid du grub pa gang yin pa des rgyud gzhan la yang rjes su dpog pa rgyu'i phyir ro / /
byed pa'i yon tan dang brjod par 'dod pa yod pa'am /
khyad par du gyur na tshig yod pa dang khyad par du 'gyur ba'i phyir rgyu dang 'bras bu'i dngos po nyid du nges pas gzhan du rtogs par byed do / /
dper na tshang bang du me dang du ba dag rgyu dang 'bras bu'i dngos po nyid du mthong bas sa phyogs su ma grub pa rjes su rtogs par byed pa bzhin no / /
mi sdug pa la dga' ba 'dod chags dang bdag tu lta ba zhes bya ba'i phyin ci log dang tshig ni lhan cig de ltar bskyed bya skyed byed kyi dngos po rang gi rgyud la grub pa ma yin no / /
de ci'i phyir zhe na /
bdag nyid la gzhan du zhes bya ba phyin ci log dang /
mi sdug pa la dga' ba med par 'gyur ba'i phyir ro / /
gal te de ltar na 'dod chags nyid tshig las mi dpog gi /
'on kyang 'dod chags skyed par rung ba nyid do / /
'dod chags bzhin du 'dod chags skyed par rung ba nyid la ni tshig 'khrul pa ma yin te /
rung ba nyid med par tshig ma mthong ba'i phyir ro zhe na /
de zhes smos te /
tshig las rung ba nyid de rjes su dpog par khas len na 'dod chags skyed par rung ba nyid dang bral ba la smra ba ma mthong ba'i phyir rgyu dang 'bras bu nyid du grub par 'dod pa gang yin pa de ni med pa nyid do / /
ci'i phyir zhe na /
rung ba nyid med na tshig ldog par ma grub pa'i phyir ro / /
ci ltar ma grub /
gang gi phyir sems pa med pa dag las 'dod chags dag skyed par rung ba nyid log na tshig ldog pa'i phyir sems med pa nyid ldog pa'i yul yin no zhe na /
gang gi phyir 'di 'dra ba'i ldog pas ni rgyu'i 'bras bu skyed par nus pa mi 'grub po / /
ci ltar zhe na /
'di ltar nus pa shes par bya ba gcig po de las gzhan pa'i rgyu dag yod pa na 'bras bu med pa'i phyir ltos pas bya ba gzhan rjes su dpog par byed do / /
de'i phyir 'di 'dra ba rgyu gzhan mtha' dag nye ba med pa'i ldog pa ni rgyu nyid du 'grub pa'i rgyu mtshan ma yin gyi /
rgyu gzhan mtha' dag nye ba dang ldan pa'i ldog pa yin no / /
rnam pa 'di lta bu ni sems med pa dag la mi 'grub po / /
ci'i phyir zhe na /
de dag la sems pa dang byed pa'i yon tan dang /
brjod par 'dod pa sgra skyed pa la nus pa mthong ba'i rgyu nyid med pa'i phyir ro / /
de lta yin dang ci nus pa mthong ba'i rgyu med pa'i phyir tshig med pa yin nam /
'on te 'dod chags skyed par rung ba nyid med pas yin zhes the tshom za ba'i rgyu nyid du nges pa ni ma yin no / /
gzhan yang 'dod chags skyed par rung ba nyid tshig gi rgyu yin na 'dod chags dang tshig gnyis tshogs pa gcig la rag las pas dngos su yin nam /
rung ba nyid kyi 'bras bu 'dod chags tshig gi rgyu yin pas brgyud nas yin /
de la gal te dngos su rgyu yin na 'dod chags kyis phan mi 'dogs na ci ltar 'dod chags de'i nus pas phan 'dogs te tshig skyed pa las byed pa 'jug /
'di ltar gnas dang byed pa 'phrod pa'i rgyu yin pa'i sgo nas de ma thag pa'i rkyen tshig gi rgyur 'gyur ro / /
de ma thag pa'i rkyen de las 'dod chags skad cig gnyis pa las 'gyur la /
byed pa 'phrod pa ni skad cig du ma khyab pa yin no / /
des na ci ltar tshig brjod par 'dod pa'i rgyu can yin pa de bzhin du 'dod chags kyi 'bras bu yang yin te /
gnyi ga'i yod pa dang med pa'i rjes su byed pa'i phyir ro / /
'on te gnyi ga yang skad cig gnyis pa la yang 'gyur ba yin na / /
de lta na yang rjod par byed pa yi ge'i tshogs skad cig du mar gnas pa yin pa'i phyir 'dod chags kyi 'bras bu nyid du 'grub pa nyid do / /
'dod chags kyi 'bras bu yang ma yin te /
des na tshogs pa gcig la rag las pa'i phyir 'dod chags skyed par rung ba nyid tshig gi rgyu ma yin no / /
'dod chags kyis dngos su phan mi 'dogs na de'i nus pa brgyud pas kyang phan 'dogs par 'gyur ba ma yin no / /
ci'i phyir zhe na /
'bras bu'i rang gi ngo bo yon tan skyed par byed pa nyid la sogs pa'i chos rgyu nus pa la nye bar btags pa'i rgyu'i phyir ro / /
'bras bu gang la 'bras bu'i rang gi ngo bo des mi nus pa de la rgyu'i nus pas kyang nus par brtag pa ma yin no / /
brgyud pa 'ga' zhig 'ga' zhig gi skyed par byed pa zhes bya ba ni med de /
de med kyang chod pa'i 'bras bu ni thams cad kyi tshe gzhan las yod pa'i phyir ro / /
de'i phyir rgyu'i rgyu yin pas nye bar btags nas rgyur brjod pa yin no / /
'bras bus phan mi 'dogs na ni sa bon med pa'i phyir rgyu nus pa yin no zhes brjod par nus pa ma yin no / /
gal te tshogs pa gang las tshig 'jug pa de brgyud nas 'dod chags la rung ba yin par rjes su dpog go zhe na /
de yang mi rigs te /
gang gi phyir 'dod chags ni bdag tu lta ba las yin na bdag tu lta ba tshig gi rgyu ni ma yin no / /
des na rgyu'i tshogs pa med pa'i phyir rung ba nyid rjes su dpag pa ma yin no / /
tshogs pa yin yang gegs byed pa srid pa'i phyir nges par 'dod chags rjes su dpog pa ma yin no / /
gang gi phyir ldog pa la the tshom za bas rgyu dang 'bras bu'i dngos po nyid ma yin pa de pas na ldog pa nges pa med na mi 'byung ba gang yin pa de nyid rgyu yin la /
de yang 'bras bus rjes su dpog par byed do / /
de'i phyir rgyu nyid rjes su dpog par byed de /
'bras bu der 'brel pa'i phyir ro / /
gzhan 'bras bu ma yin pa ni ma yin no / /
gal te bsgrub bya med pa la ma mthong ba gang yin pa de ni go bar byed pa yin no zhe na /
bshad pa /
bsgrub par bya ba med pa la ma mthong yang go bar byed pa cung zad ma yin no / /
gang gi phyir bsgrub par bya ba med pa la gtan tshigs med par go bar byed pas ma mthong ba gtan tshigs go bar byed pa yin gyi /
rang gi ngo bo tsam gyis ni ma yin no / /
thams cad gzigs pa'i gzigs pa log pas ni ma mthong ba thams cad med par go bar byed pa yin gyi /
gzhan gyi ni ma yin no / /
de'i phyir mi mthun pa'i phyogs la ma mthong yang gtan tshigs go bar byed pa ma yin no /
gal te rnam par shes pa rigs drug yod la /
de dag kyang thams cad 'dod chags skyed par rung bar mthong ba yin no / /
des na rtogs pa'i rang bzhin ltar 'dod chags la sogs pa skyed par rung ba nyid kyang shes pa thams cad kyi rang bzhin mthong ba yin la /
tshig rnams de lta bu'i 'bras bu yin pa des na gzhan du ma mthong ba'i phyir ldog par 'gyur ro zhe na /
de ni mi rigs so / /
ci'i phyir zhe na /
yul lam /
dus la na de ltar zhes bya ba bskal pa dang tshad chung ngu na du mthong ba rnams kyang yul gyi khyad par dang /
dus kyi khyad par dang /
'du bya ba'i khyad par las gzhan du zhes bya ba dang rab dang 'bras bu chen por snang ba'i rgyu'i phyir ro / /
dper na skyu ru ra'i shing dag 'o mas bcus pa'i 'du bya ba'i khyad par gyis ni 'bras bu ro mngar po 'chags la /
phal cher ni de ltar 'bras bu mngar po chags par mi snang ba lta bu'o / /
des na la lar 'ga' zhig phal cher mthong ba de ltar thams cad du 'gyur ba'am /
ci ltar ma mthong ba de ltar mi 'gyur ba yang ma yin no zhes brjod pa yin no / /
de bzhin du yul gyi khyad par gyis 'bras bu go srid pa dang /
dus kyi khyad par gyis me tog la sogs pa srid pa yin no / /
de bzhin du rnam par shes pa 'ga' zhig smra ba la rung ba nyid yang 'dod chags skyed par rung ba la rung ba ma yin par 'gyur ro / /
'di ltar gzugs la sogs pa'i rang bzhin skyu ru ra la lar gzugs dang ro dang chen po nyid la sogs pa gzhan du mthong yang /
'du byed pa'i bye brag gis tha dad par 'gyur ba de bzhin du rnam par shes pa rtogs pa'i rang bzhin can 'ga' zhig res 'ga' 'dod chags skyed par rung ba nyid du mthong yang rgyu'i stobs kyis gzhan du rung ba ma yin par 'gyur ro / /
'di ltar 'o mas bcus pa bzhin du rnam pa mi gsal ba'i shes pa gsal ba'i rgyu ni goms pa yin no / /
bdag med pa dmigs pa'i shes pa gsal bar snang ba nyid ni 'dod chags dang bral ba yin la /
chos thams cad skad cig ma nyid la sogs pa la dmigs pa gsal bar snang ba'i shes pa ni thams cad mkhyen pa yin no / /
gal te rtogs pa bzhin du 'dod chags kyi rung ba rnam par shes pa'i rang bzhin yin na /
rnam par shes pa gang yang goms pa las gsal bar snang bar mi 'gyur ro / /
de bas na mngon sum du byas pa'i gsal bar snang ba goms pa'i rgyu mtshan gyis 'phel ba nyid 'dod chags la sogs pa'i rung ba shes pa'i rang bzhin yin pa la gnod par byed pa yin no / /
gang gi phyir gzhan du mthong ba yang rgyu'i stobs kyis gzhan du yang 'gyur ba de yang tshig tsam las ni ma yin gyi /
'on kyang bdag lta bu smra ba po bdag dang 'dra ba'i khyad par can gyi smra ba las 'dod chags kyi rung ba nyid rjes su dpag par rigs pa yin no / /
de las kyang ci ltar rigs she na /
bshad pa /
de dang 'dra ba'i smra ba po ni 'dod chags skye ba'i rgyu bdag tu lta ba dang /
log pa'i rnam par rtog pa dang ldan pa'i phyir ro / /
'o na 'di nyid khyad par du 'gyur ro zhe na /
gang gi tshe la lar khyad par 'di 'dra ba 'grub par 'gyur ba de'i tshe yang smra ba ste smra ba po nye bar bkod pa ni don med do / /
khyad par 'di ni 'ga' zhig tu yang grub pa ma yin te /
thabs med pa'i phyir ro / /
de'i phyir 'di yang ma mthong ba yod kyang ldog pa la the tshom za ba yin no / /
ldog pa las the tshom za ba'i phyir ma nges pa yin no / /
tshul re re ma grub pa dang /
ma nges pa'i gtan tshigs ltar snang bar brjod nas /
gnyis ma grub pa'am the tshom za na ci rigs par brjod pa'i phyir bshad pa /
tshul gnyis ma grub na 'gal ba'i gtan tshigs ltar snang ba'o / /
dper brjod pa smra ba ni dper na zhes bya ba'o / /
rtag pa nyid sgrub pa la rang bzhin byas pa nyid dang /
'bras bu rtsol ba las byung ba nyid ni 'gal ba yin pa bzhin no / /
ci ltar 'di la tshul gnyis ma grub ce na /
gang gi phyir gtan tshigs de dag ni mthun pa'i phyogs la med pa nyid dang /
mi mthun pa'i phyogs nyid la yod pa yin te /
de'i phyir tshul gnyis ma grub pa yin no / /
gal te ma grub pa tsam gyis ni 'gal ba ma yin gyi /
'on kyang phyin ci log tu grub pa las ma yin nam zhe na /
bden te /
'on kyang gang du gang zhig phyin ci log tu grub pa de der ma grub pa yang yin te /
de na ma grub pas phyin ci log tu grub pa mtshon pa yin no / /
des na phyin ci log tu grub po zhes ci srid brjod pa de srid ma grub par brjod do / /
gang gi phyir phyin ci log tu grub pa des na gtan tshigs 'di dag bsgrub par bya ba phyin ci log tu sgrub par byed pa de'i phyir 'gal ba'i gtan tshigs yin no / /
de bas na ma grub pa na phyin ci log tu grub pa yin na / /
gal te bsgrub bya phyin ci log tu grub pa'i 'gal ba 'di gnyis las gzhan 'dod pa'i bsgrub par bya ba la gnod par byed pa ste /
'gog pa'i 'gal ba gsum pa yang yod pa ma yin nam /
de ci 'dra ba zhig ce na /
dper na zhes bya ba smos te /
mig la sogs pa ni chos can te /
gzhan gyi don yin no zhes bya ba ni bsgrub par bya'o / /
'dus pa yin pa'i phyir zhes bya ba ni gtan tshigs so / /
dper na mal cha dang stan dang skyes bu'i nye bar spyod pa'i yan lag 'dus pa'i rang bzhin gzhan rung ba bzhin te /
'di ni 'dod pa la gnod par byed pa'o / /
ci ltar zhe na /
de ni 'dod pa 'dus pa yin pa gzhan gyi don byed pa las phyin ci log 'dus pa gzhan gyi don byed pa de sgrub pa'i phyir 'dod pa la gnod par byed pa'i 'gal ba yin no / /
khyod kyis kyang de'i phyir ma smos she na /
gtan tshigs bshad pa /
'dod pa dang smras pa bsgrub par bya ba nyid du khyad par med pa'i rgyu'i phyir ma smos so / /
mdor gzhag pa'i tshig 'di nyid rnam par dgrol ba'i phyir bshad pa /
gang gi phyir de dag las 'di bsgrub par bya ba phyin ci log tu sgrub pa nyid ni bye brag yod pa ma yin no / /
ci'i phyir zhe na /
gang gi phyir 'dod pa dang smras pa dag bsgrub par bya ba nyid du khyad par 'ga' yang med do zhes phyogs kyi mtshan nyid kyi skabs su bshad zin to / /
de bas na bsgrub bya phyin ci log tu sgrub pa'i phyir 'di 'gal ba de nyid kyi nang du 'dus par logs shig tu ma brjod do / /
'dod pa dang smras pa dag bsgrub par bya ba nyid du khyad par yod pa khas len na ni ci ltar 'dod pa la gnod par byed pa'i 'gal ba logs shig tu brjod pa de bzhin du 'dod pa sgrub par byed pa'i gtan tshigs kyang bsgrub bya sgrub pa'i gtan tshigs las logs shig tu brjod par 'gyur ro /
brjod pa yang ma yin te /
des na bsgrub bya sgrub par byed pa'i gtan tshigs gcig nyid kyi tshig gis bsgrub par bya ba nyid du khyad par med par bstan to /
gang gi phyir bsgrub par bya ba nyid du khyad par med pa de nyid kyi phyir de phyin ci log tu sgrub pa'i 'gal ba yang gcig nyid do / /
gal te bsgrub bya phyin ci log tu sgrub pa'i 'gal ba gcig nyid yin na /
'o na ci ltar 'dod pa la gnod pa byed pa'i 'gal ba gzhan du bshad ce na /
bshad pa /
'gal ba de'i tha dad pa ni sbyor ba sgra'i byed pa'i bye brag la ste /
gang du sgras nye bar bkod pa'i bsgrub bya gnod pa de ni 'gal ba yin la /
gang du don gyis thob pa gnod par byas pa der ni 'dod pa la gnod par byed pa yin no / /
gang du 'dod pa la gnod par byed pa der yang dper na 'di dag ni 'dus pa ma yin pa'i yul can gzhan gyi don byed pa yin no zhes bya ba lta bur gal te 'dod pa de chos kyi khyad par du byed pa de'i tshe ni chos kyi khyad par phyin ci log tu sgrub pa'i 'gal ba yin la /
gang gi tshe 'dod pa de chos can gyi khyad par du byed pa de'i tshe chos can gyi khyad par phyin ci log tu sgrub pa'i 'gal ba yin no / /
gal te sbyor ba'i bye brag las tha dad pa yin na de bzhin du gtan tshigs kyang ci ste tha dad par mi 'dod ces dogs na /
bshad pa /
gtan tshigs rnam par 'byed par byed pa la su zhig 'gog /
gal te gtan tshigs kyang tha dad par byed pa yin na 'o na ci ltar 'gal ba nyid tha dad par brjod ce na /
bshad pa /
don gyis 'phangs pa bsgrub par bya ba nyid du 'dod pa'i dngos po ma brjod pa yang pha rol pos bsgrub par bya bar 'dod pa yin pa'i phyir la /
brjod pa'i don nyid la gzhan gyi skyon brjod par bya ba yin gyi /
don gyis 'phangs pa la ni yin no zhes sems pa na /
de'i bsam pa'i dbang gis 'dod pa la gnod par byed pa'i 'gal ba brjod pa yin te /
ci ltar don gyis 'phangs pa khyed kyi bsgrub bya yin pa de bzhin du don gyis 'phangs pa la gnod pa'i phyir khyed kyi gtan tshigs 'gal ba yin par nged brjod do zhes rtsod pa 'di tsam gyis na 'dod pa la gnod pa byed pa logs shig tu brjod kyi /
'gal ba'i mtshan nyid gang yin pa de tha dad pa'i phyir ni ma yin no / /
gang gi phyir mtshan nyid tha dad pa'i phyir ni ma yin gyi /
'on kyang dogs pa gzhan gyis logs shig tu brjod pa de nyid kyi phyir gtan tshigs kyang logs shig tu bstan pa ma yin par snga ma nyid du bshad do / /
mtshan nyid tha dad na ni gtan tshigs kyang logs shig tu bstan par bya bar 'gyur ro / /
gal te gtan tshigs 'di ma nges pa nyid ma yin nam /
ci'i phyir zhe na /
'dus pa rnams 'dus pa la ma yin pa'i gzhan gang yin pa de la phan 'dogs par byed pa nyid du ma nges pa'i phyir ro / /
de'i phyir 'gal ba ma yin no / /
'di ltar bsgrub par bya ba las phyin ci log gis khyab pa 'gal ba yin na nges pa med pa'i phyir phyin ci log gis khyab pa ni ma yin no / /
ci ltar nges pa med ce na /
gang gi phyir 'dus pa gzhan la phan 'dogs par byed pa yin no zhes bya ba 'di la nges pa ci zhig yod de /
cung zad kyang med do / /
kha cig tu ni 'dus pa rnams gzhan la phan 'dogs par mi byed pa nyid do / /
gang dag gzhan la phan 'dogs par byed pa tsam du nges pa de dag kyang 'dus pa gzhan la phan 'dogs par nges par ga la 'gyur te /
de'i phyir 'gal ba ma yin no / /
gal te 'bras bu gcig la mngon du phyogs pa'i rgyu tshogs pa 'dus pa yin pas de ci'i phyir 'bras bu nges pa med ce na /
gal te yang 'bras bu 'ga' zhig la rang gi rgyu las mngon du phyogs pa'i nus pa rnams tshogs shing phrad pa 'dus pa yin pa de lta na yang nus pa'i gnas skabs las sngar gags byed pa dang ma tshang ba srid pa'i phyir rgyu rnams gdon mi za bar 'bras bu dang 'brel pa ma yin no / /
gang gi phyir de ltar yin pa de bas na 'khrul pa nyid yin no / /
'di snyam du 'o na thogs pa med par phan 'dogs pa mi la sogs pa tha ma'i gnas skabs thob pa gang yin pa de dag ni nges par gzhan la phan 'dogs pa yin no zhe na /
bden mod kyi /
'on kyang phyogs de la yang 'dus pa la phan 'dogs par bya ba la 'brel pa nges pa med do / /
ci 'dra ba zhig ce na /
'di dag ni 'dus pa gzhan la phan 'dogs par byed pa nyid do zhes bya ba 'di 'dra ba'o / /
'di ltar de mtha' dag las mig gi rnam par shes pa rang bzhin gcig nyid skye ba yin te /
de'i phyir 'dir yang 'dus pa gzhan la phan 'dogs pa'i nges pa med do / /
de ltar la lar phan 'dogs par byed pa nyid med pa'i phyir dang /
la lar ni 'dus pa ma yin pa la phan 'dogs par byed pa'i phyir 'dus pa'i rang bzhin la 'dus pa gzhan gyi don byed pas ma khyab pa'i phyir ci ltar 'gal ba yin zhe na /
slob dpon gyis de dag la nye bar sbyor ba re re zhes len 'debs so / /
nub pa thogs pa med pa'i mig la sogs pa skad cig re re zhing nye bar sbyor ba dang nye bar sbyor ba la phan gdogs par bya ba mig gi rnam par shes pa la skad cig dang skad cig la rang bzhin gzhan skye ba'i rgyu'i phyir /
de ltar de 'dus pa'am rim gyis nye bar sbyor ba mig la sogs pa rnams cig car ram cig car ma yin yang rung ste /
khyad par med par rang bzhin du mar gyur pa'i phan par byed pa nyid sgrub par byed pa 'di yin gyi /
dus gcig tu du ma'i phan pa sgrub par byed pa ni ma yin no / /
'dir rnam par shes pa sngon po'i rnam pa dang /
rtogs pa'i rang bzhin dang /
gzugs 'dzin par nges pa nyid du skye ba de'i phyir skad cig gcig nyid la /
mig la sogs pa du ma'i rang bzhin du gyur pa'i phan 'dogs par byed pa yin no zhes bya ba'i don 'di ni ma yin te /
gang gi phyir rang bzhin du ma nyid ni rnam par shes pa gcig la sgro btags pa yin te /
des na 'di 'dra ba'i 'dus pa gzhan gyi don byed pa ni dngos po pa ma yin par 'gyur ro / /
'di ni 'dod pa yang ma yin te /
dus gcig tu rang bzhin du ma grub par byed pa ni ma yin no zhes gang bshad pa yin no / /
gang gi phyir nye bar sbyor ba re re zhing rang bzhin gzhan skye ba'i phyir zhes bya ba'i gzhung 'di ni gtan tshigs yin la /
rang bzhin du ma'i phan pa sgrub par byed pa yin gyi /
dus gcig tu du ma'i phan pa sgrub par byed pa ni ma yin no zhes bya ba 'di bsgrub bya'i gzhung yin pa dang / /
bsdu ba'i don nam smos pa yang med pa de'i phyir gzhung snga mar ni chos du ma byed par bshad la /
phyi mar ni rim gyis rang bzhin du ma byed par bshad pa yin no zhes bya bar dogs pa de yang legs pa ma yin no / /
de lta na yang snga ma nyid kha na ma tho ba med pa yin no / /
'di snyam du don gang la mig la sogs pas rim gyis phan pa byas pa de las phan pa don gzhan byed pa yin te /
des na rang bzhin gzhan byed pa ma yin no snyam na /
de ni mi rigs te /
phan pa don gzhan nyid yin par khas len na phan pa 'di phan gdags par bya ba de'i phan pa yin no zhes 'brel par mi 'gyur ba dang phan pa gzhan khas len na thug pa med par thal ba dang phan pa tsam byed pa yin par 'gyur ro zhes bshad zin to / /
tha dad pa dang tha dad pa med par gnyi ga ma yin par byed pa ni cung zad kyang mi byed pa gnyis kyis cung zad kyang don med pa yin no / /
don med pa'i phyir mngon par 'dod pa'i don byed pa de'i don du sgrub par byed pa 'gal ba yin no / /
de'i phyir mig la sogs pa phan 'dogs pa ni khyad par skyed pa nyid kyis phan 'dogs pa yin no / /
khyad par skyed pa de yang gang zhe na /
nye bar sbyor ba so so la ngo bo nyid du mar gyur pa gang yin pa'o / /
khyad par skyed pa nyid kyi gtan tshigs de bas na rang bzhin du mar gyur pa'i phyir khyab pa grub pas 'gal ba yin no / /
tshig le'ur byas par smos pa'i ngang gi sgras don gang bsdus pa de bshad pa ni gnyis las gcig ma grub la /
gzhan la the tshom za na 'khrul pa can nyid do / /
dper brjod pa ni 'dod chags dang bral ba'am zhes bya ba dang /
thams cad mkhyen pa zhes bya ba ni bsgrub par bya ba'o / /
smra ba'i phyir ro zhes bya ba ni gtan tshigs so / /
dpe ni 'dod pa'i skyes bu yin te /
des na smra ba po de nyid dper 'gyur ro / /
smra ba po de bdag nyid thams cad mkhyen pa ma yin pa dang /
'dod chags la sogs pa dang ldan pa la smra ba mthong ba de'i phyir gtan tshigs 'di la ldog pa ma grub la / /
rjes su 'gro ba la ni the tshom za ba yin no /
rgyu bshad pa ni sems kyi khyad par thams cad mkhyen pa dang /
'dod chags dang bral ba la bskal pa'i phyir te /
de la tshig la sogs pa yod pa'am med pa nyid du the tshom za ba'i phyir ro / /
gnyis la the tshom za ba yin na 'khrul pa can de ma nges pa yin no / /
'dir gnyis zhes bya ba med pa yin nam zhe na /
gnyis zhes snyegs so zhes smos te /
gnyis ma grub na 'gal ba dang zhes bya ba'i skabs kyi gnyis zhes bya ba de 'dir ltos par bya ba yin no zhes bya ba'i don to / /
phyogs kyi chos gang la rjes su 'gro ba dang ldog par the tshom za ba de yang ma nges pa yin no / /
dper brjod pa smras pa ni dper na zhes bya ba'o / /
gson po'i lus ni zhes bya ba ni chos can te /
shi ba'i lus la bdag yod par mi 'dod pa'i phyir ro / /
bdag dang bcas pa yin te zhes bya ba ni bsgrub par bya ba'o / /
srog la sogs pa dang ldan pa'i phyir ro zhes bya ba ni gtan tshigs so / /
'di rgyu gnyis kyis rjes su 'gro ba dang ldog pa la the tshom za ba the tshom gyi rgyur 'gyur ba yin no / /
bye brag gang dag la gtan tshigs the tshom za ba de dag gis dngos po thams cad bsdus pa'i phyir dang /
de dag las gcig la yang nges pa med pa'i phyir ro zhes bshad pa'o / /
de la ma nges pa'i yan lag bye brag gi dngos po thams cad bsdus pa bstan pa'i phyir bshad pa /
gang gi phyir gang la dngos po'i chos srog la sogs pa gnas par 'gyur ba tha dad pa'i phung po gzhan ni med do / /
gal te phung po gzhan yod na de'i tshe bdag med pa nyid med pa ni gdon mi za bar bdag dang bcas par 'gyur ro zhes bya ba'i nges par mi 'gyur te /
rnam pa gzhan yang yod pa'i phyir ro / /
rnam grangs kyi gnyis las gcig la nges par mthong na the tshom du 'gyur gyi de lta ma yin na ni mi rtogs pa nyid do / /
ci'i phyir phung po gzhan med ce na /
bdag yod pa dang med pa dag gis dngos po thams cad bsdus pa'i phyir ro / /
gal te dngos po la bdag med pa ni bdag med pa nyid do / /
de ste yod na ni bdag dang bcas pa nyid do / /
des na bdag yod pa dang med pa dag gis thams cad bsdus pa yin no / /
gcig la yang nges pa med pa bstan pa'i phyir bshad pa /
bdag dang bcas pa dang bdag med pa 'di gnyis las gcig la gnas par te /
yod par nges pa med do / /
'jug par nges pa shes na ni go bar byed pa nyid du 'gyur ro / /
ma nges na ni ci rigs par mthun pa'i phyogs sam mi mthun pa'i phyogs la ldog par the tshom za ba'am /
ldog pa ma grub pa'i ma nges pa dang /
gnyis la ma nges par 'jug na thun mong ma yin pa yin no / /
de'i phyir gcig la yang 'jug par ma nges par rjes su 'gro ba dang ldog pa la the tshom za ba'i phyir thun mong ma yin pa'i nges pa yin no / /
gal te dngos po gzhan med na srog la sogs pa de dag nyid 'ga' zhig la gdon mi za bar gnas par 'gyur ba'i phyir nges pa yod do zhe na /
bden te /
srog la sogs pa ni gdon mi za bar 'di dag gcig la gnas pa yin no / /
'on kyang de'i bdag nyid du zhes bya ba bdag dang bcas pa'am bdag med pa nyid du grub pa ste /
nges pa'i dngos po la srog la sogs pa ma grub pa'i phyir nges pa med do / /
dngos po'i chos yin pa'i phyir srog la sogs pa ni phyis 'di nyid 'ga' zhig la gnas so zhes shes kyi /
bdag dang bcas pa'am /
bdag med pa 'ga' zhig la gnas par ni mi shes pa'i phyir nges pa med do / /
'dis ni gnyis la rjes su 'gro ba la the tshom za ba bshad do / /
de nyid kyi phyir ldog pa la yang the tshom za ba yin no / /
gal te phung po gnyis yin na dngos po'i chos su 'gyur ba 'ga' zhig las ldog na gdon mi za bar gzhan la gnas par nges par 'gyur ro / /
des na rnam pa 'dis rjes su 'gro ba dang ldog pa dag la the tshom za bar bstan pa yin no / /
de'i phyir de ltar gtan tshigs kyi the tshom za ba'i rgyu rnam pa gnyis las phyi rol du gyur pa med pa dang /
thun mong ma yin pa'i rgyu rjes su 'gro ba dang ldog pa la the tshom za ba bstan nas mjug bsdu ba'i phyir bshad pa /
de bas na gson po'i lus dang 'brel pa can gyi srog la sogs pa ni zhes bya bas ni phyogs kyi chos nyid de /
mig gis gzung ba nyid las ni sgra la rtag pa pa dang mi rtag pa'i dpyod pa mi 'jug go / /
de'i phyir phyogs kyi chos ni dpyod pa 'jug pa'i rgyu yin no / /
gnyis kyis bdag nyid las phyi rol du gyur ba'i dngos po 'ga' yang med pa'i phyir the tshom gyi gzhi de dag las ldog pa ma yin no /
'dis ni rnam pa gnyis su nges pa'i phyir the tshom gyi rgyu nyid yin par mjug bsdus pa ste /
gnyis su nges pa gang yin pa de nyid the tshom gyi rgyu yin no / /
de la rjes su 'gro ba ma yin no zhes bya ba ni rjes su 'gro ba dang ldog pa la the tshom za ba mjug sdud pa'o / /
bdag dang bcas pa'am bdag med pa'i bdag nyid gcig la yang ma grub pa'i rgyu'i phyir rjes su 'gro ba med do /
rjes su 'gro ba nges pa med pa nyid kyi phyir te /
ldog pa nges na rjes su 'gro ba ma nges par ni mi 'thad do zhes bstan pa yin no / /
de'i phyir rjes su 'gro ba la the tshom za bar 'gyur ba yin no / /
des na rjes su 'gro ba dang ldog pa dag la the tshom za ba'i phyir dang /
sngar bshad pa rnam pa gnyis nges pa'i phyir dang /
phyogs kyi chos nyid yin pa'i phyir ma nges pa ste /
the tshom gyi rgyu yin te /
gtan tshigs de las bsgrub par bya ba'am cig shos dag tu nges pa med pa'i phyir ro / /
mthun pa'i phyogs dang mi mthun pa'i phyogs dag la rjes su 'gro ba dang ldog pa dag tu the tshom za ba'i phyir 'di las 'dod pa'am mi 'dod pa nges pa ma yin pa des na the tshom gyi rgyu yin no / /
gal te de ltar na mthun pa dang mi mthun pa'i phyogs dag la ma mthong ba'i phyir mi rtogs pa'i yan lag tu 'gyur ro zhe na /
srog la sogs pa dang ldan pa 'di las mi rtogs pa yang ma yin no / /
ci'i phyir zhe na /
'ga' zhig dang 'brel pa'i phyir te /
the tshom gyi gzung ba'i bye brag gang yang rung ba zhig dang 'brel pa'i phyir ro / /
gang gi phyir dngos po thams cad ni de gnyis kyis bsdus la /
'di yang dngos po'i chos yin no / /
bye brag gang rung dang 'brel pa yin yang chos chos can gang dang 'brel pa med pa'i chos can de la ni chos de las the tshom skye ba ma yin te /
dper na mig gis gzung ba nyid rtag pa dang mi rtag pa gang rung dang 'brel pa yin yang /
sgra dang ma 'brel pa las de la the tshom za ba'i rgyu ma yin pa bzhin no / /
srog la sogs pa'i chos las ni chos can 'di bdag dang bcas pa dang bdag med pa'i chos gnyis las gang dang 'brel par gnas zhes ci ltar the tshom mi byed /
ci ltar zhe na /
dper na skyes bu gcig dang 'brel pa yongs su shes pa med pa'i mngal chags pa las rtogs pa'i bud med las skyes bu'i khyad par dang 'brel par the tshom za ste /
ma 'brel bar mngal chags pa mi rung ba'i phyir ro / /
srog chags gang la mngal chags par ni mthong la skyes bu gcig dang 'brel par ma nges pa de la /
srid pa'i skyes bu dag dang 'brel bar rtogs pa po de the tshom skyed par byed do / /
de bzhin du 'dir yang dngos po thams cad dang bdag dang bcas pa dang /
bdag med pa'i nang du ma 'dus pa mi rung ba'i phyir te /
nang du 'dus pa'i phyir dngos po'i chos srog la sogs pa las the tshom za ba yin no / /
'o na mi rtogs par ci ste mi 'dod ce na /
gang gi phyir ma rtogs pa zhes bya ba bdag yod pa dang med pa gnyi gar rtogs pa dang the tshom za ba de gnyis med pas gnyi gar rtogs pa dang the tshom med pa de'i rang bzhin can gang yin pa de 'dra ba'i mi rtogs pa ni bdag dang bcas pa dang /
bdag med pa gnyis las phyi rol du gyur pa'i don 'ga' zhig yod na 'gyur gyi /
dngos po thams cad bye brag gnyis kyi nang du 'dus na ci ltar mi rtogs pa nges pa med pa'i rang bzhin du 'gyur te /
the tshom za bar ni rigs so / /
srog la sogs pa 'di ni bdag dang bcas pa'am bdag med pa zhig tu 'gyur gyi /
rnam pa gzhan med pa'i phyir ro / /
gal te thams cad nang du 'dus pa'i phyir srog la sogs pa the tshom gyi rgyu yin no / /
de lta na rtag pa dang mi rtag pa las phyi rol du gyur ba med pa'i phyir mig gis gzung ba nyid las kyang the tshom za bar 'gyur ro zhe na /
gnyis las phyi rol du gyur pa med pa nyid 'dis the tshom gyi rgyur brjod pa yin no zhes bsams pa yin no / /
ma yin te ma 'brel pa'i phyir ro zhes bshad zin to / /
gnyis las phyi rol du gyur pa med pa ci snyed pa de thams cad du the tshom gyi rgyu ni ma yin gyi /
'on kyang dngos po'i chos can gang la yod pa de nyid la de gnyis las phyi rol du gyur pa med pa'i phyir the tshom za ba'i rgyu yin no / /
mig gis gzung ba nyid ni gnyis las phyi rol du gyur pa med kyang sgra dang 'brel pa med pa'i phyir the tshom gyi rgyu ma yin no / /
gang gi phyir bye brag gnyis las phyi rol du gyur pa med pa dang /
bye brag dag la rjes su 'gro ba dang ldog par the tshom za ba de'i phyir rang gi gzhi nyid la yod pa thun mong ma yin pa'i chos ni the tshom gyi rgyu yin no / /
srog la sogs pa ni khyad par du the tshom gyi rgyu yin te /
'di ltar mnyan par bya ba nyid rtag pa dang mi rtag pa dag tu rab tu grub pa bum pa dang nam mkha' la sogs pa las ldog par nges pa yin gyi /
bdag ni rang bzhin gyis bskal bas bum pa la sogs pa 'ga' zhig la yang yod pa dang med par ma grub par rgyu'i phyir srog la sogs pa yang de la 'jug pa dang ldog par ma grub pa'i phyir srog la sogs pa khyad par du the tshom za ba'i rgyu yin no / /
bum pa la sogs pa bdag dang bcas pa'am bdag med pa nyid du ma nges pas de las ldog kyang bdag dang bcas pa'am bdag med pa gcig las kyang ldog par nges pa ma yin no zhes bya ba'i tha tshig go / /
'dis ni don 'di brjod pa yin te /
thun mong ma yin pa ci srid pa ni 'ga' zhig las log par nges kyang ma yin na srog la sogs pa 'ga' las kyang ldog par ma nges pa gang yin pa ci ltar ma nges pa ma yin zhes bya ba yin no / /
don gzhan 'bras bu ma yin pa las don gzhan mi 'grub pa'i yang phyir the tshom gyi rgyu nyid do / /
go bar byed pa srog la sogs pa ni bdag las tha dad pa'i phyir de'i bdag nyid kyi 'brel pa med do / /
'bras bu nyid kyang ma yin no / /
ci ltar 'bras bu ma yin zhe na /
'di ltar srog la sogs pa dang /
bdag ni lhan cig rgyu dang 'bras bu'i dngos por mi 'grub po ci ltar zhe na /
rgyu 'bras kyi dngos po de ni dmigs pa dang mi dmigs pa la brten pa'i phyir ro / /
gang la rgyu dang 'bras bu'i dngos por 'grub pa'i rgyu mtshan dmigs pa dang mi dmigs pa yod par 'gyur ba bdag ni bltar rung ba ma yin no / /
'di snyam du rang bzhin 'brel pas ci zhig bya snyam na /
bshad pa /
'brel pa med pa 'ga' zhig yod na de las gzhan yod par nges pa yang ma yin te /
ha cang thal bar 'gyur ba'i phyir ro / /
de'i phyir the tshom za ba'i rgyu nyid do / /
gzhan dag srog la sogs pa ni bdag go bar byed pa nyid yin te /
srog la sogs pa de'i mi mthun pa'i phyogs las ldog pa'i ldog pa na gcig tu nges pa'i phyir te /
nges pa nyid yin pa'i phyir ro zhe'o / /
ci ltar gcig tu nges she na /
gang gi srog la sogs pa ni mi mthun pa'i phyogs bdag med pa kho na las ldog pa yin gyi /
mthun pa'i phyogs la ni ma yin pa de'i phyir nges pa yin no / /
ci ltar mthun pa'i phyogs las mi ldog ce na /
med pa las ldog par mi rung ba'i phyir ro / /
yod pa gang yin pa de ni byed pa'i nus pa dang ldan pa'i phyir ldog mtshams su 'gyur gyi /
bdag ni pha rol po la med pa'i phyir med pa de ci ltar ldog mtshams yin /
byed pa'i nus pa dang bral bas mngon sum dang rjes su dpag pa'i yul ma yin la /
gang zhig tshad ma'i yul ma yin pa ma nges pa de la ni 'ga' yang yod pa dang med par nges par byar nus pa ma yin no / /
gang gi phyir srog la sogs pa ldog pa gcig tu nges pa yin pa de bas na ci ltar gzhal bya nyid la sogs pa rjes su 'gro ba gcig tu nges pa ltar ldog pa gcig tu nges pa yang go bar byed pa nyid do / /
gal te srog la sogs pa go bar byed pa yin na 'o na ci ltar mnyan bya nyid go bar byed pa ma yin zhe na /
gang gi phyir gang las go byed du 'gyur ba mnyan bya nyid ni de ltar ldog pa gcig tu nges pa ma yin no / /
ci'i phyir zhe na /
mthun pa'i phyogs dang mi mthun pa'i phyogs gnyi ga las ldog pa'i phyir ro zhe na zhes bya ba ni phyogs snga ma yongs su rdzogs par gnas pa'o / /
slob dpon gyis bshad pa ni mi mthun pa'i phyogs la nges pa ldog pa'i rnam pa de lta bu smra ba pha rol po des mi bsgrub par bya ba med na mi 'byung ba'i 'brel pa nyid brjod par 'gyur ro / /
ga las she na /
gang gi phyir bdag med pa nyid la med pa yin gyi bdag la ni med pa ma yin no / /
de la yang med pa nyid yin gyi yod pa ni ma yin no zhes de ltar bdag med pa la nges pa dang ldan pa'i dgag pa gnyis brjod pa'i shugs kyis bdag la gnas pa ste yod pa'o / /
ci 'dra ba zhig ce na /
gnas pa las gzhan bdag de nyid la med pa dang /
gzhan la yod pa gzhan de gnyis dang ma 'brel par brjod par 'gyur ro / /
'di ltar bdag med pa nyid la zhes bya ba 'di ni bdag med pa la dgag pa nges pa yin te /
de nyid la med pa yin te /
bdag la yang med pa ni ma yin no / /
med pa nyid do zhes bya ba 'dis ni bdag med pa la med pa kho na'i /
yod pa ni ma yin no / /
srog la sogs pa med pa la bdag med pa nges pa yin no / /
bdag la srog la sogs pa'i gnas pa de 'dra ba ni bdag med na mi 'byung ba yin no / /
med na mi 'byung ba yin pa de nyid kyis na rjes su 'gro ba grub pa'i 'ga' yang ldog pa yan 'gar bas ldog pa can ma yin no / /
med na mi 'byung bar 'gyur mod nged la ci chad ce na /
gal te 'gyur na cung zad kyang med mod kyi yod pa ni ma yin no / /
gang gi phyir med na mi 'byung ba ni 'brel pa yin no /
de yang bdag nyid kyis 'brel pa yin gyi gzhan du ni ma yin no / /
de ltar yin dang bdag nyid 'brel pa de ni de'i bdag nyid dang de las byung ba las gzhan med do zhes le'u gnyis par bshad zin to / /
des cir 'gyur zhe na /
des na de'i bdag nyid dang de las 'byung ba de dag kyang gang la mthong ba yod pa de nyid la 'grub la /
bdag ni mthong ba med pa de'i phyir srog la sogs pa bdag med na mi 'byung ba yin no / /
ldog pa gcig tu nges pa ni med na mi 'byung ba yin na de ni med pa'i phyir de ji ltar ldog pa gcig tu nges pa yin zhes gang bshad pa ni bdag dang med na mi 'byung ba med pa de nyid kyi phyir rgyu gang las 'di ldog pa can zhes brjod pas bdag ldog kyang srog la sogs pa 'di ldog pa ma yin no / /
ci ltar 'brel ba med pa gzhan log na ldog par mi 'gyur zhe na /
gang gi phyir gang zhig dang 'brel pa med pa de ni de'i 'brel pa'i yul ma yin pa 'ga' zhig ldog na nges par ldog pa ma yin no / /
de de ltar ldog pa gcig tu nges pa ni 'brel par 'gyur ba yin na /
'brel yang /
rjes su 'gro ba yin pa des na rjes su 'gro ba med par ldog pa gcig tu nges pa ni 'ga' yang yod pa ma yin no / /
khyad par la ni rjes su 'gro ba nges pa yang ma yin te /
de bas na ldog pa nges pa med pa dang rjes su 'gro ba yang nges pa med pa yin no / /
'o na ci ltar slob dpon gyis mnyan bya nyid ldog pa can du bshad ce na /
mthun pa'i phyogs dang mi mthun pa'i phyogs dag la ma mthong ba tsam tshad ma ma yin pa gzung nas slob dpon phyogs kyi glang pos mnyan bya nyid ldog pa can du bshad do / /
mnyan bya nyid ni mthun pa'i phyogs la ma mthong la mi mthun pa'i phyogs la yang mthong ba med do / /
mthong ba med pa de tsam gyis med par nges pa yang med do zhes lan cig ma yin par bshad zin to / /
gal te mthong ba med pa las med pa rtogs par 'gyur na the tshom gyi rgyu nyid du mi 'gyur ro / /
ji ltar mi 'gyur zhe na /
gang gi phyir gang zhig la gang med do zhes de ltar nges par de dmigs par 'gyur ba na mi srid pa'i yul de la the tshom za bar ni mi rigs so / /
'di de la med pa nyid do zhes nges pa dang /
yod dam zhes the tshom za ba cig car du ni mi rigs so / /
des na mnyan bya nyid la sogs pa ni mthun pa'i phyogs dag dang mi mthun pa'i phyogs dag la rjes su 'gro ba dang ldog par the tshom za ba nyid do / /
pha rol po dag la yang srog la sogs pa go bar byed pa nyid du sgrub pa'i phyir smras pa /
srog la sogs pa med pas bdag med pa la khyab pa'i phyir gson po'i lus la bdag ldog par 'gyur te /
khyab bya bdag med pa yod na khyab byed srog la sogs pa med par 'gyur ba yin na khyab par byed pa srog la sogs pa yang 'di la yod do / /
de'i phyir khyab par byed pa dang 'gal ba dmigs pas khyab par byed pa med pa'i phyir khyab par bya ba bdag med pa ldog go / /
des na rnam pa gzhan mi srid pa'i phyir gson po'i lus bdag dang bcas par 'grub po zhes dogs pa la bshad pa /
bdag ldog na srog la sogs pa ldog par thal ba ma yin no / /
gang las she na /
bdag dang ma 'brel pa srog la sogs pa 'brel pa med la nye bar mi sbyor ba'i don gyi med pa gang yin pa de la khyab pa ma grub pa'i rgyu'i phyir ro / /
me dang 'brel bas na du ba ni de med na med pa'i phyir bdag nyid med pas me med pa la khyab pa yin no / /
de bzhin du srog la sogs pa de'i bdag nyid dam de las byung bas bdag dang 'brel ba yin no / /
'brel pa'i yul nye bar sbyor ba de ldog na ldog par 'gyur ro / /
de ltar na yang srog la sogs pa med pas bdag med pa la khyab par 'gyur ro / /
yang ci'i phyir bdag dang 'brel ba grub pa'i phyir srog la sogs pa med pa bdag med pa la khyab kyi /
de ltar ma yin par ma yin zhe na /
gang gi srog la sogs pa med pa de med de srog la sogs pa yod na khyab par bya ba bdag med pa par te /
bdag grub pa'i rgyus srog la sogs pa med pas bdag med pa la khyab pa'i gtan tshigs kyi phyir khyab pa de yang mi 'grub po / /
ci'i phyir zhe na /
bdag med pa bzlog pa bdag dang srog la sogs pa la 'brel pa grub pa'i phyir ro / /
'brel pa yod na ni srog la sogs pa med pa med de srog la sogs pa yod na bdag med pa med pa bdag 'grub par 'gyur ro / /
de bas na bdag med pa la srog la sogs pa med pas khyab pa'i phyir grub pa'i yul 'brel pa yin na med pa dag khyab par 'gyur ba yin no / /
ci'i phyir 'brel pa ma grub ce na /
gang gi phyir bdag dang srog la sogs pa de dag gi 'brel ba ni dmigs pa dang mi dmigs pa dag las shes pa yin no / /
de las cir 'gyur zhe na /
dmigs pa dang mi dmigs pa de dag ni shin tu lkog tu gyur pa la mi 'grub po / /
dmigs pa shin tu lkog tu gyur pa la mi 'grub mod /
mi dmigs pa go ci ltar med ce na /
rgyu 'bras kyi dngos po la ni snang ba mi dmigs pa dbang du byed pa yin pa'i phyir ro / /
de nyid ni med do zhes brjod do / /
de de ltar gal te bdag med pa 'ga' zhig srog la sogs pa med pa dang ldan par mthong ba de ltar na yang khyab par med do zhes brjod nas /
da ni bdag med pa nyid ma grub po zhes brjod pa ni gzhan yang srog la sogs pa med pas khyab par mthong ba'i bdag med pa yang gang yin /
bum pa la sogs pa'o zhe na /
yul tha dad pa gzhan du mthong ba med pa'i bdag gang yin pa de bum pa la sogs pa snang ba la med do zhes ga las shes pa yin /
don gzhan la bltar rung ba'i don ni shes pa gcig la 'brel pa can gzung ba na med par nges par 'gyur ba yin no / /
des na bum pa la sogs pa la ldog pa shes pa med pa bdag gi ldog pa'i ste /
med pa'i srog la sogs pa med pas khyab pa mi 'grub po / /
gang gi phyir srog la sogs pa yang mthong ba nyid las la lar yod pa'am med par rtogs pa yin no / /
gang gi phyir mthong ba'i dngos po 'ga' zhig na yod par rtogs pa ni mthong ba nyid las yin no / /
shes pa gcig las 'dre ba can rtogs na shes pa gcig la 'dre ba rtogs pa'i dus su med pa rtogs par byed do / /
gang zhig la lar mthong bas yod par rtogs pa dang shes pa gcig la 'dre ba rtogs pas med par rtogs par 'gyur ba bdag ni bltar rung ba de lta ma yin te /
de'i phyir bdag de yod pa dang med par mi rtogs so / /
de bas na srog la sogs pa dang bral ba'i bum pa la sogs pa ni bdag med par ma grub ste /
des na bdag med pa srog la sogs pa med pas khyab par ga la 'gyur /
gang yang gal te gson po'i lus bdag dang bcas pa ma yin na de srog la sogs pa dang mi ldan par thal bar 'gyur te /
bdag med pa'i phyir bum pa la sogs pa bzhin no zhes pha rol pos brjod pa de yang srog la sogs pa dang bdag rgyu dang 'bras bu'i dngos po med par mi 'grub po / /
rgyu dang 'bras bu'i dngos por ma gyur mod /
bdag ldog pa na srog la sogs pa ldog par go ji ltar mi 'gyur zhe na /
gang gi phyir rgyu dang 'bras bu ma yin pa gzhan bkag pa ni go bar byed pa ma yin no zhes mi dmigs par te /
mi dmigs pa'i sbyor ba rnams su sngar bshad zin to / /
tha dad pa med pa yin na ni khyab par byed pa bkag pa go bar byed pa yin no / /
tha dad pas ni 'bras bu bkag pa rgyu nus pa thogs pa med pa bkag pa'i go bar byed pa yin pa'am /
rgyu bkag pas 'bras bu bkag pa'i go byed yin no / /
'dis ni srog la sogs pa dang bdag nyid gcig pa nyid med pa'i phyir rgyu dang 'bras bu'i dngos po btsal bar bya ba yin no / /
bdag 'bras bu ni ma yin te /
rtag pa'i phyir ro / /
lhag mar gyur pas rgyu nyid yin grang na /
rgyu'i dngos po de bdag bltar mi rung ba'i phyir mi 'grub po zhes lan cig ma yin par bshad zin to / /
bdag mthong ba yin du chug pa de lta na yang ldog pa ma grub pa'i phyir rgyu dang 'bras bu'i dngos po mi 'grub po /
gang zhig mthong na gang mthong zhing /
nus pa'i rgyu gzhan dag yod kyang de med par mthong ba de ni de'i 'bras bu yin na /
bdag med pa ni 'gar yang mthong ba med de rtag pa'i phyir ro / /
des na bdag ldog pa med pa'i phyir rgyu'i dngos po ma yin no / /
gal te bum pa la sogs pa bdag med pa la srog la sogs pa ma mthong ba de'i phyir bum pa la sogs pa nyid ldog pa'i yul yin no zhe na /
nus pa'i rgyu gzhan nye ba med pa can rnam pa de lta bu'i ldog pa la ni rgyu'i nus pa mi 'grub po / /
'di ltar nus pa gzhan med pa nyid kyis 'bras bu ma skyes sam /
'on te mngon par 'dod pa de med pas zhes the tshom za ba'i phyir nus pa mi 'grub po / /
'o na gang las nus pa 'grub ce na /
rjes su 'gro ba dang ldog pa dag las nus pa shes pa'i nus pa gzhan dag kyang yod kyang 'bras bu mi skye bas rgyu gzhan yod par ston par byed do zhes lan cig ma yin par bshad zin to / /
gal te de ltar yin pa de lta na yang ci ltar bdag ldog pa nus pa med pa yin zhe na /
gang gi phyir bum pa la sogs pa la ni srog la sogs pa'i rgyu blo la sogs pa yang med la /
khyed mngon par 'dod pa'i bdag kyang med do / /
de la ci bdag med pas srog la sogs pa med dam /
'on te blo la sogs pa med pas zhes the tshom za ste /
de bas na ldog pa nus par the tshom za ba ma yin no / /
srog la sogs pa la blo la sogs pa rnams kyi nus pa gang yin pa de ni bdag nyid kyi nus pa ma yin nam /
'di ltar 'bras bu nyid kyi phyir blo la sogs pa dag kyang bdag med pa la mi 'gyur te /
de'i phyir brgyud pas bdag ldog pa yang nus pa ma yin no zhe na /
dgag pa'i phyir bshad pa /
blo la sogs pa ni bdag dang 'brel pa ma yin no / /
ga las she na /
blo la sogs pa de la ni bdag las gzhan nyid kyi nus pa mthong ba'i phyir ro / /
re zhig blo ni dbang po la brten pa dang yid la brten pa'o / /
de la mig la sogs pa'i blo'i rgyu ni gang gi bdag nyid kyi dbang po'am yul yin te /
de dag gi rjes su 'gro ldog gi rjes su byed pa'i phyir ro / /
nus pa nyams pa med pa'i rnam par shes pa snga ma yang rgyu yin no / /
ci ste gtan du gnas pa'i rnam par shes pa'i ldog pa mthong ba med pa'i phyir ci ltar shes pa phyi ma skye ba'i rgyu'i dngos po yin zhe na /
rnam par shes pa snga ma de rnam par shes pa phyi ma'i gzung ba las yul gzhan la yengs te chags sam /
'khams pa ni sdang ba ste de dag la sogs pa gnyid log pa dang smyo ba dang rmugs pa la sogs pa gang yin par gyur na /
rnam par shes pa phyi ma gang yin pa de ni mi skye ba dang /
mdo mdor rnam par chad par 'chol ba nyid dang /
sogs pa smos pas mi gsal ba nyid de de ltar mthong ba'i phyir snga ma rgyu yin no / /
rnam par shes pa snga ma nus pa nyams na don gzhan gyi yul can phyi ma mi skye ba nyid dam /
bar dang bcas pa dang bar med pa 'chol ba dang /
mi gsal bar snang ba skye ba yin no / /
'di ltar yid gzhan la chags pa na mig dang rna ba gtad kyang yul gang na gnas pa'i gzugs dang sgra ci 'dra ba zhig lan cig ma yin par rang gi rnam par shes pa skyed par rung bar mthong ba'i yul de na gnas pa de dag nyid rnam par shes pa mi skyed de / /
don gzhan la yid chags pa dang nyams par gyur na ro dang dri dang reg bya dag gi dbang po dang phrad nas gzung bar bya ba yin pa'i phyir mi gsal bar 'dzin to / /
khyad par gyi rjes su byed pa'i phyir rgyu dang 'bras bu'i dngos po yin te /
zhing dang myu gu gnyis lta bu'am /
yod pa dang med pa'i rjes su byed pa'i phyir sa bon dang myu gu gnyis bzhin no / /
gnyi ga gzung ba'i phyir mi skye ba dang 'chol ba smos so / /
gang gi tshe de dag kyang shin tu nye ba na 'dug par 'gyur ba de'i tshe sngar mthong ba'i dus bzhin du mi gsal bar myong bar byed do / /
mi gsal bar myong ba ni rnam par phye bar nges pa med pa'i phyir yin na bar dang bcas pa dang bar med pa go ci ltar zhe na /
yod pa'i dngos po nye bar gnas pa nyid la yid gzhan la chags pa'am /
yid nyams pa med de mdor rnam par phyi ba'i ngas pa skye ba ste gtan du ni ma yin no / /
'di ltar dgos pa gang zhig gi dbang gis rings par 'gro ba /
gzugs la sogs pa mig la sogs pa la snang bar gyur kyang rnam par phyed pa med par 'gyur ro / /
'di ltar bdag gis ci zhig cig mthong yang de ci yin zhes rnam par phye ba ni med do zhes smra bar gyur pa yin no / /
de bzhin du gnyid la sogs pa'i gnas skabs su yul nye yang rnam par shes pa mi skye ste /
'di ltar gnyid log na mig phye zhing gzugs kyang mig la mngon du phyogs pa dang /
rna ba la sgra nye bar 'gyur ba dang /
shin tu bsung ba'i dri sna la bdug pa dang /
reg bya nye bar gnas pa dang /
ro khar bcug pa yin yang ci lta ci lta bu'i de la dmigs pa'i shes pa gnyid log pa la mi skye'o / /
de'i phyir mig la sogs pa'i rnam par shes pa rnams ni nus pa nyams pa med pa'i rnam par shes pa snga ma'i rjes su 'gro bar rjes su rtogs par bya'o / /
yid kyi rnam par shes pa'i rgyu yang nus pa nyams pa med pa'i rnam par shes pa snga ma yin te /
de'i khyad par gyi rjes su byed pa'i phyir ro / /
'di ltar yid kyi rnam par shes pa ni rnam pa du ma ste /
nyams su myong ba tsam la rnam par rtog pa'i rang bzhin dang /
la la ni mngon par 'dod pa'i rang bzhin /
la la ni bstan bcos kyi don sems pa la sogs pa'i bdag nyid can no / /
de la nyams su myong ba rnam par rtog pa'i bdag nyid can ni rjes su 'gro ba dang ldog pa dag la nyams su myong ba'i shes pa las dngos su rnam pa blangs par mthong ba yin pas de'i 'bras bu yin no / /
mngon par 'dod pa'i bdag nyid can ni /
phal cher 'bad rtsol can las byung bar mthong bas 'bad rtsol gyi rjes su 'gro ldog gi rjes su byed pa can de'i 'bras bu yin no / /
bstan bcos la sogs pa sems pa'i shes pa ni 'dod pas skye ba dang gnas pa dang ldog pa'i phyir skye ba dang gnas pa dang ldog pa la 'dod pa yod pa dang med pa'i rjes su byed pa can de'i 'bras bu yin no / /
rnam par rtog pa'i rnam pa ni gnyid log pa dang /
sad pa'i gnas skabs su dngos sam brgyud nas nyams su myong ba'i shes pa'i rjes su byed pa can no / /
de bzhin du bstan bcos kyi don rnam par rtog pa la sogs pa rnams kyang sngar goms pa'i shes pa'i rjes su 'gro ba dang ldog pa'i rjes su byed pa'i phyir gsal bar snang ba nyid do / /
'dod pa dang mi 'dod pa'i rnam par rtog pa 'phel ba dang /
'dod chags dang zhe sdang 'phel ba yang goms pa nyid las yin no / /
de'i phyir yid kyi rnam par shes pa thams cad ni nus pa nyams pa med pa'i rnam par shes pa snga ma snga ma la rag las te skye ba yin no / /
de bzhin du dbang po la sogs pa'i nye bar len pa'i rgyu yang skal ba mnyam pa ste /
'dra ba'i gnas skabs kyi khyad par snga ma snga ma yin no / /
rnam par shes pa gcig las ni nye bar len pa las byung ba rtogs pa'i rang bzhin dang /
rtogs pa'i rang bzhin ma yin pa skye ba med do zhes /
de dang de min rang bzhin dngos zhes bya ba der bshad zin to / /
de bas na mngal yongs su bzung ba nas brtsams te /
rjes su mthun pa'i khyad par ni nye bar len pa'i rgyu yin la /
blo ni rkyen yin no / /
ci ltar blo rkyen yin /
gang gi phyir blo ldog ste /
blo med na lus med pa ma yin no / /
rjes su 'gro ba 'ba' zhig gis ni rgyu 'bras bu'i dngos po ma yin no zhe na /
brjod pa /
lus kyi byed pa ni rnam par shes pa dang 'brel pas 'jug pa dang ldog pa yin no / /
blos byas pa'i g.yo ba'i khyad par 'ga' zhig dang bral ba'i lus ni nam yang med do / /
des na byed pa'i tshogs dang bcas pa'i lus ni blos byas pa'i spyod pa 'ga' zhig dang ldan pa yin no / /
de yang blo'i rjes su 'gro ba dang ldog pa'i rjes su byed pa'i phyir blo can yin par 'grub po / /
byed pa'i tshogs dang ldan pa'i lus ni yid kyi rnam par shes pa'i rkyen ma yin te /
gang gi phyir rnam par shes pa ni lus kyi rjes su 'gro ba dang ldog pa'i rjes su byed pa ma yin no / /
ci ltar rjes su byed pa ma yin te /
gang gi tshe lus med pa rtsig pa la sogs pa la rnam par shes pa med do zhe na /
de la yang rnam par shes pa the tshom za ba ma yin nam /
rnam par shes pa yod na ci ltar rtsig pa yongs su g.yo bar mi byed ce na /
mi nus pa'i phyir te /
med pa'i phyir ni ma yin no / /
de bas na rtsig pa la sogs pa la blo ldog par the tshom za'o / /
de zhing la sa bon ltar lus kyi khyad par gyi rjes su byed pa yang ma yin no / /
gal te lus rgyas pa la sogs pas 'dod chags la sogs pa 'phel bar mthong ba'i phyir yid kyi blo de'i khyad par rjes su byed pa ma yin nam zhe na /
de ltar ni ma yin te /
gang gi phyir 'dod chags dang sdang ba ni yid bde ba dang yid mi bde ba med par ma yin no / /
de gnyis kyang bde ba myong bar 'gyur ba dang /
sdug bsngal myong bar 'gyur ba'i rnam par rtog pa med par mi 'gyur la /
de yang lus kyis byas pa lus kyis myong ba med par ma yin no / /
des na nang gi reg pa'i khyad par nyams su myong ba las bde ba myong bar 'gyur ba rnam par rtog pa yin la /
de las kyang yid bde ba la sogs pa dang ldan pas 'dod chags la sogs pa 'byung ngo / /
de bas na lus nyams su myong ba'i shes pa'i yul du gyur pa na bag chags sad pa'i rgyu yin gyi /
dngos su yid kyi rnam par shes pa'i rgyu ni ma yin no / /
mig bzhin du gzhan du mi 'thad pas kyang lus rgyu ma yin no / /
gzhan yang yid kyi rnam par shes pa'i rnam pa'i bye brag gi nyams su myong ba las yin la /
gsal ba nyid dang /
'dod pa nyid dang /
'dod chags la sogs pa ni goms pa las yin zhing rtogs pa'i rang bzhin nyid ni de ma thag pa'i rkyen las yin na /
de las khyad par gang zhig sgrub pas lus rgyu yin par 'gyur / /
de ltar na dbang po ma yin pa'i lus ni rgyu ma yin no / /
dbang po'i tshogs kyang yin gyi rnam par shes pa'i rgyu ma yin te /
gsal bar snang ba nyid dang /
yul can nyid du thal ba'i phyir ro / /
dbang po thams cad yid kyi rnam par shes pa re re'i rgyu yin na /
nges pa med par 'gyur na gsal bar snang ba go ci ltar yin /
gal te rnam pa thams cad dang ldan pa'i shes pa dbang po re res byed nus na dbang po lngar rtog pa don med do / /
de'i phyir yid kyi blo nyid lus kyi rgyu yin gyi /
lus ni yid kyi blo'i ma yin no / /
rgyu'i tshogs de tsam dang rjes su 'gro ba dang ldog pa la brten pa yin pa de'i phyir de nyid grub pa'i rgyu yin gyi bdag ni ma yin te /
rjes su 'gro ba dang ldog pa rjes su byas pa'i rgyu'i tshogs las gzhan rtag na ni de las rgyu gzhan brtag par bya zhing de las kyang gzhan yin pa'i phyir thug pa med par 'gyur ro / /
bshad zin pa'i don sdud pa ni rgyu'i tshogs gang zhig yod na gang 'gyur nyid de /
nam yang mi 'gyur ba ma yin pa'i rgyu'i tshogs de las gzhan pa yang de'i rgyur rtogs pa yin na /
bskyed par bya ba'i dngos po thams cad la rgyu rnams thug pa med par thal bar 'gyur ro / /
gzhan yang khyod kyis mnyan bya nyid la sogs pa dang ldan pa khyad par du 'gyur ba la brten nas ldog pa 'khrul pa med pa can du brjod pa yin na mnyan bya nyid las 'di khyad par ni ci yang med do / /
gang gi phyir srog la sogs pa mnyan bya nyid dang 'khrul par yang mtshungs so / /
ci ltar na mnyan bya nyid mthun pa'i phyogs las ldog pa yod pas 'khrul pa de bzhin du srog la sogs pa'i ldog pa yang mthun pa'i phyogs la 'jug pas 'khrul pa can yin no / /
gzhan gyis smras pa /
mtshungs pa ma yin no / /
ci'i phyir zhe na /
mnyan bya nyid de'i ldog pa 'khrul pa'i phyir ro / /
khyad ma mthong nas ci ltar zhes gsungs so / /
gzhan gyis smras pa /
gang gi phyir mnyan bya nyid de ni mthun pa'i phyogs ma yin pa kho na las ldog pa ma yin gyi /
'on kyang bum pa la sogs pa mthun pa'i phyogs las kyang yin pa de'i phyir 'khrul pa yin no / /
don 'di nyid khas blangs nas bshad pa /
khyod kyis de skad brjod pa de ni mnyan bya nyid 'di mthun pa'i phyogs la 'jug pa yod pa med par brjod pa ma yin nam /
mthun pa'i phyogs la 'jug pa med pa de ni gzhan srog la sogs pa la yang mtshungs pa'i phyir ci ltar srog la sogs pa mnyan bya nyid dang mi mtshungs /
gnyi ga yang mthun pa'i phyogs la 'jug pa med pas ldog pa 'khrul pa'i phyir mtshungs so / /
gzhan yang srog la sogs pa mthun pa'i phyogs ma yin pa nyid med do zhes brjod pas ni srog la sogs pa 'di mthun pa'i phyogs la yod par brjod pa yin no / /
'di ga las she na /
dgag pa gnyis kyi rnal ma ste /
dgag pa dang po'i bsgrub pa rtogs pa'i phyir ro / /
'di la med do zhes dang pos yod pa dgag par bya ba yin no / /
dgag pa de mthun pa'i phyogs la yang thal bas mthun pa'i phyogs ma yin pa'i tshig gis yang 'gog pa yin no / /
dgag pa bkag na ni rnal ma yod pa nyid go bar 'gyur te /
'di ni lha sbyin ma yin pa ma yin no zhes brjod na lta sbyin rnal ma rtogs pa bzhin no / /
gal te 'dir mthun pa'i phyogs med pa la yod pa dgag pa sgrub pa ma yin nam /
de ci ltar mthun pa'i phyogs la yod par 'gyur zhe na /
bshad pa /
de lta ma yin te /
gal te mthun pa'i phyogs la yod pa sgrub par mi 'dod na de'i tshe rnam par bcad par bya ba med pa'i phyir mthun pa'i phyogs ma yin pa nyid la med pa zhes nyid kyis sgra nges par gzung ba'i 'bras bu cir 'gyur te cir yang mi 'gyur ro / /
'di skad brjod pa yin te /
dgag pa gnyis kyis mthun pa'i phyogs la yod par 'gyur ba 'ba' zhig tu ni ma zad kyi /
'on kyang nges par gzung ba dang bcas pas kyang yin no zhes so / /
'o na nges par gzung bar mi bya'o zhe na /
bshad pa /
nges par gzung ba med na ni mi mthun pa'i phyogs la med par ma brjod par ldog pa la the tshom za ba'i ldog pa mi 'khrul par mi 'gyur ba'i phyir gdon mi za bar nges par gzung bar bya dgos so / /
de lta yin dang mthun pa'i phyogs la yod par brjod pa nyid do / /
gang gi phyir nges par gzung ba'i 'bras bu rnam par bcad pa yin pa de nyid kyi phyir mthun pa'i phyogs nyid la yod pa /
mthun pa'i phyogs ma yin pa nyid la med pa zhes ngag gi don dpe dag gis rtogs par bya ba yin pas chos mthun pa dang chos mi mthun pa'i dpe 'di gnyis las gang yang rung bas rjes su 'gro ba dang ldog pa gnyi ga bstan par slob dpon phyogs kyi glang pos brjod do / /
bsgrub pa la nges par gzung bas dgag pa 'phen la dgag pa nges par gzung bas kyang sgrub pa 'phen te /
nges par gzung ba ni gnyi ga'i rang bzhin yin pa'i phyir ro / /
gang gi phyir nges par gzung ba dang bcas pa'i ldog pas sgrub pa 'phen pa de'i phyir ldog pa mi 'khrul pa 'di 'dra ba ni rjes su 'gro ba med par mi 'grub po / /
gang zhig mthun pa'i phyogs la yod pa ma yin pa de ni mthun pa'i phyogs las ldog pa yin te /
yod pa bkag pa'i rang bzhin yin pa'i phyir ro / /
des na ci ltar mthun pa'i med pa la nges par 'gyur /
des na 'khrul pa med pa 'di 'dra ba grub na ni don gyi shugs kyis rjes su 'gro ba sgrub par byed do / /
ga las she na /
dgag pa ni ldog pa yin la /
dgag pa de bkag pa ni sgrub pa'i rang bzhin yin te /
gtan tshigs de'i phyir ldog pa bkag pa na mthun pa'i phyogs la rjes su 'gro ba 'gugs par byed do / /
'di snyam du mthun pa'i phyogs med pa las gtan tshigs ldog pa ni med de /
med pa la ni 'byung khungs la sogs pa'i nus pa med do zhes lan cig ma yin par brjod do / /
de'i phyir srog la sogs pa ni mthun pa'i phyogs ma yin pa bdag med pa yod pa nyid la med pa yin no / /
gzhan gyis ni bdag dang bcas pa 'ga' yang mi 'dod pa des na mthun pa'i phyogs med pa yin no snyam na /
gal te de lta na med pa las ldog pa med ces smras na ldog pa de nyid med pa las ldog par ci ltar 'dod / /
ci ltar ldog pa'i mtshams ma yin pa bzhin du ldog pa'i ldog pa yang ma yin no / /
gzhan yang gang gi phyir med pa bkag pa yod pa de ni dngos po med pa'i med pa la yang yod la dngos po bkag pa ldog pa tsam ni med do zhes brjod pa ni lha rnams dga' ba ste /
rmongs pa rnams dga' ba khyed shes rab 'khrul pa med pa yin no / /
'di ni de'i shes rab 'khrul pa med pa gzhan yin te /
yul de la dgag pa mi 'dod pa dang /
yod pa ma yin pa dang dngos po med pa zhes bya ba de lta bu la sogs pa de'i yul can gyi sgra yang sbyor ba gang yin pa'o / /
gang zhig blos brtags par nus pa de ni sgras brjod par bya ba yin la /
brjod par bya ba gang yin pa de ni sgra'i tha snyad kyis zin pa 'byung khungs la sogs pa'i nus pa dang ldan pa yin pa'i phyir ci ltar de la sgra yang sbyor ba dang 'byung khungs la sogs pa'i nus pa med pa'i phyir de la med pa nyid kyang zlog par byed /
de'i phyir de ltar gal te med pa ldog pa'i gzhi ma yin na ldog pa'i gzhi yang ma yin no / /
de bzhin du med pa bkag na yang yod pa sgrub par 'gyur na /
de yang mi rigs pa dang /
de bzhin du gzhi la sogs pa dang mi ldan pa'i phyir sgras brjod par bya bar yang mi 'gyur ro zhes skyon gsum brjod do / /
de'i spros pa dang nye bar spros pa'i don gang yin pa de thams cad ni med pa la med pa zhes tshul gsum pa med pa bshad pa ched du byas pas bsal zin te /
des na 'dir yang mi dpyad do / /
gzhan yang bdag med na ldog par mi 'gyur mod /
bdag med pa ni ma yin no / /
ci'i phyir zhe na /
bdag yod pa'i sgrub byed 'jug pa'i phyir ro / /
bsal ba'i phyogs gang yin pa de la ni sgrub byed 'jug pa ma yin no / /
des na bdag grub pa'i phyir gtan tshigs sbyor bas na med pa ma yin gyi the tshom du 'gyur ro / /
kho bo cag bdag med pa ni ma yin gyi /
'on kyang gzhan gyis bdag de ltar med pas khas blangs pa yin no zhe na /
de ni ma yin te /
gzhan gyis de ltar med par khas blangs pa de'i phyir na khas blangs pa tshad ma ma yin pa de las de ltar med par 'gyur ba yang ma yin te /
ha cang thal bar 'gyur ba'i phyir ro / /
gzhan gyis ni gson po'i lus kyang bdag med par khas blangs pa des na de bzhin du 'gyur bas khyed kyi sgrub byed don med do zhes bya ba ni ha cang thal ba'o / /
gang zhig kho bo cag gis bdag med par 'dod pa de nyid la gzhan gyis khas blangs pa tshad ma yin gyi /
gzhan la ni nged kyi tshad mas gzhan gyis khas blangs pa gnod par bya ba'i phyir tshad ma ma yin no zhe na /
gal te de ltar khas blangs pa'i stobs kyis mthun pa'i phyogs med pa dang /
mi mthun pa'i phyogs yod par byas nas mthun pa'i phyogs med pa la ni ldog cing /
mi mthun pa'i phyogs yod pa las ldog pa'i phyir ro / /
ldog pa gcig tu nges par brtags te khyod kyis sgrub byed 'jug par byed pa yin na /
khas blangs pa'i stobs kyis mthun pa'i phyogs dang /
mi mthun pa'i phyogs rnam par gzhag nas tshad ma 'jug pa ni ma yin te /
gang gi phyir de ltar tshad ma 'jug pa ni bdag lung gis grub par 'gyur ro / /
mthun pa'i phyogs dang mi mthun pa'i phyogs khas blangs pas byas na bsgrub bya la mi 'khrul pa yang khas blangs par byas pa'i phyir ro / /
de nyid kyi phyir rjes su dpag pas grub pa ni ma yin no / /
de'i phyir gzhan gyis khas blangs pas mthun pa'i phyogs med pa ni ma yin no / /
de bas na re zhig mthun pa'i phyogs med pa las kyang ldog pa yin no zhes bshad pa yin no / /
bdag the tshom za ba de'i phyir mthun pa'i phyogs med pa las ldog pa med kyang srog la sogs par ldog par the tshom za bar 'gyur ro / /
gang gi phyir mthun pa'i phyogs las ldog par the tshom za ba de nyid kyi phyir mi mthun pa'i phyogs las kyang ldog par the tshom za'o / /
'di ga las she na /
gang gi phyir dngos po'i chos ni bye brag gcig la nges par yod pa nyid du grub na gzhan las ldog par grub pa'i phyir ro / /
bye brag gnyis kyis ma bsdus pa'i dngos po ni med de /
de na ci srid cig la nges par ma grub pa de srid du gzhan la ldog pa ma yin no / /
gal te gcig las nges par grub pa nyid kyis gzhan las ldog pas ma yin gyi /
'on kyang gzhan las ldog par mthong ba las kyang yin no / /
bdag med pa las kyang srog la sogs pa ldog pa yin no zhes bshad pa /
da lta ma yin te /
gal te gcig la yod par nges pa ma yin na /
mthong ba'i dngos po 'ga' zhig la bltar rung ba'i srog la sogs pa med par grub kyang ma mthong ba'i don rnams la srog la sogs pa the tshom du 'gyur ro / /
gal te srog la sogs pa bdag med pa gzhan rnams la 'jug pa yin na bdag med pa nyid du khyad par med pa'i phyir bum pa la sogs pa la yang 'jug par 'gyur ro / /
des na la la la mi 'jug pa'i phyir de'i rigs can la mi 'jug go zhes dogs pa la the tshom bsgrub par bya ba'i phyir bshad pa /
gang gi phyir gsal ba'i bye brag mtha' dag la khyab pa ma yin pa'i dngos po gang yin pa de yang de'i rigs la gnas pa'i gsal ba nyung zad la srid pa mthong ste /
dper na dngos po sra ba rnams kyi nang nas rdo rje la sogs pa sra ba 'ga' zhig la mtshon gyis mi chod pa mthong ba bzhin no / /
de tsam gyis ni sra ba nyid du khyad par med pa'i phyir thams cad mtshon gyis mi chod par 'gyur ro zhes ni brjod par mi nus so /
de bzhin du bdag med pa 'ga' zhig la srog la sogs pa ma mthong yang gsal ba 'ga' zhig la gnas par 'gyur ro / /
gzhan yang srog la sogs pa dang bdag 'gal ba mthong ba med pa'i phyir ro / /
mdor gzhag pa dgrol ba'i phyir bshad pa /
bdag med pa dang srog la sogs pa rnam pa gnyis po phan tshun spangs te gnas pa dang /
lhan cig mi gnas pa'i rang bzhin gyis bshad zin pa'i rang bzhin gyi 'gal ba ma grub pa'i rgyu'i phyir srog la sogs pa bdag med pa las ldog par the tshom za'o / /
bdag med pa spangs pas srog la sogs pa gnas pa yang ma yin la /
srog la sogs pa rgyu ma tshang ba med par 'jug pa la bdag med pa nye bas ldog pa yang ma yin te /
de ltar mi rung ba'i phyir ro / /
gal te srog la sogs pa bdag med pa dang 'gal ba bdag gis khyab pa'i phyir 'gal bar 'gyur ba ma yin nam zhe na /
bshad pa /
gang gi phyir srog la sogs pa bdag la nges pa yin na 'gal bas khyab pa'i phyir bdag med pa dang lhan cig 'gal bar 'gyur la /
nges pa yang de'i 'bras bu'am de'i bdag nyid rang bzhin 'brel pa'i bdag nyid can gyis yin na /
de'i 'bras bu dang bdag nyid kyis byas pa'i bdag la nges pa de ni tha dad pas de'i bdag nyid med pa'i phyir 'bras bu nyid du ma grub pa'i phyir med do / /
skyon gzhan yang bstan pa'i phyir gzhan gyis 'dod pa khas blangs nas bshad pa ni /
srog la sogs pa bdag med pa las ldog pa dang zhes bya ba yin no / /
don 'di yin te /
bdag med pa srog la sogs pa med pas khyab pa dang /
srog la sogs pa de dag yod par khyab par byed pa srog la sogs pa med pa ldog pas khyab par bya ba bdag med pa ldog tu chug pa de lta na yang bdag med pa med pas gson po'i lus la bdag yod par mi 'grub po / /
ci ltar bdag med pa log na bdag med pa ldog pa'i rang bzhin bdag mi 'grub ce na /
bshad pa /
'di ltar bdag med pa bdag ldog pa med pas bdag yod par 'gyur ba rig pa can 'di ldog pa ste /
dngos po med pa med par dngos por 'dod pa ni ma yin no / /
ci ltar zhe na /
dper na zhes smos te /
ci ltar srog la sogs pa ldog pa med kyang mthun pa'i phyogs la srog la sogs pa mi 'dod pa bzhin no / /
don 'di nyid tshigs su bcad pas sdud pa ni /
gal te gtan tshigs mthun pa'i phyogs la ldog pa can ma yin na /
'o na mthun pa'i phyogs la rjes su 'gro ba can yin te /
ldog pa bkag pa nyid rjes su 'gro ba yin pa'i phyir ro / /
'on te gtan tshigs mthun pa'i phyogs las ldog pa med kyang mthun pa'i phyogs la rjes su 'gro ba mi 'dod na /
de lta na ni 'o na dgag pa bkag pa sgrub par khas ma blangs pa des na bdag med pa yod pa ma yin na yang gson po ni lus gang yin pa de bdag dang bcas par mi 'grub po / /
bdag bkag pa ni bdag med pa yin la /
de bkag pa ni sgrub pa ma yin pa de'i phyir bdag mi 'grub po / /
cig shos kyis smras pa /
gal te gang las bdag med pa bkag kyang bdag rtogs par mi 'gyur ba srog la sogs pa yod pas khyab par byed pa srog la sogs pa med pa ldog pas bdag med pa bzlog pa'i phyir bdag rtogs pa ni ma yin gyi /
'on kyang srog la sogs pa ni sgrub pa'i sgo kho nas bdag go bar byed pa yin te /
nye bar 'jog pa nyid kyis yin gyi bdag med pa ldog pa ni ma yin no zhes bya ba'i tha tshig go / /
gal te de ltar na 'o na bdag med pa las ldog pa la 'bras bu ci yod de ci yang med do / /
ci'i phyir zhe na /
gang gi phyir srog la sogs pa de bdag med pa de la mi srid pa ste /
mi srid pa'i rgyus gang na rang yod pa de rang yod pas bdag med pa de med par go bar byed pa na bdag rtogs par byed pa'i rgyu de'i phyir bdag med pa de las ldog pa can yin pas na go bar byed par brjod pa yin te /
ldog pa 'bras bu dang bcas par 'gyur ro zhes bya ba'i tha tshig go / /
de lta ma yin na zhes bya ba bdag med pa las ldog pas go bar byed pa nyid du byas pa ma yin na /
gang gi phyir bdag med pas ldog pa can go bar byed par brjod pa srog la sogs pa bdag med pa las ldog pa bdag grub pa la ci phan /
de'i phyir bdag med pa las ldog pa'i sgo nas go bar byed par 'dod par bya'o / /
yang na srog la sogs pa sgrub pa'i sgo nas go bar byed pa yin mod /
'on kyang 'di la 'di skad ces /
de'i bdag nyid dang de'i 'bras bu nyid kyis bdag nyid nges par ma grub pa'i srog la sogs pa gang dag yin pa de dag gis bdag ci ltar grub pa brjod par bya'o / /
gal te 'brel pa med pa nyid kyis sgrub par byed na ni ha cang thal bar 'gyur te /
de ltar yin na thams cad thams cad kyi go byed du 'gyur ro / /
gang gi phyir 'brel pa ma grub pas na bdag med pa srog la sogs pa med pa la ma khyab pa dang /
ldog pa gcig tu nges pa yang ma yin pa de bas na rjes su 'gro ba dang ldog pa la the tshom za ba'i phyir ldog pa dang ldan pa'i gtan tshigs ni thun mong ma yin pa'i ma nges pa yin no zhes bya ba ni skabs kyis mjug sdud pa'o / /
rtsod phyir khyad par spyi dag ste zhes gang bshad pa de la khyad par la rtsod pa bstan te /
bzlog nas spyi la yang bzlog pa'i phyir ston pa ni gzhal bya nyid thun mong ba yang nam mkha' la sogs pa 'dus ma byas la skur pa mdo sde pa gang yin pa'i nam mkha' la sogs pa med pa la gzhal bya nyid rjes su 'gro ba mi rung ba'i phyir 'di ni mi rtag pa nyid la rjes su 'gro ba yin no / /
des na 'di'i rjes su 'gro ba ni 'khrul pa med pa can mthun pa'i phyogs tsam gyi mthar thug pa yin te /
gzhal bya nyid ni mthun pa'i phyogs mi rtag pa nyid la yod pa yin gyi mi mthun pa'i phyogs rtag pa la ma yin te /
de nyid med pa'i phyir ro / /
des na ldog pa med pa'i phyir rjes su 'gro ba dang ldan pa nyid kyi gtan tshigs su rigs pa can smra'o / /
rjes su 'gro ba can gyi gtan tshigs de la yang gal te 'di mthun pa'i phyogs nyid la yod pa yin na /
ci ltar mi mthun pa'i phyogs las ldog pa med pa yin te /
de nyid kyis mi mthun pa'i phyogs las ldog par yang 'gyur ba'am /
mi mthun pa'i phyogs las ldog pa med na yang ci ltar mthun pa'i phyogs nyid la yod pa zhes brjod /
gang gi phyir gal te mi mthun pa'i phyogs la yod pa nyid rnam par bcad pa ma yin na /
sgra nges par gzung ba'i 'bras bu ci yang ma yin no / /
gang gi phyir ldog pa ni yod pa nyid rnam par bcad pa las gzhan ma yin pa'i phyir yod pa rnam par gcod par byed na yang ci ltar mi ldog ste /
ldog pa de'i phyir mi mthun pa'i phyogs las yod pa nyid rnam par bcad pa nyid 'di'i ldog pa yod pa yin no / /
'di snyam du mi mthun pa'i phyogs med pa'i phyir de la ldog pa dang rjes su 'gro ba med do snyam na /
bshad pa /
rjes su 'gro ba yang ma yin la /
ldog pa yang ma yin no zhes gnyi ga 'gog pa 'di ni 'gal ba yang yin no / /
ci'i phyir zhe na /
'di ltar med do zhes mi mthun pa'i phyogs la rjes su 'gro ba bkag pa gang yin pa de nyid ldog pa sgrub pa yin pa'i phyir te /
de dag ni phan tshun spangs pas gnas pa'i phyir ro / /
des na 'di ni rjes su 'gro ldog dang ldan pa yin no /
'dir rigs pa can gyi brjod par bya ba med pa ni gzhi'am gzhan ma yin pa'i phyir med pa la ltos te ldog pa dang /
mi rung ba'i phyir mi mthun pa'i phyogs med pa las rnam par gcod pa ma yin te zhes bya ba de nyid yang 'ongs pa yin pas /
gal te med pa las ldog pa med na /
ci ltar med pa la rjes su 'gro ba dgag par 'dod ces yang de nyid lan du brjod par bya ba yin no / /
ldog pa ni rjes su 'gro ba bkag pa las gzhan ma yin pa'i phyir ro / /
'di las kyang ldog pa yin te /
gang gi phyir ldog pa ni gtan tshigs bkag pa yin no / /
de yang rnam pa gnyis te /
dngos po'i rang bzhin 'phen pa ma yin par bkag pa dang /
dngos po'i rang bzhin la ltos pa med pa med par dgag pa tsam mo / /
de la dngos po'i rang bzhin la reg pa can ma yin par dgag pa med pa la mi srid kyang /
med par dgag pa gang yin pa de go ci ltar mi srid /
'di ltar gang gis na thams cad dngos po la reg pa can yin pas gang gis dngos po med pa la mi srid par 'gyur ba ma yin par dgag pa gcig pu ni dgag pa'i yul ma yin no / /
'o na ci zhe na /
gzhan med par dgag pa yang yin la /
de ni dngos po med pa la mi 'gal lo / /
gzhan gyis smras pa /
med par dgag pa de yang med pa la mi srid do / /
ci'i phyir zhe na /
gzhi dang yang dag par sbyin pa la sogs pa'i nus pa'i khyad par gyi don can te /
brjod par bya ba can dgag pa'i yul ston pa'i rnam par dbye ba gang yin pa de rnams dang mi ldan pa'i rgyu'i phyir ro / /
gang zhig gzhi la sogs pa'i rang bzhin du blos reg par mi nus pa de ni sgras kyang brjod par mi nus pa nyid do / /
rnam par rtog pa dang sgras yul du ma byas pa ni gzhan sgrub pa'am dgag pa dang 'brel par nus pa ma yin no / /
nus pa thams cad dang bral ba'i med pa yang gzhi la sogs pa'i rang bzhin du brtag pa'am brjod par nus pa ma yin pa de'i phyir gzhan sgrub pa dang dgag pa dang 'brel pa ma yin no zhe na /
rtsod pa 'di la ni /
de'i phyir dngos dngos med rten can / /
phyi rol rten min sgra don la / /
brten nas 'dir ni bsgrub pa dang / /
dgag pa thams cad 'dod pa yin / /
zhes lan btab zin pas de nyid las rtogs par bya'o / /
gang gi phyir gang zhig mthun pa'i phyogs la nges par yod pa de ni mi mthun pa'i phyogs las ldog pa nyid yin pa de'i phyir rjes su 'gro ba can zhes bya ba'i gtan tshigs ni 'ga' yang med do / /
ldog pa ni rjes su 'gro ba nges pa tsam la brten pa yin pa'i phyir ro / /
de de ltar na gal te mi mthun pa'i phyogs la rjes su 'gro ba ma yin na /
'o na ldog pa yang yod par 'gyur ro zhes bshad do / /
gzhal bya nyid ni mi mthun pa'i phyogs la rjes su 'gro ba dang mi ldan pa yang ma yin te /
de ci ltar rjes su 'gro ba 'khrul pa med pa can yin dngos po la mthong ba'i gzhal bya dngos po med pa la ci ltar 'gyur zhe na /
gang gi phyir dngos po dang dngos po med pa dang gnyi ga la brten pa nyid kyis na chos rnam pa gsum mo zhes bshad zin to / /
des na gzhal bya nyid ni gnyi ga'i chos yin pa'i phyir dngos po la mthong ba yang dngos po med pa la mi 'gal lo / /
gal te dngos po med pa la chos 'ga' zhig yod na de ltar 'gyur ba yin na yod pa yang ma yin no / /
chos ni bstan pa'i don yin na med pa la ni 'gar yang brten pa ma yin te /
de ni rten nyid du mi rung ba'i phyir ro zhe na /
de skad smra ba ni rang gi tshig nyid kyis med pa la chos khas blangs par bstan pa'i phyir bshad pa /
dngos po med pa la ni chos 'ga' yang med do zhes bya ba'i ngag 'di la med pa'i sgras brjod par bya ba rnam par rtog pa'i yul gyi don ni chos can yin la /
dngos po'i chos mtha' dag dang bral ba de nyid de'i chos ma yin nam /
de ci ltar khyod med pa'i chos brjod pa nyid med do zhes smra /
gal te chos dang bral ba chos med pa ma yin nam /
de ci ltar chos yin zhe na /
gang gi phyir gang gis chos dang bral ba chos su mi 'gyur ba dngos po'i rang bzhin nyid ni chos ma yin no / /
ci'i phyir dngos po med kyang chos dang chos can yin zhe na /
gang gi phyir med du zin kyang tha snyad kyi rnam pa 'ga' zhig gis chos dang chos can gyi sgra de'i tha snyad du byed pa yin no / /
gang gi phyir de dag las kyang ngo bo 'ga' zhig ni rten chos gzhan ma spangs par sgra dang rtogs pa yul du byed la /
'ga' zhig chos gzhan spangs par ro / /
de lta ma yin na zhes bya ba ni tha snyad kyis byas pa rnam par rtog pa'i yul gyi chos dang /
chos can gyi dngos po med pa yin na dngos po med pa de la sgra 'jug pa'i tha snyad med pa nyid du 'gyur ro / /
sgra'i tha snyad ni chos dang chos can gyi dngos po la brten pa yin no / /
gal te chos dang chos can gyi dngos po ni don rnams kyi de kho na nyid dang ldan pa ma yin nam /
de ci ltar dngos po med pa la 'gyur zhe na /
gal te yod pa rnams kyis de kho na nyid dang ldan pa yin na med pa la chos dang chos can gyi dngos por mi 'gyur ro / /
don dam par ni med pa bzhin du yod pa la yang chos dang chos can gyi dngos po'i 'ga' yang yod pa yang ma yin no / /
'o na chos dang chos can gyi dngos po ci ltar yin zhe na /
med kyang chos dang chos can dang /
de dag gi 'brel pa ni rnam par rtog pa can gyi blos bkod pa 'ba' zhig tu zad do / /
gal te chos dang chos can don dam par yin na de'i tshe de nyid dam gzhan yin /
de nyid ni ma yin te chos brjod pa'i sgra thams cad rnam grangs par thal bar 'gyur ro / /
tha dad par ni mthong ba yin no / /
chos dang chos can du ma nyid yin na lha sbyin la sogs pa'i sgra ltar gzhi mthun par mi 'gyur na yod pa yang yin te /
de bas na don dam par de nyid dang gzhan nyid mi rung ba'i phyir dang /
dngos po la rnam pa gzhan yang med pa'i phyir chos dang chos can gyi dbye ba ni dngos po ma yin no zhes bya ba la sogs pa ni rnam 'grel du bshad zin te /
de nyid las rtogs par bya'o / /
gang gi chos dang chos can gyi 'brel pa blos byas pa de'i tshe yod pa bzhin du med pa la yang mtshungs pa'i phyir gang gis bzlog /
yod pa bzhin du med pa la yang chos dang chos can gyi dngos por 'gyur mod /
gzhal bya nyid go ji ltar tshad ma ni gzhal bya'i 'bras bu yin na /
dngos po med pa ni 'ga'i yang rgyu tshad ma yin no / /
tshad ma ni don byed pa la 'jug par byed pa yin na /
dngos po med pa la ni nus pa med do / /
des na de'i yul can gyi shes pa tshad ma ma yin pa'i phyir de yang gzhal bya ma yin no zhe na /
bshad pa /
yod pa dang med pa dang gnyi ga dang gnyi ga ma yin pa'i rnam par gnas pa ste rab tu grags pa'o / /
su'i zhe na /
de yin pa dang de ma yin pa ni de dang de ma yin pa ste /
yod pa dang med pa'o / /
de dag gi brda ni tha snyad do / /
de gang la yod pa'i tha snyad byed pa po de rnams kyi rnam par gnas pa ni go bar byed pa ma nges pa yin pas gcig tu nges par 'dzin par mi 'gyur te /
dngos po med pa gzhal bya yin na nges pa dang ldan par 'dzin par mi 'gyur ro / /
'di ltar med pa gzhal bya ma yin pa'i phyir rnam par bcad pa med pas yod pa dang med pa dang gnyi ga dang gnyi ga ma yin par rnam par gzhag par bya bar 'dod pa gang yin pa de nyid nges pa med pas rnam par gzhag par bya mi nus te /
mi mthun pa med par nges pa med par ni nges par rnam par gnas pa'i rgyu sgrub par byed pa med pa'i phyir ro / /
gang gi tshe dngos po med pa nyid rnam par gnas par bya ba yin pa de'i tshe med pa'i phyir mi mthun pa ma nges pas rnam par gnas par bya ba sgrub byed nges pa med pa 'ba' zhig tu ni ma zad kyi /
'on kyang rang nyid kyang med pa'i phyir sgrub byed ma nges pa yin no / /
yod pa la sogs par rnam par gnas pa ma yin par ni 'jig rten gyi tha snyad yod pa ma yin no / /
'di ltar sngon po yod pa dang sngon po ma yin pa med pa dang /
gnyi ga med pa'am /
de bzhin du 'di ni yin gyi gzhan ni ma yin no zhes de nyid 'dod pa'i yul na yod pa dang /
gzhan med par rnam par gzhag nas tha snyad byed pa po thams cad 'jug pa yin no / /
de nyid kyi phyir de dang de ma yin pa'i brda can zhes gtan dang ldan pa la ldan pa'i don brjod pa yin no / /
gang gi phyir thams cad kyi yod pa la sogs pa'i tha snyad ston par byas pa ma yin pa de'i phyir ci ltar rung ste zhes bya ba rnam pa 'ga' zhig gis so / /
gal te dngos po las logs shig tu dngos po med pa gzhal bar bya ba ma yin du chug kyang /
dngos po 'dzin pa'i sgo nas ni des gzhal bya yin par brjod par bya'o / /
de gzhal bya ma yin na mi mthun pa med pa'i dngos po yang yongs su ma bcad par thal ba'i phyir ro / /
gal te dngos po'i yul can nyid tshad mar sngar brjod pa ma yin nam /
de ci ltar med pa gzhal bya yin zhe na /
bshad pa /
gang gi phyir dngos po'i yul can nyid ni tshad ma ma yin no / /
ci ltar zhe na /
tshad ma'i mtshan nyid ni nges pa'i don thob par byed pa'i rang bzhin yin pa'i phyir ro / /
don dam pa med kyang rung ste thob par bya ba nges pa'i yul yin gyi /
dngos po nyid ni ma yin no / /
gang gi phyir mi slu ba tshad yin pa de'i phyir gal te nges par byas pa'i rang gi yul de la mngon sum dang rjes su dpag pas gnod pa med na yod pa dang med pa la shes pas yod pa dang med pa nges par byed do / /
gnod pa med pa de bas na shes pa 'di la tshad ma'i rang bzhin don thob par nus pa yod pa yin no / /
don thob par nus pa gnod pa med pa'i yul can nyid yod pas tshad ma yin no / /
'ga' zhig gi med pa thob pa ni 'di nyid yin te /
'jug pa'i mngon par 'dod pa'i yul la sogs par de'i don bya bar bzod pa'i rang bzhin thob par med pa gang yin pa'o / /
de'i phyir med pa'i yul can yang tshad ma yin pas med pa gzhal bya yin no / /
gal te dngos po med pa'i yul can yang tshad mar 'dod na /
'o na ci ltar gtan tshigs thigs par sgro btags kyi rang bzhin 'dzin pa'i rnam par rtog pa ni don bya ba sgrub pa mi 'dzin pa'i phyir tshad ma ma yin no zhes bya ba dang /
rnam 'grel dang /
le'u gnyis par mi dmigs pa thams cad don byed par rung ba'i dngos po ston pa'i byed pa can yin par bshad /
'di dag gis don byed pa la mi slu ba'i phyir ro zhes kyang ci ltar bshad ce na /
dngos po 'ba' zhig la ni tshad ma chung zad kyang yod par mi brjod kyi /
'on kyang dngos po 'dzin pa'i tshad ma nyid dngos po med pa'i yul can yin no zhes 'di gnyis kyis don yongs su bcad nas zhes bya ba der bshad zin to / /
de yongs su gcod par byed cing /
don gzhan rnam par gcod par byed la /
rnam pa gzhan gsum pa yang med par ston par byed ces bshad pa'i yang phyir ro / /
de nyid kyi phyir tshad ma dngos po'i 'bras bu yin pas dngos po nyid thob par byed pa na /
gzhan rnam par bcad pa thob par byed pa'i phyir dngos po nges pa na 'khrul pa med par nges pa gzhan nges pa la yang tshad ma yin gyi /
gang gis 'bras bu ma yin pa dang /
dngos po thob par mi byed pa'i skyon du 'gyur ba rang rgyud pa ni ma yin no / /
des na dngos po med pa'i yul can tshad ma yin yang skyon med do / /
rigs pa can gyis yang smras pa ni /
gal te dngos po med pa thams cad shes bya dang gzhal bya la sogs pa rnam pa 'ga' zhig ltar yod pa'i phyir 'ga' yang rnam pa thams cad du dngos po med pa ma yin no / /
dngos po yang thams cad kyi rang bzhin du gcig tu yod pa ni 'ga' yang med do / /
me chu'i rang bzhin du yod pa ni ma yin no zhe na /
gal te de lta na rnam pa gang gis med pa'i rnam pa de dngos po med pa yin no / /
des na dngos po med pa yod pa yin la /
de yang gzhal bya yin pas gzhal bya nyid gnyi ga'i chos su grub po / /
de bzhin du bdag ni yod pa ma yin te /
ma dmigs pa'i phyir ri bong gi rwa bzhin no zhes bya ba'i tshad ma la ri bong yang yod la rwa yang yod pa'i phyir dpe gnyi gas stong pa yin par mthong nas /
ri bong gi rwa med par smra ba la gsal byed kyis bzhad gang du byas pa /
ri bong dang rwa dag yod par mthong ba'i rgyu'i phyir sangs rgyas pa ri bong gi rwa med par smra ba la bzhad gang du byed pa de ni mi shes par ston pas bdag nyid la bzhad gang byed pa yin no / /
ci ltar zhe na /
'di ltar ri bong gi rtsom byed yan lag tu 'gyur ba'i rwa med do zhes rjod par byed par 'gyur la /
rwa dang ma 'brel pa'i ri bong yang yod la /
ri bong gi yan lag tu gyur pa ma yin pa'i rwa yang yod do zhes bya ba'i lan 'di'i skabs ni ci yang med do / /
de bas na bdag nyid la mi shes pas byed par bzhad gang byed pa yin te /
skabs su ma bab pa brjod pa'i phyir ro /
ci ltar lan skabs su ma bab ce na /
gang gi na ri bong dang rwa yod par brjod pa des na gnod par 'gyur ba ste /
sun phyung bar 'gyur ba sangs rgyas pa de rwa tsam mam /
ri bong tsam la bsnyon pa ni ma yin no / /
'o na ci 'dra ba zhig ce na /
khyad par can ri bong dang 'brel pa can no /
de nyid kyi phyir ri bong gi zhes tshig rnam par sbyor ba yin no / /
gal te de ltar na ri bong dang rwa gnyis kyi 'brel pa med ces brjod par bya ba'i rwa ni ma yin no / /
'brel pa las 'brel pa can du 'gyur ba yin te /
de'i phyir 'brel pa dgag par bya ba yin zhe na /
cig shos rang gi tshig nyid kyis rwa bkag par brjod pa'i phyir bshad pa /
ci ba lang la sogs pa rwa can rnams kyi 'brel pa can rwa la 'brel pa tsam khyad par yod kyi /
rdzas rwa ma yin nam /
gal te rwa can thams cad kyi rwa tha dad pa med par gcig nyid du 'gyur la /
de'i tshe gzhan bzhin du thams cad kyi thun mong gi rwa dang ri bong gi 'brel pa dgag par 'gyur gyi rdzas ni ma yin no / /
gzhan gyis smras pa /
rwa can rnams la rwa'i rang bzhin yang tha dad do / /
ga las she na /
'bras bu so so la rgyu'i rang bzhin tha dad pa'i phyir ro / /
rwa la sogs pa ni 'bras bu yan lag can gyi rdzas kyi rtsom par byed pa yin no / /
rtsom par byed pa yang 'bras bu tha dad pa'i phyir tha dad do zhe na /
'o na ni rgyu tha dad pa byed pa'i phyir 'brel pa med ces brjod par bya'o zhes bya ba'i klan ka 'di med do / /
ri bong dang 'brel pa'i rwa gang yin pa de nyid med pa de bas na brjod par bya ba ma yin pa ci zhig brjod /
klan ka'i go skabs smras pa ni /
rwa yod pa rnams kyi rwa dag rang bzhin tha dad pa yod pa yin gyi /
rwa dang ldan pa ri bong gi rwa rang bzhin gyi khyad par can ni med do / /
'di skad ces brjod pa yin te /
gang la rwa yod pa de'i khyad par can du 'gyur gyi /
ri bong la ni rwa med pa nyid kyi khyad par can yod pa ma yin no / /
des na ri bong de'i rwa khyad par can ci zhig dgag par bya /
yod pa'i phyir rwa tsam yang dgag par bya ba yin te /
des na 'brel ba dgag par bya ba yin pa'i phyir klan ka 'ga' yang med do / /
gang gi phyir ci ltar khyed 'brel pa dgag par bya bar sgrub par 'dod pas de bzhin du ri bong gi rwa khyad par can ni med do zhes brjod pa ltar kho bo de nyid smra'o / /
gdon mi za bar khyed kyis gang gi phyir rwa can ltar ri bong la khyad par can gyi rwa med pa de'i phyir 'brel pa dgag par bya ba yin no zhes brjod dgos so / /
kho bos kyang ri bong la khyad par can gyi rwa med do zhes brjod do / /
des na gang gi phyir nga la klan kar 'gyur la bdag nyid ma yin pa yu bu cag gnyis la khyad par med do / /
yang na khyad kyis dgag par bya ba'i 'brel pa gang yin pa de nyid yod pa ma yin pa'i phyir dngos po med pa yin no / /
de lta yin dang dngos po med pas 'dod pa yin no / /
de lta yin du zad mod /
khyod kyis kyang 'brel pa dgag par bya ba yin gyi 'brel pa can ni ma yin no / /
'brel pa can yod pa'i phyir ro / /
'di ni khyed kyi tshig gi tshul don 'brel pa med pa can gzhan yin te /
'brel pa can yod la 'brel pa med do zhes bya'o / /
'brel pa can ni 'brel pa'i khyad par can yin pa'i phyir 'brel pa med na ci ltar 'gyur /
dbyig pa med par ni de'i khyad par can dbyig pa can yod pa ma yin no / /
de'i phyir tshig brtag pa ma yin no / /
'brel pa med pa 'ba' zhig tu ni ma zad de khas blangs pa'i 'brel pa can ri bong dang 'brel pa can gyi rwa'i rdzas kyang med do / /
de skad smra na /
'o na ni khyod kyis nged kyi 'dod pa chen po bsgrubs te /
gang gi phyir nged kyang ri bong dang 'brel pa can gyi rwa khyad par can med do zhes brjod do / /
gal te mthar 'di nyid gdon mi za bar brjod dgos pa yin no / /
khyod kyis 'di nyid dang por brjod na 'dod pa smra ba khyod 'gal ba 'du ba brjod pa la sogs pas ngas nyon mongs par mi bya ba zhig go / /
de nyid kyi phyir khyod ni lha rnams dga' ba yin te /
dang por brjod par bya ba dang por mi brjod pa'i phyir ro / /
de'i phyir dngos po med pa ni yod pa ma yin la /
de yang gzhal bya yin pa'i phyir gzhal bya nyid kyang thun mong gi ma nges pa yin no / /
de ltar ma nges pa brjod nas 'gal ba 'khrul pa med pa can yang slob dpon gyis rgyur bshad na / /
de ma nges pa gang gi nang du 'du zhe na /
de rjes su dpag pa'i yul 'dir bshad pas ma nges pa'i nang du bsdu bas ci zhig bya /
ci'i phyir ma bshad ce na /
rjes su dpag pa'i yul ni tshad mas grub pa'i tshul gsum pa ste /
yul de la 'gal ba mi 'khrul pa can mi srid pa'i phyir ro / /
ci ltar mi srid ce na /
ji skad bshad pa'i mtshan nyid can rang bzhin dang 'bras bu rang bzhin 'brel pa can dag gam /
bltar rung ba'i yul mi dmigs pa la ni 'gal ba mi 'khrul pa can mi srid do / /
gang gi rang gis bsgrub bya la 'khrul pa med pa can gyi sgrub par byed pa gnyis gcig la 'gyur ba gcig ni 'gal ba'i rang bzhin gnyis dang ldan pa ma yin no / /
gang zhig 'gal ba mi 'khrul pa can du 'gyur ba de dag las mi 'khrul pa can gzhan ni med do / /
de bas na tshad mas grub pa'i tshul gsum pa'i yul la 'gal ba mi 'khrul pa can mi srid do / /
'o na slob dpon gyis 'gal ba mi 'khrul pa can gang du brjod ce na /
gang gi phyir rjes su dpag pa'i yul la ma bshad pa de'i phyir lung gi don dbang po las 'das pa de dpyod pa'i skabs su lung la brten pa'i rjes su dpag pa gang yin pa ste /
dbang po las 'das pa dpyod pa na dngos po ma mthong ba tshad ma ma yin pa'i rnam par rtog pa gang yin pa de'i stobs kyis lung las grub pa'i tshul gsum pa las rjes su dpag pa gang yin pa de 'jug par 'gyur la /
de la brten nas 'gal ba mi 'khrul pa can bshad do / /
gal te dngos po'i stobs kyis zhugs pa'i rjes su dpag pa la 'gal ba mi 'khrul pa can mi srid na lung dang ldan pa'i don la ci srid ce na /
bstan bcos byed pa rnams ni 'khrul pas don rnams la rang bzhin log par ston pa srid pa'i rgyu'i phyir ro / /
gal te 'khrul pas rang bzhin log par ston srid pa'i phyir lung gi don la 'gal ba mi 'khrul pa can srid pa yin na /
'o na nged 'dra bas byas pa'i rjes su dpag pa la ji ltar mi srid ce na /
'di ltar bdag dang 'bras bu dang mi dmigs pa de rnams la ste /
de rnams kyi nang du ni 'gal ba mi 'khrul pa can mi srid do / /
don dam pa'i rnam par gnas pa ni dngos po zhes bya ba la /
de las ma 'das par 'dug pa ste gnas pa gang yin pa de rnams la ste /
'di ni gtan tshigs so / /
gang gi phyir dngos po'i de kho na nyid ci ltar gnas pa de bzhin du bdag dang 'bras bu mi dmigs pa rnam par gzhag pa yin pa de'i phyir 'di rnams la 'khrul pa'i dbang gis 'gal ba mi 'khrul pa can du 'gyur ba'i go skabs yod pa ma yin no / /
'brel pa ma mthong ba ni 'bras bu'am rang bzhin gyi gtan tshigs ma yin la /
'brel pa ma mthong ba ni 'khrul pa med do / /
de las 'gal ba mi 'khrul pa can gyi dper brjod pa ni 'di yin no / /
'di la drang srong chen po gzegs zan gyi thams cad du song ba yin no zhes bshad pa'i dngos kyi slob ma gnyis las /
pe lu kas ni spyi thams cad du song ba dang /
pe tha ras ni rang gi rten tsam thams cad du song par gzung ngo / /
de dag gi mkhan po 'das nas rtsod pa na pe lu kas cig shos las tshad ma'i lan smras pa /
ba lang nyid la sogs pa'i spyi ni thams cad na yod pa yin te zhes bya ba ni bsgrub par bya'o / /
yul thams cad na gnas pa dang 'brel pa can 'du ba'i rten gyi gong bu dag dang cig car mngon par 'brel pa'i phyir zhes bya ba ni gtan tshigs so / /
nam mkha' bzhin zhes bya ba ni khyab pa'i yul lo / /
nam mkha' ni yul thams cad yod pa rang dang ldan pa can dang 'du ba can gyi rdzas rnams dang cig car mngon par 'brel pa yul thams cad na yod pa de bzhin du spyi yang thams cad na yod par 'gyur ro / /
rang bzhin gyi gtan tshigs kyi mtshan nyid sbyar ba'i phyir bshad pa /
spyi'i rang bzhin gang zhig yul du ma na yod pa'i rdzas de dag dang 'brel pa can gyi spyi'i rang bzhin de tsam dang rjes su 'brel pa de dag gi yul na 'dug pa'i rang bzhin nyid do / /
yang ci'i phyir gang zhig gang dang 'brel pa can gyi rang bzhin gang yin pa ste /
de'i yul na 'dug pa'i rang bzhin du 'gyur zhe na /
gang gi phyir gang zhig yul gang na med pa ni yul de gang la yod pa'i don de'i yul can der de na med pa'i don gyi rang gi ngo bos khyab par byed pa ma yin no / /
gang gis thag ring po na 'dug pa rnams la yang 'gyur ba /
spyi dang de dang ldan pa rnams nor dang bdag po'i 'brel pa ni yod pa ma yin gyi /
'on kyang 'du bas yin la /
de yang yul gcig pa rnams kyi yin no / /
pha rol po dag 'khrul pa brjod pa'i phyir smras pa ni /
gal te gzugs la sogs pa nam mkha' la med kyang ste /
de dag ni yon tan yin yang yon tan can bum pa la sogs pa la 'du ba yin gyi /
nam mkha' la ni ma yin te /
des na de'i yul can ma yin no / /
bum pa la sogs pa ni nam mkha' dang sbyor ba de'i yul can yin pa des na gzugs la sogs pa de'i yul can ma yin yang nam mkha'i yul can bum pa la sogs pa khyad par byed pa yin te /
'phrod pa 'du ba'i phyir ro / /
de bas na gang gis gang khyab par bya ba des ni khyab bya'i yul can du gyur par bya ba yin no zhes bya ba 'di ma nges so zhe na /
gang las gzugs la sogs pa dang bum pa la sogs pa yul tha mi dad par 'gyur ba grub pa'i mtha' las grags par ldan pa dang 'du ba dag las yul dang yul can gyi dngos po gang yin pa yul la gnas pa nyid 'di ni re zhig bzhag ste /
'jig rten pa nyams su myong bas rtogs pa tha dad pa'am tha mi dad pa la brten nas gang gang na med pa des ni de'i yul can bdag nyid kyis khyab par byed pa ma yin no zhes brjod do / /
nyams su myong bas grub pa'i yul tha dad pa dang tha mi dad pa de nyid brjod par rnam par chad pa dang ma chad pa'i don dag tu snang ba'i rnam par shes pa skyed par rung ba'i rang bzhin gyi yul la brten nas te /
don gnyis po dag rnam par phye bar snang ba'i rnam par shes pa skyed par rung ba'i rang bzhin ni yul tha dad pa yin la /
rnam par phye ba med par snang ba'i rnam par shes pa skyed par rung ba'i mtshan nyid ni tha mi dad pa yin no / /
gzugs dang bum pa la sogs pa rnams la ni rnam par bcad par snang ba'i rnam par shes pa skye ba ma yin gyi /
'on kyang rnam par ma chod par snang ba yin no / /
des na bum pa dang de'i gzugs la sogs pa ni yul tha mi dad pa nyid do / /
gal te 'di 'jig rten pa la brten pa'i rnam par spyod pa ni ma yin na /
des na 'dir 'jig rten pa'i yul gyis ci zhig bya zhe na /
bshad pa /
so sor grub pa dag la ni ldan pa'i 'brel pa yin la /
so sor ma yin par 'grub par grub pa dag la ni 'du ba'i 'brel pa yin no zhes bya ba ni bstan bcos kyi yang rnam par gzhag pa yin par mthong ngo / /
de la so sor grub pa ni yul tha dad par grub pa'o / /
so sor ma yin par grub pa ni yul tha dad par ma grub pa yin pa'i phyir 'du ba'i 'brel pa yin no / /
gal te yul tha dad pa dang tha mi dad pa nyid bstan bcos las gdon mi za bar bsten par bya ba yin yang de nyid kho bo cag brjod pa'i phyir mi rigs pa ci zhig yod /
des na 'dir rang gi ngo bos khyab pa ni yod pas khyab pa yin la /
des na nye bar mi gnas pa yang de na yod yin pa'i phyir khyab par byed pa med pas 'brel pa can nyid nye bar gnas pa ma yin pa las ldog pa na de na nye bar gnas pas khyab pa yin no / /
de'i phyir spyi 'di'i rang yod pa tsam dang 'brel pa can /
'brel pa can gyi rdzas kyi yul na gnas par bsgrub par bya ba de'i ngo bos khyab pas de dang 'brel pa can gang yin pa de ni rang bzhin gyi gtan tshigs yin no / /
gzu bo 'ga' zhig mtshungs par ston pa ni /
gal te rang gi rten la khyab par smra bas kyang rang gi rten gyi yul na spyi gnas par 'dod pa nyid ma yin nam /
de'i phyir phyir rgol ba mi 'dod pa ci zhig yod ce na /
mi 'dod pa gang yin pa de bstan pa'i phyir bshad pa /
spyi ni gnyis kyang bya ba med par 'dod pa yin no / /
gcig dang 'brel pa can gsal ba de skye ba las sngon yul de na med pa'i spyi de ni gsal ba de'i yul las yul gzhan du snga na med pa'i gsal ba skye ba na /
bya ba med pas mi 'gro ba'i phyir phyis kyang gsal ba de dang 'brel par mi rung ngo / /
gang gi phyir de lta yin pa de'i phyir yul tha dad pa dag dang cig car mngon par 'brel pa ni spyi'i yul thams cad khyab pa yin na grub po / /
gang gi phyir de lta yin pa de'i phyir dngos po gcig dang 'brel pa can gyi don gyi yul gzhan pa sngon med skyes pa dag dang 'brel pa ni sngon nas yin no / /
du ma ni ma song yang snga na med pa dang lhan cig gnas par 'gyur gyi /
spyi gcig ni bya ba med pa'i phyir ma song bar yul gzhan pa dag dang cig car mngon par 'brel pa ni /
gsol ba'i khyad par de dag gi bar de dag gsal ba gzhan gyi bdag nyid dang /
gsal bas stong pa'i yul gyi bdag nyid gang yin pa de khyab pa ste zin pa de med na mi 'byung ba der mi 'khrul pa yin no / /
dpe bshad pa ni /
dper na yul du ma na gnas pa'i bum pa la sogs pa dang mngon par 'brel pa nyi ma la sogs pa de bzhin du'o / /
rang gi rten tsam thams cad la yod par smra ba pe tha re'i sbyor ba yang spyi ni thams cad du song ba ma yin te zhes bya ba ni bsgrub par bya'o / /
dmigs pa'i yul du 'gyur ba las gsal ba'i bar dag tu dmigs pa'i phyir ro zhes bya ba ni gtan tshigs so / /
spyi'i dmigs pa'i mtshan nyid du gyur pa yang gang zhig yin zhe na /
mngon par gsal ba der 'dzin pa'i shes pa skyed pa'i phyir spyi gsal bar bya ba yin no / /
des na gsal ba rnams kyi shes pa'i yul nyid du bsgrub pa ni mngon par gsal ba yin no / /
gal te de lta na gsal ba la lar de mngon par gsal ba yin gyi thams cad du ni ma yin no zhe na /
bshad pa /
spyi tha dad pa med pa'i phyir gsal ba gcig la gsal ba'i rgyus yul thams cad du gsal ba'i phyir mi gsal ba'i rang bzhin dang bral ba'o / /
'di snyam du chod pas thams cad du mngon par gsal ba ma yin no zhe na /
bshad pa /
tha dad pa med pa nyid kyi phyir ma chod pa yin no / /
spyi gcig nyid ni chod pa dang ma chod par 'gyur ba ma yin la /
ma chod pa'i yul du yang dmigs pa med do / /
'o na thag ring por gnas pas mi gsal ba yin no zhe na /
tha mi dad pa nyid kyi phyir thag ring por gnas pa ma yin no / /
thag ring por gnas pa ma yin par yang mi dmigs so / /
'o na bltar mi rung ba'i bdag nyid yin pa'i phyir ro zhe na /
bltar rung ba'i bdag nyid kyang tha dad pa med pa nyid kyi phyir ro / /
de ni bltar rung ba dang mi rung ba ma yin la /
gang du lan cig ma yin par mthong ba de yang dmigs pa med do / /
'o na rang gi rten dang dbang po 'brel ba med pa'i phyir thams cad du gsal ba ma yin no zhe na /
bshad pa /
spyi'i rang gi brten te rang gi rten de dang dbang po 'brel pa yang tha dad pa med pa nyid kyi phyir ro / /
spyi gcig yin pa'i phyir rten gcig dbang po dang 'brel ba yin na gang du yang rten dbang po de dang ma 'brel bar mi 'gyur ro / /
de lta na ni 'o na rang bzhin ci srid rten dang 'brel pa de srid nyid dmigs pa yin te /
des na thams cad du mngon par gsal ba ma yin no zhe na /
bshad pa /
rten dang 'du ba med pa'i rang bzhin dang bral ba yang tha dad pa med pa nyid kyi phyir ro /
gcig po de la rang gi rten dang 'du ba'i rang bzhin mi 'du ba'i rang bzhin ni med do / /
'di snyam du spyi dang yul mtshungs pa'i spyi'i rten dbang po dang sbyor ba la ltos te /
spyi dmigs pa yin no / /
spyi ni gang na bdag nyid dang mtshungs pa'i rten dbang po dang sbyor ba yod pa der gsal bar 'gyur ba yin na /
gsal ba'i bar dag na ni dbang po dang ldan pa'i rten yod pa ma yin te /
de'i phyir der spyi dmigs pa ma yin no zhe na /
gal te de lta na spyi 'di rten dang yul mtshungs pa'i rang bzhin dang /
rten dang yul mi mtshungs pa'i rang bzhin du thal la /
'gal ba'i chos dag la tha dad pa med par 'gal lo / /
de bzhin du bltar rung ba dang mi rung ba nyid la sogs pa sngar brjod pa thams cad du thal bar 'gyur ro / /
rten gyi dbang gis bltar rung ba dang mi rung ba'i bdag nyid ni gcig par 'gal lo zhes bstan nas /
mjug sdud par byed pa ni de bas na mi dmigs pa 'di 'dra ba 'di dang /
sngar bshad pa'i rang bzhin ni phan tshun 'gal ba'i don bsgrub pa yin la /
gcig la 'gal ba'i chos 'du bar yang mi 'thad pa des na /
'gal ba mi 'khrul pa can dag ni the tshom skyed par byed do / /
gal te ma mthong ba dang cig car mngon par 'brel pa dag ma khyab pa dang /
thams cad du song ba 'gal ba gnyis kyis khyab pa ni dngos po la 'gal ba ma yin nam /
de ci'i phyir bstan bcos byed pas smras pa yin zhe na /
bshad pa /
de dag dngos su 'gal ba med pa'i phyir ma dmigs pa dang /
thams cad dang 'brel pa can dag gis 'gal ba ma khyab pa dang /
thams cad du song ba dag med na mi 'byung ba nyid ma mthong bas chos de gnyis bshad pa yin te /
des na 'gal ba mi 'khrul pa can srid do / /
dngos po dang 'brel pa'i rjes su dpag pa la ni tshul 'di ma yin te /
gang gi phyir der ni tshad mas grub pa'i chos gzung bar bya ba yin no / /
ci ltar 'gal ba'i dngos po dag gcig la mi srid pa de bzhin du de dag gis khyab pa dag kyang gcig la mi srid pa de yin pa de'i phyir 'gal bas khyab pa de dag gcig la yod pa ma yin no / /
des na 'dir dngos po dang 'brel pa'i rjes su dpag pa la ni ma yin no / /
de bas na 'gal ba ni mi 'khrul pa can 'di ni khas blangs pa'i stobs kyis 'jug pa yin gyi /
dngos po la brten pa ni ma yin no / /
'o na ji ltar byas pa nyid 'gal ba mi 'khrul pa can gyi dper brjod ce na /
phyogs tsam zhig bstan pa'i phyir ro / /
gal te byas pa nyid lung las grub pa gzung ba yin na /
de sgra nyid bzhin du dper brjod pa'i phyir 'di ni phyogs tsam yin no / /
sgra rtag ste mnyan bya yin pa'i phyir zhes bya ba'i sbyor ba 'di la ni tshad ma can ma yin pa'i dngos po gsum ste /
sgra las tha dad pa'i sgra nyid dang /
dbang pos rtogs par bya ba dang /
rtag pa ste /
tshad ma can ma yin pa gsum po de las sgra rtag ste mnyan bya yin pa'i phyir zhes bya ba'i tshad ma 'di 'jug pa yin no / /
de'i phyir nye bar bkod kyang 'di ni tshad mas grub pa'i tshul gsum pa byas pa nyid kyis gegs byed pa ma yin no byas pa nyid nye bar 'god pa'i skabs su ni 'di srid pa yang ma yin no / /
gang gi phyir 'di lung la brten pa dang /
dngos pos byas pa nye bar 'god pa ni lung la brten pa ma yin pa'i phyir lung nye bar dgod pa mi rigs pa de'i phyir gang gis byas pa nyid gegs byed par 'gyur ba 'di ga la srid /
sgra nyid ci skad bshad pa'i yon tan dang ldan pa tshad mas grub pa de lta na yang /
mnyan bya nyid dang bsgrub par bya ba rtag par bya ba ni 'brel pa ni 'brel pa yin te /
'ba' zhig tu ni lhan cig pa tsam gyis ni gang mnyan bya de ni rtag pa nyid do zhes de dag de ltar mi 'khrul pa can du mi 'grub po / /
des na mnyan bya nyid ni byas pa'i gegs byed pa ma yin pa'i phyir 'di ni phyogs tsam yin no / /
de'i phyir de ltar le'u gnyis par gtan tshigs kyi mtshan nyid dang /
'di ni sbyor ba dang /
gtan tshigs ltar snang ba rnams kyi mtshan nyid bshad do / /
de la gtan tshigs kyi sbyor ba dpe dang bcas pa nyid yin pa des na ci ltar dpe'i mtshan nyid mi brjod ce na /
bshad pa /
gtan tshigs mtshan nyid gsum yin phyir / /
dpe ni gtan tshigs las logs shig brjod bya min /
gal te gtan tshigs kyi mtshan nyid gsum min mod /
dpe go ci ste mi brjod ce na /
gtan tshigs kyi mtshan nyid gsum bshad pa zhes smos so / /
'di snyam du de tsam gyis don mi rtogs pas so snyam na /
bshad pa /
de tsam gyis bsgrub par bya ba'i don rtogs te /
gang gi phyir de lta yin pa de'i phyir dpe zhes bya ba grub pa'i yan lag gzhan ni yod pa ma yin pa gang yin pa des na dpe de'i mtshan nyid logs shig tu ma bshad de /
sgrub pa'i yan lag gzhan med mod /
gtan tshigs kyi rjes su 'gro ldog sgrub par byed pa gnod par byed pa'i tshad ma de ni dpe la brten par bshad de /
des na de'i mtshan nyid logs su bshad par bya'o / /
zhe na brjod par mi bya ste /
dpe brjod pa'i 'bras bu ni grub zin pa'i phyir ro / /
dpe de kho na nyid ni gtan tshigs kyi mtshan nyid shes pa nyid kyis shes la /
mtshan nyid brjod pa'i dgos pa yang de kho na shes pa yin no / /
ci ltar gtan tshigs kyi mtshan nyid las dpe shes pa de ltar bstan pa'i phyir bshad pa / /
gtan tshigs ni mi mthun pa'i phyogs nyid la yod pa dang /
mi mthun pa'i phyogs thams cad las ldog pa'i tshul du bye brag med par bshad la /
nges pa na yang gsal ba'i bye brag la khyad par can du 'gyur ba yin pas /
des na 'bras bu bsgrub par bya ba las skye ba dang /
rang bzhin bsgrub par bya ba sgrub par byed pa tsam gyis rjes su 'brel pa'i khyad par can gyi tshul du bstan par bya bar bshad do / /
de lta ma yin na spyi bstan par mi nus pa'i phyir ro / /
thun mong dang thun mong ma yin pa'i tshul de yang gang na zhes bya ba la sogs pa rjes su 'gro ba'i ngag gam /
ldog pa'i ngag gis ston par byed pas tshang mang dang gzhan pa dag gam /
bum pa dang nam mkha' dag bstan par bya ba yin te /
gang du mngon sum dang mi dmigs pa'i sgrub par byed pa can rgyu dang 'bras bu'i dngos po gnas pa tshang mang la sogs pa de ni mngon sum dang mi dmigs pa'i tshad ma'i yul du bstan par bya ba yin te /
de lta ma yin na rjes su 'gro ba dang ldog pa'i rgyu mtshan 'brel pa nyid mi 'grub bo / /
ldog pa'i ngag la yang rgyu dang 'bras bu'i dngos po nyid kyis me log na du ba ldog pa'i yul gzhan mtshe'u chen po la sogs pa yang bstan par bya'o / /
rang bzhin gyi gtan tshigs kyi dngos po thams cad kyi yul can gnod par byed pa'i tshad mas rang gi bsgrub byas khyab par bsgrub par bya ba yin no / /
des na de dag gi nang nas bum pa la sogs pa'i chos can gang yang rung ste /
gnod par byed pa'i tshad ma'i yul nye bar mtshon pa'i phyir bstan par bya'o / /
de'i bdag nyid yin pa nyid kyis mi rtag pa log na byas pa ldog pa'i yul nam mkha' la sogs par bstan par bya'o / /
de lta ma yin na zhes bya ba ni 'brel ba sgrub byed kyi tshad ma'i yul rab tu ma bstan na /
mthun pa'i phyogs dang mi mthun pa'i phyogs dag la yod pa dang med pa dag bstan par mi nus te /
khyad par ma rtogs par spyi mi rtogs pa'i phyir ro / /
bsgrub bya'i 'bras bu'i rang bzhin rang gi bsgrub bya la nges pa'i 'bras bu'am rang gi bsgrub bya'i rang gi ngo bos khyab pa yang bstan par mi nus te /
'brel pa sgrub byed kyi tshad ma rab tu ma bstan pa'i phyir ro / /
des cir 'gyur zhe na /
des na spyi dang khyad par gyi rang bzhin gyi don bstan par bya ba 'di bstan na yang dpe bstan pa nyid du 'gyur ro / /
de ci'i phyir zhe na /
gang gi phyir dpe'i tshul ni 'di tsam du zad pa'i phyir te /
spyi dang khyad par gyi mtshan nyid bsgrub pa'i rang bzhin du zad pa'i phyir ro / /
spyi dang khyad par gyi mtshan nyid bstan par bya ba ston par nus pa'i don gang yin pa de nyid ni dpe yin no / /
gtan tshigs kyi mtshan nyid bsgrub pa'i yul dpe 'dis ni dpe ltar snang ba yang gsal ba yin te /
gtan tshigs kyi khyab pa bsgrub pa'i phyir nye bar bkod pa der mi nus pa ni dpe ltar snang ba'o zhes don gyis bshad par 'gyur ro / /
dpe'i nyes pa de dag nyid dper brjod pa'i phyir bshad pa ni /
dper na zhes bya ba'o / /
sgra rtag pa nyid du bsgrub par bya ba yin zhing /
lus can ma yin pa gtan tshigs su bkod pa na /
las dang rdul phra rab dang bum pa rnams bsgrub par bya ba la sogs pa gang yin pa de dag gis stong pa yin no / /
las ni bsgrub par bya ba rtag pas stong pa yin no / /
rdul phra rab ni sgrub par byed pas stong pa ste /
lus can rdzas thams cad du song ba ma yin pa'i tshad ni rdul phra rab la yod de /
lus can ma yin pa ni ma yin no / /
bum pa ni mi rtag pa dang lus can yin pa des na gnyis kas stong pa yin no / /
the tshom za ba yang bsgrub par bya ba la sogs pa nyid la the tshom za ba'i phyir ro / /
dper brjod pa ni 'dod chags la sogs pa dang ldan par bsgrub par bya zhing /
gtan tshigs smra ba la sogs pa la lam po che'i mi ni bsgrub bya'i chos la the tshom za ba yin no / /
'chi ba'i chos can du bsgrub pa la ni lam po che'i mi la 'dod chags la sogs pa dang ldan pa nyid du the tshom za ba yin no / /
de bzhin du thams cad mkhyen pa ma yin pa nyid bsgrub par bya ba dang /
'dod chags la sogs pa dang ldan pa gtan tshigs su byas pa la ni lam po che'i mi gnyi ga la the tshom za ba yin no / /
de bzhin du rjes su 'gro ba med pa'i dpe dang rjes su 'gro ba yod kyang gang la skyes bus rjes su 'gro ba ma bstan pa de ni rjes su 'gro ba ma bstan pa'i dpe'o / /
rjes su 'gro ba med pa dper brjod pa ni dper na gang cung zad smra ba de ni 'dod chags la sogs pa dang ldan pa ste zhes khyad par bstan pa'i phyir 'dod pa'i mi dper byas pa'o / /
gal te bdag rang nyid la smra ba nyid dang /
'dod chags la sogs pa dang ldan pa nyid mthong ba de lta na yang 'dir don thams cad nye bar bsdus pas rjes su 'gro ba bstan par ni mi nus pas rjes su 'gro ba med pa yin no / /
sgra mi rtag ste byas pa'i phyir zhes bya ba'i sbyor ba la dpe bum pa ni rjes su 'gro ba rab tu ma bstan pa yin no / /
'dir don gang bstan pa'i phyir dpe nye bar blangs pa rjes su 'gro ba rab tu bstan par 'gyur ba rjes su 'gro ba'i ngag sbyor ba med do / /
don dam par ni rjes su 'gro ba yod pa nyid do / /
de nyid kyi phyir 'di ni smra ba po'i skyon yin no / /
dpe bum pa la mi rtag pa nyid la mi 'khrul par shes pa'i byas pa nyid las sgra mi rtag par rtogs pa yin na /
'dir ni mi rtag pa nyid la byas pa mi 'khrul par ma brjod do / /
'on kyang ngag 'di la ni chos mthun pas byas pa'i lhan cig spyod par brjod de /
ci ltar bum pa byas pa mi rtag pa de bzhin du sgra yang byas pa yin pas ni rtag par 'gyur ro / /
chos 'ga' zhig gis chos mthun pa tsam gyis ni gzhan gyi chos gzhan gyis kyang mtshungs par ni 'os pa ma yin te /
ha cang thal bar 'gyur ba'i phyir ro / /
de bzhin du dpe gang la rjes su 'gro ba phyin ci log yod pa de ni de skad ces bya'o / /
'di skad gang byas pa de ni mi rtag pa nyid do zhes byas pa nyid mi rtag pa nyid la nges par bstan par bya ba yin te /
de lta na ni de las bsgrub bya rtogs par 'gyur ro / /
gang gi tshe gang mi rtag pa de ni byas pa nyid do zhes byas pa nyid la mi rtag pa nges par byas pa de'i tshe ni byas pa mi rtag pa la nges par ma brjod pa des na gzhan la yang 'jug par dogs pas go bar byed par mi 'gyur ro / /
de'i phyir rang bzhin gang gis gtan tshigs go bar byed pa'i rang bzhin de dpes ma bstan pa'i phyir smra ba po'i nyes pas dpe skyon chags pa yin no / /
dpe skyon dgu po 'di dag ni chos mthun pa yin no / /
chos mi mthun pas kyang gang rtag pa ma yin pa de ni lus can ma yin pa ma yin no zhes bsgrub bya log pas sgrub byed ldog pa la /
rdul phra rab dang las dang nam mkha'i dpe rnams ni bsgrub par bya ba la sogs pa ldog pa med pa can yin no / /
rdul phra rab ni rtag pas rtag pa nyid log pa med do / /
las ni lus can ma yin pas lus can ma yin pa med pa ma yin no / /
nam mkha' ni rtag pa dang lus can ma yin pas gnyi ga ldog pa med do / /
dpe gang la ldog pa la the tshom za ba de la sogs pa yang brjod pa ste /
des na rigs pa'i thigs pa ci lta ba bzhin no / /
ldog pa rab tu ma bstan pa ni sgra mi rtag ste byas pa'i phyir nam mkha' bzhin no zhes bya ba'o / /
ldog pa phyin ci log pa ni gang ma byas pa de ni rtag pa ste /
dper na nam mkha' bzhin no zhes brjod pa yin no / /
gang gi phyir chos mi mthun pa'i dpe la ni bsgrub par bya ba log pa sgrub byed log pa la nges par bstan par bya ba yin te /
de ltar na gang na sgrub byed yod pa der bsgrub bya 'grub par 'gyur ro / /
'dir gcig la ni ci ltar nam mkha' rtag par byas pa ma yin pa de bzhin du sgra ni byas pa ma yin pa ma yin te /
'on kyang byas pa yin no zhes ma byas pa nyid kyis chos mi mtshungs pa tsam zhig bstan pa yin no / /
chos gcig gis chos mi mthun pa tsam gyis ni chos thams cad kyi chos mi mthun par nges pa ma yin te /
thams cad thams cad dang chos mthun pa dang mi mthun par mthong ba'i phyir ro / /
de'i phyir go bar byed pa'i rgyu mtshan gyi ldog pas bstan pa'i phyir skyes bu'i nyes pas dpe skyon chags pa yin no / /
gzhan la ni sgrub byed log pa bsgrub bya ldog pa la nges par bstan to / /
gang ma byas pa de ni zhes sgrub byed log pa rjes su brjod nas /
des ni rtag pa'o zhes bsgrub bya log pa bsgrub pa'i phyir ro / /
gal te bsgrub bya rtsol ba las byung ba nyid yod pa las sgrub byed mi rtag pa nyid ldog pa med pa de lta na yang mi rtag pa nyid go bar byed pa ma yin no / /
des na ldog pa phyin ci log kyang skyes bu'i nyes pa las yin no / /
yang ci'i phyir 'di dag skyon chags pa yin zhing ci ltar na gsal ba yin zhe na /
gang gi phyir 'di dag gis ni gtan tshigs kyi spyi'i mtshan nyid mthun pa'i phyogs dang mi mthun pa'i phyogs dag la yod pa dang med pa nyid dam /
bye brag gi mtshan nyid de'i bdag dang de las byung ba bstan par mi nus te /
de'i phyir don gyi 'ongs pas de dag gsal bar bya'o / /
gal te dpe gtan tshigs kyi tshul gyis gnod par byed pa'i tshad ma'i yul nyid la ma reg par de yan lag ma yin par rang rgyud nyid du sgrub par byed pa'i yan lag yin na de'i tshe /
gtan tshigs kyi tshul la ma reg pa yin na'ang bsgrub bya'i don dang dpe ma 'brel pa'i phyir dpe don med par 'gyur ro / /
de nyid dgrol ba'i phyir bshad pa ni /
gal te de'i tshe tshad ma'i yul ston pa'i dpe de'i bdag nyid dang /
de las byung bas byas pa bsgrub par bya ba la mi 'khrul pa nyid mi ston na /
bsgrub bya bsgrub pa la dpe nye bar mkho ba cung zad kyang med par 'gyur te /
bsgrub bya dang 'brel pa med pa'i phyir ro / /
gal te dpe ni bsgrub bya sgrub byed dang bcas par bsgrub pa yin te /
de'i phyir sgrub par byed pa'i chos kyi chos can de yang dpe'i chos can bzhin du bsgrub bya'i chos dang yang ldan par 'gyur ba'i phyir 'dra ba las bsgrub par bya ba 'grub pa la nye bar mkho ba yin no / /
bsgrub par bya ba dang 'dra ba nyid kyang dpe'i bsgrub par bya ba dang 'brel ba yin no zhe na /
'di ni snying po yod pa ma yin te /
gang gi phyir gang gis na nye bar 'jal ba las don 'ga' zhig 'grub par 'gyur ba don rnams don 'ga' zhig dang rnam pa 'ga' zhes bya ba'i dngos po nyid la sogs pa'i chos gcig dang 'dra ba tsam gang yin pa des rang bzhin gzhan du nges pa yod pa ma yin no / /
ci'i phyir 'dra ba las rang bzhin gzhan du mi nges she na /
gang gi phyir don 'ga' zhig dang /
rnam pa 'ga' zhes bya ba tha na gzhal bya nyid kyis mi mtshungs pa'i don ni 'ga' yang med do / /
'on kyang mtshungs pa nyid de /
mtshungs pa des na gang dang gang mtshungs pa'i don de'i bdag nyid yin na /
don thams cad thams cad kyi rang bzhin du 'gyur na de ni mngon sum dang 'gal te /
des na rang bzhin gzhan nges pa ni ma yin no / /
'dra ba tsam gyi rang bzhin gzhan nges pa ma yin pa de'i phyir bsgrub par bya ba mi rtag pa nyid la sogs pa des khyab pa'i chos gang yin pa byas pa nyid la sogs pa dang de dang ldan pa nyid las sgra la sogs pa bsgrub par bya ba dang ldan pa yin gyi gzhan las ni ma yin no / /
de'i phyir gtan tshigs 'di'i bsgrub bya rtogs pa'i yan lag bsgrub byas khyab pa dper khyab pa'i tshad ma rab tu bstan pa yin no / /
de nyid kyi phyir bsgrub bya sgrub byed dang ldan par rab tu grub pa tsam gyis ni khyab pa rab tu ston pa'i yul dpe ma yin te /
dper na smra ba dang thams cad mkhyen pa ma yin pa dang ldan yang 'dod pa skyes bu dpe ma yin pa bzhin no / /
bsgrub bya ma grub pas dpe ma yin pa yang ma yin te /
sgrub par byed pa dang ldan par grub pa la gal te khyab pa bsgrub pa'i mtshan ma'i yul yin na dper 'gyur te /
dper na yod pa dang skad cig ma nyid la bum pa zhes don gyis brjod par 'gyur ba bzhin no / /
gang gi phyir bsgrub bya khyab pa'i chos dang ldan pa las bsgrub bya sgrub par 'gyur gyi /
gzhan las ni ma yin pa des na 'dir rang rgyud pa dngos su bsgrub bya las nye bar mkho ba ma yin no / /
gtan tshigs de dang ma 'brel ba'i phyir don med par mi 'gyur ba yang ma yin no / /
dngos su nye bar mkho ba ma yin mod /
ma 'brel na don med par go ci ltar 'gyur zhe na /
gtan tshigs de nyid kyis bsgrub bya 'grub pa'i rang bzhin gyi don yongs su rdzogs pa'i phyir ro / /
de'i phyir dpe ni gtan tshigs kyi don gyi nang du 'dus pa nyid do / /
gtan tshigs ltar snang ba dang bcas pa brjod pa na /
sun 'byin pa ltar snang ba dang bcas pa'i skabs su bab nas brjod pa'i phyir bshad pa /
ma tshang ba la sogs pa ma nges pa'i mthar thug pa gang brjod pa gang yin pa ste /
'dis brjod pa'i phyir tshig go / /
de ni sun 'byin pa yin no / /
'di nyid dgrol ba'i phyir bshad pa ni ma tshang ba nyid la sogs pa zhes bya ba'o / /
'dis brjod pa'i phyir brjod tshig go / /
yang ji ltar sun 'byin pa yin zhe na /
brjod pa des pha rol po 'dod pa'i don grub pa gang yin pa de la gegs byed pa'i phyir ro / /
gal te skyon ma brjod kyang gtan tshigs kyi don nyid skyon chags pa'i phyir nus pa med pas de las pha rol po'i 'dod pa'i don 'grub pa'o mi 'gyur ba ma yin nam /
de ci ltar skyon brjod pa sun 'byin pa yin zhes brjod ce na /
don nyid nus pa med pas 'dod pa mi 'grub pa de ni de ltar yin mod kyi /
'on kyang sgrub par byed pas bsgrub bya'i rang bzhin grub par byed pa'am /
sun 'byin pas grub pa ldog par byed pa ni ma yin no / /
ci'i phyir zhe na /
byas pa dang mi rtag pa nyid la sogs pa de dag ni thams cad du snga ma'i rang bzhin nyid dang ldan pa yin pa'i phyir ro / /
'o na ci'i phyir zhe na /
sgrub pa dang sun 'byin pas ni go rims bzhin du rgol ba dang phyir rgol ba'i rnam par gnas pa'i dngos po gsal bar byed pa'i nus pa grub par byed pa yin no / /
rgol bas ni rtags 'ga' zhig bsgrub bya 'grub pa la nus par 'grub pa yin la /
phyir rgol bas ni mi nus par ro / /
nus pa dang mi nus par de yang rang bzhin gnas pa yin no / /
rnam par gnas par byed sgrub par byed pa'i nus pa 'grub pa de yang gang gi phyir tshig med par mi 'grub pa de'i phyir rgol ba de lta bu nyid du 'gyur ba'i rtags ston par byed pa na /
bsgrub bya de'i byed pa po sgrub par byed pa po yin pa de dang de'i tshig ni byed par brjod pa dang /
phyir rgol ba de lta bu nyid du gyur pa'i rtags nus pa med par ston pa na /
bsgrub bya mi nges pa de'i byed pa po sun 'byin pa po dang /
de'i tshig sun 'byin par byed pa yin par brjod kyi /
rnam par mi gnas par byed pa'i phyir ni ma yin no / /
gal te de lta na gal te nyes pa brjod pa na ma tshang pa med pa dang /
grub pa la sogs pa'i tshig gis yang lan btab pa na /
ngag de de'i tshe 'dod pa'i gegs yod pa ma yin pas sngar brjod pa de sun 'byin pa ma yin par 'gyur ro zhe na /
'di ni rigs pa ma yin te /
gang gi phyir ma tshang ba med pa la sogs pa'i tshig gis brjod pa gang yin pa de ni sgrub par byed pa gzhan yin la /
sngar gyi grub par byed pa ni sun phyung ba nyid do / /
gal te de lta na sgrub par byed pa'i ngag yongs su ma rdzogs pa nyid du sun 'byin pa pos cung zad smras pa gang yin pa de sun 'byin pa yin no zhe na /
de lta ni ma yin te /
gang gi phyir gal te phyogs snga ma smra ba ltos pa dang bcas pa yin na /
sun 'byin pa'i skabs ma yin no / /
gang las ltos pa dang bcas par rtogs she na /
ngag ma rdzogs pa nyid kyis so / /
'o na nam sun 'byin pa'i skabs yin zhe na /
ngag rdzogs pa na zhes smos so / /
tshig 'phro rdzogs pa na de la skyon rjod par byed pa ni sun 'byin pa nyid do / /
rgol bas yang lan brgya btab kyang sngar gyi sgrub par byed pa gang yin pa de ni sun dbyung ba nyid la /
phyogs brjod pa ni sgrub par byed pa gzhan yin par 'gyur ro / /
der snang ba ni zhes bya ba ni sun 'byin pa bzhin du snang ba'i phyir ro / /
ltag chod ces bya ba ni sun 'byin pa dang 'dra'o / /
ltag chod kyi sgra ni 'dra ba'i tshig yin te /
des na lan dang 'dra ba'i tshig gang yin pa de dag ni ltag chod ces brjod do / /
de dag kyang gang zhe na bshad pa /
log pa'i lan la mtha' med pa'i rgyu'i phyir de dag 'dir ni spro ba'i bya ba ma yin no / /
'di nyid rnam par 'grel pa ni lan log pa ni ltag chod yin la /
ltag chod kyi rgyu log pa'i rnam par rtog pa rnams gnas pa med pa ste /
mthar thug pa med pa'i phyir ro / /
kun brtags pa'i ltag chod dag la mtha' med pa nyid bstan pa'i phyir /
nang du ma 'dus pa'i lan log pa ston pa ni /
dper na rigs pa can dag bdag med do zhes bya ba ni 'dir dam bcas pa'i don nyid ni phan tshun 'gal bas na dam bcas pa dang 'gal ba zhes bya ba ni dam bcas pa'i skyon yin no zhes brjod do / /
'gal ba de nyid ston pa ni bdag gi sgra'i don la skur ba 'debs na bdag gi sgra sbyor mi srid pa'i phyir bdag gi sgra sbyor ba'i rgol bas ni don nye bar 'jog pa yin la /
med do zhes skur ba yang yin pa de'i phyir ngag gcig nyid la don de nyid sgrub pa dang 'gog pa ni 'gal ba yin no / /
des na dam bcas pa'i tshig gnyis dag 'gal bas 'di ni dam bcas pa'i skyon yin no zhes bya ba lta bu dang /
de bzhin du gzhan dag gtan tshigs kyi skyon rtsol ba las byung ba'i sgra ni mi rtag ste /
rtsol ba las byung ba'i phyir zhes bya ba ni gtan tshigs chos can gyi khyad par du nye bar bkod pa'i phyir dam bca' ba'i don gyi phyogs gcig yin no zhes zer ba lta bu'o / /
de lta bu la sogs pa dam bca' ba dang gtan tshigs kyi skyon dngos ma yin pa'i phyir ltag chod yin yang bstan pa'i mtshan nyid kyis ltag chod dag tu 'dul ba ma yin no / /
'di snyam du 'o na de lta bu dag sun 'byin pa nyid yin no snyam na /
bshad pa /
sun 'byin pa yang ma yin no / /
ci ltar zhe na /
sgra'i don la mi bsnyon pas so / /
gal te bdag gis sgras brjod par bya ba'i don rnam pa ci zhig ltar bsnyon nas de'i tshe 'gal bar 'gyur na sgra'i don ni mi bsnyon gyi /
de'i nye bar len par gyur ba rang gi mtshan nyid kho na 'gog pa yin no zhes yod med phyogs kyi bye brag gis zhes bya ba der bshad zin to / /
de bzhin du dam bcas pa'i don gyi phyogs gcig ma grub pa'i gtan tshigs su brjod pa yang ma yin no / /
ci'i phyir zhe na /
bsgrub par bya ba'i chos can las phyi rol du 'gyur ba'i phyir ro / /
de la sgra ni bsgrub pa'i chos can yin no / /
rtsol ba las byung ba ni nye bar mtshon pa yin pas bsgrub bya'i dus ni mi gnas so zhes bya ba la sogs pa yang bshad zin to / /
'di snyam du gal te de dag kyang 'dra ba'i cha 'gas te /
'dra ba 'ga' zhig las so zhes bya ba'i tha tshig go / /
'o na brjod pa'i ltag chod 'di dag kyang 'dra ba'i cha 'gas phan tshun de ltar zhes bya ba nang du 'du bar thal bar 'gyur ro / /
de'i phyir te ltag chod kyi dbye ba'i tshul mtha' yas pa dang 'dra ba'i cha'i skabs su ni gcig tu thal bas 'gyur ba'i phyir spyi'i mtshan nyid gcig nyid du cung zad brjod par bya ba yin te /
khyad par gyi mtshan nyid byas na nang du mi 'du ba'i rgyu'i phyir ro / /
'o na spyi'i mtshan nyid brjod cig ce na /
bshad pa /
ltag chod kyi spyi'i mtshan nyid de ni sun 'byin par snang ba ltag chod do zhes brjod zin to /
yang dag pa ma yin pa'i skyon brjod pa ni ltag chod do zhes bya ba'i tha tshig go / /
'di snyam du bye brag gi mtshan nyid med na ci ltar ltag chod shes par nus she na /
bshad pa /
ltag chod de ni bsgrub pa dang sun 'byin pa'i mtshan nyid shes pa nyid las lan ltar snang ba nyid du bde blag tu shes par 'gyur ro / /
ci ltar grub pa dang sun 'byin pa dag gi mtshan nyid shes pas lan ltar snang ba nyid shes she na /
yul ma yin pa tshul gsum pa'i rtags chad pa dang bral ba ma grub par byed pa'i mtshan nyid tshul gsum pa'i rtags chad pa nyid mi 'jug pa'i phyir bsgrub pa ma yin no / /
sgrub byed kyi dngos po ma yin par shes pa yang sun 'byin pa mtshan nyid kyi yul bden pa'i bsgrub bya rtogs pa'i gegs ma yin pa'i phyir ni sun 'byin pa ma yin la /
gegs kyi khyad par gyi mtshan nyid gang bshad pa yin pa de dang mi ldan pa'i phyir ni khyad par du sun 'byin pa ma yin par shes so /
rnam pa gzhan yang med pa'i phyir rang nyid kyis brtags nas lan ltar snang bar shes par nus so / /
'di dag gi rab tu dbye ba khyad par gyi rnam par dbye ba ni tshul bzhin ma yin pa'i yid la byed pa mtha' yas pas mtha' med la mtha' med pa'i phyir ni bstan par mi nus so / /
dper na yang dag pa'i shes pa bstan par bya ba la rtags brjod pa yang ston pa de bzhin du rtags 'gog pa brjod pa dang /
'gog par snang ba yang byis pa la bstan par bya ba yin te /
rtags yang dag par brjod pa la yang pha rol po rnam pa 'ga' zhig ltar klan ka brjod pa na /
rgol ba la brjod pa la mi smos par bya ba'i phyir ram /
yang dag pa ma yin pa brjod la phyir rgol ba sgrub par byed pa'i yan lag ma yin pa brjod pa mi shes par mi 'gyur bar bya ba'i phyir ro / /
rgol ba dang phyir rgol ba dag gis grangs bzhin du yang dag pa'i shes pa'i yan lag tu 'gyur ba brjod pa mi mthun pa'i phyogs dang bcas pa dang yan lag ma yin pa mi mthun pa'i phyogs dang bcas pa shes par bya ba yin pa'i phyir sun 'byin pa ltar snang ba dang bcas te bshad do / /
ci ste gal te kun las btus pa bstan par 'dod na /
ci ltar de nyid la lar spong ste /
dper na 'di ni nges par bya ba'i don yin te /
med pa nyid la med pa yin gyi gzhan pa la ma yin la 'gal ba la yang ma yin no zhes tshul gsum pa nges pa'i don yin par bshad la /
khyod kyis ni rjes su 'gro ba dang ldog pa dag gi sbyor ba shes par bya ba'i don du brjod pa lta bu ste /
de bzhin du yang sbyar ro zhe na /
bshad pa /
mdo dag gis bstan gyi /
'grel pas ni ma yin gyi 'grel pa ni 'di nyid ma yin no / /
dbang phyug sde dang de'i phyogs pa gzhan snga ma dag gis ni 'brel pa phyin ci log tu byas so / /
mdo ni 'grel pa'i dbang gis gzhung gzhan du bya bar mi nus pa de'i phyir de nyid bshad do / /
ci ltar na de slob dpon gyi gzhung yang ma yin zhe na /
gang gi phyir don yod de 'bras bu dang bcas pa'i lugs rtog ge'i tshul gang yin pa gzigs pa de'i phyir 'grel pa 'gal ba ni de'i ma yin no / /
gal te 'grel pa la yang yid mi rton na /
gang las lung thob nas 'chad ce na /
'ga' las kyang ma yin te /
lung yang yal bar dor nas te /
'chad pa po rnams las 'ongs pa'i don yal bar dor nas bshad de /
de dag kyang mngon par mi brtsan pas blo bslad pa'i phyir yang dag par mthong ba ma yin no / /
gal te lung btang na ci ltar 'chad ce na /
de na 'di rigs so zhes te /
de la de lta bur ro / /
lung yod dam med kyang bla ste /
'di'i don ni 'di yin par tshad mas 'thad do zhes 'chad do / /
'o na ni bsam pa 'di khyod nyid kyi yin gyi /
slob dpon gyi ni ma yin te /
slob ma brgyud pa ma chad pa med pa'i phyir ro zhe na /
rnam dag thugs zhes smos te /
rnam par dag pa'i thugs mnga' bas na /
slob dpon de'i dgongs pa nges par te /
gdon mi za bar 'di nyid yin no / /
rnam par dag pa'i blo mnga' ba ni /
tshad ma dang mi ldan pa'i don rtogs pa ma yin no / /
gal te de'i yang dgongs pa 'di nyid yin na /
ci ltar TI ka byed pa de nyid kyis ma rtogs she na /
mi gsal ba don gsal ba med pa'i blo gang la yod pa'i skye bo gang yin pa des dgongs pa 'di rtogs pa ma yin te /
shes rab gsal bas ni slob dpon gyi dgongs pa 'di nyid yin par nges so / /
de ltar phyogs nyams dogs pas gsung rab rgya mtsho yi / /
rigs gzigs rgya chen rnam nges 'di ni mi brten pa'i / /
lta bar ltung bas ma rtogs des de rab nus bzhin / /
bdag gis 'bad pas 'di byas byas rnams kho nas shes / /
bdag gis tshad mas phye bas ma phyed cung zad tsam yang rnam bkral bas / /
'di ltar thar pa phun tshogs 'bras can legs par bya ba byas 'gyur ba / /
legs spyad des ni 'gro rnams 'pho med go 'phang byang chub kun gyi ni / /
chos mchog thob nas 'khor ba'i rgya mtsho las ni rab tu rgal bar shog /
grogs po rnams kyis bskul bas mi 'dod kyang / /
rnam par nges pa'i 'grel bshad nges byas te / /
'di ltar 'jig rten spro ba med pa yang / /
grogs pos lag gis 'jug nas 'bras la sbyor / /
gzhan zer rjes 'jug shin tu cher sems mi mthun par ni gnas pa dag /
rnam g.yeng skye mched des 'dir gal te legs bshad gzigs ma yod na der / /
gang dag zhal snga chos 'byung byin dang dge bsrungs zhes byas sa steng na / /
sgrib med rab grags de dag gis ni rtogs pa'i myu gu cung zad yin / /
legs 'brel phyogs gnas gzhan gyis bgrod pa yis / /
ring du spangs nas rab tu 'jug bgrod dka'i / /
bgrod bya'i mthar phyin shes rab de dag gi / /
tshul ni bya yi rgyal po dag dang mtshungs / /
nyi shar 'od 'joms mun stug gis bsgribs gangs rum du / /
gnas pa'i mi'am kha bas 'khyags pa'i pad+ma dag /
rab tu rgyas par 'gyur ba dag ni ga la yod / /
des na che rnams dpyod med bdag la mi mnyes med / /
stong phrag bzhi dang gsum dang bzhi / /
brgya phrag lnga dang drug dang gsum / /
nyi shu gnyis dang sum cu ste / /
de ni gnyis drug gsum bcas so / /
slob dpon chos mchog gis sbyar ba rnam par nges pa'i TI ka 'thad ldan zhes bya ba rdzogs so // //
bstan bcos chen po'i don dang tshig tu bcas / /
legs rtogs 'gro na nyi bzhin gsal byed pa / /
tshul khrims gtsang ma'i dri dang ldan pa gang / /
slob dpon chos mchog rtog ge ngan 'joms mchog /
yang dag don gsal tshad ma'i bstan bcos 'di / /
legs par bsgyur las byung ba'i bsod nams gang / /
des ni log lta'i rgyun phyogs skye bo rnams / /
yang dag rigs pa'i lam du 'jug par shog /
kha che'i paN+Di ta gzhan la phan pa bzang po la sogs pa dang /
bod kyi lo tsA ba blo ldan shes rab kyis grong khyer dpe med du bsgyur ba'o // //
