@ / /
'jam dpal gyi dkyil 'khor gyi cho ga bzhugs // @## / /
bla ma dam pa rnams la phyag 'tshal lo / /
shAkya thub pas gsungs pa'i 'jam dpal mtshan brjod 'di la zab pa dang rgya che ba gnyis las /
'di rgya che ba'i man ngag go / /
don brgyad las 'di man ngag gi sa'o / /
de la rim gyis pa dang cig car ba las 'di rim gyis pa'i sa'o / /
de la bum pa'i dbang gi dus su / /
rdul tshon gyi dkyil 'khor la brten nas /
de yang /
sa yi dkyil 'khor bzhi yi khyon / /
zhes zer /
de la brten nas dkyil 'khor gyi cho ga bstan te /
smon 'jug gnyis kyis slob ma las la 'jug pa'i dus su /
ri yi phug gam chu 'gram mam / /
lha khang mchod rten dben sa dang / /
dur khrod gnas dang shing drung du / /
de la sogs te gnas yid du 'ong bar /
slob dpon stan bde ba la 'dug ste /
bsam gtan la gnas par bya'o / /
rgyud nas /
bsam gtan chen po'i ting 'dzin gnas / /
gsungs so / /
de nas rang 'jam dpal du bsgoms la / /
tshad med pa bzhi bsgom /
de'i rjes la /
a A sarba ta thA ga ta hr-i da ya /
ha ra ha ra /
oM hUM hrIHb+ha ga wAn /
dz+nyA na mUrti /
wA gI shwa ra ma hA bA tsa /
sarba d+harmA ga ga na /
a ma la su pa ri shud+d+ha d+harma d+hA tu dz+nyA na gar+b+ha aH zhes pas bdag dang snang srid stong bar bsam /
de'i ngang las bdag gshin rje gshed du bsgoms la /
sa snang ba la bslang ba dang / /
mi snang ba la bslang ba dang /
bgegs bskrad pa dang /
sa gzung ba dang /
mchod gtor gyis mnyes par bya ba dang /
klog 'don bya ba dang /
sngon 'gro rnams bya'o / /
de nas dkyil 'khor gyi sta gon ni bdud rtsi'i chus chag chag btab la / /
gnam thig gdab pa dang /
sa thig gdab pa dang /
byin gyis brlab pa dang /
bri ba la 'jug par bya'o / /
de nas lha dang bum pa'i sta gon bya ste /
bum pa dkar po nag po ra ri spangs pa la ras kha tshar ma nyams pa'i mgul chings byas la phyag rgya lnga gdags /
de la sogs pa'i yo byad rgyas par bsog /
de ni bum pa'i sta gon no / /
de nas rnal 'byor pa sta gon la gnas par bya ste /
spyir khrus dang ldan par bya /
sdig bshags bya /
skyabs 'gro byas la /
slob dpon 'jam dpal ye shes sems dpa'i ting nge 'dzin la gnas par bya'o / /
de ni slob dpon gyi sta gon no / /
slob ma'i sta gon ni phyir khrus byas la /
sdig pa bshags pa dang /
skyabs su 'gro ba dang /
bar chod bsrung ba'i phyir srung skud gdags pa dang /
dpa' bo 'bru gsum gyis byin gyis brlab pa'o / /
de ni slob ma'i sta gon no / /
bar der zhi ba'i sbyin sreg rgyas par bya'o / /
dbang thob pa dang ma thob pa gnyis su shes par bya'o / /
dbang thob na sems bskyed bya mi dgos / /
ma thob na sems bskyed bya /
gnyis pa la 'jug /
gsum pa la rdzogs par bya'o / /
de yang gsum rig gtsang ma dag pa ste /
dbang thob pa yin na bum pa gcig la dbang bzhi stan thog tu bskur /
byin rlabs brtan par bya ba'i phyir slob dpon la yon dbul lo / /
de'i cho ga ni dang po kho nas sa bslang ste /
sa bdag lha klu 'khor dang bcas pa rnams / /
sa yi dmigs dang ne'u gsing lu ma rnams / /
rdzing dang lteng ka so so'i gnas rnams nas / /
sa bdag klu gnyan sde dang 'khor du bcas / /
sa yi lha mo 'khor dang bcas pa rnams / /
gnas 'dir spyan 'dren mchod kyis gshegs su gsol / /
dkyil 'khor chen po 'di yi sa bslang phyir / /
byin gyis brlabs pa'i gtor ma 'di bzhes la / /
rin chen gser gyis gzhi bslang du gsol / /
lag pa g.yas pa sa la brdabs pas /
sa gas pa'i ser gnas sa'i lha mo ro stod bsnyems te byung nas /
lag pa g.yas pa khas len gyi phyag rgya /
g.yon pa bum pa bsnams pa de ltar byon par bsam /
de la gtor ma dang me tog dri zhim pos mchod la /
'dod pa'i don la gsol ba btab ste /
sngon bcom ldan 'das shAkya thub pas srod la bdud btul / /
tho rangs mngon par rdzogs par sangs rgyas pa yang sa gzhi rin po che 'di'i steng du mdzad pa lags pas /
rnal 'byor pa che ge mo zhes bgyi ba la sogs pa yang /
tshogs gnyis bsags pa'i rten 'jam dpal ye shes sems dpa'i pho brang 'debs par 'tshal bas sa'i lha mo 'khor dang bcas pas sa bdag klu gnyan kun /
sa rin du rin po ches brgyan pa'i gtor ma 'di bzhes la /
dang po dge sbyor dbu bzung ba nas /
tha ma rdzogs pa mthar phyin dus gnas 'di bdag la g.yar lags pas /
sa 'di brtan pa dang bkra shis par mdzad du gsol zhes brjod la gtor ma sbyin no / /
de'i cho ga 'di skad do / /
hUM skyob pa sangs rgyas rin po che / /
sa dang pha rol phyin pa la / /
lha mo 'khor bcas dpang du gyur / /
shAkya thub pa skyob pa yis / /
bdud kyi sde rnams bcom pa ltar / /
de bzhin bdag gis bdud rnams gzhom / /
pham par byas te dkyil 'khor bri /
lha mo de /
de nyid du thim par bsam mo / /
de ni sa bslang ba'i cho ga'o / /
de nas bdag nyid 'jam dpal du gsal bar bsgoms la /
de nas rdo rje gsor dril bu gsil zhing /
rdo rje 'gros kyis bskor zhing sa gzhi gzung ngo / /
de nas bdag nyid dkyil 'khor gyi dbus su bsdad de /
las thams cad pa'i sngags brjod cing sdang mig phyogs bcur blta /
rdo rje nam mkha' la gsor zhing mtshams bcad do / /
de nas dri sna tshogs dang spos kyi chus sbyar la lag tu thogs la /
pus mo g.yas pa'i lha nga sa la btsugs la 'di skad do / /
hUM bcom ldan ye shes sems dpa' ni / /
dkyil 'khor kun gyi bdag po ste / /
slob ma rnams la brtse ba dang / /
dkyil 'khor thugs rje'i bdag nyid can / /
de dag slob mar bcas pa dang / /
mgon po bdag ni 'byung bar 'tshal / /
las thams cad pa'i sngags kyi dri'i chus byug go / /
bdag gi thugs kar thig skud kyi sna gcig gzung /
slob ma de phyag na rdo rjer gsal btab la /
thig skud de lte ba'i khung du gzung la / /
hUM nam mkha' gang ba'i bcom ldan 'das / /
khyod kyis sems can 'gro don mdzad / /
las thams cad pa'i sngags kyis thig gdab po / /
thig skud kyi sgra yis bde bar gshegs pa'i thugs dam bskul nas sems can gyi don mdzad par bsam mo / /
da ni sa tshon byin gyis brlab ste /
oM hUM swA hrI hA bris la rigs lnga'i dgug gzhug bya'o / /
de zhu bas rin po che lnga'i phye mar gyur nas /
des bris te g.yon pas de nas pad+ma'i gdan re dgod /
de las lha'i 'phro 'du dang bskyed pa gzhan nas gsal lo / /
rgyud kyi rgyal po 'jam dpal gyi dkyil 'khor gyi cho ga bla ma sdom pa bzang pos mdzad pa rdzogs so
