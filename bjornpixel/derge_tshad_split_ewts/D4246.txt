@## / /
rgya gar skad du /
a n+yA po ha bi tsa ra kA ri kA /
bod skad du /
gzhan sel brtag pa'i tshig le'ur byas pa /
thams cad mkhyen pa la phyag 'tshal lo / /
de phyir rang bzhin tha dad la / /
'bras sogs mtshungs pa mthong ba'i phyir / /
blo yi gcig tu sgro btags nas / /
tha snyad rnams la rab tu 'jug /
gang dag rtag par dus gcig tu / /
don gyi bya ba gcig byed pa / /
de dag 'dus pa'i sgrar brjod do / /
khyim dang dmag dang nags tshogs bzhin / /
gang dag dus dang rnam rtog gis / /
'bras bu gcig ni byed pa rnams / /
de dag rigs sgrar brjod bya ste / /
dper na bde sdug la sogs bzhin / /
gang dag rim gyis 'brel par ni / /
skye zhing don byed bzod pa rnams / /
de dag rgyun sgrar brjod bya ste / /
rgyun dang rang bzo'i rgyun bzhin no / /
gcig yin du mar rung yin zhing / /
blo yis char ni rnam brtags nas / /
gnas skabs bye brag bstan bya ste / /
gnas dang skye dang rnam 'jig bzhin / /
gang yang dngos gcig yul can ni / /
nyi zla nam mkha'i sgra bzhin no / /
mchu dus cha shas bye brag la / /
de yang bye brag med par 'jug /
gang dag dngos sgra der de bzhin / /
dngos med la ni gang dag yin / /
de dag phyi la mi ltos par / /
blo yis rnam brtags don brjod bya / /
gal te sgra'i don rnam shes la / /
rang gi mtshan nyid mi snang na / /
de la snang ba ma yin pa / /
der ni nges pa ga la yod / /
'di ltar bye brag don med cing / /
bye brag mthong ba sngon 'gro'i phyir / /
bye brag rnams su sgro btags smras / /
kho na nyid du 'khrul ba yin / /
dbang don sgra yi don ma yin / /
de med bzhin du snang phyir dang / /
tha dad rnam par dmigs phyir ro / /
gcig dang du ma'i gzugs ldan min / /
mngon sum gyis ni don gzugs gcig /
mthong ste sgra dang nyer gyur na / /
de nyid byed po la sogs gzugs / /
sna tshogs su ni 'dzin par 'gyur / /
lce yi dbang pos gzhan du myang / /
sgra yi mngar bar brjod pa gzhan / /
de phyir dbang don rnam kun du / /
sgra yi spyod yul ma yin no / /
sgra yi don gsal byed pa ni / /
rnam par rtog pas sgro btags nyid / /
de nyid phyir na byed po rnams / /
brjod 'dod sgo nas 'jug par 'dod / /
gang du ba lang ltos zhes smra / /
mig ni rig rig byed 'gyur ba / /
de sgra'i don gyi rnam shes ni / /
rang mtshan nyid la blta bar 'dod / /
blta ba'i bya ba sbyor ba ni / /
der rung rab tu ston byed na / /
dga' dang bcas pa'i rgyud la ni / /
blta bar 'dod par byed par 'gyur / /
'on te der ni don gyi gzugs / /
sgra yis rab tu gsal 'dod na / /
gang gi ming ni 'jug 'gyur ba / /
blta bya lhag pa de ci zhig /
mthong bzhin du ni mi rnams kyis / /
'ga' zhig gis ni sgra brjod gang / /
de mthong btags pa mi phyed pa / /
rmongs shing shin tu g.yo rnams kyis / /
gnyis ka'i rnam par rtog pa la / /
don yod na ni gzugs gzhan zhig /
snang ba gang yin don gcig la / /
zhen pas de la brdar 'dogs so / /
brdas bsgos 'di ni ci zhig yin / /
cig shos kyis kyang 'di yin zhes / /
ji srid rnam rtog mi dmigs pa / /
de srid brda ni mi 'byung ngo / /
de phyir smra po nyan pa po'i / /
blo gnyis mtshungs snang spyod yul gcig /
kho na nyid du phyi rol don / /
sgra yi spyod yul 'ga' yang med / /
rang gi blo la snang ba ni / /
rig pa yin yang phyi rol dang / /
gcig par 'dzin pa'i nga rgyal skye / /
rab rib can du mtshungs blo bzhin / /
rang gi mtshan nyid mtha' yas phyir / /
brjod bya min phyir de la ni / /
brdar 'dogs mi 'dod blo la ni / /
snang ba'i phyir na spyi la'ang min / /
de phyir blo yi don la ni / /
brdar 'dogs phyi rol gnas la min / /
gang la skyes bu brdar 'dogs pa / /
tha snyad la yang de rtogs so / /
phyi'i don yod dam med kyang rung / /
blo yis brtan pa'i gzugs gang yin / /
de nyid nyan po'i sems la ni / /
sgra de rnams kyis go bar byed / /
kun las bzlog pa'i ngo bo ni / /
'ga' zhig las ni rnam ldog pa / /
mi rnams kyis ni rab bsgrubs par / /
sgra ni yang dag sbyor bar byed / /
'ga' zhig las ni rnam ldog pa / /
ldog pa la ni yang ltos nas / /
khyad par khyad par gzhi nyid de / /
de ltar sgra don tha dad do / /
'ga' las ldog pa'i bye brag gis / /
brda yi rjes su byed pa'i sgra / /
tha dad don te de nyid du / /
dngos min gzhan yang gcig pa min / /
de phyir mang las ldog srid na / /
de la ji ltar brda gcig tu / /
'dogs zhes smra ba gang yin pa / /
de ni dpyad pa ma yin no / /
thams cad las ni ldog pa yi / /
gcig po de ni gang gang las / /
rnam par ldog pa'i sems byed pa / /
ngo bo des ni sgra sbyor ro / /
med kyang mthong ba gang yin dang / /
gang yang yod kyang ma mthong ba / /
de gnyi ga yang bor nas ni / /
de yi ldog pa bsam par bya / /
ldog rnams de la sngon po dang / /
ser po bzhin du mi snang gi /
de la ldog pa'i ngo bo yi / /
don gcig 'ba' zhig snang bar 'gyur / /
gang gi spyi ni gcig yin zhing / /
mngon sum gyis ni nges 'gyur de'i / /
ji ltar ba lang zhes bya'i brdas / /
ba lang nyid ni 'ba' zhig brjod / /
kun la 'brel ba ma mthong ba'i / /
byis pas brda 'dogs ji lta bu / /
de phyir 'brel brtag go zhes / /
kha cig smra ba de mi bzang / /
gang zhig nye na sgra gang zhig /
rtogs shing ma rtogs gzhan du ni / /
mthong dang ma mthong goms pa las / /
bdag nyid kyis ni brda nges so / /
sgra rjes 'gro dang ldog gnyis kyis / /
dngos po gcig pu la yang 'di / /
khyad par spyi yi ngo bor ni / /
yang dag 'jog par byed pa yin / /
thams cad la ni brda kun gyis / /
sa bon khong na yod mod kyi / /
gang du blo yongs smin 'gyur pa / /
der de rab tu rtogs par 'gyur / /
rang gi rkyen gyi stobs kyis ni / /
mi rnams kyis ni brdar 'dogs so / /
gzhan la de yi mtshan ma ste / /
de phyir de zhes rjod par byed / /
'brel pa brtag pa yin na ni / /
skyes bu'i 'dod la rag las nas / /
gzhan gyis gzhan la sbyor byed pa'i / /
brda ni don la mi srid do / /
tha snyad la ni byang gyur pa / /
sgra tsam 'dzin par byed pas na / /
brjod par bya la dran pa skye / /
du ba las ni me bzhin no / /
lkog gi don la brdar 'dogs pa / /
de yi mtshan nyid 'di 'dra'o zhes / /
mthong ba bstan nas rjod byed de / /
mtho ris la sogs sgra bzhin no / /
de phyir sgra don thams cad du / /
nor ba yin te brda bsgos pa / /
yang dag min don ston byed de / /
rtswa mchog la ni glang tshol bzhin / /
don nyid log pa yin yang ni / /
gang la brgyud don 'brel yod pa / /
de mi slu ste gzhan ma yin / /
rmi lam bden dang brdzun sogs bzhin / /
nor bu rin chen 'od gnyis la / /
rin chen blos ni mngon rgyug pa / /
shes pa nor par khyad med kyang / /
don bya ba la khyad par yod / /
gang phyir bye brag don byed cing / /
bye brag mthong ba sngon 'gro ba / /
de phyir bye brag rnams la ni / /
sgra don sgro btags nas 'jug go / /
bye brag yongs su ma shes phyir / /
skyes pa dag ni sgra don la / /
phyi rol snyam du rlom byed cing / /
phyi rol nyid la rgyug par byed / /
blo yis bstan pa'i ngo bo la / /
smra ba po ni sgra dag gis / /
yod dang 'gog pa thams cad byed / /
ji ltar yang ni phyi la min / /
yod pa bsags pa'i ngo bo'i don / /
'gog pa med pa'i bdag nyid de / /
smra ba po yi bye brag gis / /
sgra las cig car gcig la nges / /
rang rkyen dbang gis gcig pa dang / /
du ma'i ngo bor nges 'gyur te / /
nye bas kha dog bsgyur ba yis / /
nor bu rnams dang shel bzhin no / /
de phyir bstan bcos byed pa rnams / /
dngos po gcig pu la yang ni / /
blo gros tha dad gzhan du na / /
thams cad mtshungs par 'dzin par 'gyur / /
brda yis rjes su mthun byed pa / /
nor ba'i sa bon mtshungs pa'i phyir / /
smra ba po dang nyan pa'i blo / /
don gcig 'dzin par snang bar mtshungs / /
thog med bag chags goms phyir zhing / /
de yang rang bzhin gyis gnas phyir / /
sgra don yul la de lta bur / /
blo ni 'khrul pas rab tu 'jug /
kun du tha dad mi snang la / /
blo yi sgra don de nyid la / /
spyi'o snyam du rlom byed cing / /
de bzhin bye brag sogs mtshan nyid / /
gzhan las log pa'i ngo bo yis / /
dngos po'i ngo bo gzhan du snang / /
de phyir gzhan sel zhes bshad de / /
de bzhin du ni dngos po'i cha / /
de phyir sgra 'di de de min / /
'jug dang mi 'jug 'bras bu yin / /
de phyir gzhan rnams bcad pa ni / /
dngos po'i char ni rab tu bstan / /
gang las log pa'i dngos de dag /
de dag de bzhin kho nar snang / /
spyir ni bye brag rnams la min / /
blo la snang ba ma yin no / /
shes bya min sogs las log pa / /
tha snyad 'dogs pa rnams la snang / /
de phyir shes bya sogs tshig la'ang / /
gzhan sel rab tu bsgrubs pa yin / /
shes bya min pa'i sgra don gang / /
de nyid rnam par log byed de / /
shes bya'i sgra dang 'gal ba'i phyir / /
seng ldeng shing sha pa sogs bzhin / /
'on te shes bya min don med / /
sgra ni ji ltar rab tu 'jug /
gal te shes bya med la de / /
de nyid rnam par zlog par byed / /
gang phyir med par dgag pa yang / /
ldog par byas pa yin pas na / /
de med pa yi sgo nas ni / /
bsgrub bya sgrub byed gtan tshigs yin / /
gzhan dngos rnam par bcad pa la / /
brda ru 'dogs par byed na ni / /
shing dang shing min dngos po dag /
phan tshun rten pa nyid du 'gyur / /
shing min ltos nas shing ma yin / /
shing la brten nas shing min min / /
phan tshun rnam par dben pa yis / /
de de min dbye rig sgo nas / /
de'i dngos min par bor nas su / /
de lta bu la ci nas kyang / /
mi ni 'jug par 'gyur snyam nas / /
tha snyad 'dogs pas brdar 'dogs so / /
brdar 'dogs pa la rigs mi mthun / /
rnam par bcad nas 'di nyid ces / /
bya bar gdon mi za bar 'dod / /
gsal ba nges la brten phyir ro / /
gzhan la yin na de lta na / /
de don nges pa nyid mi 'gyur / /
ngag gi 'bras bu rnam gcod de / /
de med na ni 'bras bu med / /
shing ni shing min rnam gcod do / /
shing la brten nas shing min min / /
shing min med pa ma rtogs pa / /
shing de phan tshun ltos ma yin / /
sgra yi byed pa'i bye brag gis / /
bye brag 'dir ni rab bsgrags kyis / /
dngos po'i bye brag gis min na / /
ci phyir de sgro btags sun 'byin / /
shing min me yi ngo bo yi / /
shing la sogs pa sel ba'i phyir / /
shing dngos bye brag gis min te / /
de phyir phan tshun rten ma yin / /
sgra yi don yang gzhan yin la / /
dngos po'i don yang gzhan du 'dod / /
shing ni sgra sogs sogs pa ste / /
sgra don 'brel ba med pa nyid / /
rtags dang grangs dang rnam dge sogs / /
thams cad 'dres pa'i bdag nyid de / /
mig gis gsal bya sgra yis ni / /
skyes bu la sogs bstan pa yin / /
de ltar bye brag ldog mtshan nyid / /
bdag nyid gcig tu go ba yin / /
tha dad min phyir de bzhin du / /
rigs dang bye brag sogs brjod min / /
'dis ni gzhan sel zhes bya la / /
ba lang sogs rtogs bya ba'i phyir / /
sgra gzhan btsal bar bya'o zhes / /
smras pa gang yin de bsal to / /
ldog pa dang ni log pa gnyis / /
tha dad na ni 'dir 'gyur na / /
tha dad min na sgra gzhan zhig /
ci yi phyir na yongs su rtog /
de la sogs pa gzhan sel la / /
nyes pa bstan pa gang dag yin / /
de dag gis ni gnas mi thod / /
mkhal la lcag gis rdob pa bzhin / /
'di ni kho na nyid bsam pa / /
sgra yi don yang gnas par bya / /
'jig rten tha snyad rnams la ni / /
rang gi bsam pa'i rjes su 'jug / /
don de ji ltar go 'gyur ba / /
de de bzhin du gtan la 'bebs / /
tha snyad kyis ni gnyer ba'i phyir / /
de de bzhin du gzhan du min / /
kun mkhyen kho na'i don la ni / /
glang po mig 'dzums bzhin mdzad nas / /
tha snyad la ni rnam gnas nas / /
'jig rten bzhin du don ston mdzad / /
ka tam kar ko ta ka pa ta sogs / /
phan tshun rnam ldog dngos po gang dag yin / /
de dag blos dngos gcig tu yongs brtags nas / /
shing dang ljon shing sgrar ni btags pa yin / /
gcig pa yin yang du mar yongs brtags nas / /
skye 'jig gnas dang gzugs can / /
gzugs can min / /
bdag nyid tha dad sgra rnams rab tu sbyor / /
de phyir sgra ni dngos po mi smra yin / /
gzhan sel brtag pa'i tshig le'ur byas pa / /
slob dpon dge srungs kyis mdzad pa rdzogs so // //
[]
