@## / /
rgya gar skad du /
tad+t+wa sta baM /
bod skad du /
de kho na nyid la bstod pa /
'jam dpal gzhon nur gyur pa la phyag 'tshal lo / /
thogs pa kun las rnam grol ba / /
kha dog bral zhing ma skyes shing / /
rang gi ngo bo 'jig med pa'i / /
sku mnga' de bzhin gshegs phyag 'tshal / /
nyon mongs rags dang phra spangs pa / /
bdag gi mi mnga' sgrib pa dag /
dang po yod pas stong pa'i phyir / /
don dam mkha' dkyil 'dra phyag 'tshal / /
rnam rtog sprul ni spangs pas na / /
ci dgyes par ni mdzad gyur pa / /
gter mchog de nyid rtag gzigs pa / /
ngan 'gro 'i rgud pa spangs phyag 'tshal / /
rnam par rtog pa thams cad spangs / /
nyid kyis dgyes bdar ma byas sku / /
'khor dang zhi bar ro mnyam sku / /
rnam rtog dri ma med phyag 'tshal / /
yang dang dgongs pas mnal mi mnga' / /
gti mug bral zhing spangs pas bzhugs / /
rtag tu de nyid ma gsal ba / /
rang bzhin mkhas pas shar phyag 'tshal / /
bsam gtan tshes grangs yongs rdzogs pas / /
mi rnams dga' ba skyed mdzad pa / /
rnam grol zla ba yid 'ong ba / /
lta ngan rab rib sel phyag 'tshal / /
dngos po dngos med gnyis 'das nas / /
rtog pa'i dri ma las grol ba / /
rtsen dor med de sa mnyam gnas / /
spos mi mnga' la phyag 'tshal lo / /
dri med chu rlabs bde ba'i rgyu / /
ma lus srog chags 'tsho mdzad pa / /
che zhing mtha' med tshad dang bral / /
de nyid rgya mtsho che phyag 'tshal / /
legs spyan du ma rgyas thob pa / /
dpe med ro zhim yid la 'bab / /
rga shi'i 'jigs pa med mdzad pa / /
de nyid bdud rtsi la phag 'tshal / /
rang gi yid la brtan ldan yang / /
khyab 'jug dbang phyug tshangs dbang dang / /
lha dang drang srong thabs med pa / /
thabs de skad cig brnyes phyag 'tshal / /
dri med rin thang mnyam med pa / /
ngo bos 'dod rnams yongs rdzogs mdzad / /
bsod nams bsags pas dmigs gyur pa / /
yid bzhin byang chub sems phyag 'tshal / /
srid pa'i 'khor bas yongs dub pa'i / /
mchog tu lta ba bde ba'i gnas / /
byang chub yan lag med tog ldan / /
zhi ba'i dpag bsam shing phyag 'tshal / /
shes bya shes med gnyis med cing / /
pra sbom dbye ba rnams las grol / /
sna tshogs dpe las 'das gyur pa / /
tshig gis brjod mi nus phyag 'tshal / /
rtag tu rgyal zhing bsnyengs mi mnga' / /
gzhan stobs 'joms byed mdud ba med / /
gnyis med sku mnga' bsam mi khyab / /
gcig dpa' srid pa 'joms phyag 'tshal / /
bye brag med par dbang 'gyur zhing / /
dngos tshogs skad cig la bsregs pa / /
shin tu drag pa'i rang bzhin gyis / /
rab 'bar de nyid me phyag 'tshal / /
'di ltar yang dag bstod las dge ba gang thob pa'i / /
bsod nams des ni 'gro ba ma lus zad 'gyur zhing / /
sems can rnams ni sdug bsngal dag dang bral gyur pa / /
bde ba dang ldan sgrib med mya ngan 'das thob shog /
de kho na nyid la bstod pa shAkya'i dge slong dpal gyi go chas mdzad pa rdzogs so // //
rgya gar gyi mkhan po many+dzu shrI b+ha dra dang /
dge slong shAkya 'od kyis bsgyur cing zhus te gtan la phab pa //
