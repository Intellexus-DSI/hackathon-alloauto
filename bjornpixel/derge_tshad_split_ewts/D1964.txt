@## / /
gshin rje gshed nag po'i 'khor lo'i man ngag bzhugs / / @## / /
'jam dpal gshin rje gshed la phyag 'tshal lo / /
las gang byed kyang dang po bsnyen pa la 'jug par bya ste /
de yang gnas dben par /
rang nyid rim pa bzhin du hUM la gshin rje'i rgyal po gzugs khro bo 'jigs byed chen po zhal gsum pa /
phyag drug pa /
sku mdog sngon po /
zhal dbus ma sku /
dang mthun /
g.yas zla ba lta bu dkar po /
g.yon pad+ma dmar po lta bu'o / /
phyag g.yas dang po na rdo rje /
gnyis pa ral gri /
gsum pa ni gri gug 'dzin pa'o / /
phyag g.yon gyi dang po na 'khor lo /
bar ma na pad+ma /
tha ma na b+han+d+ha'o / /
thod pa rlon pa'i do shal dang /
thod dang thod dum gyi gdu bu dang /
dbu rgyan dang /
mgul do dang /
rna cha dang /
ska rags dang /
rkang gdub byas shing /
ma he'i steng na nyi ma'i gdan la g.yas bskum /
g.yon brkyang bas bzhugs pa /
gsus pa thur du bshal ba /
zhal gdangs shing ljags 'dril ba ste /
'jigs pa'i tshogs kun 'jigs par byed pa /
skra kham ser me dpung 'bar ba lta bu gyen du 'khyil ba sma ra dang smin ma ser po dang ldan zhing mche ba gtsigs pa /
spyan dmar po shin tu 'jigs par bzlog pa ba spu'i bu ga thams cad nas mi bskyod pa'i gzugs dpag tu med pa rgyun du 'phro ba /
'od dang 'od zer dus mtha'i bskal pa'i me ltar 'bar ba dang ldan pa bsgoms la /
de nas oM hrIHSh+T+r-iHwi kri tA na na hUM hUM phaT phaT swA hA /
zhes pa 'phro 'du dang bcas pa'am /
lha la ma yengs pa tsam gyis zlos kyang rung ste /
grangs 'bum mam /
mtshan ma bzang po yang yang mthong ba'i bar du bzlas so / /
de ni bsnyen pa ste /
las kun la de ltar bye brag med par dang por mthun par bya'o / /
de ltar las su byed pa'i dus su bye brag tu bya ste /
'di ltar zhi bar byed na rang lha'i gzugs su bsgyur te /
mdog dkar por bsgyur ba dang /
byams pa'i sems dang ldan par byas la /
bdud rtsi'i rgyud las 'byung ba ltar snga dro'i dus su /
shing lo'am gro ga'i shun pa gsal / /
skyes pa zhi bar byed pa gur kum gyis bri /
bud med zhi bar byed pa'i gi wang gis bri ba ni /
'khor lo rim pa bzhi bris la /
dbus la re mig dgu dgur bya ste / /
de yi phyi rim bcu gnyis mig /
de yi phyi rim bcu drug mig /
tha ma thod pas bskor ba bri / /
dbus kyi re'u mig dgur dgod pa / /
dbus char ya dang shar char k+She / /
lho yi mig la ma bri'o / /
nub mig mi bri shar du'o / /
de dag g.yas skor dag tu 'dod / /
de mtshams re'u mig bzhi po la / /
sa bon gnyis par mig bcug la / /
g.yon skor du ni bri bar bya / /
zhi ba'i sa bon oM swA hA / /
rgyas pa'i sa bon bau ShaT /
rmongs pa'i sa bon laM yin no / /
dbang gi ho ste mngon spyod hUM /
pho dgug dzaHla mo dgug hrIH / /
de ltar bye brag shes byas la / /
ma nor bar ni legs par bri / /
de yi phyi mar 'khor lo ni / /
re'u mig bcu gnyis pa de la / /
yi ge g.yon skor du bkod pa / /
shar gyi re'u mig nas bzung ba'o / /
ya tsa na ri /
dza sa do ru /
Na yo ni ra rnams so / /
de yi phyi rim 'khor lo ni / /
re'u mig bcu drug pa de la / /
shar gyi re'u mig nas brtsams nas / /
g.yas skor du ni bri bar bya / /
sngags dang ming dang bskul tshig dang / /
ldan par shar gyi re'u mig la'o / /
de yi 'og ma'i re'u mig la / /
sa bon gnyis dang ming bcug bri / /
de bzhin re'u mig bcu drug la / /
spel zhing spel zhing bra bar bya'o / /
de ltar bris pa'i 'khor lo de / /
lugs dang lugs min gnyis su bya / /
chu zhing mnyam po gnyis su bya'o / /
khyad par du ni 'og ma la / /
sngags kyi mtha' ru phaT gzhag go / /
de bzhin kha sbyar bya lugs ni / /
steng 'og so so'i yig sngags dag /
mthun mthun so sor mgo sprad sbyar / /
de ni zlum por dril bya la / /
drag min dag la spra tshil gyis / /
phyi rol g.yogs pa rab byas la / /
de nas kham phor mnyam po gnyis / /
byas pas gcig tu rtsi mar dang / /
sbrang rtsi bsres pas bkang ba yi / /
nang du kha sbyar 'khor lo gzhug /
de nas kham phor gcig gis ni / /
steng nas kha ni dgab par bya'o / /
de la las kyi mdog mthun pa'i / /
skud pa'i khris ni mdun du dkri / /
de nas rang lha'i las mthun pa'i / /
gzugs su rang nyid rab byas te / /
'khor lo kha sbyar steng du yang / /
de 'dra'i gshin rje ru bsams la / /
de la me tog dri chab mdog dang mthun pa yi / /
bdug spos la sogs mchod byas la / /
bsgrub bya zla ba la bzhag ste / /
rang nyid zla ba'i rdo rje yis / /
lte ba'i hUM las rang 'dra ba'i / /
khro bo du ma ye shes kyi / /
chus gang bum pa las mthun mdog /
'dzin pa spros pa slar bsdus te / /
bsgrub bya'i spyi bor dbang bskur bas / /
gang 'dod 'bras bu thob bsams la / /
thun mtshams bzhi la gsang sngags ni / /
ming dang bskul tshig bcas pa bzlog /
dbang la bye brag tu bya ba / /
tsan+dan dmar dang srin lag khrag /
rgya skyegs khu ba btsag kyang rung / /
dmar po'i rdzas kyis bri bar bya / /
bud med dgug la khyad par ni / /
dur khrod kyi ni ras ma la / /
pad+ma'i rak+tas bri bya ste / /
bud med b+han+d+ha kha sbyar gzhug /
rmongs la khyad par dur ras la / /
ldong ros kyis bris kham phor gzhug /
de steng suM las ri rab dang / /
laM ser sna tshogs rdo rje yi / /
steng du lha bskyed kun la sbyar / /
rmongs rgyas ser po dbang dgug dmar / /
drag dang tshar gcad gnag zhi dkar / /
de ltar kha dog bye brag sbyar / /
drag po khyad par dbye ba ni / /
dur khrod ras la 'khor lo ni / /
gong dang mthun par bri bar bya / /
snag tsha ske tshe tsha dang dug /
nim pa sga dang pi pi ling / /
na le sham yungs kar nag dmar / /
shing nag chen po'i sa bon dang / /
tsi tra ka yi khu ba dang / /
srin lag khrag dang dur khrod sol / /
de rnams rnyed tshad bsres pas bya / /
snyu gu bya rog sgro rtses bya / /
des ni 'khor lo legs bris la / /
kha sbyar dril te rgyu rnams la / /
byas pa'i gzugs brnyan snying gar gzhug /
de nas gzhan yang ri rtse yi / /
sa ni shin tu skam po la / /
rigs ngan kha nas chu blangs sbru / /
sbrus pa'i 'dag pa de las ni / /
gshin rje'i rgyal po'i gzugs byas te / /
g.yas bskum g.yon brkyang bgrad pa la / /
g.yas pa tho ba zhags pa g.yon / /
gsus pa che la thur bshal ba / /
byas la mdun du gzhag par bya'o / /
mar ngo'i tshes brgyad bcu bzhi la / /
las dag nyin phyed nam phyed na'o / /
rang nyid khro gzugs khro sems kyis / /
lho ru kha bltas stan pa der 'dug /
de nas rang snying hUM yig las / /
khro rgyal mdog nag zhal gcig pa / /
phyag gnyis 'khor lo lcags kyu thogs / /
mtshon cha sna tshogs 'dzin spros la / /
bsgrub bya'i go cha mtshon cha kun / /
phrogs te drangs nas rang snying gi / /
sa bon hUM la thim par bsam / /
tshul des de yi khyim stong bsam / /
de nas yang ni rang snying las / /
gong ltar khro bo rab spros pas / /
bsgrub bya drangs nas sngags pa yis / /
mdun du kha dog nag po ru / /
gzugs brnyan la bstim gsal po ru / /
de la sna tshogs nad rnams kyis / /
mnar bar bsam zhing gcer bu dang / /
rab tu 'dar zhing sems gdung dang / /
lus ni shin tu sdug bsngal zhing / /
lus la shu ba ral gri mda' / /
sta re la sogs mtshon rnams kyis / /
tshabs cher gzer bar bsam par bya'o / /
de yang rlung nag ches g.yengs pas / /
shin tu grang bas 'khyags par bsam / /
me chen rab 'bar bas bskor te / /
rab tsha bas kyang gdung bar bsam / /
de la'ang khyi dang seng ge wa / /
stag dang bya rog bya rgod dang / /
mchu rings sogs pa rngam tshul du / /
bsgrub bya'i lus de bza' bar blta / /
de nas gzugs brnyan de la ni / /
tsher ma rnon po rab blangs la / /
bar mtshams med par rab phug la / /
tsha ba'i lde gus rab bskus la / /
de nas gshin rje'i lto bar gzhug /
de gsus bsgrub bya rab bsams la / /
rang snying khro bo mtshon thogs spro / /
de yis gshin rje'i gzugs gnas pa'i / /
bsgrub bya de bsad de'i sha khrag /
zos 'thungs rus chog rkang gzhibs bsam / /
sprul pa bya rgod gzugs can gyis / /
nang khrol phyung khyer khar song bsam / /
las ngan byed de dmyal bar 'gro / /
mi gdung bya phyir de yi sems / /
rgyal ba'i gzugs su rang snying gi / /
'od kyis bsdus te rgyal ba yi / /
zhing sar khyer nas bkod par bsam / /
de ltar las kyi tshul de nyid / /
sdig pa can la dgongs pas gsungs / /
yang na gshin rje'i sgom lugs gzhan / /
zhal gcig phyag gnyis g.yas zhags pa / /
g.yon pa sdigs mdzub ldan pa la / /
dbu rgyan rang rang rigs bdag go / /
so so'i sngags kyi dbye ba ni / /
gsal bar bris pa 'di yin no / /
oM hrIHSh+T+riHwi kri tA na na hUM hUM phaT phaT swA hA /
che ge mo shAn+ting ku ru swA hA /
'di ni las kyi bzlas pa dang / /
'khor lo rtsibs bcu drug pa spel la / /
dgod pa'i sngags so / /
oM hrIHSh+T+riHwi kri tA na na hUM hUM phaT phaT bau ShaT che ge mo puSh+TiM ku ru bau ShaT dang / /
oM hrIHSh+T+r-iHwi kri tA na na hUM hUM phaT phaT /
ho che ge mo dzaHdza hrI wa shaM ku ru hoH /
oM hrIHSh+T+r-iHwi kri tA na na hUM hUM phaT phaT /
bau ShaT che ge mo ba sha na ya ba sha na ya /
oM hrIHSh+T+r-iHwi kri tA na na hUM hUM phaT phaT /
hrIH bud med che ge mo A kaR+Sha ya hrIH /
oM hrIHSh+T+r-iHwi kri tA na na hUM hUM phaT phaT dzaH /
skyes pa che ge mo la A kaR+Sha ya dzaH /
oM hrIHSh+T+r-iHwi kri tA na na hUM hUM phaT phaT /
laM che ge mo rang gi gnas dang bcas pa / /
staM b+ha ya laM /
drag po'i 'khor lo 'og ma'i / /
oM hrIHSh+T+r-iHwi kri tA na na hUM hUM phaT phaT hUM che ge mo mA ra ya phaT /
steng ma'i /
oM hrIHSh+T+r-iHwi kri tA na na hUM hUM phaT phaT /
hUM che ge mo mA ra ya hUM /
oM che ge mo swA hA / /
bau ShaT che ge mo bau ShaT /
laM che ge mo laM /
ho che ge mo ho / /
dzaHche ge mo dzaHhrIHche ge mo hrIH /
dbus kyi re'u mig grwa bzhi dang / /
gsum pa bcu drug pa la ni / /
spel ba'i sngags su shes par bya / /
ring po dag ni spel ba ste / /
las dus bzlas pa de ltar ro / /
gru bzhi dang gsum pa'i phyogs bcu drug spel lo / /
gshed nag 'khor lo'i man ngag /
slob dpon chen po nA ga bo d+his mdzad pa rdzogs so // //
lo tsA ba dge slong chos rab kyis bsgyur // //
[ ]
