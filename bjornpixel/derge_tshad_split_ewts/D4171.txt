@## / /
rgya gar skad du /
bi be ka ka thA /
bod skad du /
dben pa'i gtam /
byang chub sems dpa' 'jam dpal gzhon nur gyur pa la phyag 'tshal lo / /
dka' thub rnyed pa'i bde ba 'dod rnams kyis / /
'chol bar spyod pa rnams ni mthong gyur pa / /
rab tu dben pa yang dag bsten pa yi / /
dge slong 'di skad tshig tu brjod pas smra / /
phongs pa spang phyir de bzhin gshegs pa yis / /
rab bsngags zhi ba'i dbang bskur nyer blangs nas / /
dka' thub khyim dang 'dris pas rab chags pa'i / /
phongs nyid rgal dka' bying ba ji lta bur / /
'phags pa 'gran med shing drung gnas nas ni / /
'gro ba skye dang 'gag pa mthong bas na / /
zhi ba'i bde ba yongs smin tshe dge ba / /
mi las shin tu 'phags pa thob par 'gyur / /
sems kyi rnam par 'ching ba gnyen po yi / /
stobs kyis bsal bas skye bral nags dag tu / /
rnal 'byor nyer zhi'i bdud rtsis tshim gyur pas / /
bde bar gnyid log pa dang sad par 'gyur / /
mtshan mo zla ba'i snang dang rab gsal ba'i / /
skar ma'i me tog bkram par nyer mchod nas / /
dgon par brten pa'i yid ni nges zhi ba'i / /
lhag par dga' ba dag ni skye bar 'gyur / /
gang du dge slong dben pa'i rgyu mtshan gyis / /
kha na ma tho med pa zhi 'gyur bde / /
gang du yo byad yang dag bsten chags pas / /
sems ni sna tshogs phongs pas gdungs par 'gyur / /
ji ltar chu shing smyug ma 'od ma dag /
'bras bu 'byin nas rang nyid 'jig pa ston / /
de bzhin dka' thub khyim las rnam grol nas / /
bdag nyid zil gyis gnon la chags mthong 'gyur / /
sa yi rdul gyis gos pa'i ri dgas dag /
rtswa dang 'dab nas tsam zhig sgrub byed ltar / /
sems ni dben par gzhol ba 'dod 'gyur gyi / /
gling bzhi'i phun tshogs rgya chen dag la'ang min / /
shing drung 'bab chu bstan pa'i dka' thub dag /
yongs su 'dzin pa dag ni rnam spangs nas / /
rang sems tsam dang rab tu 'brel pa yi / /
bde 'byung gang de rgyal po rnams la med / /
ljon shing sngon po'i rtse mo rlung dag gis / /
rnam g.yo phra la snyoms pa'i char 'bab pa'i / /
mi g.yo rnam brtags ri yi sul gnas ni / /
dge slong mtshan mo dge ba skyed par byed / /
rnyog can 'dod la 'dris pas 'phos pa yi / /
bdag bsnyen pa yi chags spangs ltos med cing / /
skye bral nags gang yin par dga' bya yi / /
dge slong gyur nas don med 'gyur mi bya / /
dge slong rtags ni bdag nyid gnod med par / /
nyer blangs gang zhig sgrub par mi byed cing / /
dman la yongs su 'dzin pa'i 'dam bying ba / /
de ni 'tsho ba'i 'jig rten slu byed yin / /
chu dang rdo khu rtsa ba med pa yi / /
sa dbang 'dzegs nas mi bzad yang dag tu / /
rtog dang ldan pas shi ba bzod bya yi / /
bslab pa yongs su nyams pas 'jug mi bya / /
rgya mtsho rnam par 'khrugs pa'i rlabs tshogs su / /
rin chen khur gyis gru dag nub pa bzhin / /
khyim dang 'dris pa'i rnyed chags khur dag gis / /
gang dag mchog brten rgya chen snub par byed / /
nags na brten pa'i zhi ba'i ri dgas ni / /
gzhon nu ma yi 'gro bas dkrugs mtshon pa / /
gnyen po ji bzhin bdag nyid zhi 'dod rnams / /
sdom can rab tu dben nyid yang dag rtsom / /
yul gyi ro yi dug gis nyer gdung blo can dag /
chags pa nyung ngu dag gis gdung gyur na / /
de dag yongs su spong la rtsod med pa'i / /
dka' thub kyi hud e ma'o rab nyams 'gyur / /
sdom can rkang pas 'gro zhing 'jog pa ltar / /
de ltar 'dris pa 'dod pa 'phel 'gyur te / /
rang rlabs chab ngogs mngon brdabs 'jigs rung bas / /
sprin chen char gyis ya mu na bzhin no / /
dka' thub ji ltar dman pa dag la yang / /
'dod lha'i dbang gis rjes su zhugs gyur pa / /
de ltar rang lag gis drang phun sum tshogs / /
rgyal chen khyim la khyim pa chags pa med / /
rang gi khyim dang gdong dag mchi 'dzag pas / /
brlan pa'i gnyen dag spangs par gyur nas ni / /
dman pa gzhan gyi khyim la chags pa yi / /
rab byung 'di la shin tu ngo tsha med / /
thar pa 'dod gang rang khyim spangs nas ni / /
mi shes gzhan gyi khyim dag 'dod byed pa / /
rgya mtsho rnam par 'khrugs pa'i rlabs tshogs las / /
bdag nyid rgal nas glang rjes bying dang mtshungs / /
sdig pa spong byed de bzhin gshegs pa yis / /
gnang ba'i sgrub pa dag gis 'di brtags gang / /
dman pa'i nor la 'dod pa'i sred pa yis / /
gzhan khyim la chags dri ma can du 'gyur / /
chu bo ni lu tsha yi me tog lhung ba'i dum bus mtha' mar bris / /
bye ma dkar po'i ngogs dang ngang pa ka dam pa dag gnas / /
nags kyi glang chen khyu dag rtse bas tha dad 'thor rlabs can / /
dgon gnas brtul zhugs can la dga' ba rab tu skyed par byed / /
srid pa'i longs spyod don du gnyer ba'i yi dags rnams bsal nas / /
ma brtsams yid 'ong bde ba bsten pa rnams kyi gnas skabs ni / /
pad+ma kha bye bzhin du dka' thub rang gi grags pa yis / /
'jig rten yongs su dga' ba rab skyed kun du dpe las 'das / /
dka' thub ri dang nye ba'i shing rtsa rab yangs dang 'brel bar / /
gnas pa'i tshom bu mi snyoms lhod pa'i srubs bar la chags pa'i / /
ba mo'i dum bus gos pa tho rangs nyi ma'i 'od zer gyis / /
lag pa dag gis nyul ba bzhin du rnam par skems par byed / /
khang stong shing drung rlung ni rgyu gyur kha ba'i tshogs chen 'bab / /
mdangs zad rab rtsub lo ma dag gis gdu bu bzhin bskor ba'i / /
'dod pa kun spangs shes rab rno ba'i brtul zhugs can dag la / /
mtshan mo rnam par skyo ba dag ni skyed par zad mi byed / /
shing gi lo ma'i tha ma la chags ba mo'i chu dag gi /
dum bu nyi ma 'char tshe mdog nor bu dang 'dra / /
thigs pa dag ni shing drung gnas pa'i dge slong la / /
'gro ba'i skye dang 'jig pa ji bzhin rab tu ston par byed / /
rab zhi'i bde ro shes pas 'khor los sgyur ba'i dpal 'byor kyang / /
yongs su dpyad pas rnyings pa'i me tog phreng bzhin rnam spangs nas / /
lang tsho rang bzhin gyis g.yo ngang tshul can dag yol byas te / /
dgon par ri dgas 'drar 'chi zhi ba'i sems ni brtan par bya / /
'dod pa la 'jen phyin ci log pa'i sems la ku mu ta'i / /
dum bu ltar dkar mi thod so dang 'brel pas nyer dgod dang / /
rlung gis bud pa'i ro bsregs me yis nye 'khor shing bsregs pa'i / /
dur khrod dka' thub gcig pu la ni mtshan mo dga' ba skyed par byed / /
ljon shing tshogs dang rgya ches ri yi rtsa ba sngor gyur cing / /
rdo bas khyab dang bsil la rab dang ba yi chu 'dzag 'bab / /
rma bya rab dga' sgra yis khyab pa'i ri sul nang du ni / /
khyim du 'chi ba'i skyo ba'i sems ni rab tu dga' bar byed / /
'gro ba'i don ma byas pa'i 'chi bar 'gyur ba khyim dag la / /
dga' ba dag la dben pa mchog la slob byed sems can mchog /
rdzogs pa'i byang chub sems ni rnyed gyur pha rol tshogs 'thob pa / /
srid pa'i dug gi sdong po'i rtsa ba brtan po 'byin par byed / /
nags tshig pa yi bya dang 'dra bar sdug bsngal brgya yi gzhir gyur pa'i / /
khyim gang yin pa yongs su spangs nas nags su 'gro byed pa / /
des ni srid pa'i gnyid rab bsal ba 'gro ba kun gyi mgon / /
sangs rgyas rab tu mnyes par byed pa yin zhes de skad grags / /
margad sngon po dang 'dra ne'u gseng tshogs dag ni / /
shing rtsa nye bar bkod dang yal ga me tog gis bskor ba'i / /
zhi ba'i nags mtha' kye ma'o dge slong mchog gis spong byed pa / /
gsad phyir rngon pa'i glu yis drangs par gyur pa'i ri dgas mtshungs / /
'phags pa'i bzhed pa bde bar gshegs pa'i lam gyi rjes 'brangs nas / /
nags dang 'dra bar khyim gyi rang gi don dag sgrub byed kyang / /
rnam par 'tshe ba rang bzhin gyis med nags ni dben pa yis / /
sems kyi 'ching ba dag ni 'bad pa med par gcod par byed / /
'dod chags gang dag de la dgos par 'gyur bas kun 'phel zhing / /
legs spyad thub pa'i bstan pa dag kyang nyams byas nas / /
me dpung rab tu 'bar ba rgal dka'i khongs ni mthar thug pa'i / /
ngan song dag tu dge slong bde chung la chags 'gro bar 'gyur / /
gang zhig nyes pa ma lus gdung ba zad byed sangs rgyas pa'i / /
legs par bshad pa khas blangs nas ni ngan 'gror ngan 'byin pa / /
ut+pal sngon po'i snying po'i dri mchog dag dang chu dum bu / /
sar la bsil ldan rlung gis de dag ji ltar tshim par 'gyur / /
sa ra sa yi sgra ni rang bzhin snyan pa'i glu dbyangs dag /
ldog pa med par sgrogs par gyur pas mchog rnams khyab gyur pas / /
brtul zhugs can gyis 'gro dang gnas pa dag las dub skyes dang / /
lus lhod gyur pa'i mtshan gyi gung thun gnyid dag sad par byed / /
rang gi 'od kyi dkyil 'khor gyis spras yongs su gnas pa yis / /
zla ba'i 'od zer tshogs kyi dpal 'joms shin tu zil gnon pas / /
dge ba'i rtsa ba nyer bsags skal ldan 'jig rten la gzigs shing / /
rang byung 'phags pa mchog ni dgon pa de yang sten par mdzad / /
ci ste gang zhig nang gi dgra las nges rgyal bya ba byas pa yi / /
ston pa 'jig rten mtha' gzigs de yang nags dag sten mdzad na / /
yang dag mi rtogs skye bo mi gtsang 'dam du bying gyur pa'i / /
sdom can zhi 'dod bde gshegs rjes su ci phyir 'jug mi byed / /
bdag tu log par 'dzin par gyur pas nyin dang mtshan / /
srin bus ji bzhin rnam rtog sdig can dag gis zos pas na / /
nyon mongs rnag gis nyer gos zhi ba'i chu yi bum pa yis / /
bkrus pa bzhin du sems ni skye ba med nags bsten par gyis / /
'bras bu'i lcid kyis yal ga gug pa'i tha ma lo ma yis / /
gsal gyur lcug ma me tog kha bye'i dga' byed rgyu ldan pa'i / /
nags kyi shing ni dge slong phongs bral bsten pa la / /
mdza' bo bzhin du shin tu dbugs ni 'byin par byed / /
zla ba shar ba kha ba 'bab pa bsgrigs pas 'gog 'gyur ba'i / /
dgun gyi mtshan mo dag ni rab zhi bde ba 'dod rnams kyi / /
rnal 'byor rtswa yi stan la dga' ba dag la tho rangs dag /
nags kyi shing na yib pa'i bya rnams 'dra bar byed / /
shing dang nye ba'i ri yi rked du mi g.yo skyil krung bcas / /
me tog gis bskor rab dga'i rlung gis g.yo bar byed pa na / /
'gro gnyen srid gsum rnam rgyal dus na byang chub snying po yi / /
gdan la bzhugs bzhin sdom can mtshan mo rjes su sgrub par byed / /
dman pa'i 'gro ba'i sems kyis reg byas dregs pa'i chags pa dag /
'dod bya don du gnyer ba rnams kyis khyad par spangs nas ni / /
'phags pas rjes chags brtan pa mi snang 'ching ba 'jigs pa yi / /
'dod pa lhag ma med par dga' bzhin nags su zhi bar bya / /
skye dang 'chi dang na ba'i sdug bsngal mthar ni ma byas par / /
srid pa'i rgya mtsho dag tu bying 'gyur bag med ma byed cig /
mthar byed kun gyi srog kyang 'phrog par byed pa gang 'di ni / /
rgyun mi chad par 'gro la sta re'i so dag 'dar bar byed / /
sa 'dzin pa yi chu bo'i tshogs dag 'bab pa lta bu ni / /
chos kun gnas pa'i rang bzhin rjes su shes nas ni / /
ro la sems ldan gzhan las dam pas legs par 'gro ba yis / /
srid la chags bral rab zhi dga' ba dag la brten par gyis / /
smra ba tsam ni nus su zin kyang tshig la gnas pa'ang grub med de / /
skyes bu tshig dang snying por byed pa ston gyi chu bral sprin dang mtshungs / /
gang phyir de bzhin gshegs pa'i bstan pa 'di la sgrub pa snying po nyid / /
de phyir de nyid la 'jug blo gros yin bzo'i tshig la mkhas / /
kun nas nyon mongs dgra 'di yi / /
bdag nyid bran du gyur pa ste / /
de bas bdag sems zhi byed cing / /
rang nyid yongs su smra bar byed / /
dben pa'i gtam slob dpon chen pos 'tsho byin gyis mdzad pa rdzogs so // //
rgya gar gyi mkhan po dI paM ka ra dang /
zhu chen gyi lo tsA ba dge slong dge ba'i blo gros kyis bsgyur cing zhus te gtan la phab pa'o // //
