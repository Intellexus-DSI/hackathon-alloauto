@# / /
dbu ma la 'jug pa zhes bya ba bzhugs so // @# / /
dbu ma la 'jug pa zhes bya ba bzhugs so / /
rgya gar skad du /
ma d+h+yA ma ka a ba tA ra nA ma /
bod skad du /
dbu ma la 'jug pa zhes bya ba /
'jam dpal gzhon nur gyur pa la phyag 'tshal lo / /
nyan thos sangs rgyas 'bring rnams thub dbang skyes / /
sangs rgyas byang chub sems dpa' las 'khrungs shing / /
snying rje'i sems dang gnyis su med blo dang / /
byang chub sems ni rgyal sras rnams kyi rgyu / /
gang phyir brtse nyid rgyal ba'i lo thog phun tshogs 'di'i / /
sa bon dang ni spel la chu 'dra yun ring du / /
longs spyod gnas la smin pa lta bur 'dod gyur pa / /
de phyir bdag gis thog mar snying rje bstod par bgyi / /
dang por nga zhes bdag la zhen gyur zhing / /
bdag gi 'di zhes dngos la chags bskyed pa / /
zo chun 'phyan ltar rang dbang med pa yi / /
'gro la snying rjer gyur gang de la 'dud / /
'gro ba g.yo ba'i chu yi nang gi zla ba ltar / /
g.yo dang rang bzhin nyid kyis stong par mthong ba yi / /
rgyal ba'i sras po 'di yi sems gang 'gro ba rnams / /
rnam par grol bar bya phyir snying rje'i dbang gyur zhing / /
kun tu bzang po'i smon pas rab bsngos dga' ba la / /
rab tu gnas pa de ni dang po zhes bya'o / /
de nas bzung ste de ni thob par gyur pa yis / /
byang chub sems dpa' zhes bya'i sgra nyid kyis bsnyad do / /
'di ni de bzhin gshegs pa rnams kyi rigs su'ang skyes pa ste / /
'di ni kun tu sbyor ba gsum po thams cad spangs pa yin / /
byang chub sems dpa' de ni dga' ba mchog tu gyur 'chang zhing / /
'jig rten khams brgya kun nas g.yo bar nus par gyur pa'ang yin / /
sa nas sar gnon byed cing gong mar rab tu 'gro bar 'gyur / /
de tshe 'di yi ngan 'gro'i lam rnams mtha' dag 'gag par 'gyur / /
de tshe 'di yi so so skye bo'i sa rnams thams cad zad / /
'di ni 'phags pa brgyad pa ji lta de ltar nye bar bstan / /
rdzogs pa'i byang chub sems lta dang po la gnas kyang / /
thub dbang gsung skyes dang bcas rang sangs rgyas rnams ni / /
bsod nams dag gi dbang gis pham byas rnam par 'phel / /
de ni ring du song bar blo yang lhag par 'gyur / /
de tshe de la rdzogs sangs byang chub rgyu / /
dang po sbyin pa nyid ni lhag par 'gyur / /
rang sha ster la'ang gus par byas pa yis / /
snang du mi rung dpog pa'i rgyur yang 'gyur / /
skye bo 'di kun bde ba mngon 'dod cing / /
mi rnams bde ba'ang longs spyod med min la / /
longs spyod kyang ni sbyin las 'byung mkhyen nas / /
thub pas dang por sbyin pa'i gtam mdzad do / /
snying rje dman zhing shin tu rtsub sems can / /
rang don lhur len nyid du 'gyur ba gang / /
de dag gi yang 'dod pa'i longs spyod rnams / /
sdug bsngal nyer zhi'i rgyur gyur sbyin las 'byung / /
'di yang sbyin pa'i skabs kyis nam zhig tshe / /
'phags pa'i skye bo dang 'phrad myur du 'thob / /
de nas srid rgyun yang dag bcad byas te / /
de yi rgyu can zhi bar 'gro bar 'gyur / /
'gro la phan par dam bcas yid can rnams / /
sbyin pas ring por mi thogs dga' ba 'thob / /
gang phyir brtse bdag brtse bdag ma yin pa / /
de phyir sbyin pa'i gtam nyid gtso bo yin / /
ji ltar byin zhig ces sgra thos bsams las / /
rgyal sras bde 'byung de ltar thub rnams la / /
zhi bar zhugs pas bde ba byed min na / /
thams cad btang bas lta zhig smos ci dgos / /
lus bcad ster zhing bdag gi sdug bsngal gyis / /
gzhan dag rnams kyi dmyal ba la sogs pa'i / /
sdug bsngal rang rig nyid du mthong nas ni / /
de bcad bya phyir myur du brtson 'grus rtsom / /
sbyin pa sbyin bya len po gtong pos stong / /
'jig rten 'das pa'i pha rol phyin zhes bya / /
gsum po dag la chags skyes gyur pas de / /
'jig rten pa yi pha rol phyin ces bstan / /
de ltar rgyal ba'i sras kyi yid la rab gnas shing / /
dam pa'i rten la 'od chags mdzes pa rnyed gyur pa'i / /
dga' ba 'di ni nor bu chu shel ji bzhin du / /
mun pa stug po thams cad rnam par bsal nas rgyal / /
dbu ma la 'jug pa las /
sems bskyed pa dang po'o / /
de tshul phun tshogs yon tan dag ldan phyir / /
rmi lam du yang 'chal khrims dri ma spangs / /
lus ngag yid kyi rgyu ba dag gyur pas / /
dam pa'i las lam bcu char sog par byed / /
dge ba'i lam 'di lta zhig bcu char yang / /
de la klags te shin tu dag par 'gyur / /
ston ka'i zla ltar rtag tu rnam dag de / /
zhi 'od chags par de dag gis rnam mdzes / /
gal te de ni khrims dag rang bzhin lta / /
de phyir de ni tshul khrims dag mi 'gyur / /
de phyir de ni rtag tu gsum char la'ang / /
gnyis blo'i rgyu ba yang dag bral bar 'gyur / /
sbyin pas longs spyod dag ni 'gro ngan na'ang / /
skye bo tshul khrims rkang pa nyams la 'byung / /
bskyed bcas dngos 'du yongs su zad pas na / /
phyin chad de la longs spyod 'byung mi 'gyur / /
gang tshe rang dbang 'jug cing mthun gnas pa / /
gal te 'di bdag 'dzin par mi byed na / /
g.yang sar lhung bas gzhan dbang 'jug 'gyur ba / /
de las phyi nas gang gis slong bar 'gyur / /
de phyir rgyal bas sbyin pa'i gtam mdzad nas / /
tshul khrims rjes 'gro'i gtam nyid mdzad pa yin / /
yon tan tshul khrims zhing du rnam 'phel na / /
'bras bu nyer spyod chad pa med par 'gyur / /
so so'i skye bo rnams dang gsung skyes dang / /
rang byang chub la bdag nyid nges rnams dang / /
rgyal sras rnams kyi nges par legs pa dang / /
mngon mtho'i rgyu ni tshul khrims las gzhan med / /
ji ltar rgya mtsho ro dang lhan cig dang / /
bkra shis rna nag ma dang lhan cig bzhin / /
de ltar tshul khrims dbang byas bdag nyid che / /
de 'chal ba dang lhan cig gnas mi 'dod / /
gang gis gang zhig gang la spong byed pa / /
gsum du dmigs pa yod na tshul khrims de / /
'jig rten pa yi pha rol phyin zhes bshad / /
gsum la chags pas stong de 'jig rten 'das / /
rgyal sras zla ba las byung srid min srid pa yi / /
dpal gyur dri ma dang bral dri ma med 'di yang / /
ston kha'i dus kyi zla ba'i 'od ni ji bzhin du / /
'gro ba'i yid kyi gdung ba sel bar byed pa yin / /
dbu ma la 'jug pa las /
sems bskyed pa gnyis pa'o / /
shes bya'i bud shing ma lus sreg pa'i me'i / /
'od 'byung phyir na sa ni gsum pa 'di / /
'od byed pa ste bde gshegs sras po la / /
de tshe nyi ltar zangs 'dra'i snang ba 'byung / /
gal te gnas min 'khrug pa 'ga' yis de'i / /
lus las sha ni rus bcas yun ring du / /
srang re re nas bcad par gyur kyang de'i / /
bzod pa gcod par byed la lhag par skye / /
bdag med mthong ba'i byang chub sems dpa' la / /
gang zhig gang gis gang tshe ji ltar gcod / /
gang phyir chos kyang de yis gzugs brnyan ltar / /
mthong ba des kyang de yis bzod par 'gyur / /
gnod pa byas pas gal te der bkon na / /
de la bkon pas byas zin ldog gam ci / /
de phyir der bkon nges par 'dir don med / /
'jig rten pha rol dang ni 'gal bar 'gyur / /
sngon byas pa yi mi dge'i las kyi 'bras bu gang / /
zad par byed par brjod par 'dod pa de nyid ko / /
gzhan la gnod pa dang ni khro bas sdug bsngal phyir / /
sa bon nyid du ji lta bur na 'khrid par byed / /
gang phyir rgyal sras rnams la khros pa yis / /
sbyin dang khrims byung dge ba bskal pa brgyar / /
bsags pa skad cig gis 'joms de yi phyir / /
mi bzod las gzhan sdig pa yod ma yin / /
mi sdug gzugs su byed cing dam pa min par bkri / /
tshul dang tshul min shes pa'i rnam dpyod 'phrog byed cing / /
mi bzod pa yis myur du ngan 'gror skyur bar byed / /
bzod pas bshad zin dang 'gal yon tan rnams byed do / /
bzod pas mdzes shing skye bo dam pa la / /
phangs dang lugs dang lugs min shes pa la / /
mkhas par 'gyur zhing de yi 'og tu ni / /
lha mi'i skye dang sdig pa zad par 'gyur / /
so so'i skye bo dang ni rgyal sras kyis / /
khro dang bzod pa'i skyon yon rig byas te / /
mi bzod spangs nas 'phags pa'i skye bo yis / /
bsngags pa'i bzod pa rtag tu myur bsten bya / /
rdzogs sangs rgyas kyi byang chub phyir bsngos kyang / /
gsum dmigs yod na de ni 'jig rten pa'o / /
dmigs pa med na de nyid sangs rgyas kyis / /
'jig rten 'das pa'i pha rol phyin zhes bstan / /
sa der rgyal sras bsam gtan mngon shes dang / /
'dod chags zhe sdang yongs su zad par 'gyur / /
des kyang rtag tu 'jig rten pa yi ni / /
'dod pa'i 'dod chags 'joms par nus par 'gyur / /
sbyin sogs chos gsum de dag phal mo cher / /
bde bar gshegs pas khyim pa rnams la bsngags / /
bsod nams zhes bya'i tshogs kyang de dag nyid / /
sangs rgyas gzugs kyi bdag nyid sku yi rgyu / /
rgyal ba'i sras po nyi ma la gnas 'od byed 'di / /
rang gtogs mun rnams dang po yang dag bsal byas nas / /
'gro ba'i mun pa rnam par 'joms par mngon par 'dod / /
sa 'dir shin tu rno bar gyur kyang khro mi 'gyur / /
dbu ma la 'jug pa las /
sems bskyed pa gsum pa'o // //
yon tan ma lus brtson 'grus rjes 'gro zhing / /
bsod nams blo gros tshogs ni gnyis kyi rgyu / /
brtson 'grus gang du 'bar bar gyur pa yi / /
sa de bzhi pa 'od ni 'phro ba 'o / /
der ni bder gshegs sras la rdzogs pa yi / /
byang chub phyogs lhag bsgoms pa las skyes pa'i / /
snang ba zangs kyi 'od pas lhag 'byung zhing / /
rang du lta ba dang 'brel yongs su zad / /
dbu ma la 'jug pa las /
sems bskyed pa bzhi pa'o // //
bdag nyid che de bdud rnams kun gyis kyang / /
sbyang dka'i sa la pham par nus ma yin / /
bsam gtan lhag cing blo bzang bden rang bzhin / /
zhib mo rtogs la'ang shin tu mkhas pa 'thob / /
dbu ma la 'jug pa las /
sems bskyed pa lnga pa'o // //
mngon du phyogs par mnyam bzhag sems gnas te / /
rdzogs pa'i sangs rgyas chos la mngon phyogs shing / /
'jig rten 'byung ba'i de nyid mthong ba de / /
shes rab gnas pas 'gog pa thob par 'gyur / /
ji ltar long ba'i tshogs kun bde blag tu / /
mig ldan skyes bu gcig gis 'dod pa yi / /
yul du 'khrid pa de bzhin 'dir yang blos / /
mig nyams yon tan blangs te rgyal nyid 'gro / /
ji ltar de yis chos zab chos rtogs pa / /
lung dang gzhan yang rigs pas yin pas na / /
de ltar 'phags pa klu sgrub gzhung lugs las / /
ji ltar gnas pa'i lugs bzhin brjod par bya / /
so so skye bo'i dus na'ang stong pa nyid thos nas / /
nang du rab tu dga' ba yang dang yang du 'byung / /
rab tu dga' ba las byung mchi mas mig brlan zhing / /
lus kyi ba spu ldang bar 'gyur ba gang yin pa / /
de la rdzogs pa'i sangs rgyas blo yi sa bon yod / /
de nyid nye bar bstan pa'i snod ni de yin te / /
de la dam pa'i don gyi bden pa bstan par bya / /
de la de yi rjes su 'gro ba'i yon tan 'byung / /
rtag tu tshul khrims yang dag blangs nas gnas par 'gyur / /
sbyin pa gtong bar 'gyur zhing snying rje sten par byed / /
bzod pa sgom byed de yi dge ba byang chub tu / /
'gro ba dgrol bar bya phyir yongs su bsngo byed cing / /
rdzogs pa'i byang chub sems dpa' rnams la gus par byed / /
zab cing rgya che'i tshul la mkhas pa'i skye bos ni / /
rim gyis rab tu dga' ba'i sa ni 'thob 'gyur bas / /
de ni don du gnyer bas lam 'di mnyan par gyis / /
de nyid de las 'byung min gzhan dag las lta ga la zhig /
gnyi ga las kyang ma yin rgyu med par ni ga la yod / /
de ni de las 'byung na yon tan 'ga' yang yod ma yin / /
skyes par gyur pa slar yang skye bar rigs pa'ang ma yin nyid / /
skyes zin slar yang skye bar yongs su rtog par 'gyur na ni / /
myu gu la sogs rnams kyi skye ba 'dir rnyed mi 'gyur zhing / /
sa bon srid mthar thug par rab tu skye ba nyid du 'gyur / /
ji ltar de nyid kyis de rnam par 'jig par byed par 'gyur / /
byed rgyu sa bon gyi las tha dad myu gu'i dbyibs dang ni / /
kha dog ro nus smin pa'i tha dad khyod la med par 'gyur / /
gal te sngar gyi bdag gi dngos po bsal nas de las gzhan / /
ngo bor 'gyur na de tshe de yi de nyid ji ltar 'gyur / /
gal te khyod kyi sa bon myu gu 'dir gzhan ma yin na / /
sa bon bzhin du myu gu zhes bya de gzung med pa 'am / /
yang na de dag gcig pas ji ltar myu gu 'di bzhin du / /
de yang gzung du yod 'gyur de phyir 'di ni khas mi blang / /
gang phyir rgyu zhig na yang de yi 'bras bu mthong ba'i phyir / /
de dag gcig pa yin zhes 'jig rten gyis kyang khas mi len / /
de phyir dngos po bdag las 'byung zhes rab tu brtags pa 'di / /
de nyid dang ni 'jig rten du yang rigs pa ma yin no / /
bdag las skye bar 'dod na bskyed par bya dang skyed byed dang / /
las dang byed pa po yang gcig nyid 'gyur na de dag ni / /
gcig nyid ma yin pas na bdag las skye bar khas blang bar / /
bya min rgya cher bshad pa'i nyes par thal bar 'gyur phyir ro / /
gzhan la brten nas gal te gzhan zhig 'byung bar 'gyur na ni / /
'o na me lce las kyang mun pa 'thug po 'byung 'gyur zhing / /
thams cad las kyang thams cad skye bar 'gyur te gang gi phyir / /
skyed par byed pa ma yin ma lus la yang gzhan nyid mtshungs / /
rab tu bya bar nus pa de phyir 'bras bur nges brjod cing / /
gang zhig de skyed nus pa de ni gzhan na'ang rgyu yin la / /
rgyud gcig gtogs dang skyed par byed las skye ba de yi phyir / /
sA lu'i myu gu nas la sogs las de lta min zhe na / /
ji ltar nas dang ge sar dang ni keng shu ka la sogs / /
sA lu'i myu gu'i skyed par byed par 'dod min nus ldan min / /
rgyud gcig khongs su gtogs min 'dra ba ma yin nyid de bzhin / /
sA lu'i sa bon yang ni de yi min te gzhan nyid phyir / /
myu gu sa bon dang ni dus mnyam yod pa ma yin te / /
gzhan nyid med par sa bon gzhan pa nyid du ga la 'gyur / /
des na myu gu sa bon las skye 'grub par 'gyur min pas / /
gzhan las skye ba yin zhes bya ba'i phyogs 'di gtang bar byos / /
ji ltar srang gi mda' gnyis mtho ba dang ni dma' ba dag /
dus mnyam ma yin par na min par mthong ba de bzhin du / /
bskyed par bya dang skyed byed dag gi skye 'gag 'gyur zhe na / /
gal te gcig tshe yin na 'dir dus gcig med de yang min / /
gal te skye bzhin pa de skye la phyogs pas yod min zhing / /
'gag bzhin pa ni yod kyang 'jig la phyogs par 'dod gyur pa / /
de tshe 'di ni ji lta bur na srang dang mtshungs pa yin / /
skye ba 'di ni byed po med par rigs pa'i ngo bo'ang min / /
gal te mig gi blo la rang gi skyed byed dus gcig pa / /
mig la sogs dang lhan cig 'byung ba 'du shes la sogs las / /
gzhan nyid yod na yod la 'byung bas dgos pa ci zhig yod / /
ci ste de med ce na 'di la nyes pa bshad zin to / /
skyed par byed pa bskyed bya gzhan skyed pa de rgyu yin na / /
yod pa'am 'on te med dang gnyi ga gnyis bral zhig skyed grang / /
yod na skyed byed ci dgos med la'ang des ni ci zhig bya / /
gnyis nyid la des ci bya gnyis dang bral la'ang des ci bya / /
gang gis rang lta la gnas 'jig rten tshad mar 'dod pas na / /
'dir ni rig pa smras pa nyid kyis lta go ci zhig bya / /
gzhan las gzhan 'byung ba yang 'jig rten pa yis rtogs 'gyur te / /
des na gzhan las skye yod 'dir ni rigs pa ci zhig dgos / /
dngos kun yang dag brdzun pa mthong ba yis / /
dngos rnyed ngo bo gnyis ni 'dzin par 'gyur / /
yang dag mthong yul gang de de nyid de / /
mthong ba brdzun pa kun rdzob bden par gsungs / /
mthong ba brdzun pa'ang rnam pa gnyis 'dod de / /
dbang po gsal dang dbang po skyon ldan no / /
skyon ldan dbang can rnams kyi shes pa ni / /
dbang po legs gyur shes ltos log par 'dod / /
gnod pa med pa'i dbang po drug rnams kyis / /
gzung ba gang zhig 'jig rten gyis rtogs te / /
'jig rten nyid las bden yin lhag ma ni / /
'jig rten nyid las log par rnam par bzhag /
mi shes gnyid kyis rab bskyod mu stegs can / /
rnams kyis bdag nyid ji bzhin brtags pa dang / /
sgyu ma smig rgyu sogs la brtags pa gang / /
de dag 'jig rten las kyang yod min nyid / /
mig ni rab rib can gyis dmigs pa yis / /
rab rib med shes la gnod min ji ltar / /
de bzhin dri med ye shes spangs pa'i blos / /
dri med blo la gnod pa yod ma yin / /
gti mug rang bzhin sgrib phyir kun rdzob ste / /
des gang bcos ma bden par snang de ni / /
kun rdzob bden zhes thub pa des gsungs te / /
bcos mar gyur pa'i dngos ni kun rdzob tu'o / /
rab rib mthu yis skra shad la sogs pa'i / /
ngo bo log pa gang zhig rnam brtags pa / /
de nyid bdag nyid gang du mig dag pas / /
mthong de de nyid de bzhin 'dir shes kyis / /
gal te 'jig rten tshad ma yin na ni / /
'jig rten de nyid mthong bas 'phags gzhan gyis / /
ci dgos 'phags pa'i lam gyis ci zhig bya / /
blun po tshad mar rigs pa'ang ma yin no / /
rnam kun 'jig rten tshad min de yi phyir / /
de nyid skabs su 'jig rten gnod pa med / /
'jig rten don ni 'jig rten grags nyid kyis / /
gal te sel na 'jig rten gyis gnod 'gyur / /
gang phyir 'jig rten sa bon tsam btab nas / /
bdag gis bu 'di skyed ces smra byed cing / /
shing yang btsugs so snyam du rtog des na / /
gzhan las skye ba 'jig rten las kyang med / /
gang phyir myu gu sa bon las gzhan min / /
de phyir myug tshe sa bon zhig pa med / /
gang phyir gcig nyid yod min de phyir yang / /
myug tshe sa bon yod ces brjod mi bya / /
gal te rang gi mtshan nyid brten 'gyur na / /
de la skur bas dngos po 'jig pa'i phyir / /
stong nyid dngos po 'jig pa'i rgyur 'gyur na / /
de ni rigs min de phyir dngos yod min / /
gang phyir dngos po 'di dag rnam dpyad na / /
de nyid bdag can dngos las tshu rol tu / /
gnas rnyed ma yin de phyir 'jig rten gyi / /
tha snyad bden la rnam par dpyad mi bya / /
de nyid skabs su rigs pa gang zhig gis / /
bdag dang gzhan las skye ba rigs min pa'i / /
rigs des tha snyad du yang rigs min pas / /
khyod kyi skye ba gang gis yin par 'gyur / /
dngos po stong pa gzugs brnyan la sogs pa / /
tshogs la ltos rnams ma grags pa yang min / /
ji ltar der ni gzugs brnyan sogs stong las / /
shes pa de yi rnam pa skye 'gyur ltar / /
de bzhin dngos po thams cad stong na yang / /
stong nyid dag las rab tu skye bar 'gyur / /
bden pa gnyis su'ang rang bzhin med pa'i phyir / /
de dag rtag pa ma yin chad pa'ang min / /
gang phyir rang bzhin gyis de mi 'gag pa / /
de phyir kun gzhi med kyang 'di nus phyir / /
la lar las 'gags yun ring lon las kyang / /
'bras bu yang dag 'byung bar rig par gyis / /
rmi lam dmigs pa'i yul dag mthong nas ni / /
sad kyang blun la chags pa skye 'gyur ba / /
de bzhin 'gags shing rang bzhin yang min pa'i / /
las las kyang ni 'bras bu yod ma yin / /
ji ltar yul ni yod nyid min mtshungs kyang / /
rab rib can gyis skra shad rnam par ni / /
mthong gi dngos gzhan rnam par ma yin ltar / /
de bzhin smin las slar smin min shes kyis / /
de phyir rnam smin mi dge nag po'i las / /
rnam smin dge nyid dge las yin mthong zhing / /
dge mi dge med blo can thar 'gyur te / /
las 'bras rnams la sems pa'ang dgag pa mdzad / /
kun gzhi yod cing gang zag nyid yod la / /
phung po 'di dag 'ba' zhig nyid yod ces / /
bstan pa 'di ni de ltar ches zab don / /
rig par mi 'gyur gang yin de la 'o / /
'jig tshogs lta dang bral yang sangs rgyas kyis / /
ji ltar nga dang nga yi bstan pa ltar / /
de bzhin dngos rnams rang bzhin med mod kyi / /
yod ces drang don nyid du bstan pa yin / /
gzung ba med par 'dzin pa ma mthong zhing / /
srid gsum rnam shes tsam du rab rtogs pas / /
shes rab la gnas byang chub sems dpa' des / /
rnam shes tsam du de nyid rtogs par 'gyur / /
ji ltar rlung gis bskul bas rgya mtsho ni / /
che las chu rlabs 'byung ba de bzhin du / /
kun gyi sa bon kun gzhi zhes bya las / /
rang gi nus pas rnam shes tsam zhig 'byung / /
de phyir gzhan gyi dbang gi ngo bo gang / /
dngos po btags par yod pa'i rgyur 'gyur zhing / /
phyi rol gzung ba med par 'byung 'gyur la / /
yod dang spros kun yul min rang bzhin yod / /
phyi rol med sems dpe ni gang du yod / /
rmi lam ji bzhin zhe na de bsam bya / /
gang tshe nga la rmi lam na yang sems / /
yod min de tshe khyod kyi dpe yod min / /
gal te sad tshe rmi lam dran las yid / /
yod na phyi rol yul yang de bzhin 'gyur / /
ji ltar khyod kyi ngas mthong snyam dran pa / /
de 'dra phyi rol la yang yod pa yin / /
gal te gnyid nang mig blo mi srid pas / /
yod min yid kyi shes pa kho na yod / /
de yi rnam pa phyi rol nyid du zhen / /
rmi lam ji lta de bzhin 'dir 'dod na / /
ji ltar khyod kyi phyi yul rmi lam du / /
ma skyes de bzhin yid kyang skyes ma yin / /
mig dang mig gi yul dang des skyed sems / /
gsum po thams cad kyang ni brdzun pa yin / /
rna sogs lhag ma gsum po'ang skye ba med / /
rmi lam ji lta de bzhin sad 'dir yang / /
dngos rnams brdzun yin sems de yod ma yin / /
spyod yul med cing dbang po rnams kyang med / /
'di na ji ltar sad bzhin ji srid du / /
mi sad de srid de la gsum po yod / /
sad par gyur na gsum char yod min ltar / /
gti mug gnyid zad las de de bzhin no / /
dbang po rab rib bcas pa blo gang gis / /
rab rib mthu las skra rnams gang mthong ba / /
de blo la ltos gnyis char bden pa ste / /
don gsal mthong la gnyis ka'ang brdzun pa yin / /
gal te shes bya med par blo yod na / /
skra de'i yul dang mig ni rjes 'brel pa'i / /
rab rib med la'ang skra shad blor 'gyur na / /
de lta ma yin de phyir de yod min / /
gang phyir mthong ba dag la blo nus ni / /
smin med de phyir de la blo mi 'gyur / /
shes bya yod dngos bral bas min zhe na / /
nus de med pas 'di ni 'grub ma yin / /
skyes la nus pa srid pa yod ma yin / /
ma skyes ngo bo la yang nus yod min / /
khyad par med par khyad par can yod min / /
mo gsham bu la'ang de ni yod par thal / /
gal te 'byung bar 'gyur bas bsnyad 'dod na / /
nus pa med par 'di yi 'byung 'gyur med / /
phan tshun don la brten pa'i 'grub pa ni / /
grub min nyid ces dam pa rnams kyis gsungs / /
gal te 'gags pa'i nus smin las 'gyur na / /
gzhan gyi nus pa las gzhan 'byung bar 'gyur / /
rgyun can rnams der phan tshun tha dad yod / /
de phyir thams cad kun las 'byung bar 'gyur / /
gal te der ni rgyun can tha dad kyi / /
de dag la rgyun tha dad med de'i phyir / /
nyes med ce na 'di ni bsgrub bya zhig /
tha mi dad rgyun skabs mi rigs phyir ro / /
byams pa nyer sbas la brten chos rnams ni / /
gzhan nyid phyir na rgyud gcig gtogs min te / /
gang dag rang mtshan nyid kyis so so ba / /
de dag rgyud gcig gtogs pa rigs ma yin / /
mig blo skye ba rang nus gang zhig las / /
de ma thag tu kun nas skye 'gyur zhing / /
rang gi rnam shes rten gyi nus de la / /
dbang po gzugs can mig ces bya bar rtogs / /
'di na dbang po las byung rnam par rig /
phyi gzung med par rang gi sa bon las / /
sngo sogs snang nyid 'byung bar ma rtogs nas / /
skye bos phyi rol bzung bar sems khas len / /
rmi lam na ni gzugs don gzhan med par / /
rang nus smin las de yi rnam can sems / /
'byung ba ji lta de bzhin sad la'ang 'dir / /
phyi rol med par yid ni yod ce na / /
ji ltar mig med par ni rmi lam du / /
sngo sogs snang ba'i yid sems 'byung de ltar / /
mig dbang med par rang gi sa bon ni / /
smin las long ba la 'dir cis mi skye / /
gal te khyod ltar rmi lam drug pa yi / /
nus pa smin yod sad par med gyur na / /
drug pa'i nus smin ji lta 'dir med pa / /
de ltar rmi tshe med ces cis mi rigs / /
ji ltar mig med 'di yi rgyu min ltar / /
rmi lam du yang gnyid ni rgyu ma yin / /
de phyir rmi lam du yang de dngos mig /
brdzun pa'i yul can rtogs pa'i rgyur khas blang / /
'di yis lan ni gang dang gang btab pa / /
de dang de ni dam bca' mtshungs mthong bas / /
rtsod 'di sel byed sangs rgyas rnams kyis ni / /
'gar yang dngos po yod ces ma bstan to / /
rnal 'byor pa yis bla ma'i man ngag las / /
keng rus kyis gang sa gzhi mthong ba gang / /
der yang gsum char skye ba med par mthong / /
log pa yid la byed pa bstan phyir ro / /
khyod kyi dbang blo'i yul rnams ji lta ba / /
de ltar mi sdug yid kyi yang 'gyur na / /
de bzhin yul der blo gtad cig shos kyis / /
rtogs 'byung de ni brdzun par yang mi 'gyur / /
rab rib dang ldan dbang po can mtshungs la / /
chu 'bab rlung la yi dags rnag blo yang / /
mdor na ji ltar shes bya med de bzhin / /
blo yang med ces don 'di shes par gyis / /
gal te gzung med 'dzin pa nyid bral zhing / /
gnyis kyis stong pa'i gzhan dbang dngos yod na / /
'di yi yod pa gang gis shes par 'gyur / /
ma bzung bar yang yod ces byar mi rung / /
de nyid kyis de myong bar 'grub ma yin / /
gal te phyi dus dran pa las 'grub na / /
ma grub bsgrub par bya phyir brjod pa yi / /
ma grub 'di ni sgrub par byed pa min / /
rang rig pa ni grub la rag mod kyi / /
de lta'ang dran pa'i dran pa rigs min te / /
gzhan phyir ma shes rgyud la skyes pa bzhin / /
gtan tshigs 'dis ni khyad par dag kyang 'joms / /
gang phyir gang gis yul myong gyur de las / /
dran pa 'di gzhan nga la yod min pa / /
de phyir nga yis mthong snyam dran 'gyur te / /
'di yang 'jig rten tha snyad tshul lugs yin / /
de phyir rang rig yod pa ma yin na / /
khyod kyi gzhan dbang gang gis 'dzin par 'gyur / /
byed po las dang bya ba gcig min pas / /
de nyid kyis de 'dzin par rigs ma yin / /
gal te skye ba med cing ma shes pa'i / /
bdag can gzhan dbang ngo bo'i dngos yod na / /
gang gis na 'di yod pa mi rigs pa / /
gzhan la mo gsham bus gnod ci zhig bskyal / /
gang tshe gzhan dbang cung zad yod min na / /
kun rdzob pa yi rgyur ni gang zhig 'gyur / /
gzhan gyi ltar na rdzas la chags pa yis / /
'jig rten grags pa'i rnam bzhag kun kyang brlag /
slob dpon klu sgrub zhabs kyi lam las ni / /
phyi rol gyur la zhi ba'i thabs med do / /
de dag kun rdzob de nyid bden las nyams / /
de las nyams pas thar pa 'grub yod min / /
tha snyad bden pa thabs su gyur pa dang / /
don dam bden pa thabs byung gyur pa ste / /
de gnyis rnam dbye gang gis mi shes pa / /
de ni rnam rtog log pas lam ngan zhugs / /
ji ltar khyod kyis gzhan dbang dngos 'dod ltar / /
kun rdzob kyang ni bdag gis khas ma blangs / /
'bras phyir 'di dag med kyang yod do zhes / /
'jig rten ngor byas bdag ni smra bar byed / /
ji ltar phung po spangs nas zhir zhugs pa / /
dgra bcom rnams la yod pa min de ltar / /
'jig rten la yang med na de bzhin 'di / /
'jig rten las kyang yod ces bdag mi smra / /
gal te khyod la 'jig rten mi gnod na / /
'jig rten nyid ltos 'di ni dgag par gyis / /
khyod dang 'jig rten 'dir ni rtsod gyis dang / /
phyi nas stobs ldan bdag gis brten par bya / /
mngon gyur mngon phyogs byang chub sems dpa' yis / /
srid gsum rnam shes tsam du gang rtogs pa / /
rtag bdag byed po bkag pa rtogs phyir des / /
byed pa po ni sems tsam yin par rtogs / /
de phyir blo ldan blo ni 'phel bya'i phyir / /
lang kar gshegs mdo de las kun mkhyen gyis / /
mu stegs spo mthon ri 'joms dag rang bzhin / /
rdo rje 'di ni dgongs pa bcad phyir gsungs / /
ji bzhin rang gi bstan bcos de de las / /
mu stegs rnams kyis gang zag sogs de dag /
smras pa de dag byed por ma gzigs nas / /
rgyal bas sems tsam 'jig rten byed por gsungs / /
de nyid rgyas la sangs rgyas bsnyad ji bzhin / /
de bzhin sems tsam gtsor gyur 'jig rten la / /
mdo las sems tsam zhes gsungs gzugs ni 'dir / /
'gog pa de ltar mdo yi don ma yin / /
gal te 'di dag sems tsam zhes mkhyen nas / /
de las gzugs nyid dgag par mdzad na ni / /
slar yang de las bdag nyid chen pos sems / /
gti mug las las skyes par ci phyir gsungs / /
sems nyid kyis ni sems can 'jig rten dang / /
snod kyi 'jig rten shin tu sna tshogs 'god / /
'gro ba ma lus las las skyes par gsungs / /
sems spangs nas ni las kyang yod ma yin / /
gal te gzugs yod mod kyi de la ni / /
sems bzhin byed pa po nyid yod ma yin / /
des na sems las gzhan pa'i byed pa po / /
bzlog gi gzugs ni bkag pa ma yin no / /
'jig rten pa yi de nyid la gnas la / /
phung po 'jig rten grags te lnga char yod / /
de nyid ye shes 'char bar 'dod pa na / /
rnal 'byor pa la de lnga 'byung mi 'gyur / /
gzugs med na ni sems yod ma 'dzin zhig /
sems yod 'di na'ang gzugs med ma 'dzin zhig /
de dag shes rab tshul mdor sangs rgyas kyis / /
mtshungs par spangs shing mngon pa'i chos las gsungs / /
bden gnyis rim pa 'di dag bshig nas kyang / /
khyod kyi rdzas ni bkag pas 'grub mi 'gyur / /
de phyir de lta'i rim pas dngos gdod nas / /
de nyid ma skyes 'jig rten skyes rig bya / /
mdo sde gang las phyi rol snang yod min / /
sems ni sna tshogs snang ngo zhes gsungs pa / /
gzugs la shin tu chags gang de dag la / /
gzugs bzlog pa ste de yang drang don nyid / /
'di ni ston pas drang don nyid gsungs shing / /
'di ni drang don nyid du rigs pas 'thad / /
rnam pa de lta'i mdo sde gzhan yang ni / /
drang don nyid du lung 'dis gsal bar byed / /
shes bya med na shes pa bsal ba ni / /
bde blag rnyed ces sangs rgyas rnams kyis gsungs / /
shes bya med na shes pa bkag 'grub pas / /
dang por shes bya dgag pa mdzad pa yin / /
de ltar lung gi lo rgyus shes byas te / /
mdo gang de nyid ma yin bshad don can / /
drang don gsungs pa'ang rtogs nas drang bya zhing / /
stong nyid don can nges don shes par gyis / /
gnyis las skye ba'ang rigs pa'i ngo bo ma yin gang gi phyir / /
bshad zin nyes pa de dag thog tu 'bab pa yin phyir ro / /
'di ni 'jig rten las min de nyid du yang 'dod min te / /
gang phyir re re las ni skye ba 'grub pa yod ma yin / /
gal te rgyu med kho nar skye bar lta zhig 'gyur na ni / /
de tshe mtha' dag rtag tu thams cad las kyang skye 'gyur zhing / /
'bras 'byung ched du 'jig rten 'di yi sa bon la sogs ni / /
brgya phrag dag gi sgo nas sdud par byed par yang mi 'gyur / /
gal te 'gro ba rgyu yis stong par gyur na nam mkha' yi / /
ut+pa la yi dri mdog ji bzhin gzung du med nyid na / /
shin tu ches bkra'i 'jig rten 'dzin pa'ang de yi phyir / /
rang gi blo bzhin 'jig rten rgyu las yin par shes par gyis / /
'byung ba de dag bdag nyid gang zhig gis ni khyod kyi blo'i / /
yul du 'gyur ba de yi bdag nyid can ni ma yin na / /
gang la yid kyi mun pa 'thug po 'di nyid du yod pa / /
des ni ji ltar 'jig rten pha rol yang dag rtogs par 'gyur / /
'jig rten pha rol 'gog par byed pa'i dus su bdag nyid ni / /
shes bya'i rang bzhin phyin ci log tu lta bar rtogs bya ste / /
de yi lta ba'i rnam pa'i rten mtshungs lus dang ldan nyid phyir / /
gang tshe 'byung ba'i bdag nyid yod nyid khas len de tshe bzhin / /
'byung ba de dag ji ltar yod min de ltar bshad zin te / /
gang gi phyir na gong du rang gzhan las dang gnyis ka las / /
skye dang rgyu med thun mong du ni bkag zin de yi phyir / /
ma bshad 'byung ba 'di dag lta zhig yod pa ma yin no / /
gang gi phyir na bdag dang gzhan dang gnyis ka las skye dang / /
rgyu la ma ltos yod pa min pas dngos rnams rang bzhin bral / /
gang gis sprin tshogs dang mtshungs gti mug stug po 'jig rten la / /
yod pa des na yul rnams log pa dag tu snang bar 'gyur / /
ji ltar rab rib mthu yis 'ga' zhig skra shad zla gnyis dang / /
rma bya'i mdongs dang sbrang ma la sogs log par 'dzin byed pa / /
de bzhin du ni gti mug skyon gyi dbang gis mi mkhas pas / /
'dus byas lta zhig sna tshogs blo gros kyis ni rtogs par 'gyur / /
gal te gti mug brten nas las 'byung gti mug med par de / /
mi 'byung zhes byar mi mkhas kho nas rtogs par gor ma chag /
blo bzang nyi mas mun pa stug po rnam par bsal ba yi / /
mkhas pa dag ni stong nyid khong du chud cing grol bar 'gyur / /
gal te dngos rnams de nyid du med na / /
tha snyad du yang mo gsham bu ji bzhin / /
de dag med pa nyid 'gyur de yi phyir / /
de dag rang bzhin gyis ni yod pa nyid / /
gang dag rab rib can sogs yul 'gyur ba / /
skra shad la sogs de dag ma skyes pas / /
re zhig de dag nyid la brtsad bya ste / /
phyi nas ma rig rab rib rjes 'brel la'o / /
gal te rmi lam dri za'i grong khyer bcas / /
smig rgyu'i chu dang mig 'phrul gzugs brnyan sogs / /
skye med mthong na yod nyid min mtshungs kyang / /
khyod la ji ltar der 'gyur de mi rigs / /
de nyid du 'di ji ltar skye med kyang / /
mo gsham bu ltar gang phyir 'jig rten gyi / /
mthong ba'i yul du mi 'gyur ma yin pa / /
de yi phyir na sa 'di ma nges pa'o / /
mo gsham bu la rang gi bdag nyid kyis / /
skye ba de nyid du med 'jig rten du'ang / /
yod min de bzhin dngos 'di kun ngo bo / /
nyid kyis 'jig rten de nyid du ma skyes / /
de phyir 'di ltar ston pas chos rnams kun / /
gdod nas zhi zhing skye bral rang bzhin gyis / /
yongs su mya ngan 'das pa gsungs gyur pa / /
de phyir rtag tu skye bo yod ma yin / /
bum sogs 'di dag de nyid du med cing / /
'jig rten rab tu grags par yod ci bzhin / /
de bzhin dngos po thams cad 'byung bas na / /
mo gsham bu dang mtshungs par thal mi 'gyur / /
gang phyir rgyu med pa dang dbang phyug gi /
rgyu la sogs dang bdag gzhan gnyis ka las / /
dngos rnams skye bar 'gyur ba ma yin pa / /
de phyir brten nas rab tu skye bar 'gyur / /
gang phyir dngos po brten nas rab 'byung bas / /
rtog pa 'di dag brtag par mi nus pa / /
de phyir rten 'byung rigs pa 'di yis ni / /
lta ngan dra ba mtha' dag gcod par byed / /
rtag rnams dngos po yod na 'gyur ba ste / /
dngos po ji ltar med par yongs dpyad zin / /
dngos po med par 'di rnams mi 'byung dper / /
bud shing med par me yod min de bzhin / /
so so'i skye bo rnams ni rtog pas bcings / /
mi rtog rnal 'byor pa ni grol 'gyur bas / /
rtog rnams log par gyur pa gang yin de / /
rnam par dpyod pa'i 'bras bur mkhas rnams gsung / /
bstan bcos las dpyad rtsod la chags pa'i phyir / /
ma mdzad rnam grol phyir ni de nyid bstan / /
gal te de nyid rnam par bshad pa na / /
gzhan gzhung 'jig par 'gyur na nyes pa med / /
rang gi lta la chags dang de bzhin du / /
gzhan gyi lta la 'khrug gang rtog pa nyid / /
de phyir 'dod chags khong khro rnam bsal te / /
rnam dpyod pa ni myur du grol bar 'gyur / /
nyon mongs skyon rnams ma lus 'jig tshogs la / /
lta las byung bar blo yis mthong gyur zhing / /
bdag ni 'di yi yul du rtogs byas nas / /
rnal 'byor pa yis bdag ni 'gog par byed / /
za po rtag dngos byed po min pa'i bdag /
yon tan bya med mu stegs rnams kyis brtags / /
de'i dbye cung zad cung zad la brten nas / /
mu stegs can rnams lugs ni tha dad 'gyur / /
mo gsham bu ltar skye ba dang bral phyir / /
de ltar gyur pa'i bdag ni yod min zhing / /
'di ni ngar 'dzin rten du'ang mi rigs la / /
'di ni kun rdzob tu yang yod mi 'dod / /
gang phyir bstan bcos bstan bcos las de'i khyad / /
mu stegs rnams kyis gang bstan de kun la / /
rang grags ma skyes gtan tshigs kyis gnod pa / /
de phyir de khyad kun kyang yod ma yin / /
de phyir phung po las gzhan bdag med de / /
phung po ma gtogs de 'dzin ma grub phyir / /
'jig rten ngar 'dzin blo yi rten du yang / /
mi 'dod de rig min pa'ang bdag lta'i phyir / /
gang dag dud 'gro bskal mang brkyal gyur pa / /
des kyang ma skyes rtag 'di ma mthong la / /
ngar 'dzin de dag la yang 'jug mthong ste / /
des na phung po las gzhan bdag 'ga' med / /
phung po las gzhan bdag grub med pa'i phyir / /
bdag lta'i dmigs pa phung po kho na 'o / /
kha cig bdag lta'i rten du phung po ni / /
lnga char yang 'dod kha cig sems gcig 'dod / /
gal te phung po bdag na de phyir de / /
mang bas bdag de dag kyang mang bar 'gyur / /
bdag ni rdzas su 'gyur zhing der lta ba / /
rdzas la 'jug pas phyin ci log mi 'gyur / /
mya ngan 'das tshe nges par bdag chad 'gyur / /
mya ngan 'das sngon skad cig dag la ni / /
skye 'jig byed po med pas de 'bras med / /
gzhan gyis bsags la gzhan gyis za bar 'gyur / /
de nyid du rgyud yod na skyon med na / /
sngar rnam dpyad tshe rgyud la nyes bshad zin / /
de phyir phung po dang sems bdag mi rigs / /
'jig rten mtha' ldan la sogs med phyir ro / /
khyod kyi rnal 'byor bdag med mthong ba la / /
de tshe nges par dngos rnams med par 'gyur / /
rtag bdag spangs na de tshe de yi phyir / /
khyod kyi sems sam phung po bdag mi 'gyur / /
khyod kyi rnal 'byor bdag med mthong ba yis / /
gzugs sogs de nyid rtogs par mi 'gyur zhing / /
gzugs la dmigs nas 'jug phyir 'dod chags sogs / /
skye 'gyur de yi ngo bo rtogs med phyir / /
gang phyir ston pas phung po bdag go zhes / /
gsungs pa de phyir phung po bdag 'dod na / /
de ni phung las gzhan bdag 'gog pa ste / /
gzugs bdag min sogs mdo gzhan gsungs phyir ro / /
gang phyir gzugs tshor bdag min 'du shes kyang / /
ma yin 'du byed rnams min rnam shes kyang / /
min par mdo gzhan las gsungs de yi phyir / /
mdor bstan phung po bdag ces bzhed ma yin / /
phung po bdag ces brjod tshe phung rnams kyi / /
tshogs pa yin gyi phung po'i ngo bo min / /
mgon min 'dul ba'am dbang po nyid kyang min / /
de med phyir de tshogs pa ma yin no / /
de tshe de yi yan lag tshogs gnas rnams / /
shing rta nyid 'gyur shing rta dang bdag mtshungs / /
mdo las phung po brten nas yin gsungs pa / /
de phyir phung po 'dus tsam bdag ma yin / /
dbyibs she na de gzugs can la yod phyir / /
khyod la de dag nyid bdag ces 'gyur gyi / /
sems sogs tshogs ni bdag nyid 'gyur min te / /
gang phyir de dag la dbyibs yod ma yin / /
len po rang nyer len gcig rigs dngos min / /
de lta na las byed po gcig nyid 'gyur / /
byed po med las yod snyam blo yin na / /
ma yin gang phyir byed po med las med / /
gang phyir thub pas bdag de sa chu me / /
rlung dang rnam shes nam mkha' zhes bya ba / /
khams drug dang ni mig sogs reg pa yi / /
rten drug dag la brten nas nyer brten zhing / /
sems dang sems byung chos rnams nyer bzung nas / /
des gsungs de phyir de ni de rnams dang / /
de nyid ma yin tshogs tsam nyid min te / /
de phyir ngar 'dzin blo de rnams la min / /
bdag med rtogs tshe rtag pa'i bdag spong zhing / /
'di ni ngar 'dzin rten du'ang mi 'dod pa / /
de phyir bdag med shes pas bdag lta ba / /
dpyis kyang 'byin zhes smra ba shin tu mtshar / /
rang khyim rtsig phug sbrul gnas mthong bzhin du / /
'di na glang chen med ces dogs bsal te / /
sbrul gyi 'jigs pa'ang spong bar byed pa ni / /
kye ma gzhan gyi gnam por 'gyur nyid do / /
phung por bdag yod ma yin bdag la yang / /
phung po de rnams yod min gang phyir 'dir / /
gzhan nyid yod na rtog pa 'dir 'gyur na / /
gzhan nyid de med de phyir 'di rtog pa'o / /
bdag ni gzugs ldan mi 'dod gang phyir bdag /
yod min de phyir ldan don sbyor ba med / /
gzhan na gnag ldan gzhan min gzugs ldan na / /
bdag ni gzugs las de nyid gzhan nyid med / /
gzugs bdag ma yin bdag ni gzugs ldan min / /
gzugs la bdag med bdag la'ang gzugs yod min / /
de ltar rnam bzhir phung kun shes bya ste / /
de dag bdag tu lta ba nyi shur 'dod / /
lta ri bdag med rtogs pa'i rdo rje yis / /
bcom bdag gang dang lhan cig 'jig 'gyur pa / /
'jig tshogs lta ri lhun stug la gnas pa / /
rtse mo mtho bar gyur pa 'di dag go / /
kha cig de nyid gzhan nyid rtag mi rtag /
la sogs brjod med gang zag rdzas yod 'dod / /
rnam shes drug gi shes byar de 'dod cing / /
de ni ngar 'dzin gzhir yang 'dod pa yin / /
gang phyir gzugs las sems brjod med mi rtogs / /
dngos yod brjod med rtogs pa ma yin nyid / /
gal te bdag 'ga' dngos por grub gyur na / /
sems ltar grub dngos brjod du med mi 'gyur / /
gang phyir khyod bum dngos por ma grub pa'i / /
ngo bo gzugs sogs las brjod med 'gyur bas / /
bdag gang phung po las brjod med 'gyur te / /
rang gis yod par grub par rtogs mi bya / /
khyod kyi rnam shes rang bdag las gzhan ni / /
mi 'dod gzugs sogs las gzhan dngos 'dod cing / /
dngos la rnam pa de gnyis mthong 'gyur ba / /
de phyir bdag med dngos chos dang bral phyir / /
de phyir ngar 'dzin rten ni dngos po min / /
phung las gzhan min phung po'i ngo bo min / /
phung po rten min 'di ni de ldan min / /
'di ni phung po rnams brten 'grub par 'gyur / /
shing rta rang yan lag las gzhan 'dod min / /
gzhan min ma yin de ldan yang min zhing / /
yan lag la min yan lag dag der min / /
'dus pa tsam min dbyibs min ji bzhin no / /
gal te tshogs tsam shing rtar 'gyur na ni / /
sil bur gnas la shing rta nyid yod 'gyur / /
gang phyir yan lag can med yan lag dag /
med pas dbyibs tsam shing rtar rigs pa'ang min / /
khyod dbyibs yan lag re re sngar yod gyur / /
ji bzhin shing rtar gtogs la'ang de bzhin na / /
bye bar gyur pa de dag la ji ltar / /
da ltar yang ni shing rta yod ma yin / /
da lta gal te shing rta nyid dus 'dir / /
'phang lo sogs la dbyibs tha dad yod na / /
'di gzung 'gyur na de yang yod min te / /
de phyir dbyibs tsam shing rtar yod ma yin / /
gang phyir khyod kyi tshogs pa cang med pas / /
dbyibs de yan lag tshogs kyi ma yin na / /
gang zhig ci yang ma yin de brten nas / /
'dir ni dbyibs su lta zhig ji ltar 'gyur / /
khyod kyi 'di ni ji ltar 'dod de ltar / /
mi bden pa yi rgyu la brten byas nas / /
'bras bu'i rnam pa mi bden rang bzhin can / /
thams cad kyang ni skye bar shes par gyis / /
'dis ni gzugs sogs de ltar gnas rnams la / /
bum blo zhes bya'ang rigs pa ma yin nyid / /
skye ba med pas gzugs sogs kyang yod min / /
de yi phyir yang de dag dbyibs mi rigs / /
de ni de nyid du 'am 'jig rten du / /
rnam pa bdun gyis 'grub 'gyur min mod kyi / /
rnam dpyad med par 'jig rten nyid las 'dir / /
rang gi yan lag brten nas 'dogs pa yin / /
de nyid yan lag can de cha shas can / /
shing rta de nyid byed po zhes 'gror bsnyad / /
skye bo rnams la len po nyid du 'grub / /
'jig rten grags pa'i kun rdzob ma brlag cig /
rnam bdun gyis med gang de ji lta bur / /
yod ces rnal 'byor pas 'di'i yod mi rnyed / /
des de nyid la'ang bde blag 'jug 'gyur bas / /
'dir de'i grub pa de bzhin 'dod par bya / /
shing rta yod nyid yin na de yi tshe / /
yan lag can med de'i yan lag kyang med / /
shing rta tshig na yan lag med dpe bzhin / /
blo mes yan lag can bsregs yan lag go / /
de bzhin 'jig rten grags pas phung po dang / /
khams dang de bzhin skye mched drug brten nas / /
bdag kyang nye bar len pa nyid du 'dod / /
nyer len las yin 'di ni byed po'ang yin / /
dngos yod min phyir 'di ni brtan min zhing / /
mi brtan nyid min 'di ni skye 'jig min / /
'di la rtag pa nyid la sogs pa yang / /
yod min de nyid dang ni gzhan nyid min / /
gang phyir rtag tu 'gro rnams ngar 'dzin blo / /
rab tu 'byung zhing de yi gang yin der / /
nga yir 'dzin blo 'byung ba'i bdag de ni / /
ma brtags grags par gti mug las yin no / /
gang phyir byed po med can las med pa / /
de phyir bdag gi bdag med par yod min / /
de phyir bdag dang bdag gi stong lta zhing / /
rnal 'byor pa de rnam par grol bar 'gyur / /
bum pa snam bu re lde dmag dang nags tshal phreng ba ljon shing dang / /
khang khyim shing rta phran dang 'gron gnas la sogs dngos rnams gang dag dang / /
de bzhin gang dag sgo nas skye 'dis bsnyad pa de rnams rtogs bya ste / /
gang phyir thub dbang de ni 'jig rten lhan cig rtsod mi mdzad phyir ro / /
yan lag yon tan 'dod chags mtshan nyid dang ni bud shing la sogs dang / /
yon tan can yan lag can chags dang mtshan gzhi me la sogs don dag /
de rnams shing rta'i rnam dpyad byas pas rnam bdun yod pa ma yin zhing / /
de las gzhan du gyur par 'jig rten grags pa'i sgo nas yod pa yin / /
gal te rgyu yis bskyed par bya skyed de lta na de rgyu yin zhing / /
gal te 'bras bu mi skyed na ni de med rgyu med can du 'gyur / /
'bras bu yang ni rgyu yod gyur na skye bar 'gyur ba de yi phyir / /
gang las gang zhig 'gyur ba gang zhig las sngar gang zhig 'gyur ba smros / /
gal te khyod kyi rgyu yis phrad nas 'bras skyed byed na de yi tshe / /
de dag nus pa gcig pas skyed byed 'bras bu tha dad med 'gyur zhing / /
so sor na ni rgyu 'di rgyu min rnams dang khyad par med 'gyur la / /
gnyis po 'di dag spangs nas rtog pa gzhan yang yod par 'gyur ma yin / /
ci ste khyod kyi rgyu yis 'bras bu skyed par mi byed de phyir 'bras / /
zhes bya yod min 'bras bral rgyu ni rgyu med can 'gyur yod pa'ang min / /
gang phyir 'di dag gnyis char yang ni sgyu ma dang 'dra de yi phyir / /
bdag la skyon du mi 'gyur 'jig rten pa yi dngos po rnams kyang yod / /
sun 'byin 'dis sun dbyung bya phrad nas 'byin nam ma phrad par / /
yin zhes nyes pa 'dir ni khyod la'ang 'gyur ba ma yin nam / /
gang tshe de skad smra zhing rang phyogs kho na rnam 'joms pa / /
de tshe khyod kyis sun dbyung sun ni 'byin par nus ma yin / /
gang phyir rang gi tshig la'ang thal ba mtshungs pa'i ltag chod kyis / /
rigs pa med par dngos mtha' dag la skur 'debs de yi phyir / /
khyod ni skye bo dam pas bzhed mi 'gyur zhing gang gi phyir / /
khyod la rang phyogs med pas sun ci phyin du rgol ba'ang yin / /
sun 'byin pas sun dbyung bya ma phrad sun ni 'byin byed dam / /
'on te phrad nas yin zhes smras zin nyes pa 'dir gang la / /
nges par phyogs yod de la 'gyur gyi bdag la phyogs 'di ni / /
yod pa min pas thal bar 'gyur ba 'di ni srid ma yin / /
ji ltar khyod kyis nyi ma'i dkyil 'khor la yod khyad par rnams / /
gzugs brnyan la yang gzas bzung la sogs rnams tshe mthong 'gyur la / /
nyi ma dang ni gzugs brnyan rnam par phrad dang ma phrad par / /
mi rigs mod kyi brten nas tha snyad tsam zhig 'byung 'gyur zhing / /
mi bden bzhin du'ang rang gi byad bzhin mdzes par bsgrub bya'i phyir / /
de ni yod pa ji ltar de bzhin 'dir yang shes rab gdod / /
sbyang bar bya la nus pa mthong bar 'gyur ba'i gtan tshigs ni / /
'thad pa dang bral las kyang bsgrub bya rtogs zhes shes par bya / /
gal te rang gi bsgrub bya go byed gtan tshigs dngos grub dang / /
dngos su go bya nyid 'gyur bsgrub bya'i ngo bo'ang yod gyur na / /
phrad pa la sogs rigs pa nye bar sbyor bar 'gyur zhig na / /
de yang yod pa min pas khyed kyi yi chad 'ba' zhig yin / /
dngos rnams mtha' dag dngos po med par rtogs su gzhug par ni / /
zhus par ches sla ji la de ltar rang bzhin gzhan dag la / /
khong du chud par bde blag tu ni nus pa ma yin no / /
rtog ge ngan pa'i dra bas 'jig rten ci ste 'dir rtsol byed / /
sun 'byin lhag ma gong du bstan pa yang ni shes byas nas / /
phrad pa la sogs phyogs kyi lan gyi ched du 'dir gtad bya / /
sun ci phyin du rgol ba pa yang ji ltar yod min pa / /
de skad sngar bshad lhag ma phyogs 'di nyid kyis rtogs par bya / /
bdag med 'di ni 'gro ba rnams dgrol phyir / /
chos dang gang zag dbye ba rnam gnyis gsungs / /
de ltar ston pas slar yang 'di nyid ni / /
gdul bya rnams la phye ste rnam mang gsungs / /
spros dang bcas par stong pa nyid / /
bcu drug bshad nas mdor bsdus te / /
slar yang bzhir bshad de dag ni / /
theg chen du yang bzhed pa yin / /
gang phyir de yi rang bzhin de / /
yin phyir mig ni mig gis stong / /
de bzhin rna ba sna dang lce / /
lus dang yid kyis bsnyad par bya / /
ther zug gnas pa ma yin dang / /
'jig pa ma yin nyid kyi phyir / /
mig la sogs pa drug po yi / /
rang bzhin med nyid gang yin pa / /
de ni nang stong nyid du 'dod / /
gang phyir de yi rang bzhin de / /
yin phyir gzugs ni gzugs kyis stong / /
sgra dang dri ro reg bya dang / /
chos rnams nyid kyang de bzhin no / /
gzugs sogs rang bzhin med pa nyid / /
phyi rol stong pa nyid du 'dod / /
gnyis char rang bzhin med nyid ni / /
phyi nang stong pa nyid yin no / /
chos rnams rang bzhin med pa nyid / /
mkhas pas stong pa nyid ces bsnyad / /
stong nyid de yang stong nyid kyi / /
ngo bos stong par 'dod pa yin / /
stong nyid ces bya'i stong nyid gang / /
stong nyid stong nyid du 'dod de / /
stong nyid dngos po'i blo can gyi / /
'dzin pa bzlog phyir gsungs pa yin / /
sems can snod kyi 'jig rten ni / /
ma lus khyab byed nyid phyir dang / /
tshad med dpe yis mu mtha' ni / /
med phyir phyogs rnams chen po nyid / /
'di dag bcu char phyogs rnams kyis / /
stong pa nyid ni gang yin de / /
chen po stong pa nyid yin de / /
chen por 'dzin pa bzlog phyir gsungs / /
de ni dgos pa mchog yin pas / /
don dam mya ngan 'das pa yin / /
de ni de yis stong nyid gang / /
de ni don dam stong nyid de / /
myang 'das dngos po'i blo can gyi / /
'dzin pa bzlog par bya ba'i phyir / /
don dam mkhyen pas don dam pa / /
stong pa nyid ni bstan par mdzad / /
rkyen las byung phyir khams gsum po / /
'dus byas yin par nges par bsnyad / /
de ni de yis stong nyid gang / /
de ni 'dus byas stong nyid gsungs / /
gang la skye gnas mi rtag nyid / /
de dag med pa 'dus ma byas / /
de ni de yis stong nyid gang / /
de ni 'dus ma byas stong nyid / /
gang la mtha' ni yod min pa / /
de ni mtha' las 'das par brjod / /
de de kho nas stong pa nyid / /
mtha' las 'das pa stong nyid bsnyad / /
thog ma dang po tha ma mtha' / /
de dag med pas 'khor ba ni / /
thog ma tha ma med par brjod / /
'gro 'ong bral phyir rmi lam lta'i / /
srid 'di de yis dben nyid gang / /
de ni thog ma dang tha ma / /
med pa stong pa nyid do zhes / /
bstan bcos las ni nges par bsnyad / /
dor ba ces bya 'thor ba dang / /
'bor ba la ni nges par brjod / /
dor med gtong pa med pa ste / /
'ga' yang dor med gang yin pa'o / /
dor ba med pa de nyid kyis / /
de nyid stong pa nyid gang yin / /
de de'i phyir na dor med pa / /
stong pa nyid ces bya bar brjod / /
'dus byas la sogs ngo bo nyid / /
gang phyir slob ma rang sangs rgyas / /
rgyal sras de bzhin gshegs rnams kyis / /
ma mdzad de'i phyir 'dus byas la / /
sogs pa rnams kyi ngo bo nyid / /
rang bzhin nyid du bsnyad pa ste / /
de nyid kyis de stong nyid gang / /
de ni rang bzhin stong pa nyid / /
khams bco brgyad dang reg drug dang / /
de las byung ba'i tshor drug dang / /
gzugs can gzugs can min de bzhin / /
'dus byas 'dus ma byas chos rnams / /
chos de dag ni thams cad kyi / /
de dag gis dben stong nyid gang / /
gzugs rung la sogs dngos med gang / /
de ni rang mtshan stong pa nyid / /
gzugs ni gzugs rung mtshan nyid can / /
tshor ba myong ba'i bdag nyid can / /
'du shes mtshan mar 'dzin pa ste / /
'du byed mngon par 'du byed pa'o / /
yul la so sor rnam rig pa / /
rnam shes rang gi mtshan nyid do / /
phung po sdug bsngal rang mtshan nyid / /
khams kyi bdag nyid sbrul gdug 'dod / /
skye mched rnams ni sangs rgyas kyis / /
skye ba'i sgor gyur nyid du gsungs / /
rten cing 'brel par 'byung ba gang / /
de ni 'du 'phrod mtshan nyid do / /
gtong ba sbyin pa'i pha rol phyin / /
tshul khrims gdung med mtshan nyid bzod / /
khro med mtshan nyid brtson 'grus kyi / /
kha na ma tho med nyid do / /
bsam gtan sdud pa'i mtshan nyid can / /
shes rab chags med mtshan nyid de / /
pha rol phyin pa drug rnams kyi / /
mtshan nyid 'di dag yin par brjod / /
bsam gtan rnams dang tshad med dang / /
de bzhin gzhan gang gzugs med pa / /
de dag yang dag mkhyen pa yis / /
mi 'khrug mtshan nyid can du gsungs / /
byang chub phyogs chos sum cu bdun / /
nges par 'byung byed rang mtshan nyid / /
stong pa nyid kyi mtshan nyid ni / /
dmigs pa med pas rnam dben nyid / /
mtshan ma med pa zhi nyid de / /
gsum pa'i mtshan nyid sdug bsngal dang / /
gti mug med rnam thar rnams kyi / /
mtshan nyid rnam par grol byed pa'o / /
stobs rnams shin tu rnam par ni / /
gtan la 'bebs pa'i rang bzhin gsungs / /
skyob pa'i mi 'jigs pa rnams ni / /
shin tu brtan pa'i ngo bo yin / /
so sor yang dag rig rnams na / /
spobs sogs tshad med mtshan nyid can / /
'gro la phan pa nyer sgrub pa / /
byams pa chen po zhes bya'o / /
sdug bsngal can rnams yongs skyob pa / /
thugs rje chen po'o dga' ba ni / /
rab dga'i mtshan nyid btang snyoms ni / /
ma 'dres mtshan nyid can zhes bya / /
sangs rgyas chos ni ma 'dres pa / /
bcu dang brgyad du gang 'dod dag /
gang phyir sten des mi 'phrogs pa / /
de phyir mi 'phrogs rang mtshan nyid / /
rnam kun mkhyen nyid ye shes ni / /
mngon sum mtshan nyid can du 'dod / /
gzhan ni nyi tshe ba nyid kyis / /
mngon sum zhes byar mi 'dod do / /
gang zhig 'dus byas mtshan nyid dang / /
'dus ma byas pa'i mtshan nyid gang / /
re re kho nas stong pa nyid / /
de ni rang mtshan stong pa nyid / /
da lta ba 'di mi gnas shing / /
'das dang ma 'ongs yod ma yin / /
gang du de dag mi dmigs pa / /
de la mi dmigs pa zhes brjod / /
mi dmigs pa de rang ngo bo / /
de yis dben pa nyid gang de / /
ther zug gnas min 'jig min pas / /
mi dmigs zhes bya'i stong nyid do / /
rkyen las byung phyir dngos rnams la / /
'dus pa pa yi ngo bo med / /
'dus pa pa ni de nyid kyis / /
stong nyid dngos med stong nyid do / /
dngos po'i sgras ni mdor bsdus na / /
phung po lnga rnams brjod pa yin / /
de rnams de yis stong nyid gang / /
de dngos stong pa nyid du bshad / /
mdor bsdus na ni dngos med pa / /
'dus ma byas chos rnams la brjod / /
de nyid dngos med nges stong nyid / /
dngos po med pa stong nyid do / /
rang bzhin ngo bo nyid med ni / /
rang bzhin zhes bya'i stong nyid de / /
'di ltar rang bzhin ma byas pas / /
rang bzhin zhes ni bya bar bsnyad / /
sangs rgyas rnams ni 'byung ba 'am / /
ma byung yang rung dngos su na / /
dngos po kun gyi stong pa nyid / /
gzhan gyi dngos por rab tu bsgrags / /
yang dag mtha' dang de bzhin nyid / /
de bzhin dngos po'i stong nyid do / /
shes rab pha rol phyin tshul las / /
de dag de skad rab tu bsgrags / /
de ltar blo gros zer gyis snang ba gsal byas pa / /
rang gi lag na gnas pa'i skyu ru ra bzhin du / /
srid gsum 'di dag ma lus gdod nas skye med par / /
rtogs te tha snyad bden pa'i stobs kyis 'gog par 'gro /
rtag tu 'gog par gtogs pa'i bsam gtan yin mod kyi / /
'gro ba mgon med pa la snying rje'ang skyed par byed / /
de gong bde gshegs gsung skyes sangs rgyas 'bring bcas ni / /
ma lus pa rnams blo yis pham par byed pa'ang yin / /
kun rdzob de nyid gshog yangs dkar po rgyas gyur pa / /
ngang pa'i rgyal po de ni skye bo'i ngang pa yis / /
mdun du bdar nas dge ba'i rlung gi shugs stobs kyis / /
rgyal ba'i yon tan rgya mtsho'i pha rol mchog tu 'gro /
dbu ma la 'jug pa las sems bskyed pa drug pa'o // //
ring du song 'dir 'di ni skad cig dang / /
skad cig la ni 'gog par 'jug 'byung zhing / /
thabs kyi pha rol phyin legs 'bar ba'ang 'thob / /
dbu ma la 'jug pa las /
sems bskyed pa bdun pa'o // //
yang yang sngar dge las lhag thob bya'i phyir / /
gang du phyir mi ldog pa nyid 'gyur ba / /
mi g.yo de la bdag nyid che de 'jug /
'di yi smon lam shin tu dag 'gyur zhing / /
rgyal ba rnams kyis 'gog las slong bar mdzad / /
chags pa med pa'i blo ni skyon rnams dag dang lhan cig mi gnas phyir / /
sa brgyad pa la dri ma de dag rtsa bcas nye bar zhi 'gyur zhing / /
nyon mongs zad cing sa gsum bla mar gyur kyang sangs rgyas rnams kyi ni / /
'byor pa mkha' ltar mtha' bral ma lus 'thob par nus ma yin / /
'khor ba 'gags kyang dbang rnams bcu po thob par 'gyur zhing de dag gis / /
srid pa'i 'gro bar rang gi bdag nyid sna tshogs ston par byed par 'gyur / /
dbu ma la 'jug pa las /
sems bskyed pa brgyad pa'o // //
dgu pa la ni de'i stobs lta zhig mtha' dag rdzogs par dag 'gyur zhing / /
de bzhin yang dag rig chos rang gi yon tan yongs su dag pa'ang 'thob / /
dbu ma la 'jug pa las /
sems bskyed pa dgu pa'o // //
bcu pa'i sa la de yis kun nas sangs rgyas rnams las dbang bskur ba / /
dam pa 'thob cing ye shes lhag par mchog tu byung bar gyur pa'ang yin / /
char sprin rnams las chu char 'bab pa ji ltar de bzhin 'gro rnams kyi / /
dge ba'i lo tog ched du rgyal sras las kyang lhun grub chos char 'bab / /
dbu ma la 'jug pa las /
sems bskyed pa bcu pa'o // //
de tshe 'dis ni sangs rgyas brgya mthong zhing / /
de dag byin gyi brlabs kyang 'di yis rtogs / /
de nyid tshe na bskal pa brgyar gnas shing / /
sngon dang phyi ma'i mthar yang yang dag 'jug /
blo ldan ting 'dzin brgya phrag snyoms par 'jug cing gtong byed de / /
'jig rten khams brgya 'di yis kun nas g.yo zhing snang bar nus / /
de bzhin rdzu 'phrul gyis de sems can brgya phrag smin byed cing / /
brgya phrag grangs dang rjes 'brel zhing dag tu yang 'gro bar 'gyur / /
des ni chos kyi sgo rnams yang dag 'byed byed thub dbang sras / /
rang gi lus la lus rnams kun nas ston par byed pa'ang yin / /
rang gi 'khor dang bcas pas mdzes 'byor lus ni re re zhing / /
rgyal ba'i sras po brgya phrag dag dang rjes su 'brel pa'ang ston / /
blo ldan rab tu dga' bar gnas pas yon tan de dag ni / /
thob par gyur nas de bzhin kho nar dri ma med gnas pas / /
de dag stong ni yang dag 'thob par 'gyur te sa lnga po / /
'di dag rnams la byang chub sems dpa' yis ni 'bum phrag dang / /
bye ba phrag brgya 'thob cing de yis bye ba stong 'gyur 'thob / /
de nas bye ba brgya phrag stong 'gyur yang 'thob bye ba phrag /
khrag khrig phrag brgyar rdzogs par bsgyur dang slar yang stong phrag tu / /
yang dag par ni bsgyur ba mtha' dag rab tu 'thob par 'gyur / /
mi g.yo'i sar gnas rnam rtog med pa des / /
stong gsum brgya phrag stong bsdoms 'jig rten na / /
rdul tshad ji snyed yod pa de rnams dang / /
grangs mnyam yon tan dag ni 'thob par 'gyur / /
legs pa'i blo gros sa la gnas pa yi / /
byang chub sems des sngar bstan yon tan dag /
grangs med brgya phrag stong du yang dag par / /
bsdoms pa phrag bcu'i rdul tshad thob par 'gyur / /
re zhig bcu pa 'dir de'i yon tan dag /
ngag gi spyod yul las ches 'das 'gyur zhing / /
ngag gi spyod yul ma yin bsdoms rnams na / /
rdul dag ji snyed yod pa de snyed 'gyur / /
ba spu'i khung bur byang chub sems rnams dang / /
lhan cig rdzogs sangs rgyas sku bgrang 'das dang / /
de bzhin lha dang lha min mi dag kyang / /
skad cig skad cig la ni ston par nus / /
gang phyir nam mkha' dri ma med la zla snang gsal bar gyur pa'i phyir / /
sngon tshe stobs bcu bskyed pa'i sa la khyod kyis slar yang 'bad gyur zhing / /
'og min du ni gang gi don du 'bad gyur go 'phang mchog zhi ba / /
yon tan mtha' dag mthar thug mtshungs pa med de khyod kyis brnyes / /
ji ltar snod kyi dbye bas mkha' la dbye ba med de ltar / /
dngos byas dbye ba 'ga' yang de nyid la med de yi phyir / /
ro mnyam nyid du yang dag thugs su chud par mdzad gyur na / /
mkhyen bzang khyod kyis skad cig gis ni shes bya thugs su chud / /
gang tshe zhi ba de nyid yin na de la blo gros 'jug mi 'gyur / /
blo ma zhugs par shes bya'i yul can nges par rigs pa'ang ma yin la / /
kun nas shes med pa ni shes par ji ltar 'gyur te 'gal bar 'gyur / /
mkhyen po med par khyed kyis gzhan la 'di lta 'o zhes su zhig ston / /
gang tshe skye med de nyid yin zhing blo yang skye ba dang bral ba / /
de tshe de rnams sten las de yis de nyid rtogs pa lta bu ste / /
ji ltar sems ni gang gi rnam pa can du 'gyur ba de yis yul / /
de yongs shes pa de bzhin tha snyad brten nas rig pa yin / /
de yi longs spyod rdzogs sku bsod nams kyis / /
zin dang sprul pa mkha' gzhan las de'i mthus / /
sgra gang chos kyi de nyid ston 'byung ba / /
de las 'jig rten gyis kyang de nyid rig /
ji ltar rdza mkhan stobs chen ldan pas 'dir / /
yun ring ches 'bad pas bskor 'khor lo ni / /
de'i rtsol da ltar skyes pa med bzhin du'ang / /
'khor zhing bum pa la sogs rgyur mthong ltar / /
de bzhin da lta skyes rtsol med bzhin du / /
chos kyi bdag can sku nyid la bzhugs de'i / /
'jug pa skye bo'i dge dang smon lam gyi / /
khyad par gyis 'phangs las ches bsam mi khyab / /
shes bya'i bud shing skam po ma lus pa / /
bsregs pas zhi de rgyal rnams chos sku ste / /
de tshe skye ba med cing 'gag pa med / /
sems 'gags pas de sku yis mngon sum mdzad / /
zhi sku dpag bsam shing ltar gsal gyur zhing / /
yid bzhin nor bu ji bzhin rnam mi rtog /
'gro grol bar du 'jig rten 'byor slad rtag /
'di ni spros dang bral la snang bar 'gyur / /
thub dbang dus gcig kho nar de'i rgyu mthun / /
gzugs sku gcig la rang gi skye gnas skabs / /
sngar 'gags gsal dang ma 'chol byung tshul ni / /
ma lus kyis bkra mtha' dag ston par mdzad / /
sangs rgyas zhing ji 'drar thub dbang de dang / /
de dag sku spyod mthu stobs ji 'dra dang / /
nyan thos dge 'dun ji snyed ji lta dang / /
byang chub sems rnams der gzugs ji 'dra dang / /
ji 'dra'i chos dang der bdag ji 'dra dang / /
chos thos spyod pa gang la spyad pa dang / /
sbyin gang ji tsam de dag la phul ba / /
de ni ma lus sku gcig la ston mdzad / /
de bzhin tshul khrims bzod brtson ting 'dzin dang / /
shes rab spyod tshe sngar gyi gnas skabs gang / /
ma tshang med de dag nyid spyod pa kun / /
sku yi ba spu'i khung bu'ang gsal bar ston / /
sangs rgyas gang dag 'das dang 'byung 'gyur gang / /
gang dag da ltar nam mkha'i mthar thug par / /
gdangs mthon chos ston sdug bsngal gyis bzung ba'i / /
'gro dbugs 'byin zhing 'jig rten bzhugs pa dang / /
dang po'i thugs bzung byang chub snying po'i bar / /
de dag spyod kun dngos rnams mig 'phrul gyi / /
rang bzhin mkhyen nas bdag bzhin ba spu yi / /
khung bur dus gcig la ni gsal bar ston / /
de bzhin dus gsum byang chub sems dpa' dang / /
rang rgyal 'phags pa nyan thos ma lus kyi / /
spyod dang de lhag skye bo'i gnas skabs ni / /
thams cad ba spu'i khung bur gcig tshe ston / /
dag pa 'di ni bzhed pa 'jug pa yis / /
rdul gcig yul la mkha' gtugs 'jig rten dang / /
'jig rten mtha' yas phyogs khyab rdul ston mod / /
rdul rags mi 'gyur 'jig rten phra mi 'gyur / /
rnam rtog mi mnga' khyod kyis srid mtha'i bar / /
skad cig de re re la spyod sna tshogs / /
ji snyed ston pa de snyed 'dzam bu gling / /
ma lus rdul gang de snyed la grangs med / /
gnas dang gnas min mkhyen stobs dang / /
de bzhin las rnam smin blo dang / /
mos pa sna tshogs thugs chud dang / /
sna tshogs khams ni mkhyen stobs dang / /
de bzhin dbang mchog mchog ma yin / /
mkhyen dang thams cad du 'gro dang / /
bsam gtan rnam thar ting 'dzin dang / /
snyoms par 'jug sogs blo stobs dang / /
sngon gnas dran pa mkhyen pa dang / /
de bzhin 'chi 'pho skye blo dang / /
zag rnams zad pa mkhyen stobs te / /
stobs ni bcu po 'di dag go / /
rgyu gang zhig las gang zhig nges par skye 'gyur ba / /
de ni de yi gnas su de mkhyen rnams kyis gsungs / /
bshad pa las bzlog gnas min shes bya mtha' yas pa / /
mkhyen pa thogs pa spangs pa de ni stobs su bshad / /
'dod dang mi 'dod de las bzlog dang zad dngos kyi / /
las dang de yi rnam smin shin tu sna tshogs la'ang / /
mkhyen pa nus mthu thogs med so sor 'jug 'gyur ba / /
dus gsum shes bya khyab mdzad de ni stobs su 'dod / /
'dod chags sogs kyis 'byung ba'i stobs kyis 'dod pa ni / /
shin tu sna tshogs dman 'bring gang yang khyad 'phags 'dod / /
de las gzhan rnams kyis g.yogs mos la mkhyen pa ni / /
dus gsum 'gro ba ma lus khyab pa stobs shes bya / /
sangs rgyas khams kyi rnam par dbye la mkhas rnams kyis / /
mig sogs rnams kyi rang bzhin gang de khams su gsungs / /
rdzogs pa'i sangs rgyas rnams kyi mkhyen pa mtha' yas shing / /
rnam kun khams kyi khyad par la 'jug stobs su 'dod / /
kun tu rtog sogs ches rno nyid ni mchog bzhed la / /
'bring gnas skabs dang rtul nyid mchog min par bshad dang / /
mig la sogs dang phan tshun sgrub nus chub pa la / /
rnam pa thams cad mkhyen pa chags med stobs su gsungs / /
lam 'ga' rgyal ba nyid dang 'ga' zhig rang rgyal gyi / /
byang chub dang ni nyan thos byang chub yi dags dang / /
dud 'gro lha mi rnams dang dmyal ba sogs 'gro ba / /
de la mkhyen pa chags med mtha' yas stobs su 'dod / /
'jig rten mtha' yas rnal 'byor bye brag la tha dad / /
bsam gtan rnam thar brgyad gang zhi gnas gang dag dang / /
snyoms 'jug khyad par gang dag gcig par brgyad gyur pa / /
de la mkhyen pa thogs med 'di ni stobs su bshad / /
ji srid gti mug de srid srid gnas 'das bdag dang / /
sems can gzhan re re yi srid pa sems can ni / /
ji snyed de snyed mtha' yas gzhir bcas yul phyogs dang / /
bcas rnams la blo gang dang gang yin stobs su bshad / /
sems can rnams kyi sems can re re'i 'chi 'pho dang / /
skye gang 'jig rten la gnas nam mkha' mthar thug dang / /
bkra mang de la mkhyen pa dus der 'jug pa yis / /
ma chags rnam kun yongs dag mtha' yas stobs su 'dod / /
rnam kun mkhyen pa'i stobs kyis myur du rgyal rnams kyi / /
nyon mongs dag ni bag chags dang bcas 'jig 'gyur dang / /
slob ma la sogs nyon mongs blo yis 'gog pa gang / /
de la mkhyen pa chags med mtha' yas stobs su 'dod / /
nam mkha' med pas 'dab chags ldog par mi 'gyur gyi / /
'di ni rang mthu zad pas ldog par 'gyur de bzhin / /
slob ma dang bcas sangs rgyas sras rnams sangs rgyas kyi / /
yon tan mkha' ltar mtha' yas ma brjod ldog par 'gyur / /
de phyir bdag 'dras khyod yon 'di dag ci / /
shes pa dang ni brjod par nus 'gyur ram / /
'on kyang de dag 'phags pa klu sgrub kyis / /
bshad phyir dogs spangs cung zhig tsam zhig smras / /
zab mo stong pa nyid yin te / /
yon tan gzhan rnams rgya che ba'o / /
zab dang rgya che'i tshul shes pas / /
yon tan 'di dag 'thob par 'gyur / /
slar yang mi g.yo sku mnga' khyod kyis srid gsum byon nas sprul rnams kyis / /
gshegs pa dang ni bltam dang byang chub zhi ba'i 'khor lo'ang ston par mdzad / /
de ltar khyod kyis 'jig rten g.yo bag spyod can re ba'i zhags pa ni / /
mang pos bcings pa ma lus thugs rjes mya ngan 'das par bkri bar mdzad / /
gang phyir 'di na de nyid shes las dri ma mtha' dag sel ba ni / /
lhur byed gzhan med chos rnams de nyid rnam 'gyur dbye la'ang bsten min zhing / /
de nyid yul can blo gros 'di yang tha dad 'gyur ba ma yin la / /
de yi phyir na khyod kyis 'gro la theg pa mi mnyam dbyer med bstan / /
gang phyir 'gro la nyes pa skyed byed snyigs ma 'di dag yod gyur pa / /
de phyir 'jig rten sangs rgyas spyod yul gting zab la 'jug mi 'gyur zhing / /
bde gshegs gang phyir khyod la mkhyen rab thugs rje thabs dang lhan cig pa / /
mnga' dang gang phyir bdag gis sems can dgrol zhes khyod kyis zhal bzhes te / /
de phyir mkhas pa rin po che yi gling du chas pa'i skye tshogs kyi / /
ngal ba nyer sel grong khyer yid 'ong bar du rnam par bkod pa ltar / /
khyod kyis theg pa 'di ni slob ma nye bar zhi ba'i tshul la yid / /
sbyar zhing rnam par dben la'ang blo sbyangs rnams la logs su gsungs / /
bde bar gshegs pa ma lus phyogs shing sangs rgyas yul dag na / /
phra rab rdul gyi rdul rnams bdog par gyur pa ji snyed pa / /
byang chub mchog rab dam par gshegs pa'i skal ba de snyed de / /
'on kyang khyod kyi gsang ba 'di ni bsnyad bgyi ma lags so / /
rgyal ba ji srid 'jig rten mtha' dag mchog tu rab zhi bar / /
'gro ba min zhing nam mkha' rnam 'jig 'gyur min de srid du / /
shes rab yum gyis bskyed pa khyod la thugs brtse ma ma yis / /
tshul lugs byed pas rab tu zhi bar 'gyur ba gang la mnga' / /
gti mug skyon gyis 'jig rten kha zas dug bcas za ba yi / /
skye bo nyid kyi nang mi de la khyod brtse ji lta ba / /
de ltar dug zos nyen pa'i bu la ma yi sdug bsngal min / /
des na mgon po mchog tu rab zhir gshegs par 'gyur ma lags / /
gang gi phyir na mi mkhas dngos dang dngos med par zhen pa yi blo can gyis / /
skye dang 'jig gnas skabs dang sdug dang mi sdug bral phrad kyis bskyed sdug bsngal dang / /
sdig can 'gro ba 'thob pa de phyir 'jig rten thugs brtse'i yul du rab dong bas / /
bcom ldan thugs rjes khyod thugs zhi las bzlog pas khyod la mya ngan 'das mi mnga' / /
lugs 'di dge slong zla grags kyis / /
dbu ma'i bstan bcos las btus nas / /
lung ji bzhin dang man ngag ni / /
ji lta ba bzhin brjod pa yin / /
'di las gzhan na chos 'di ni / /
ji ltar med pa de bzhin du / /
'dir 'byung lugs kyang gzhan na ni / /
med ces mkhas rnams nges par mdzod / /
klu sgrub blo mtsho shin tu rgya che'i kha dog gis 'jigs pas / /
skye bos lugs bzang gang dag rgyang ring spangs pas de yi tshig /
le'ur byas pa'i kha 'bus ku mu ta kha phye ba'i chus / /
da lta zla ba grags pa re rnams rab tu skong bar byed / /
de nyid bshad zin zab mo 'jigs rung 'di ni sngon goms nyid las skye bo yis / /
nges par rtogs 'gyur 'di ni gsan rgya che yang gzhan gyis thugs su chud mi 'gyur / /
de phyir tshul lugs rang blos sbyar ba 'di dag mthong nas bdag tu brjod pa yi / /
gzhung lugs rnams ltar gzhan lugs bzhed gzhung 'di las gzhan la dga' blo dor bar bya / /
slob dpon klu sgrub lugs bzang bsnyad las bdag gis bsod nams phyogs kyi mthar / /
khyab cing yid mkha' nyon mongs kyis sngor ston ka'i rgyu skar ltar dkar ba'am / /
sems kyi sbrul la gdengs ka'i nor bu dang 'dra gang zhig thob pa des / /
'jig rten ma lus de nyid rtogs nas myur du bde gshegs sar bgrod shog /
dbu ma la 'jug pa zab pa dang rgya che ba'i tshul gsal bar byed pa /
slob dpon zla ba grags pa theg pa mchog la thugs gzhol ba / /
mi 'phrogs pa'i mkhyen rab dang thugs rje mnga' ba /
ri mor bris pa'i ba drus las 'o ma bzhos pas bden par zhen pa bzlog par mdzad pas sbyar ba rdzogs so // //
kha che'i yul gyi grong khyer dpe med kyi dbus /
rin chen sbas pa'i gtsug lag khang du /
kha che'i rgyal po dpal 'phags pa lha'i sku ring la /
rgya gar gyi mkhan po ti la ka dang /
bod kyi lo ts+tsha ba ban+de pa tshab nyi ma grags kyis kha che'i dpe dang mthun par bsgyur /
phyis ra sa ra mo cher rgya gar gyi mkhan po karna ka warma dang /
lo ts+tsha ba de nyid kyis nyi 'og shar phyogs pa'i dpe dang gtugs shing legs par bcos te gtan la phab pa'o // //
'dir 'grel pa'i mdzad byang dang /
'gyur byang gi steng nas thun mong ba rnams bkod pa ni /
rtsa ba logs su bsgyur ba dang 'grel pa'i nang gi rtsa ba gnyis sbyar nas zhus dag byas pa'i dbang du byas pa yin no // //
