@## / /
rgya gar skad du /
Sha Ta b+hu dza ku ru kul+le b+ha T+TA ri kA yAHsA d+ha naM /
bod skad du /
rje btsun ma ku ru kul+le phyag drug pa'i sgrub thabs /
lha mo rigs byed ma la phyag 'tshal lo / /
de nas bcom ldan rigs byed ma'i / /
sgrub pa'i thabs ni bshad par bya / /
dang po re zhig sngags pas bde ba'i stan la nye bar 'dug ste /
rigs byed ma'i bris sku la sogs pa bkram nas sangs rgyas dang byang chub sems dpa' rnams mdun du dmigs nas yid kyi rang bzhin gyi mchod pa'i rnam pas mchod cing phyag 'tshal nas gsum la skyabs su 'gro ba la sogs pa bya'o / /
'di lta ste /
dkon mchog gsum la bdag skyabs mchi / /
sdig pa thams cad so sor bshags / /
'gro ba'i dge la rjes yi rang / /
sangs rgyas byang chub yid kyis gzung / /
byang chub mchog tu sems ni bskyed par bgyi / /
sems can thams cad mgron du bdag gis gnyer / /
byang chub mchog tu mngon 'dod spyod par bgyi / /
'gro la phan phyir sangs rgyas 'grub par shog /
oM swa b+hA wa shud+d+haHsarba d+harmAHswa b+hA wa shud+d+ho\u0f85haM /
zhes pa lan gsum brjod nas rang bzhin gyis rnam par dag par mos par bya zhing stong pa nyid du bsgom par bya'o / /
rang gi snying gar dbyangs yig dang po las byung ba'i zla ba'i dkyil 'khor la hUM yig las 'od zer gyi phreng ba rnam par bsam par bya'o / /
de las byung ba'i 'od zer gyi tshogs kyis phyogs bcu'i 'jig rten gyi khams rnams snang bar mdzad nas sems can thams cad dbang du byas nas /
de'i sa bon mtha' dag las ku ru kul+le bdag nyid kyi lus la rab tu zhugs shing bdag nyid kyang ku ru kul+le'i skur blta bar bya'o / /
pad+ma kha dog dmar po dang nyi ma'i stan la rdo rje'i skyil krung gis bzhugs pa /
rab tu gsal ba'i dkyil 'khor la phyag drug pa g.yas dang g.yon gyi dang po dag gis 'jig rten gsum las rnam par rgyal ba'i phyag rgya 'dzin pa'o / /
gnyis pa'i g.yas pa dang g.yon pa dag gis lcags kyu dang ut+pa la dmar po bsnams pa /
phyag lhag ma gnyis kyis mda' dang gzhu rna ba'i rtsar 'gengs pa'o / /
sgeg pa'i nyams dang ldan pa /
phyag gser gyis brgyan pa /
lang tsho gzhon zhing na bza' dmar pos brgyan pa /
sha 'gag dmar po mnabs shing rgyan thams cad kyis brgyan pa /
de bzhin gshegs pa lngas dbu brgyan pa /
thugs kar ut+pal dmar po'i ze'u 'bru la zla ba'i dkyil 'khor la ban+du dzi ba ka'i me tog lta bu'i raM yig bkod la de bzhin du bsgoms la nga rgyal bya ste bdag ni rje btsun ma rigs byed ma'o / /
de nas lha rnams ni mchod pa'i rnam pa sna tshogs pa lag na 'chang ba brkyang ba la sogs pa rnams kyis mchod cing bstod de /
rlung gi 'khor lo la gnas par bltas la /
snying gar lcags kyus phug la bsgrub bya'i snying gar nye bar 'dug la lcag gis brab par bya'o / /
ut+pal dmar po'i mde'u can gyi mdas bsgrub bya 'gugs shing yang nas yang du rnam par bcing bar bya'o / /
de la sngags ni 'di'o / /
oM ku ru kul+le hrIHche ge mo swa ba ma nA ya hoHswA hA /
de nas bsgrub bya myos shing rkang pa gnyis nas 'gyel bar blta zhing bskul bar bya'o / /
de ltar thun mtshams gsum du rtag tu bsgoms nas brgya byin yang dbang du byed par 'gyur ro / /
sngon du bsnyen pa byas nas ri mo mkhan skra la sogs pa khrus byas te gso sbyong blangs nas ri mo sar pa gtsang zhing dben pa'i phyogs su bri bar bya'o / /
de bzhin du rdzogs pa dang sbyar la dge ba'i nyi ma la rab tu gnas par bya zhing /
de'i mdun du tsan+dan dkar pos maN+Dal mngon par byugs la mar gyi mar me rab tu sbar te /
nyer spyod lngas bcom ldan 'das ma yang dag par mchod par byas nas 'di'i sngags khri bzlas so / /
oM ku ru kul+le hrIHswA hA /
de nas las thams cad nus par 'gyur ro / /
rje btsun ma ku ru kul+le phyag drug ma'i sgrub thabs rdzogs so // //
