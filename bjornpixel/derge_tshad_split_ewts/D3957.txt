@## / /
rgya gar skad du /
sU trA r+tha sa muts+tsha yo ba de sha /
bod skad du /
mdo'i sde'i don kun las btus pa'i man ngag /
dkon mchog gsum la phyag 'tshal lo / /
rgya mtsho nam mkha' ltar zab rgya che ba / /
mdo sde'i sde snod ma mo kun bltas shing / /
dpal ldan bla ma'i zhal nas byung ba yi / /
rnyed par dka' ba'i don rnams bri bar bya / /
'dir byang chub sems dpa' rnams kyi nor lta bu'i chos ni lnga bcu ste /
srog lta bu la sogs pa'o / /
de rnams cung zad bshad par bya ste /
ji skad du /
srog ni tshe yin drod dang ni / /
rnam shes rten nyid yin pa'o / /
zhes so / /
de ltar sems can rnams la srog gces shing srog la brten pa de bzhin du byang chub sems dpa' la yang srog lta bu'i byang chub kyi sems gces shing de la brten pa'o / /
pha ma lta bu'i chos ni stong pa nyid dang /
snying rje yin te /
des ma bskyed pa'i byang chub sems dpa' 'byung bar mi 'gyur ro / /
byan mo lta bu ni 'chi ba dang /
bslab pa dang /
las kyis bsags pa bgrang ba rnams te /
nyin mtshan lan gsum du 'grogs dgos pa'o / /
khang pa lta bu ni dge ba bcu po yin te /
'di ni khang pa nyid de ngan 'gro dag gi sgo gcod pa'i phyir /
nor lta bu ni 'phags pa'i nor bdun dang /
'dod pa chung ba dang /
chog shes pa'o / /
grogs po lta bu ni sbyor ba khams gsum na byed kyang bsam pa mya ngan las 'das pa dang /
sbyin pa rgya chen po gtong yang rnam par smin pa la re ba med pa dang /
chos thams cad skye ba med par shes kyang las kyi rnam par smin pa mi 'dor ba dang /
chos thams cad bdag med par shes kyang sems can la snying rje bskyed pa'o / /
rtsa ba lta bu ni dad pa dang /
thos pa dang /
gtong ba dang /
bzod pa'o / /
zhing lta bu ni tshul khrims so / /
nye du lta bu ni pha rol tu phyin pa bcu'o / /
slob dpon lta bu ni rjes su dran pa drug go / /
mkhan po lta bu ni 'phags pa 'od srungs kyis zhus pa'i mdo'i byang chub kyi sems mi brjed par 'gyur ba'i chos bzhi'o / /
tshong dpon lta bu ni bslab pa kun las btus kyi gnod pa bcu bzhi'i gnyen po rnams so / /
sring mo lta bu ni tshad med pa bzhi'o / /
bran lta bu ni bsdu ba'i dngos po bzhi'o / /
'bangs lta bu ni khyi dang bran dang gdol pa lta bur nga rgyal bcag pa'o / /
mig lta bu ni bsam pa dang /
lhag pa'i bsam pa rnam par dag pa'o / /
ma ma lta bu ni dge ba'i bshes gnyen yin no / /
rgyal po lta bu ni dkon mchog gsum yin no / /
chu lud lta bu ni 'khor gsum yongs su dag pa yin no / /
lam mkhan lta bu ni dran pa dang /
shes bzhin dang /
tshul bzhin sems pa dang /
bag yod pa dang /
phyin ci log bzhi'i gnyen po bsten pa'o / /
pags pa lta bu ni sems can mi gtong zhing rjes su 'dzin pa'o / /
rgyan lta bu ni dad pa dang /
tshul khrims dang /
gtong ba dang /
thas pa dang /
shes rab po / /
nad dang zug rngu lta bu ni phyi nang gi dngos po la zhen pa'i sems so / /
skyes bu mnar sems can lta bu ni khyim pa'i byang chub sems dpa' 'di snyam du bdag nam zhig na tshangs par spyod par 'gyur zhig gu zhes pa dang /
rab tu byung ba 'di snyam du nam zhig na bdag gis 'gro ba rnams sdug bsngal las thar bar nus zhes pa'o / /
le lo can lta bu ni khyim pas zhing la sogs pa ma spangs pa'o / /
rab tu byung bas tshul 'chos la sogs pa ma spangs pa'o / /
tshul khrims kyi phung po'i mdo las /
dge slong dag rab tu byung bas glang po che 'thab pa la bltas na yang log pa'i 'tsho ba yin no zhes gsungs so / /
gshis bzang po lta bu ni tshul bzhin sems pa dang ldan pa'o / /
dig pa lta bu ni gzhan gyi nyes pa dang 'khrul pa mi brjod pa dang /
rang gi yon tan mi brjod pa dang /
gzhan la mi smod pa'o / /
long ba lta bu ni gzhan gyi 'khrul pa la mi blta ba'o / /
rkun ma zin pa lta bu ni dam pa'i chos 'jig pa na dam pa'i chos 'dzin pa'o / /
byis pa lta bu ni bka' blo bde ba dang /
nga lo yang ba dang /
'grogs na bde ba dang /
mgu sla ba dang /
gso sla ba dang /
dgang sla ba dang /
chog shes pa'o / /
pho nya lta bu ni byang chub sems dpa' don mang ba dang /
bya ba mang ba dang snying las che ba'o / /
blon po lta bu ni dam bca' brtan pa'o / /
mdzangs pa lta bu ni sems can dang zhe 'gras pa med pa dang bcos su btub pa'o / /
slob ma lta bu ni nyin lan gsum mtshan lan gsum du bla ma la bsnyen bkur bya ba dang /
bsod nams kyi tshogs bsag pa dang /
sdom pa gso ba'o / /
bsu skyel ba lta bu ni sems can thams cad sangs rgyas par byas nas gdod bdag nyid 'tshang rgya bar 'dod pa'o / /
long khrid lta bu ni bdag sangs rgyas par byas nas gdod gzhan gyi don byed pa'o / /
bskal pa dang po'i mi lta bu ni spyod lam dang /
tshul khrims dang /
'tsho ba dang /
cho ga dang /
lta ba phun sum tshogs pa'o / /
skyes bu 'dod pa can lta bu ni spyod lam thams cad gzhan la bsngo ba ste /
'phags pa dkon mchog sprin las 'byung ba lta bu'o / /
mun pa lta bu ni dbu ma chen po'i don la rtag tu gnas pa'o / /
gshed ma lta bu ni log par lta ba skyes pa de spang bar bya'o / /
chom rkun lta bu ni bag med pa dang /
ma gus pa ste spang bar bya'o / /
dgra lta bu ni ngo tsha med pa dang bag med pa'o / /
glen pa lta bu ni dran pa dang shes bzhin med pa'o / /
ra ro ba lta bu ni nag por gyur pa bzhi'o / /
byol song lta bu ni bslab pa'i tshul rnams mi shes pa'o / /
shan pa lta bu ni snying rje dang bral ba'i spyod lam can no / /
byas pa la drin du mi gzo ba lta bu ni so sor thar pa'i sdom pa bzhag pa'o / /
dwa phrug lta bu ni thabs mkhas pa dang bral ba'o / /
smon pa lta bu ni bya ba dang bya ba ma yin pa mi shes pa'o / /
bdud kyis brlams pa lta bu ni bar du gcod pa'i chos lnga bcu rtsa lnga dang /
sum cu rtsa gnyis mi shes pa'o / /
lnga bcu rtsa lnga po yang gang zhe na /
'phags pa byang chub sems dpa'i sde snod las byung ba lta bu ste 'di ltar bar du gcod pa'i chos ni gcig ste bag med pa'o / /
bar du gcod pa'i chos ni gnyis te /
ngo tsha med pa dang /
khrel med pa'o / /
gsum ste 'dod chags dang /
zhe sdang dang /
gti mug go / /
bzhi ste /
dam pa ma yin pa'i 'gro ba bzhi'o / /
lnga ste /
srog gcod pa dang /
ma byin par len pa dang /
'dod pas log par g.yem pa dang /
brdzun du smra ba dang /
chang 'thung ba'o / /
drug ste /
sangs rgyas dang /
chos dang /
dge 'dun dang /
tshul khrims dang /
slob dpon dang /
rgan pa rnams la ma gus pa'o / /
bdun te /
nga rgyal rnam pa bdun no / /
brgyad de log pa brgyad do / /
dgu ste /
kun nas mnar sems kyi dngos po rnam pa dgu'o / /
bcu ste /
mi dge ba bcu'o zhes 'byung ngo / /
bar du gcod pa'i chos sum cu rtsa gnyis kyang /
'phags pa theg pa chen po'i man ngag gi mdo las 'byung ba lta bu ste /
ji skad du /
bu mo theg pa chen po'i bar du gcod pa'i chos ni sum cu rtsa gnyis te /
bar du gcod pa de dag gis thams cad mkhyen par myur du nges par mi 'byung ngo / /
sum cu rtsa gnyis gang zhe na /
'di lta ste /
nyan thos dang rang sangs rgyas kyi theg pa 'dod pa dang /
brgya byin dang tshangs pa 'dod pa dang /
skye ba la gnas te tshangs par spyod pa dang /
dge ba'i rtsa ba gcig la chags pa dang /
longs spyod bdog pa rnams la ser sna byed pa dang /
sems can rnams la mnyam par mi sbyin pa dang /
tshul khrims la lhod pa dang /
gzhan gyi sems mi bsrung ba dang /
gnod sems dang /
khong khro ba'i bag la nyal byed pa dang /
des sems zhum pa dang /
brjed ngas pa dang /
thos pa don du mi gnyer ba dang /
dpyod pa med pa dang /
'phags pa ma yin pa'i spyod pa dang /
nga rgyal las kyang nga rgyal 'phel ba dang /
lus dang ngag dang sems kyi las yongs su ma dag pa dang /
dam pa'i chos yongs su mi bsrung ba dang /
slob dpon chos 'chab pa dang /
bsdu ba'i dngos po rnams 'dor ba dang /
yang dag par dga' bar 'gyur ba'i chos gtong ba dang /
sdig pa'i grogs po bsten pa dang /
byang chub tu yongs su mi bsngo ba ste phung po gsum dang mi mthun pa dang /
dge ba'i rtsa ba chung ngus rlom sems su byed pa dang /
thabs med par lhung ba'i blo dang /
phyir zhing dkon mchog gi bsngags pa mi smra ba dang /
byang chub sems dpa' la gnod par sems pa dang /
ma thos pa'i chos spong ba dang /
bdud kyi las khong du mi chud pa dang /
'jig rten rgyang pan pa'i gsang tshig 'dzin pa dang /
sems can yongs su smin par mi byed pa dang /
'khor bas yongs su mi skyo ba ste /
bu mo sum cu rtsa gnyis po 'di dag ni theg pa chen po'i bar du gcod pa'i yang dag pa'i phul yin te /
bar du gcod pa de dag gis thams cad mkhyen par nges par mi 'byung ngo / /
de lta mod kyi 'on kyang bu mo theg pa chen po'i yon tan ji tsam pa de tsam du bar du gcod pa yang de tsam mo zhes gsungs so / /
gzhan yang bar du gcod pa'i chos dpag tu med pa dag mdo sde du mar mthong mod kyi /
'dir gzhung mangs par 'gyur bas ma bkod de /
lam 'di la ched cher byed pa'i byang chub sems dpa' las dang po pas mdo de dang der blta bar bya zhing nyams su blang pa la brtson par bya'o / /
gtam du bya ba gzhan yang mang du yod de /
rtsub cing drag la yun ring sdug bsngal bzod dka' bzod par byed pa ngo mtshar che / /
chu bo bzhis g.yengs yang dang yang du keng rus bzhon pa zhon pa de yang ngo mtshar che / /
chung ma khyim spangs brtul zhugs bzang blangs rtag tu lus ngag yid g.yengs 'di yang ngo mtshar che / /
dge ba'i rtsa ba chung ngu tsam yang med par de nyid don gyi sangs rgyas ye shes rtsad gcod tshol ba 'di yang ngo mtshar che / /
so sor thar pa'i bslab pa med par theg chen byang chub mchog gnyis rtsad gcod tshol ba 'di yang ngo mtshar che / /
de la sogs pa ngo mtshar che ba mang du yod mod kyi / /
'dzam gling skye bo'i rtog dang spyod pa smra bar ga la nus / /
de bas thar 'dod mkhas pa khyed cag smyon pa de dag dang / /
lhan cig 'dre bar ma byed bag yod gnas par gyis / /
'di ltar de dag snying rje'i yul du ma byas ma gtogs par / /
lam mchog bshad kyang de la 'jug par mi 'gyur bdag gis ji ltar bya / /
ji srid mngon par shes pa ma thob bar du gzhan dag smin par mi nus bse rur gnas par bya / /
bla ma bzang po btsal bya rtag tu mdo sde dag la blta bar bya / /
mdo sde'i don kun las btus pa'i man ngag /
slob dpon mkhas pa chen po dpal mar me mdzad ye shes kyis mdzad pa rdzogs so // //
rgya gar gyi mkhan po chen po de nyid dang /
zhu chen gyi lo tsA ba dge slong tshul khrims rgyal bas bsgyur cing zhus te gtan la phab pa'o //
[
