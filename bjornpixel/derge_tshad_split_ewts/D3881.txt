@## / /
rgya gar skad du /
sat+ya dwa ya bi b+ha ga kA ri kA /
bod skad du /
bden pa gnyis rnam par 'byed pa'i tshig le'ur byas pa /
'jam dpal gzhon nur gyur pa la phyag 'tshal lo / /
bden pa gnyis po rnam phye yang / /
shing rta che dag rmongs nyid na / /
gzhan rnams smos kyang ci dgos te / /
de bas bdag gis rnam par dbye / /
bden gnyis rnam dbye shes pa dag /
thub pa'i bka' la mi rmongs de / /
de dag ma lus tshogs bsags nas / /
phun tshogs pha rol 'gro ba nyid / /
kun rdzob dang ni dam pa'i don / /
bden gnyis thub pas gsungs pa la / /
ji ltar snang ba 'di kho na / /
kun rdzob gzhan ni cig shos yin / /
slu ba med pas rigs pa ni / /
don dam yin te kun rdzob min / /
de ltar mi slu min phyir te / /
ji ltar snang ba de nyid bden / /
ji ltar snang ba'i dngos por ni / /
rnam par gnas par mi rung ste / /
shes pa'i dngos po thams cad la / /
ji lta bur yang snang mi 'gyur / /
gal te brtags pa'i ngo bo nyid / /
'ga' yang mthong ba med ce na / /
rang rig rigs pa ma yin phyir / /
rgyu yi nus pa bkag phyir ro / /
yod med dngos po mkhyen pa po / /
kun mngon mkhyen pas gang ma gzigs / /
de yi dngos po ci 'dra zhig /
shin tu zhib pa'i lta bas dpyod / /
brtags pa'i don gyis dben gyur pa / /
dngos tsam brten nas skyes pa ste / /
yang dag kun rdzob shes par bya / /
yang dag ma yin kun brtags yin / /
skye la sogs pa bkag pa yang / /
yang dag pa dang mthun phyir 'dod / /
dgag bya yod pa ma yin pas / /
yang dag tu na bkag med gsal / /
brtags pa'i rang gi ngo bo yi / /
bkag pa brtags min ji ltar 'gyur / /
de bas 'dir ni kun rdzob ste / /
yang dag don yin yang dag min / /
yang dag nyid du gnyis med de / /
de ni spros pa med pa yin / /
'jam dpal gyis ni yang dag dris / /
rgyal ba'i sras po mi gsung bzhugs / /
snang du 'dra yang don byed dag /
nus pa'i phyir dang mi nus phyir / /
yang dag yang dag ma yin pas / /
kun rdzob kyi ni dbye ba byas / /
gal te khyod kyang rigs min par / /
ji ltar snang bzhin 'dod na ni / /
'u bu cag la de mtshungs nyid / /
rigs par na ni thams cad 'khrugs / /
du mas gcig gi dngos mi byed / /
du mas du ma byed ma yin / /
gcig gis du ma'i dngos mi byed / /
gcig gis gcig byed pa yang min / /
gang zhig gis sam gang zhig la / /
yang dag sgrib byed kun rdzob 'dod / /
des na 'di kun bden pa ste / /
dam pa'i don du bden ma yin / /
dam pa'i don du ma skyes pa / /
tshig don de ni rigs pa yi / /
rjes su 'brangs nas skye ba med / /
gzhan la'ang de bzhin sbyar bar gyis / /
kun rdzob de bzhin nyid gang yin / /
de nyid dam pa'i don phyir bzhed / /
tha dad min phyir rigs de yang / /
ji ltar snang ba bzhin du gnas / /
rgol ba gnyis ka'i shes pa la / /
ji tsam snang ba'i cha yod pa / /
de tsam de la brten nas ni / /
chos can chos la sogs par rtog /
de tshe rjes su dpag pa 'byung / /
gang gi tshe na gzhan na min / /
de bas rigs pa smra ba rnams / /
de skad smra la su zhig 'gog /
gal te rigs pa'i stobs kyis na / /
kun rdzob tu yang mi skye dang / /
de bden de yi phyir na ni / /
ji ltar snang bzhin yin par gsungs / /
ji ltar rang bzhin ngo bo'i phyir / /
'di la dpyad pa mi 'jug go / /
rnam par dpyod pa byed na don / /
gzhan du song bas gnod par 'gyur / /
ci yi phyir na rgyu 'di las / /
der snang ba 'di smra bar byos / /
'di 'dra 'di ni rgyu 'di las / /
snang ste ci zhig smra bar bya / /
brtags pa gzhi dang bcas pa ni / /
'ga' yang gang la'ang mi snang ngo / /
shing la sogs pa 'di yang ni / /
gzhi la ltos pa ma yin nyid / /
'di ltar brtags pa'i ngo bo nyid / /
ci la'ang mi ltos kho na yin / /
gal te de lta yin na ni / /
gzhan dbang nyid smros te su bzlog /
rtsod ngan grags pa kha cig ni / /
yang dag par dngos ma skyes pa / /
mo gsham bu la sogs bzhin du / /
kun rdzob tu yang mi skye zer / /
gal te kun rdzob mi rung na / /
rigs smra de la ci zhig gnod / /
rig pa shes pas dpyad pa yi / /
'og tu khas blang bya bar bshad / /
brtags pa'i 'og tu khas blang gi / /
mngon sum la sogs 'gal ci na / /
de ci 'di smra nyid la'ang / /
tshad mas gnod na tshad ma'i bdag /
yid brtan du ni mi rung 'gyur / /
snang ba'i ngo bo gang yin pa / /
de ni 'gog pa ma yin nyid / /
nyams su myong ba gang yang ni / /
dgag par rigs pa ma yin no / /
skye la sogs pa'i rnam pa gang / /
snang ba min la de yang ni / /
yang dag par shes bya sogs par / /
gzhan gyis yongs su brtags pa 'gog /
de bas 'dir ni de lta bu'i / /
brtags pa kho na dgag par rigs / /
brtags pa ma yin 'gog pa ni / /
bdag la gnod 'gyur 'ba' zhig go / /
mthong ba po yi lta ba la / /
las 'bras ji ltar snang ba dag /
de ltar des bshad de yi phyir / /
thams cad ji ltar rang bzhin gnas / /
thugs rje'i bdag nyid de nyid kyis / /
rtog pas bcings pa gzigs nas ni / /
sems tsam la sogs bye brag gis / /
bcings pa thar pa bstan par mdzad / /
sems dang sems byung khams gsum pa / /
sgro btags rnam pa can rtog yin / /
de dag 'ching ba'i rgyu nyid du / /
ji ltar gzigs pa de bzhin gsung / /
med pa rnams kyi nus pa yang / /
ji ltar brtags pa bzhin du 'dod / /
yod pa rnams kyi nus pa ni / /
ji lta bur yang mi mthong ngo / /
gzhan la dngos po ji bzhin du / /
tha snyad rung ba ma yin no / /
mi snang phyir dang mi rung phyir / /
rigs pa'i rjes su 'brangs nas bshad / /
gang phyir rgyu las byung de'i phyir / /
de ni ci phyir chad par 'gyur / /
de log na ni ldog pa la / /
ci phyir brtags pa nyid smras so / /
brtags pa'i ngo bo dben pa yi / /
ji lta ba 'di kho na la / /
rten te skyes pa thams cad ni / /
thams cad mkhyen pas mngon sum gzigs / /
gang la don gzhan yongs spyod pa'i / /
shes pa cung zad kyang med pa / /
de yi thams cad mkhyen pa 'dir / /
brtags yin cung zad 'dir mi 'gal / /
gang tshe shes dang shes bya dang / /
bdag nyid rjes su mi mthong ba / /
de tshe mtshan ma mi 'gyur phyir / /
gnas pa brtan phyir mi bzhengs so / /
gang la bzhugs na bsam mi khyab / /
yon tan kun gyi gnas gyur dang / /
mtshungs med phyag nas 'dren gyur pa'i / /
gnas skabs 'ga' de bsam mi khyab / /
chos rnams kun gyi lus yin phyir / /
yon tan bsam yas kun rten phyir / /
rig pa'i rjes 'brang ngo bo'i phyir / /
skyob pa rnams kyi chos sku yin / /
de ltar bden gnyis rnam phye 'dir / /
ci nyes yod dam 'on te med / /
phyogs 'dzin pa yis dkrugs pa'i yid / /
legs par bor la dpyad par gyis / /
mi yang shin tu thob par dka' / /
blo sbyangs nyam yang rab tu chung / /
'khor ba'i dgon pa bgrod par dka' / /
srog kyang shin tu g.yo ba yin / /
bshes gnyen bzang po rnyed dka' na / /
rab tu sdang ba gang du dgos / /
mos pa med du zin na yang / /
de ni 'ga' la bsod nams kyis / /
goms par byas la rim gyis ni / /
'di ni re zhig gcig la 'gyur / /
sdang bas tshig pa khyod la ni / /
dal ba 'byor pa'ang ring par gsal / /
bden pa gnyis ni rnam phye bas / /
dge ba bdag gis thob pa gang / /
des ni 'gro ba ma lus pa / /
ye shes snying po bskyed par shog /
bden pa gnyis rnam par gtan la phab pa yang dag par mthong bar brtson pa slob dpon ye shes snying pos mdzad pa rdzogs so // //
rgya gar gyi mkhan po shI len+d+ra bo d+hi dang /
zhu chen gyi lo tsA ba ban+de ye shes sdes bsgyur cing zhus te gtan la phab pa'o //
[ ]
