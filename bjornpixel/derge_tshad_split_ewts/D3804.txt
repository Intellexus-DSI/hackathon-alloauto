@## / /
rgya gar skad du /
pra dz+nyA pA ra mi tA piN+DA r+tha pra dI pa /
bod skad du /
shes rab kyi pha rol tu phyin pa'i don bsdus sgron ma /
bcom ldan 'das ma shes rab kyi pha rol tu phyin ma la phyag 'tshal lo / /
dus gsum rgyal ba bskyed pa'i yum / /
shes rab pha rol phyin pa la / /
phyag 'tshal nas ni shes rab kyi / /
pha rol phyin pa'i bsdus don bshad / /
mngon rtogs rnam pa bzhi yin te / /
mkhyen pa gsum dang chos sku la / /
mngon sum rtogs pas mngon rtogs te / /
sbyor ba bzhi ni mngon phyogs yin / /
'phags pa thogs med de ltar bzhed / /
rnam par grol sde'i gzhung gis ni / /
mngon rtogs rnam pa bzhi yin te / /
sbyor ba bzhi po kho na ste / /
mkhyen pa gsum dang chos sku ni / /
yum dang 'bras bu dag tu 'dod / /
gser gling shAn+ti rnam gnyis kyis / /
mngon rtogs bdag nyid bdun yang ste / /
shes rab pha rol phyin bdag 'dod / /
'bras bu chos sku mdzad pa yin / /
brgyad ka mngon rtogs seng bzang dang / /
bud+d+ha shrI dz+nyA na 'di bzhed / /
mngon rtogs shes rgyud rim pa ste / /
dngos po brgyad ni brjod bya la / /
skabs ni rjod byed shAn+ti gsungs / /
kha cig skabs rgyang dag gis ni / /
gang zag brgyad kyi cha rkyen zhes / /
kha cig thams cad mkhyen pa dang / /
byang chub sems dang nyan thos kyi / /
gsum lam du bstan to zhes / /
seng ge bzang po'i gzhung gis ni / /
thams cad mkhyen pa'i lam du ni / /
gnyis ka tshang bar 'dod pa yin / /
de ltar min na ma rdzogs zer / /
bla ma gser gling bzhed pa yis / /
'ga' zhig yum la 'jug pa na / /
gzhi ma ma dag dus dag tu / /
gang zag brgyad kyi lam du 'dod / /
ma dag dag par byed par byed dus su / /
gang zag gsum gyi lam du 'dod / /
dag pa lam du byed dus su / /
gang zag gcig gi lam yin gsung / /
de las bsdus don bshad pa ni / /
grangs nges go rims zlos spong dang / /
rang rang ngo bo bshad pa'o / /
grangs nges dag ni bstan pa na / /
thos bsam yum du kun mkhyen gsum / /
sgom pa'i dus su sbyor ba bzhi / /
'bras bu mthar thug chos kyi sku / /
thos bsam dus su 'bras bu dang / /
rgyu dang mi mthun phyogs dag tu / /
gtan la phab pa rdzogs pa yin / /
sgom pa'i dus su sbyor ba dang / /
gnas skabs 'bras bu brtan byed dang / /
rgyu yi mthar thug dag gis rdzogs / /
de ltar na ni grangs nges so / /
go rims skye ba'i rim pa ste / /
dang po thos bsam byed pas na / /
de yi yul ni sngon du bshad / /
de yang dang po 'bras shes byed / /
de nas rgyu dang spang bya dag /
rim pa bzhin du gtan la 'bebs / /
sbyor ba bzhi yi rim pa yang / /
rnam kun mngon rdzogs tshogs lam nas / /
yod pas dang por bstan pa yin / /
de nas gsum po rim bzhin skye / /
de ltar de ni go rims so / /
zlos spong zhar la bstan pa'o / /
rang rang ngo bo bshad par bya / /
thams cad mkhyen pa'i don bcu yang / /
seng ge bzang pos gnyis su bsdus / /
rgyu dang 'bras bu dag tu'o / /
rgyu la rnam pa gsum du ste / /
dang po sems bskyed rnam dag gis / /
gdams ngag dag la bslab par bya / /
de nas sgrub pa rnam bzhi ste / /
sgrub pa'i rten dang dmigs pa dang / /
sgrub pa'i ched dang sgrub pa dngos / /
de ni rnam bzhi go cha dang / /
'jug pa tshogs dang nges 'byung ngo / /
sa mtshams sbyor bas bzhi ru bstan / /
'bras bu 'dod pa bstan pa ni / /
nges 'byed dag gis mtshon de bshad / /
thams cad mkhyen pa'i bsdus don ni / /
dbye ba ngo bo mtshan nyid dang / /
sa mtshams zlos spong byed pa ste / /
rnam pa drug tu yang dag 'dod / /
dbye ba rgyu yi sa dang ni / /
'bras bu'i sa yi mkhyen pa'o / /
'bras la ji snyed ji lta ba / /
thams cad dag ni shes pa'o / /
ngo bo shes rab snying rje ste / /
mtshan nyid thams cad shes pa'o / /
sa mtshams gnas skabs tshogs lam nas / /
'bras bu'i sa ni sangs rgyas sa / /
chos kyi sku dang mi zlos te / /
'di ni spyi ru bshad pa ste / /
chos sku rang las skye ba'o / /
byed pa chos kyi 'khor lo bskor / /
lam shes pa yang de bzhin drug /
dbye na sangs rgyas byang sems lam / /
nyan thos lam dang gsum du 'dod / /
yang na theg gsum lam du 'dod / /
thams cad lam shes thams cad kyi / /
shes la gnyis su 'dod pa yin / /
ngo bo shes rab snying rje ste / /
mtshan nyid lam gsum skye med shes / /
sa mtshams gnas skabs sems bskyed nas / /
rdzogs pa sa drug dag tu 'dod / /
mthar thug sangs rgyas sa yin no / /
'di ru mthong lam bshad pa ni / /
rgyud la skye ba'i cha nas bshad / /
gzhi ru mthong lam bshad pa ni / /
ldog pa'i cha nas bshad pa yin / /
yang na 'di ru bshad pa ni / /
lam la shes pa'i cha nas bshad / /
'og tu gzhi shes tshul nas bshad / /
des na zlos pa'i skyon dang bral / /
byed pa sems can smon byed do / /
gzhi shes kyang ni de bzhin drug /
dbye ba spang dang blang gnyis so / /
blang bya gzhi shes ngo bo ni / /
shes rab dang ni snying rje'o / /
spang bya gzhi shes ngo bo ni / /
shes rab dag tu 'dod pa yin / /
mtshan nyid gzhi la bdag med gnyis / /
shes pa blang bya'i mtshan nyid do / /
gang zag bdag med shes pa ni / /
spang bya'i gzhi shes mtshan nyid do / /
sa mtshams gnas skabs da ltar nas / /
rdzogs pa brgyad pa'i sa na'o / /
mthar thug sangs rgyas sa na'o / /
zlos spong lam du bshad pas shes / /
byed pa nyon mongs sgrib pa spong / /
de ni mkhyen gsum bsdus don yin / /
rnam kun mngon rdzogs de bzhin drug /
dbye ba yul gyis rnam gnyis so / /
gnas skabs kyis ni bcu gcig go / /
ngo bo shes rab snying rje'o / /
mtshan nyid ma lus skyed pa'o / /
sa mtshams tshogs lam chung ngu nas / /
rdzogs pa brgyad pa'i sa na'o / /
mthar thug sangs rgyas sa na'o / /
zlos spong mkhyen gsum mtshan nyid nas / /
'dir ni rgyud la skyes pa nas / /
zhing dag thabs mkhas byed pa'o / /
rtse mo mthar gyis skad cig ma / /
gsum yang drug drug shes par bya / /
rtse mo'i dbye ba drug gam bdun / /
ngo bo lhag mthong zhi gnas so / /
mtshan nyid phul du byung ba'o / /
spang bya spong bar byed pa'o / /
sa mtshams grol chen rnam grol nas / /
bar chad med pa'i lam na yod / /
bar chad med pa'i cha nas bshad / /
skad cig byang chub rgyu yi chos / /
skad cig gcig la rdzogs pa nas / /
zlos pa'i skyon dang bral ba yin / /
mthar gyis dbye ba de bzhin no / /
ngo bo de bzhin mtshan nyid ni / /
mkhyen gsum rim gyis bsgom pa yin / /
kha cig na re bskyar yin zer / /
gzhung las snga ma dag ni gsal / /
rtse mo ma thob thob byed dang / /
brtan par byed pa byed pa yin / /
thob byed sa mtshams drug nas yod / /
brtan par byed pa'i sa mtshams ni / /
drod chen khyad par lam na yod / /
'dir ni pha rol phyin pa drug /
rim pa'i cha nas bshad pa yin / /
gzhan du de ltar ma bshad pas / /
sngar bzhin zlos pa'i skyon dang bral / /
mthar gyis pa ni rnam gnyis te / /
rtse mo thob par byed pa dang / /
thob pa brtan par byed pa las / /
seng ge bzang po brtan byed ni / /
'ba' zhig gsal bar bshad pa yin / /
skad cig dbye ba rnam bzhi te / /
gzhung nas gsal bar bshad pa yin / /
ngo bo zhi gnas lhag mthong ngo / /
skad cig gcig la rgyu yi chos / /
dkar po thams cad rdzogs pa yin / /
mtshan nyid dag tu 'dod pa yin / /
sa mtshams dag ni sa bcu yi / /
bar chad med pa'i lam na yod / /
kha cig rnam grol lam ni / /
yod do zhes kyang zer ba yod / /
byed pa chos sku skyed pa po / /
zlos spong sngar ni spangs zin no / /
chos sku'i 'og nas ston pa'o / /
de ni shin tu bsdus don no / /
de nyid rgyas par bshad pa las / /
dang po'i sems bskyed bshad pa ni / /
dbye dang de yi rgyu mtshan dang / /
ngo bo mtshan nyid sa mtshams dang / /
byed pa dang ni zlos skyon med / /
de yi rgyu dang bcu ru 'dod / /
dbye ba smon 'jug rnam gnyis dang / /
yang na nyi shu gnyis su 'dod / /
blangs dang chos nyid thob la sogs / /
mdo sde rgyan la sogs nas bshad / /
smon la dbye ba med pa ste / /
'jug la dbye ba zhes bya'o / /
shes rab 'byung gnas blo gros zer / /
sems bskyed dang po smon pa ste / /
lhag ma mjug la dbye'o zhes / /
lha yi dbang po'i blo gros zer / /
dbye ba'i rgyu mtshan grogs yin zhes / /
seng ge bzang pos gsal bar bshad / /
dmigs pa yul gyis dbye'o zhes / /
'phags pa rnam grol bzhed do zer / /
dang po ngo bo'i sgo nas dbye / /
lhag ma grogs kyi shAn+tis gsungs / /
tshogs na gsum ste sbyor na gcig /
sa bcu na ni bcu yin te / /
lnga ni khyad par lam na yin / /
gsum ni sangs rgyas sa na'o / /
kha cig sa mtshams med do zhes / /
'dod pa mdo sde rgyan dang 'gal / /
khyad par can la dmigs pa yi / /
yid kyi rnam shes ngo bor 'dod / /
gzhan gyi don du sangs rgyas 'dod / /
mtshan nyid du ni byams pas bshad / /
zlos spong 'og tu bshad par bya / /
byed pa rnam pa lnga ru ste / /
rnam par smin dang rgyu mthun dang / /
dbang dang bral dang skyes bu'o //
rgyu ni rnam pa mang yang ni / /
gtso bo'i rgyu ni snying rje ste / /
mdo nas yang dag gsal bar bshad / /
gdams ngag rnam pa brgyad du ste / /
dbye ba yul gyis bcu yin no / /
byed pas dbye na gnyis su ste / /
gdams dang rjes su gdams pa'o / /
ngo bo dag gi 'khor lo yin / /
gzhan slob la 'doms mtshan nyid do / /
ma thob thob dang thob mi nyams / /
'di yi byed pa yin par 'dod / /
sems bskyed nas ni sa bcu'i bar / /
'di yi sa mtshams yin par gsungs / /
tshogs na gsum ste sbyor na lnga / /
mthong sgom gnyis na re re ste / /
go rims bzhin du yin no zhes / /
de skad kha cig 'dod pa yod / /
go rims skye ba'i rim pa yin / /
'di tsam gyis rdzogs grangs nges so / /
'di dang lam shes gnyis su yang / /
bsgrub pa gnyis su bshad pa yang / /
nyan dang sgom pa'i cha nas ni / /
bstan pas zlos skyon med pa'o / /
nges 'byed dbye ba rnam bzhi yin / /
sa mtshams sbyor lam kho na ste / /
byed pa mthong las skyed pa yin / /
ngo bo dbang lnga stobs lnga yin / /
bsgoms byung shes rab yin zhes bshad / /
lam shes nges 'byed nyan thos kyi / /
rnam kun nges 'byed kun rdzob kyi / /
'di ni don dam cha nas te / /
bstan pas zlos skyon med do zhes / /
bud+d+ha shrI dz+nyA na 'di 'dod / /
nges 'byed bden pa rtogs pa ste / /
de cha sdug bsngal chos shes bzod / /
de dang mthun pa mtshan nyid yin / /
sbyor lam mos spyod cha mthun ni / /
'di yi ming gi rnam grangs yin / /
rten gyi dbye ba dkyus na gsal / /
ngo bo chos dbyings yin yang ni / /
de yi 'dod pa mi mthun no / /
yon tan skyed pa mtshan nyid do / /
sa mtshams chos drug gsal ba ste / /
bdun po chos drug re re la / /
yod pa nyid du dpyad pa snang / /
dper na drod kyi bar chad med / /
gnyen po spong ba rnam grol na / /
yongs su gtugs pa bzhi po ni / /
khyad par lam na yod pa'o / /
chos drug gzhan yang de bzhin sbyor / /
'dir ni rang bzhin dmigs par ni / /
'gyur cha bstan pas zlos skyon bral / /
'phags pa rnam grol de skad gsung / /
yon tan skyed pa'i byed pa yod / /
dmigs pa dbye ba bcu gcig ste / /
go rims skye ba'i rim pa ste / /
'di tsam kho nas dmigs rdzogs pas / /
grangs kyang bcu gcig kho nar bshad / /
dang po gsum ni tshogs lam dang / /
sbyor dang mthong sgom mi slob lam / /
bzhi la rim bzhin gnyis gnyis su / /
dpyad pas de ltar 'dra bar snang / /
ngo bo chos kun mtshan nyid ni / /
spang blang gnyis su dmigs so zhes / /
seng ge bzang pos 'grel chen nas / /
kha cig bcu po gsum po las / /
gnyis bzhag dge ba la dmigs nas / /
de la gnyis las phyi ma la / /
lhag ma kun la de ltar 'dre / /
'di ru dngos su ched du ni / /
brgyad pa'i sgo nas dmigs pa ni / /
phog dang sbyor ba lta bus ni / /
zlos skyon med ces rnam grol gsungs / /
ched du bya ba rnam pa gsum / /
ngo bo sems can thams cad yin / /
de don sgrub pa mtshan nyid yin / /
sa mtshams dmigs pa de lta nas / /
grub pa sems can sangs rgyas ni / /
seng ge bzang po 'dod pa yin / /
spong ba rdo rje lta bu na / /
sems pa dang rtogs sangs rgyas sa / /
bi ma mi tra rgya 'grel nas / /
ngo bo rang la sbyar ba dang / /
gzhan la sbyar bas mi mthun pas / /
sa mtshams dag kyang mi mthun no / /
go cha'i ngo bo brtson 'grus te / /
dbye na pany+dzi ka nas drug / /
'di nas sum cu drug tu bshad / /
re re la ni drug drug bshad / /
dge ba sgom pa mtshan nyid do / /
sa mtshams tshogs lam na yod ces / /
slob dpon chen po thogs med gsungs / /
'dir ni mos pa tsam gyis ni / /
'jug pa dngos 'jug zlos skyon med / /
'jug pa dbye dgu dkyus nas gsal / /
sa mtshams sbyor lam na yod ces / /
snga ma bzhin du thogs med gsungs / /
ngo bo dbang lnga stobs lnga'o / /
mtshan nyid pha rol drug drug la / /
dngos su 'jug par byed pa'o / /
tshogs kyi sgrub pa bcu bdun te / /
sa mtshams gzungs tshogs man chad ni / /
chos mchog man chad du rdzogs zer / /
gnyis ni mthong sgom gnyis na'o / /
ngo bo shes rab snying rje ste / /
mtshan nyid thams cad mkhyen pa yi / /
rgyu rdzogs pas ni rnam grol gsungs / /
nges 'byung brgyad du bshad pa las / /
grangs nges yod pa ma yin yang / /
'khor nye ba la dgongs nas bshad / /
ngo bo shes rab snying rje ste / /
nges par 'byung ba mtshan nyid yin / /
sa brgyad nas ni sangs rgyas sa / /
de nas yod de 'grel chen nas / /
byams pas dpe ru blangs nas bshad / /
kha cig sgrub pa yin pas na / /
sangs rgyas sa na med ces zer / /
kha cig sangs rgyas sa kho na / /
yod de sgrub pa yin pas na / /
zer yang dang po kho na 'thad / /
thams cad mkhyen pa rgyas phyir dang / /
lha yi log rtog bsal ba dang / /
'dod chen ma yin byang sems kyi / /
lam ni bstan phyir lam shes bshad / /
mog mog por byed la sogs la / /
kha cig rten sogs tha snyad 'dogs / /
lam gyi yan lag bstan to zhes / /
shes rab 'byung gnas blo gros zer / /
snod du rung bar bya ba'i phyir / /
'od kyis mtshon nas nga rgyal bcag / /
byang chub kho na'i sems bskyed pas / /
yul nges pa ste de la rtsod / /
byang chub kho nar mi 'thad de / /
rigs lnga zhes ni smra bas na / /
rigs lnga drang don yin pas na / /
khyab pa zhes ni 'thad pa yin / /
'dod chen ma yin byang sems kyis / /
gtso bor nyon mongs mi spong bas / /
nyon mongs ma spangs rang bzhin yin / /
'o na sgrub pa ci yin zhes / /
zer ba'i lan du sems can ni / /
smin par byed pa las yin no / /
theg gnyis bsgom lam mi 'thad de / /
rang rang sngar rgyun yin pas gsal / /
byang sems la ni mi bshad de / /
shes nas 'da' bar byed pas su / /
smon pa ma yin pas ma bshad / /
sbyor lam gsal te mthong lam ni / /
bden pa bzhi la dmigs nas su / /
skad cig bco lnga bcu drug ni / /
sde pa rnam gnyis 'dod pa yin / /
'dod pa dmigs pa chos kyis bzod / /
khams gnyis la dmigs rjes su bzod / /
bzod dang shes pa'i khyad par ni / /
bar chad med dang rnam grol te / /
de ltar bden pa re re la / /
bzod gnyis shes gnyis brgyad brgyad yod / /
kha cig lam 'di bshad pa ni / /
shes pa'i don sdug bsngal gcig ni / /
rgyud la skye ba'i don yin zer / /
rgyud la skyed pa mi mthun te / /
kha cig mthong ba'i lam gnyis ni / /
drod dang bzod pa na yod zer / /
kha cig mthong ba'i lam yod kyang / /
ldog pa'i dbye bas tha dad zer / /
de ltar mthong lam rnam gsum te / /
gang zag brda dang chos kyi brda / /
gnyis ka'i brda gsal mthong ba'i lam / /
de yi rten ni gling gsum gyi / /
mi rigs drug dang lha rigs drug /
yin zhes bstan bcos chen por bshad / /
sa ni drug la brten zhes kyang / /
sde pa rnam gnyis 'dod pa'o / /
theg chen bsam gtan bzhi pa la / /
brten pa yin te bskyed las zer / /
spang bya thun mong du bstan pa / /
rtog pa brgya rtsa brgyad dang ni / /
brgya rtsa bcu gnyis nyon mongs so / /
rim gyis spong ba ma yin te / /
bar chad med pa'i lam du ni / /
thams cad spangs zhes theg chen gzhung / /
rnam grol lam gyis spangs zhes pa / /
theg pa chung ngu'i 'dod pa yin / /
ngo bo zhi gnas lhag mthong yin / /
byang chub yan lag bdun bshad pa / /
zhi gnas lhag mthong ngo bo yin / /
mtshan nyid ma mthong mthong ba ste / /
chos kyi dbyings la dmigs pa'o / /
mthong lam rjes shes med do zhes / /
zer ba yod de gzhung dang 'gal / /
shes pa dus rdzogs zer ba'i lan / /
theg chen 'dod pa skad cig ma / /
bcu drug gis ni rdzogs so zhes / /
bstan pa rnam gzhag spros pa yin / /
skad cig ma ni gcig gam gnyis / /
rdzogs pa don dam rig pa yin / /
bzod gnyis gzung 'dzin gnyis su ni / /
rim pa bzhin du med pa ru / /
rtog pa yin zhes seng bzang gsung / /
bzod pa shes pa snga ma bzhin / /
bzod pa ma dag shes pa ni / /
bden pa dag la dmigs pa'o / /
mthong lam bsdus pa de tsam mo / /
bsgom lam byed pa drug kyang ni / /
grangs nges go rims yod ma yin / /
zag bcas zag med gnyis ka yi / /
byed pa yin zhes seng bzang gsung / /
zag med kho na'i yin zhes pa / /
shAn+ti pa yi 'dod pa yin / /
dang por bshad pa nyung ba dang / /
'bras la bros pa yin pas su / /
bsgom lam rnam gnyis zag bcas dang / /
zag pa med pa'i zag bcas ni / /
dbye na rnam gsum kho na ste / /
sbyor dang dngos gzhi rjes kyis su / /
yang na bsod nams sogs pa dang / /
sgyur dang spel bar byed pas so / /
ngo bo kun rdzob shes pas so / /
mtshan ma phra mo yod pas su / /
zag bcas brjod pa mtshan nyid yin / /
kha cig dmigs pa zag bcas zer / /
skye ba'i rim pa go rims yin / /
de la mos pa'i spyod yul ni / /
shes rab yin pas mtshon pa ste / /
pha rol phyin pa gzhan yang yin / /
ngo bo 'dun pa yin zhes zer / /
la la shes pa zer ba yod / /
gnyis nas sa bcu'i bar gyi ni / /
rjes na yod pa sa mtshams yin / /
dbye ba rang gzhan gnyis ka la / /
ltos pas dgu tshan gsum yin no / /
byed pa bstod bkur bsngags gsum ni / /
rang dang gzhan gyi gnyis ka la / /
rim pa bzhin du sangs rgyas gsung / /
sa bzhi sa bdun sa bcu yi / /
bar du mos pa gsum po ni / /
go rims bzhin du sbyor ba ni / /
nang tshan gyi ni sa mtshams so / /
bsngo ba bcu gnyis grangs nges med / /
ldog pa'i bye brag gis su bshad / /
ngo bo smon lam mtshan nyid ni / /
de ltar 'dod pa smon pa'o / /
bsod nams mi zad byed pa yin / /
sa mtshams sa dgu'i rjes shes na'o / /
rjes su yi rang ngo bo ni / /
sems byung shes rab dag pa'o / /
mtshan nyid gsal te byed pa ni / /
gzhan gyis byas pa'i dge ba la / /
bsod nams mnyam por thob ces pa / /
zer te de bas rang gi sngar / /
byas pa la yang yi rang bas / /
bsod nams spel bar byed pa yin / /
dbye ba don dam kun rdzob tu / /
'dod pa shAn+ti seng bzang ni / /
gnyis ka tshang na yin pas na / /
de gnyis dbye bar mi bzhed do / /
sa mtshams sa dgu'i rjes na yod / /
zag med rnam gnyis bsgrub pa ni / /
ldog pa'i bye brag gis su bzhi / /
grangs nges go rims yod pa yin / /
sa mtshams sa dgu mnyam gzhag gi / /
bar chad med pa'i lam na yod / /
ngo bo zhi gnas lhag mthong ste / /
dag pa skyed par byed pa'o / /
zlos pa gdams ngag skabs su bshad / /
'bad pas sgrub pa mtshan nyid do / /
dag pa thob rgyu mi thob rgyu / /
dngos la spyi dang bye brag gnyis / /
bye brag rnam bzhi nyan thos dang / /
rang rgyal byang sems sangs rgyas so / /
sa mtshams sa gnyis sangs rgyas so / /
ngo bo sgrib pa bral ba ste / /
bye brag mtshan nyid dkyus na gsal / /
gzhi zhes bstan par bya ba ni / /
rkang pa gnyis kyis ngo bo bstan / /
bzhi yis gzhi shes dbye ba ste / /
lhag ma gzhi shes dngos yin zhes / /
de skad tha snyad 'dogs pa yod / /
gzhi shes gnyis ka bstan kyang ni / /
bsgom lam sbyor ba zer ba'ang yod / /
blang bya gtso ru bstan zhes pa / /
slob dpon chen po seng bzang gsung / /
dor bya gtso bor bstan pa ni / /
slob dpon bud+d+hA shrI dz+nyA gsung / /
sbyor ba rnam bcur bstan kyang ni / /
grangs nges go rims nges pa med / /
sbyor yul bzhi yin sbyor ba dngos / /
gsum yin gnyis 'bras gcig dpe zhes / /
de skad sdud par byed pa yid / /
mthong lam na yod kha cig zer / /
bsgom lam sbyor ba zer ba'ang yod / /
la la sbyor lam na yod de / /
sbyor lam ma bstan gsung pa ni / /
gzhi ru ma bstan la dgongs gsung / /
zlos skyon sngar spangs ngo bo ni / /
rjes kyi lhag mthong snying rje yin / /
rlom sems rnam bzhi bstan pa yang / /
seng bzang 'dod pa dkyus na gsal / /
gzugs la gzugs kyis gzugs su dang / /
bdag gir rlom sems mi byed pa / /
rnam grol shAn+ti rnam gnyis bzhed / /
sa mtshams sbyor bzhin ngo bo ni / /
shes rab yin te bcu bo yi / /
re re la yang bzhi bzhi yi //
rnam yod ces pa slob dpon ni / /
shes rab 'byung gnas blo gros zer / /
mthong lam bsdus don sngar bshad de / /
'di ru bshad pa'i khyad par ni / /
bzhi pa skye ba'i tshul dang ni / /
thun mong ma yin tshul gyis su / /
bstan to zhes ni brjod pa yin / /
dor ba'i tshul nas bstan to zhes / /
seng ge bzang po de skad gsung / /
bsgom lam mi ston rgyu mtshan ni / /
sngar bstan zin te sbyor lam ni / /
byang sems thams cad mkhyen la ltos / /
nyan thos lam shes su bstan to / /
rnam kun mngon rdzogs yul gyis gnyis / /
shes dang shes byed rnam gnyis so / /
yang na shes pa'i rgyun then pa / /
rnam kun shes bya blang ba'i rim / /
rten dang brten pa 'bras dang lnga / /
shes bya rnam pa brgyad dang ni / /
bdun cu rtsa gsum bstan pa yi / /
grangs la nges yod ma yin yang / /
mkhyen pa gsum la brten nas ni / /
re zhig de tsam zhig brjod do / /
go rims skye ba'i rim pa ste / /
sa mtshams lam ni lnga na yod / /
cis shes slob dpon seng bzang gis / /
ye shes tshogs ni nyi shu yang / /
lam ni lnga kar sbyar bas so / /
ngo bo 'dod pa mi mthun te / /
rnal 'byor rgyud la skye ba dang / /
bden bzhi'i rnam pa yin zhes dang / /
nyan thos byang sems sangs rgyas kyi / /
ye shes yin zhes 'dod pa gsum / /
rnam par rgyas dang mkhyen par bsdus / /
yang na gtan la dbab pa dang / /
skye ba'i rim pas bstan pas na / /
zlos pa'i skyon dang bral ba yin / /
nyams len mnyam par gzhag pa dang / /
rjes kyi dus su nyams len no / /
mnyam gzhag sbyor ba nyi shu ste / /
de yi yon tan bcu bzhi'o / /
bzhi bcu rtsa drug sbyor ba'i skyon / /
sbyor ba'i mtshan nyid dgu bcu gcig /
sbyor ba'i ngo bo zhi gnas dang / /
shes rab yin te zlos pa'i skyon / /
med de sbyor ba rnam bcu ru / /
rjes kyi cha nas 'di ru ni / /
mnyam gzhag cha nas bstan pas so / /
don la zlos sbyor mtshan nyid de / /
dang po gnyis ni sbyor ba dngos / /
gsum ni 'bras yin yang na yul / /
bco lnga sa mtshams sgo nas te / /
rgyu mtshan des ni nyi shu'o / /
kha cig sa mtshams 'di ltar 'dod / /
lnga ni kun na gcig gi tshogs / /
lung bstan sbyor lam phyir mi ldog /
sa bdun man chad nges 'byung nas / /
gsum ni brgyad nas sa bcu'i bar / /
gzhan don yan chad sangs rgyas sa / /
la la de las gzhan du 'dod / /
yon tan sa mtshams nges med de / /
mdo las kun la yod par snang / /
sbyor ba'i phan yon yin pas su / /
sbyor ba'i rjes la 'byung ba'o / /
grangs nges med do ngo bo ni / /
phyin ci ma log phan yon no / /
skyon spangs sa mtshams nges pa med / /
spyir na sa brgyad man chad du / /
skyon 'byung zhes ni mdo las bshad / /
de tshe spangs nas sgom zhes [(]zar[,]zer[)] / /
la la sgom pa nor las [(]zar[,]zer[)] / /
mdor na skyon dang yon tan ni / /
shes par byas nas sgom pa yin / /
mtshan nyid dgu bcu rtsa gcig kyang / /
grangs nges med kyang 'khor gyi dor / /
de rtsam kho na bshad pa yin / /
go rims skye ba'i rim pa ste / /
skye ba'ang rags pa kho na ste / /
sa mtshams sbyor ba'i rjes na ste / /
mnyam gzhag dus na 'ang 'dod pa yod / /
mtshan nyid rdzogs pa sangs rgyas so / /
cha mthun da lta'i gnas skabs nas / /
'di ni sbyor ba'i mtshan nyid do / /
rnam pa zer ba yod kyang nge / /
gzhung nas snga ma gsal bar bshad / /
mtshan nyid la yang mi mthun ste / /
thun mong ma yin mtshan nyid dang / /
gtan tshigs dag tu 'dod pa'o / /
de yang sbyor ba skor cig dang / /
so sor 'dod pa tha dad do //
phyin ci ma log dpog pa dang / /
sbyor ba so sor dpog pa ya / /
gtan tshigs dag kyang tha dad do / /
shes pa'i khyad par byed pa ni / /
'bras bu'i gtan tshigs ngo bo ni / /
rang bzhin gtan tshigs 'dod pa yod / /
shes rab 'byung gnas blo gros ni / /
khyad par dag kyang rang bzhin zer / /
kha cig byed yin gzhan min zer / /
gsum ka gtan tshigs gcig tu ni / /
byed pa yod de mi 'thad do / /
sbyor ba dpags pa'i dgod pa ni / /
brtson 'grus cher ni 'jug pa dang / /
mthar gyis sgom pa'i mngon rtogs la / /
phan zhes 'dod pa tha dad do / /
rjod pa mang ba de tsam mo / /
thar dang nges 'byed kyis mtshon nas / /
rjes la nyams su blang bar bshad / /
thar cha'i rten ni gling gsum mi / /
thos bsam sa yin ngo bo ni / /
dad la sogs pa rnam pa lnga / /
shAn+tis dad sogs dbye bar byas / /
tshogs lam che 'bring rnam gsum du / /
seng ge bzang po'i dbye ba yin / /
mi skrag mi dngang mi zhum pa / /
che 'bring gsum gyi rtags su bshad / /
mya ngan 'das pa thar pa ste / /
de yi cha ni sdug bsngal bzod / /
de dang mthun pa nges pa yin / /
de nyid sbyin pa la sogs la / /
mi dmigs pas ni zin pa ste / /
thar pa'i cha mthun mtshan nyid yin / /
nges 'byed bsdus don sngar bshad pas / /
rjes kyi nyams blang 'ba' zhig bshad / /
dmigs pa sems can thams cad de / /
chung ngu'i rnam pa mnyam dang byams / /
'bring gi rnam pa phan pa dang / /
khong khro med dang mi 'tshe gsum / /
chung ngu'i rnam gnyis tshe 'di la / /
gzhan la 'tshe bar mi byed pa / /
'bring gi rnam gsum phyi ma la / /
gzhan la phan par byed pa'o / /
chen po'i pha la sogs pa ste / /
'di dang phyi ma gnyis ka la / /
phan par byed pa kho na'o //
rtse mo chung ngu'i mi dge las / /
ldog pa bdag spong gzhan 'jug la / /
'bring gi sbyin sogs dge ba la / /
bdag dang gzhan dag sbyor ba ste / /
gzhan bde'i rgyud la sbyor ba'o / /
chen po'i bdag kyang stong sgom zhing / /
gzhan la sbyor te gzhan dag la / /
phyin ci log ni spong bar 'dod / /
bzod pa chung ngu'i bden bzhi la / /
bdag dang gzhan dag sbyor ba ste / /
gzhan ni 'phags lam sbyor 'dod pa'o / /
'bring gi rgyun zhugs la sogs lnga / /
shes shing mngon du mi byed la / /
bdag dang gzhan dag sbyor ba ste / /
gzhan dag 'bras bur sbyor 'dod pa'o / /
chen po'i byang chub skyon med la / /
bdag gzhan sbyor dang gzhan dag ni / /
sangs rgyas la ni sbyor 'dod pa'o / /
chos mchog chung ngu'i sems can ni / /
smin par byed de don la ni / /
theg pa gsum la dgod pa'o / /
'bring gi bdag gzhan gnyis ka yang / /
byang chub mngon shes skye la ste / /
sems can byang chub lam sbyor ba'o / /
chen po'i bdag ni rnam mkhyen pa'i / /
ye shes skye bar 'dod pa dang / /
gzhan bdag phun sum tshogs pa yi / /
mthar thug la ni 'jog pa'o / /
tshogs lam rten ni bshad zin pas / /
nges 'byed mthong lam bsgom lam gyi / /
phyir mi ldog pa'i gang zag gsum / /
bstan phyir rtags kyi sgo nas bshad / /
phyir mi ldog pa rnam gsum ste / /
'dir ni theg pa 'og ma ru / /
mi ldog pa yi rtags bshad do / /
dbang po rab 'bring tha ma yis / /
nges 'byed mthong lam bsgom lam gyi / /
sa brgyad dag tu go rims bzhin / /
phyir mi ldog pa gsum yin no / /
mthar thug ldog pa ma yin yang / /
gnas skabs ldog pa yod pas na / /
rtags yod na ni gnas skabs kyi / /
ldog pa yang ni med do zhes / /
rtags kyi sgo nas dpog pa yin / /
rang la dpog na rgyu tshogs pa'i / /
rang bzhin kho na'i gtan tshigs so / /
gzhan gyis dpog na rang bzhin dang / /
'bras bu'i gtan tshigs gnyis kyis so / /
dpag pa'i dgos pa rang la ni / /
brnyas pa skyes pa dgag pa'o / /
de ni spyi yi bye brag gi /
nges 'byed rtags ni nyi shu la / /
grangs nges med kyang de tsam zhig /
'khor gyi ngo ru bshad pa yin / /
drod la bcu gcig rtse mo'i drug /
bzod pa gnyis te chos mchog gcig /
seng ge bzang po'i 'dod pa yin / /
shAn+tis de ltar ma phye'o / /
mthong lam rtags ni bcu drug kyang / /
rjes kyi cha nas rtags yin te / /
'o na bzod pa zer ba ni / /
sngar gyi nus pa mtshon pa yin / /
bsgom lam rtags ni zab mo brgyad / /
kha cig sa ni re re la / /
zab mo re re yin zer ba / /
de mi 'thad de re re la //
brgyad ka yod kyang 'gal ba med / /
srid dang zhi mnyam rnam pa ste / /
gong gi gang zag de nyid kyis / /
rnam pa 'di ltar sgom zhes pa / /
slob dpon seng ge bzang po dang / /
bud+d+ha shrI dz+nyA na bzhed do / /
sbyor ba nyi shu mi zlos te / /
rjes kyi cha nas bshad pa'o / /
nges 'byed cha mthun gyis mi zlos / /
'di ni sgyu ma'i tshul nas so / /
rmi lam chur khyer dpes blangs nas / /
sa brgyad yan chad na yod ces / /
sangs rgyas phal po che nas bshad / /
srid dang zhi ba mnyam nyid kyis / /
mi slob rten bstan rnam grol gsung / /
'di tsam slob par byar yod ces / /
de skad rnam grol gsung pas na / /
gtan mi slob pa'i mi slob min / /
zhing dag gnyis te sems can dang / /
snod kyi 'jig rten dag pa'o / /
sems can dag las bkres sogs dang / /
bral te theg gsum snod du rung / /
snod dag snod sogs gser la sogs / /
seng bzang sangs rgyas sa ru 'dod / /
bud+d+ha shrI yang de bzhin no / /
dag par byed pa yin pas na / /
sa bcu man chad na yod ces / /
'phags pa rnam par grol sde gsung / /
thabs la mkhas pa rnam bcu yang / /
grangs nges med kyang go rims ni / /
bskyed bya skyed pa'i rim pa dang / /
bsgrub bya gtan tshigs rim pas ni / /
bstan zhes sangs rgyas ye shes gsung / /
sangs rgyas sa na yod pas na / /
gzhan don thabs la mkhas pa ste / /
de nyid kyi ni mtshan nyid yin / /
mdzad pas 'bras yin 'dir ni rgyu / /
des na de gnyis zlos pa med / /
seng bzang gsung ste rnam grol dang / /
bud+d+ha shrI ni rnam gnyis ni / /
sa bcu man chad na yod de / /
thabs mkhas pa yi ngo bo ni / /
sangs rgyas rgyu la mkhas pa la / /
'dod pas sa mtshams mi mthun no / /
rtse mo bdun la drod kyi rtse / /
rtags kyis bstan te dbye ba ni / /
bcu gnyis bstan kyang grangs nges med / /
rtse mo brtags gnyis so so ste / /
rtags kyi rtse mo dpag ces su / /
la la de skad 'dod pa yod / /
kha cig rtags gnyis rtse mo ru / /
'dod de rtags kyi dpag bya ni / /
phyir mi ldog par dpog pa ste / /
lung nas de ltar dpag go gsung / /
rnam 'phel bcu drug rtse mo yi / /
grangs nges med de go rims kyang / /
med de 'dis kyang 'dis kyang ni / /
'phel lo zhes ni bya ba yin / /
bcu drug gang rung yod pas su / /
de yi rgyud la dge 'phel ba / /
rtse mo yin zhes la la zer / /
bcu drug nyid ni rtse mo zhes / /
kha cig de skad 'dod pa'ang yod / /
sngar ni yod par ma gyur la / /
rtse mo thob nas yod pas na / /
'phel ba zhes ni brjod pa yin / /
bzod pa'i rtse mo kun mkhyen nyid / /
gsum gyi chos ni rdzogs pa yin / /
de gsum chos ni sems bskyed sogs / /
sngar bshad pa yi rim pa rnams / /
bzod par rdzogs par 'thad snyam na / /
spang bya gzhi shes rdzogs pa dang / /
lam shes rnam gnyis rdzogs pa dang / /
rnam kun bar du rdzogs pa la / /
rdzogs pa'i tha snyad brtags zhes zer / /
rtse mo sa dgu yan chad na / /
rdzogs par yod pas 'gal ba med / /
de skad kha cig rjod par byed / /
shAn+ti pa yi 'dod pas ni / /
kun mkhyen chos ni rnam gsum yang / /
rang 'byung dang ni de bzhin gshegs / /
thams cad mkhyen pa gsum la 'dod / /
chos mchog rtse mo dpag med kyang / /
ting nge 'dzin la brten nas su / /
bsod nams dpag tu med pa ni / /
rtse mo ru ni bshad pa yin / /
mthong lam rtse mo spangs pa dang / /
rtogs dang yon tan rtse mo zhes / /
spang sogs zhar la 'byung ba ste / /
rtse mo dngos ni pha rol phyin / /
re re la yang drug drug tu / /
rdzogs pa yin zhes kha cig zer / /
des na mthong lam rtse mo ni / /
rjes kyi gnas skabs na yod zer / /
spang bya rnam par rtog pa ni / /
gzung 'dzin gnyis su bsdus pa ste / /
zhib tu phye na re re la / /
yang ni dgu dgu yod pa yin / /
khams gsum spang byas phye na ni / /
rtog pa brgya rtsa brgyad yin no / /
grangs nges rgyu mtshan yul gyis te / /
che 'bring gis kyang zer ba yod / /
ngo bo 'khrul pa'i shes pa ste / /
rtog bcas rtog pa med pa yi / /
'khrul pa gnyis ka yin zhes zer / /
shes bya'i sgrib pa kho na ste / /
nyon mongs sgrib dang shes bya'i sgrib / /
la la gnyis char yin par 'dod / /
bdag yod du ni rtog la sogs / /
dman pa'i rtog pa yin pa dang / /
bdag med du ni rtog la sogs / /
ngan rtog gi ni gnyen po dag /
yin zhes 'dod pa mi mthun no / /
la la gnyis char zer ba ste / /
'di 'brel na ni tha ma gsal / /
ngan rtog bskal pa dpag med nas / /
de yi gnyen po'i rtog pa ni / /
'jig rten pa yi lam na yod / /
spong ba mthong lam bar chad med / /
theg pa chen po'i 'dod pa ste / /
nyan thos rnam grol lam gyis so / /
rgya mtsho la ni chu bo bzhin / /
yon tan dpag med 'du ba ni / /
sgom pa lam gyi rtse mo ste / /
sa brgyad yan chad na yod ces / /
la la 'dod de dpyad na ni / /
sa bcu'i gnas skabs na yod 'dra / /
spang bya rtog pa'i mtshan nyid ni //
sngar bshad zin pas bye brag gi /
mtshan nyid bstan par bya ba ni / /
seng ge bzang po'i 'dod pas su / /
nges par 'byed pa'i dus dag na / /
yod pa'i phrag dog yin shes gsung / /
rnam par grol ste sgom lam gyi / /
rjes kyi shes pa'i gnas skabs kyi / /
dge ba zag bcas yin zhes zer / /
bar chad med pa'i rtse mo ni / /
ngo bo zhi gnas lhag mthong ste / /
bar ni gang gis ma chod la / /
yon tan rdzogs mang mtshan nyid yin / /
zlos pa'i skyon ni sngar spangs te / /
sa mtshams rdo rje lta bu na / /
mnyam gzhag 'ba' zhig yin pas na / /
'di yi dmigs pa dngos med yin / /
rang gi rgyud la log par rtog / /
bcu drug gsal la skye ba ste / /
log par rtog pa'i ngo bo ni / /
nyon mongs shes bya'i sgrib pa ste / /
gnyis char zer te la la ni / /
tha ma kho na yin par 'dod / /
grangs nges med de sdud pa ru / /
dpog par sgrub pa'i ming gis su / /
mang du bshad par 'dug pas so / /
rgyas par 'dir ni spro mi bya / /
mthar gyis pha rol phyin pa drug / /
rjes su dran drug don dam mo / /
pha rol drug dang sgrub pa yang / /
'chol dang go rims yin pas na / /
zlos skyon med de dkon mchog gsum / /
de bzhin yin pas zlos skyon med / /
sbyin dang tshul khrims gnyis dang ni / /
gtong dang tshul khrims dran pa yang / /
dngos dang bras bu'i cha nas su / /
bstan pas zlos skyon med pa yin / /
lha dang dkon mchog dpang po dang / /
rten tshul yin pas zlos pa med / /
skad cig byang chub rnam bzhi ni / /
ldog pas dbye ba yin pas su / /
rim gyis skye ba ma yin no / /
dang po gnyis ni 'bras bu yin / /
tha ma gnyis ni rnam pa yis / /
grangs nges yod pa ma yin yang / /
'bras bu kun ni de ru 'du / /
sku ni gcig gnyis gsum bzhi lnga / /
grangs med 'dod pa dag tu'o / /
rang dang gzhan gyis don gyis su / /
sku gsum zhes ni byams pas gsungs / /
rang don chos sku gnyis po ni / /
rgyud dag ma dag rnam gnyis kyi / /
don du gzugs sku rnam gnyis zer / /
mdo sde thar pa chen po nas / /
ngo bo nyid sku gsungs pa dang / /
don dam gyi ni bden pa dang / /
gsum po dag tu ma 'dus pas / /
sku bzhi shes ni seng bzang gsung / /
sprul pa yi ni sprul la sogs / /
yod pas sku lnga gzhan dag zer / /
bdag gzhan longs spyod rdzogs pas su / /
sku lngar 'dod pa don gsang yin / /
ngo bo nyid sku'i ngo bo ni / /
dngos po'i gnas lugs yin pa ste / /
chos sku gnas lugs rtogs pa yi / /
ye shes yin no sku gnyis ni / /
gzugs la 'jog ste gzugs de yang / /
'khor gyi snang ba 'ba' zhig la / /
'jog pa thogs med ched kyi gzhung / /
gnyis ka'i snang ba la 'jog pa / /
phyogs kyi glang po la sogs pa / /
gnyis ka'i snang ba ma yin par / /
'dod pa nA gArdzu na sogs / /
ye shes lnga ka chos sku ru / /
la la 'dod pa yod kyang ni / /
bud+d+ha shrI dz+nyA 'di ltar 'dod / /
me long ye shes chos kyi sku / /
mnyam nyid so sor rtog pa ni / /
longs spyod rdzogs sku sprul pa ni / /
bya ba sgrub pa'i ye shes yin / /
de ltar 'dod pa tha dad do / /
chos nyid yin pas chos sku zhes / /
kha cig de skad 'dod pa yod / /
chos nyid rtogs dang chos ston pas / /
chos sku yin zhes 'dod pa'ang yod / /
nges pa bzhi ste 'khor dang ni / /
gnas dang ston pa chos su ste / /
des na ji ltar 'dod pa ru / /
longs spyod byed pas longs spyod sku / /
'khor gyi nges pa sa bcu pa / /
'ba' zhig yin zhes seng bzang gsung / /
shAn+ti mthong lam yan chad kyi / /
byang chub sems dpa' yin zhes zer / /
gnas ni 'gog min chos de ni / /
theg pa chen po kho na'i chos / /
ston pa mtshan dang dpe byad kyis / /
brgyan pa'i gzugs ni kho na yin / /
mtshan ni sum cu rtsa gnyis dang / /
dpe byad brgyad cur bshad kyang de / /
dpag tu med par yod pa ste / /
rab gnas mtshon nas dpag med bshad / /
gdul bya'i ngor ni 'di tsam gyis / /
skyes bu chen po mtshon pas ni / /
mtshan gyi mtshan nyid dag tu bshad / /
ngo bo spyir ni gzugs yin yang / /
phal dud dbang po lnga la 'jog /
sems kyi rnam dag mtshon pas na / /
dpe byad zer te yang na ni / /
mtshan ni brgyan par byed pas na / /
dpe byad du yang 'dod pa yod / /
sangs rgyas mtshan nyid ma yin yang / /
ji ltar 'dul bar sprul pas na / /
gzugs sku zhes ni brjod pa yin / /
nges pa bzhi dang bral nas su / /
ji lta ba dang ji lta bur / /
de lta ba dang de lta bur / /
ston pa sprul pa'i sku yin no / /
de yi mdzad pa nyi shu bdun / /
lhun gyis grub cing rgyun mi 'chad / /
'jig rten 'jig rten 'da' 'god dang / /
sangs rgyas la 'god rnam grol gsung / /
yang na ji lta ji snyed pa / /
ji snyed rten dang lam bzhi 'god / /
mthar thug la dgod ji lta ba / /
bud+d+ha shrI dz+nyA na zer ro / /
de ltar mdzad pa dpag med kyang / /
lam bden rang bzhin gnas skabs te / /
mya ngan 'das 'god 'bras bur 'dod / /
lhun grub rgyun mi 'chad pa yang / /
thub pa kho na'i mdzad par bzhed / /
b+hang+ga lar skyes dge slong ni / /
mar me mdzad dpal ye shes kyis / /
gzhung dang bla ma'i gsung gis ni / /
phar phyin bsdus don sgron mar byas / /
de dag dri med gang thob pas / /
'gro kun log rtog rnam spangs te / /
pha rol phyin nyid rtogs nas kyang / /
gzhan la phan phyir ston par shog /
shes rab kyi pha rol tu phyin pa'i bsdus don sgron ma zhes bya ba dpal mar me mdzad ye shes kyis mdzad pa rdzogs so // //
paN+Di ta de nyid dang lo tsA ba mkhas pa chen po'i chen po tshul khrims rgyal bas bsgyur ba'o // //
