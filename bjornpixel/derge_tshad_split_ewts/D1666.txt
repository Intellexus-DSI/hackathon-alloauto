@## / /
rgya gar skad du /
shrI bai ro tsa na gu h+yA r+tha d+ha ro byU ha nA ma /
bod skad du /
dpal rnam par snang mdzad kyi gsang ba'i don rnam par dgod pa zhes bya ba /
dpal rdo rje sems dpa'i la phyag 'tshal lo / /
dngos bdag gsal ba gnyis med mchog /
longs spyod rnam sprul bde chen sku / /
rigs kyi 'khor lo rab mdzes pa'i / /
dkyil 'khor kun 'byung gnas phyag 'tshal / /
zhi 'gog mya ngan 'das sogs 'joms / /
rgyu 'bras lam zhen dbugs sbyin mdzad / /
dpal ldan rnam snang gsang ba'i don / /
rnam dgod sgrub thabs mchog bshad bya / /
rang bzhin ngang tshul bzang las byung / /
gnyis med yon tan skye ba thob / /
skyabs 'gro byang sems sdom pa can / /
dbang thob dam tshig 'jigs med pa / /
theg chen gsang sngags blo gros mchog /
rnam snang dkyil 'khor la dga' bas / /
phyi nang g.yeng ba rab bsal te / /
rang gi 'dod don 'bras bu gnyer / /
rten gnas dgon pa gtsug lag khang / /
ri yi rtse rnams thams cad du / /
rnam pa du ma sna tshogs pa'i / /
sangs rgyas dgongs pa bsgrub par bya / /
'gro la snying rje chen po yis / /
bdag gzhan sgrol bar dam bcas nas / /
sbyor ldan nus mthu gsum bskyed pas / /
bdag dang 'gro ba sbyang ba dang / /
dbang po'i dkyil 'khor mdun dmigs te / /
dang po bya ba'i rim rdzogs spyad / /
sgrib tshogs las sgrol dag byed pa'i / /
sems can tshad med blo yis gzung / /
bar chad bgegs bsal srung byed pa'i / /
'khor lo me 'od ra ba gur / /
phyogs bcur khro bo'i tshogs bskyed pa'i / /
cho gas rang gi las bzhin bsgom / /
thams cad [(]spos [,]spros [)]bral de bzhin nyid / /
gnyis med byang chub sems dbyings las / /
'gro la khyab pa'i thugs rje'i rgyun / /
stong gsal nam mkha'i shugs ltar byung / /
rdo rje sems dpa' skal bzang dpal / /
rnam 'phrul ting 'dzin gnas la zhugs / /
e yaM raM baM laM suM raM / /
oM na maHsarba ta thA ga ta a nu rA ga ya mi maN+Da la hUM b+hUM /
chos 'byung nam mkha'i rang bzhin las / /
'byung ba'i dkyil 'khor rim bzhin brtsegs / /
ri rab me 'od rgyan gsal zhing / /
kha dog dbyibs rgyan mtshan mar bcas / /
bde gshegs yon tan snang ba'i gnas / /
sna tshogs pad+ma rin po che / /
'khor lo sna tshogs rdo rje dbus / /
khang pa gru bzhi sgo khyud dang / /
rta babs bzhi yis mdzes byas pa / /
sa gzhi nam mkha' logs kyi phyogs / /
rigs kyi rin chen 'tsher ba la / /
rang 'byung nyi shu rtsa lnga'i 'od / /
sna lnga'i rtsig pa dra ba dang / /
dra phyed rin chen pha gus mtshan / /
'khor los mtshan pa'i ka ba brgyad / /
rin chen mu tig me tog phreng / /
rgyal mtshan bla re rnga yab gdugs / /
'dod yon lnga yi lha mo mchog /
zla phyed rdo rje rin chen dang / /
ba dan dril bu'i sgra snyan sgrogs / /
pho brang 'khor lo rtse brgyad la / /
pad mtshan mu khyud 'khor lo'i phreng / /
mtshams su bum pa gang ba bzhi / /
rigs kyi mtshan mas rnam par mdzes / /
bar skabs re'u cha brgyad la / /
mtshams phyed 'khor lo'i phreng bas mdzes / /
khyams kyi cha yi mtshams bzhi dang / /
sgo gnas la sogs pad+ma'i gdan / /
phyi rol ra ba rim gsum brgyan / /
phyogs mtshams dur khrod chen po brgyad / /
de mtha' 'dod pa'i longs spyod dang / /
rdo rje ra bas bskor ba'o / /
yod pa ma yin med pa min / /
dbu mar yang ni dmigs su med / /
shes rab pha rol phyin sbyor ba / /
sangs rgyas byang chub rab sgrub pa'o / /
rnam thar sgo bzhir snyoms 'jug gi / /
'gog gnas gdul bya'i don bral la / /
phyogs bcu'i rgyal bas bskul mdzad de / /
mngon byang lnga yis rdzogs skur 'gyur / /
sems dang sems dpa'i ting 'dzin dang / /
byang chub spyod pa sna tshogs nyid / /
de bzhin bdud dang bdud las rgyal / /
de yi byang chub sangs rgyas yin / /
oM ma hA su kha badzra satwa aHdzaHhUM baM hoHsu ra ta s+t+waM /
rdo rje sems dpa' bde chen sku / /
dkar zhing dmar ba'i mdangs gsal lo / /
zhal bzhi rnam gzigs phyag bzhi pa / /
dang po rdo rje rtse lnga 'bar / /
rdo rje kha T+wAM dril bcas 'khrol / /
'og ma gnyis kyis mda' dang gzhu / /
mtshan dpe phyag rgya lnga yis mdzes / /
stod g.yogs dar dkar gser ris can / /
sku smad tshi gu'i na bza' la / /
rin chen phreng ba'i [(]rkad [,]rked [)]chings 'dril / /
mgul du do shal dpung rgyan dang / /
phyag bzhi gdu bu se mo do / /
rdo rje rtse lnga'i phyag rgya ni / /
gnas lnga dag tu gtugs bya ste / /
sngags kyi bde gshegs thams cad kyi / /
sku gsung thugs sogs rnam par bsam / /
oM na maHsarba ta thA ga ta kA ya wAka tsit+ta gu Na kar+m+ma badzra swa b+hA wa At+ma ko\u0f85haM /
lus kyi ba spu'i gnas rnams su / /
dkyil 'khor drug gi rdul phran gnas / /
mkha' dbyings dbang phyug phyag rgya yis / /
gnas kun byin gyis brlab par bya / /
oM d+harma d+hA tu swa b+hA wa At+ma ko\u0f85haM /
rdo rje thal mo mnyam sbyar te / /
lag gnyis nor bu rin chen dung / /
ji ltar rigs pa mnyam sbyar nas / /
mdzub mo mthe bong rtse mo bzhi / /
yongs su bsgyur te bteg nas su / /
dpral bar legs par gzhag par bya / /
khaM a b+hi Shiny+tsaM maM /
rat+na mA le a b+hi Shiny+tsa traM /
pa ta laM a b+hi Shiny+tsa oM /
badzra tuSh+ya ho / /
byin brlabs rigs kyi dbu rgyan gyis / /
rgyu yi mgon po rdo rje 'chang / /
sangs rgyas rnam par snang mdzad sku / /
cha lugs mtshan ma rgyan gsal gyur / /
zhal bzhi ser dkar ljang dmar mdog /
sku mdog gangs ri nyi shar bzhin / /
phyag na chos gos lhung bzed dang / /
'khar gsil dam chos glegs bam 'dzin / /
'khor los sgyur rgyal cha lugs dang / /
longs spyod kun gyis nyer mdzes par / /
thun mong rgyan sogs tshang pa las / /
khyad par rtags kyis rnam spras pa'o / /
rang 'od ngo bo las byung ba'i / /
thabs dang shes rab gnyis med yum / /
sangs rgyas spyan ma dkar gsal mdangs / /
zhal gcig phyag gnyis sgyu rtsal can / /
g.yas pa 'khor lo thod pa g.yon / /
rin chen rgyan sogs phreng ba dang / /
na bza' dril bu rked chings can / /
phyung nas byin gyis brlabs mdzad de / /
thabs dang shes rab ldan gyur pa / /
gnas bzhi yi ge mtshan ma sngags / /
dkyil 'khor gdan la legs gnas rnams / /
spro dang bsdu ba'i sbyor ba yis / /
phyag rgya bzhi yis rnam par gsal / /
lha yi bum pas khrus byas te / /
dbang bskur rigs kyi bdag por bsam / /
khaM las skyes pa'i ling ga ni / /
'khor lo gsang lam phaT kyis mtshan / /
a yig dag byas b+ha ga'i dbyibs / /
pad+ma'i 'dab brgyad e gnas pa / /
sna tshogs brda yis bskul byas nas / /
thabs shes gnyis med rol par mdzad / /
oM pra be sha phaT /
a la la la la ho / /
byang chub sems kyi 'od zer gyis / /
phyogs bcu'i dkyil 'khor mnyes par mdzad / /
lha rnams rang la gzhug byas te / /
gnyis ka'i dga' ba rab tu 'phel / /
khams gsum 'gro gnas dag pa dang / /
rnal 'byor mtshan ma rnam par sbyang / /
gsal ba'i gnas su gzhal yas khang / /
rgyan sogs gdan rnams sngon bzhin dbyung / /
thig le gnas su mtshan byas na / /
spros pa yi ge'i dkyil 'khor gsal / /
khaM las rnam par snang mdzad de / /
gsang gnas dbus kyi pad+ma la'o / /
haM las sangs rgyas kun brjod ma / /
tshaM las de bzhin dpa' mo ste / /
traM las kun tu bzang mo yin / /
d+haM las mi zad snod 'dzin ma'o / /
aM las sangs rgyas kun ldan pa / /
b+hUM las zhal bzang gzung ma ste / /
ha las lha mo sprin chen mo / /
khaM las nam mkha'i spyan ma'o / /
de dag nang gi phyogs bzhi dang / /
phyi nas re'u cha'i phyogs bzhir ro / /
aM las gling bu traM pi wang / /
baM las rnga chen dzaM rdza rnga / /
me mtshams la sogs re'u mig tu / /
lha mo bzhi ni gnas pa yin / /
a A me tog spos me ma / /
aM aHmar me dri chab ma'o / /
bar khyams mtshams kyi gnas bzhi ru / /
lha mo bzhi ni gnas pa yin / /
dzaHlas rta mgrin 'phang mtho ma / /
hUM las phag gdong mche ba can / /
baM las nyi zla me 'bar ma / /
hoHlas thal byed sgo bzhir gnas / /
oM b+hu khaM dzaH /
rang gi gnas nas spro bya ste / /
slar 'dus rang gi lus la gzhug /
oM sa tak+Sha /
sangs rgyas kun brjod chu shel mtshungs / /
rgyan mdzes lce yi phyag rgya 'dzin / /
oM badzra rat+na raM /
dpa' bo shin tu rgyal mo mchog /
gsar mdog phyag gnyis thal mo 'dzin / /
oM badzra d+harma pa /
kun bzang pad+ma rA ga'i mdog /
phyag gnyis rdo rje rtse lnga tog /
oM badzra kar+m+ma haM /
mi zad snod 'dzin sna tshogs mdog /
rgyan dang snod kyang chos kyi dung / /
oM satwa badzra /
sangs rgyas kun brgyan gur kum mdog /
thugs kar sangs rgyas mi bskyod sku / /
tshiM badzra ra ti ho / /
lha mo zhal bzangs me long mdog /
phyag gnyis me long rlung g.yab 'dzin / /
traM badzra pad+ma /
sprin chen bai DUr+ya mdog mtshungs / /
phyag gnyis sprin chen ser ba 'bebs / /
d+ha bi shwa badzra /
nam mkha'i spyan ma ser skya'i mdangs / /
phyag gnyis pad bcas mig gi rgya / /
he ra ti tsakra pi la si tra thA /
gling bu sngon mo sna tshogs sgra / /
'khor los mtshan pa'i gling bu [(]sgogs[,]sgrogs[)] / /
he ra ti tsakra ke te te te te /
pi wang ser mo drug ldan dbyangs / /
'khor los mtshan pa'i pi wang bsgreng / /
he ra ti tsakra ha se ha sa baM /
rnga chen dmar mo 'khor lo'i rnga / /
phrin las so so'i tshul bzhin du / /
he ra ti tsakra ni pi te pa pa ba dzaM /
rdza rnga ljang gu rdza rnga ma / /
'khor los mtshan pa'i rol stabs tshul / /
a badzra puSh+pe /
me tog dmar ser 'khor los mtshan / /
rin chen gzhong pa gang ba 'dzin / /
a badzra d+hU pe /
spos me dkar sngon bdug pa'i snod / /
'khor los mtshan pa g.yas su 'jog /
a badzra A lo ke /
mar me dmar mo 'khor los mtshan / /
snod mang mar me'i sdong po 'dzin / /
a badzra gan+d+he /
dri chab ljang skya 'khor los mtshan / /
dung chos g.yon 'dzin g.yas par 'thor / /
oM badzra aM ku sha dzaH rta gdong dkar mo lcags kyu dang / /
thod pa rta mgo ljang gu 'dzin / /
oM badzra pA she hUM /
phag gdong sngon mo g.yas mche ba / /
g.yon pa rin chen zhags pa 'dzin / /
oM badzra shri khaM le baM /
snang ba dmar mo phyag gnyis kyis / /
lcags sgrog nyi ma zla bas mtshan / /
oM badzra gaN+De hoH /
thal byed ljang gu g.yas dril bu / /
g.yon pas thod pa mtha' yas sku / /
kun kyang rgyan phreng na bza' dang / /
rigs kyi mtshan ma 'gying bag bzhin / /
'dzum btag dgod pa'i so zur ston / /
rang gi cha lugs gar gyi gnas / /
mgon po ro mnyam la zhugs nas / /
chos dbyings ye shes snyoms 'jug pas / /
lha mos bdag po bskul mdzad de / /
sems can kun don rnam 'phrul mdzad / /
brten pa'i dkyil 'khor lha rnams kyi / /
skye mched drug la sangs rgyas drug /
phyag rgya bzhi yi mtshan ma dang / /
rigs kyi bdag pos nye bar mtshan / /
thugs ka'i 'od zer spro bsdu yis / /
ye shes dkyil 'khor bskul mdzad cing / /
dzaHhUM baM hoH'i sbyor tshogs dang / /
rdo rje bsdu ba'i phyag rgya bcing / /
stong pa shin tu yod med rnal 'byor mthu / /
nam mkha' nyid du dam tshig nye bar gnas / /
bde gshegs bde bar gshegs pa bzhengs su gsol / /
rnam par snang mdzad skal bzang dpal khyod bdag /
dzaHhUM baM hoHe h+ye hi b+ha ga bAn ma hA kA ru Ni ka Di Sh+ya ho / /
sa ma ya ho / /
sa ma ya s+t+waM /
bde gshegs pho brang dkyil 'khor 'dir / /
'gro ba ma lus bsgral ba'i phyir / /
don gyi dbang gis dgongs nas kyang / /
'khor bcas gshegs shing bzhugs su gsol / /
kA ya wAka tsit+ta hUM /
sgyu 'phrul dga' ba'i rdo rje rol mo'i tshogs / /
gzhan la snang ba'i dkyil 'khor rnam par mdzes / /
a la la ho / /
tshangs pa'i tshogs rnams zil gyis non mdzad cing / /
rtog pa du ma'i sgro 'dogs gcod par mdzad / /
a la la ho / /
gnyis med ye shes gnyis can rnam mtha' yas / /
snang stong bde chen mnyam nyid dbyings la rol / /
a la la ho / /
kun 'byung yon tan rtsol med lhun grub snang / /
rgyan gyi dkyil 'khor rnam dgod rang las byung / /
a la la ho / /
mdzad pa rgya chen 'gog med kun grub pas / /
tshogs bsags rol pas bya ba kun rdzogs pa / /
a la la ho / /
sku gsung thugs kyi yon tan phrin las rgyan / /
dkyil 'khor mdzes pa'i lha la phyag 'tshal lo / /
a la la ho / /
rdo rje dpal gyi thal mo sgyur / /
bsam g.yos bzhin rgyas gnas su 'dud / /
oM a ti pu ho / /
ban+da nAM kA ro ya mi gu ru pa ti a la la ho / /
oM 'byung ba che las thams cad 'byung / /
stong gsum rdul snyed ma lus pa'i / /
gzugs sgra dri ro reg bya chos / /
lha mo'i tshogs rnams ma lus spro / /
me tog bdug pa mar me dang / /
dri tshogs kun gyis mchod par bya / /
oM pa ne peM po nu su ra ta ti pu par mu /
sarba ta thA ga ta sa ma yo ga sid+d+ha AHhUM /
oM badzra puSh+pe /
badzra d+hU pe /
badzra A lo ke /
badzra gan+d+he /
pra tIts+tsha ho /
shrI b+ha ga bAn kha kha khA hi /
lag pa g.yas g.yon gnyis dag gi / /
mdzub mo mthe'u chung mdzes par bsgyur / /
rdo rje thal mo sbyar nas su / /
de bzhin g.yon pa bsgyur bar bya / /
de ni sbyor ba bteg nas ni / /
spyi bo'i mtshams su gzhag par bya / /
skal bzang oM zhes bya ba'i glus / /
mchod pa thams cad dbul bar bya / /
oM gyi glu yi phyag rgya ni / /
tshangs pa'i dbyangs kyis ci dgar blang / /
dzaHhUM baM hoH /
rnal 'byor de nyid bcom ldan 'das / /
rdo rje sems dpa' de bzhin gshegs / /
thar pa thams cad rnam dag phyir / /
sangs rgyas phyag rgya dpal du gnas / /
don dam rnam par dag pa'i phyir / /
btso ma gser gyi kha dog bzhin / /
chags med la sogs chags chen phyir / /
dkar zhing sna tshogs gsal ba'i mdangs / /
chos kyi rgyal srid rab bsgrub pa / /
rin chen chos las lhag pa med / /
de bas theg chen byang chub sems / /
rgyal ba rdo rje rin chen can / /
g.yas pa'i mthe bong gung mo gnyis / /
g.yon pa'i khu tshur bcangs pa yi / /
sor mo kun la reg pa ni / /
rtsa ba'i phyag rgya yin par grags / /
g.yas pa'i yan lag gnon pa yis / /
g.yon pa'i yan lag kun las rgyal / /
sems dpa'i skyil mo krung bcas pa / /
bdud rnams thams cad 'joms par byed / /
oM b+hu khaM swAhA /
rdo rje khu tshur bcangs nas su / /
g.yon pas dgag pa kun brjod ma / /
he ru ka yi khu tshur che / /
g.yon pas dgab pa dpa' mo yin / /
pad+mo rdo rje khu tshur ni / /
g.yon dgab kun tu bzang mo'o / /
rin chen 'dzin pa'i khu tshur yang / /
g.yon pas dgab pa mi zad snod / /
sangs rgyas khu tshur bcangs nas su / /
dgab pa sangs rgyas kun ldan dpal / /
bud med phyag rgya bcings nas su / /
dgag pa zhal bzang gzung ma yin / /
rta mchog dpal gyi khu tshur yang / /
dgab pa sprin chen me yi rgya / /
dpal grub spyan gyi khu tshur dag /
dgab pa nam mkha'i spyan ma'o / /
gling bu ma tshogs lha mo yi / /
phyag rgya'i dkyil 'khor snga ma bzhin / /
rang byung lha mo dang bcas pa'i / /
phyag rgya sngags kyis gnyis med 'gyur / /
'jig rten khams mang rdul phran grangs med khyab par spros pa ni / /
rgyal ba'i don rnams rab tu phra ba'i rdul gyi grangs snyed ni / /
srid pa'i bde chen de bzhin gshegs kun rnam 'phrul tshogs bcas kyis / /
rdul phreng grangs snyed de bzhin gshegs pa'i rnam par 'phrul par mdzod / /
mchod pa chen po thams cad 'grub par mdzod / /
ho dpal rnam par snang mdzad sbyor ba a la la la la ho / /
de ring grub par mdzod / /
so so'i ljags kyi pad+mo la / /
chos kyi snying pos mtshan pa'i dkyil / /
oM ru ru spu ru dz+wa la tiSh+tha sid+d+hi lo tsa ne sarbAr+tha sA d+ha ni swA hA /
rdo rje thal mo mnyam sbyar nas / /
mdzub mo gnyis kyi rtse mo dgug /
mthe bo'i rtse mo mnyam par gzhag /
khong stong mi 'gyur dam pa'o / /
sngags bcas gnas su gzhag bya ste / /
rim bzhin mtha' nas dgrol bar bya'o / /
oM AHhUM /
rab tu dga' ba'i bdag la phyag 'tshal lo / /
de bzhin gshegs pa'i dam pa grub par mdzod / /
dam tshig dam pa grub par mdzad du gsol / /
mchod pa chen po thams cad dag par mdzod / /
mchod pa chen po thams cad grub par mdzod / /
mnyam pa chen po'i gnas la rol du gsol / /
oM rdo rje sems dpa' bsdus pa na / /
rdo rje rin chen bla na med / /
rdo rje chos ni glur blangs pas / /
rdo rje las ni byed par 'gyur / /
sangs rgyas byang chub mnyam sbyor ba / /
rab tu dga' bas blta zhing 'dzum / /
shin tu srid pa yang dag sgrub / /
gsal bar lta la gnas par mdzod / /
sna tshogs ban+d+ha brtag pa la / /
sna tshogs bdud rtsi'i rnam par dag /
lnga lnga lnga yi 'phro 'du yis / /
mtshan ma rnam pa lnga dang ldan / /
'od dang du ba dri dang sgra / /
lha yi gzugs ston bdud rtsi bsgrub / /
rang byung gdod nas rnam par dag /
mnyam pa'i don las rol par mdzad / /
byin brlabs mtshan dang rgyan ldan pa'i / /
mi mo rnams kyi reg bya'i mchog /
byin gyis rlobs shig rnal 'byor pa / /
gsang ba chen po rnam par rol / /
grub pa'i rdzas 'di thams cad la / /
hUM dang phaT kyis ldan par mdzod / /
mnyam nyid mi g.yo la sogs pa'i / /
bstod pa'i glu rnams blangs byas nas / /
sil snyan kun gyi sgra rnams dang / /
gar gyis lha rnams mnyes par bya / /
aM aM aM /
haM haM haM /
baM baM baM /
daM daM daM /
bdag cag dam tshig 'di la mngon du zhugs pa rnams / /
bcad gtubs lus la 'byung bar mi 'gyur zhing / /
grib mas phog pa'i sdug bsngal mi bzod pa / /
sku yi phyogs tsam mthong na mod la 'tsho ba dang / /
gzi mdangs lus la 'jug pa bye ba stong phrag gi / /
'od kyis phog pas 'jig rten khams kun snang ba dang / /
lus ngag sems dang tshe ni rdo rjer rab gnas te / /
re smon thams cad dus 'dir 'grub par mdzad du gsol / /
de nas bzlas brjod rnam gnyis sam / /
thig le gnyis sam phra mo gnyis / /
rnam dag mtshan ma gsal ba dang / /
mtshan ma med pa'i don bsam bya / /
mnyam nyid dkyil 'khor kun gyi mchog /
don dam bde ba chen po'i sku / /
de bzhin nyid dbyings ye shes kyi / /
lha nyid brtson pas bsgom par bya / /
thun bzhi'i skabs su gtor ma btang / /
rdzogs nas dkyil 'khor mchod bstod cing / /
rang las byung te mdun bzhag nas / /
gsol btab las la bskul bar bya / /
oM khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas kyang / /
slar yang 'gro ba'i don la dgongs / /
oM badzra gats+tsha muH /
de nas phyag rgya rnam bkod pa / /
rim bzhin bdag la bsdu byas nas / /
rnam gsum sems dpa' hUM la thim / /
rim bzhin thig le mnyam pa'i dbyings / /
rdzas 'byung mtshan ma'i skur gnas te / /
mtshan dpe rgyan dang cha lugs gsal / /
cho ga go bcings bsrung bya zhing / /
dbang bskur dbu rgyan cod pan ldan / /
kaM haM oM tuM oM rat+na mA le a b+hi Shiny+tsa traM /
oM pa Ta laM ba e b+hi Shiny+tsa laM ba hUM /
spyod lam kun du ma nyams par / /
lha nyid du ni bsgom bya ste / /
dbang po snang ba'i yul dus rnams / /
dkyil 'khor rol pa'i tshul du brtag /
bza' btung byin brlabs ma nyams par / /
sgyu ma gnyis med ye shes rol / /
byed spyod tshogs gnyis rgyu ru brtag /
thams cad 'gro ba'i don phyir spyad / /
dpal ldan rnam snang dkyil 'khor gyi / /
gsang don rnam par bkod byas las / /
byung ba'i dge ba dri med des / /
khams gsum sku drug rnam gsal shog /
dpal rnam par snang mdzad kyi gsang ba'i don rnam par dgod pa zhes bya ba /
slob dpon ku ku rA dzas mdzad pa rdzogs so // //
rgya gar gyi mkhan po bid+ya ka ra siM ha dang /
zhu chen gyi lo tsA ba ban+de lha rin po ches bsgyur cing zhus te gtan la phab pa'o / /
[]
