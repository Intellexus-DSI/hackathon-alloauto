@## / /
rgya gar skad du /
ga Na pa ti gu h+ya sA d+ha naM nA ma /
bod skad du /
tshogs kyi bdag po gsang ba'i sgrub thabs zhes bya ba / /
gshin rje gshed la phyag 'tshal lo / /
'gro don phyogs med spyod pa la / /
bsod nams tshad med bskyed dgos pas / /
tshogs kyi bdag po bsgrub par bya / /
mi skad khyi skad mi thos pa'i / /
gangs sam ri bo mthon po'i rtse / /
lha chen gnas pa'i sa yin pas / /
sgrub pa'i gnas su shes par bya / /
zangs kyi maN+Dal gru bzhi'i steng / /
bum pa lta bu'i dkyil 'khor bri / /
de steng ka ra wa di gzhag /
chu dang 'o ma bsres pas dgang / /
bskyed pa'i sa bon shel rdo gzhug /
ga bur dzA ti tsan+dan gdab / /
de steng tshogs bdag bzhugs pa'i rten / /
byang shar kha bltas lung pa yi / /
sa chu bsres pa'i 'dag pa la / /
tshogs kyi bdag po'i sku bzhengs te / /
zhal gcig phyag bzhi sku mdog dmar / /
g.yas pa srid pa'i mes po la / /
g.yon par nu'i mtshan ma rnams / /
phyag gnyis thal sbyor spos sdong 'dzin / /
zhabs gnyis brkyang bskum mjug ma can / /
skyil krung phyed pa'i tshul du bzhugs / /
ka ra wa di'i steng du gzhag /
khong par spre snying du ma gcig dang / /
yig 'bru bcu pa'i gsang sngags gzhug / /
de yi mdun du mchod pa dang / /
gtor ma bzang po bsham par bya / /
de nas bdag nyid lhar bskyed la / /
stong pa'i ngang las gaHde las / /
spre'u phyag bzhi bskyed bsams te / /
de yi thugs kar gaHla ni / /
sngags kyis bskor bar bsam bya ste / /
rang gi snying ga'i 'od zer gyis / /
tshogs bdag bkug la sku la bstim / /
sku gsung thugs kyis byin gyis brlab / /
hUM rang bzhin dag pa'i lha yul nas / /
lha chen yab yum bshos pa'i sras / /
nor bu dri ma med pa ni / /
gzhon nu stobs kyi rgyan gyis spras / /
phyag bzhi gling bzhi khyab par nyul / /
lha dmag dkar po'i kha lo bsgyur / /
gang gis khyod kyi mtshan 'dzin pa / /
de la nor gyi char pa 'bebs / /
thugs dam rgyud bskul spyan 'dren na / /
thugs rjes dgongs la gshegs su gsol / /
oM ga Na pa ti A kaR+Sha ya dza dzaH /
de nas mchod pa'i tshogs rnams dbul / /
de nas bsnyen pa bskyal bar bya / /
tshogs bdag thugs kar zla ba la / /
rtsa ba'i sngags dang gzungs kyis bskor / /
sngags bzlas spro bsdu'i sbyor ba bya / /
oM ga Na ma ga Na dz+nyA ya swA hA /
oM rat+na rat+na rat+no rat+no ga Na pa ti ga ga ga ga ga ga ga ga ga ga Na pa ti swA hA /
tsu ru tsu ru /
ma nu pa tra /
tu ru tu ru /
g+ha g+ha ta ya ga Na pa ti swA hA /
rtsa sngags gzungs sngags bcas pa la / /
zhag bdun bar du bsnyen pa bskyal / /
de dus ting 'dzin rim pa ni / /
rang las 'od 'phros mchod pa'i tshogs / /
spros nas tshogs bdag sku la 'bul / /
tshogs bdag sku las 'od zer 'phros / /
stong gsum nor gyi bcud bsdus nas / /
lha chen tshogs kyi zhal du gsol / /
khong du zhu nas gsang bar 'dzags / /
'og gi bum pa khengs par bsam / /
bum chu skabs su lto chu bya / /
de nas las la sbyar bar bya / /
pho dang mo yi dbang po dang / /
'khor lo las la sbyang bar bya / /
zangs las srid pa'i mes po bya / /
lto bar skyes pa'i pho mtshan gzhug /
rtsa ba'i sngags la las sngags gdags / /
sham bu kha sgyur shes par bya / /
de ltar zhag gsum las la sbyar / /
srid pa'i mes po dar snas brgyan / /
yul 'khor mthong sar g.yugs byas na / /
lha mo rnams kyang 'du bar 'gyur / /
yang na ra nu'i mtshan ma la / /
las sbyor sngags de zhag gsum gdab / /
gsal shing rtse la phyar byas nas / /
skyes pa 'du ba'i sar phyin na / /
lha rnams 'tshogs par gyur pa na / /
brgya byin mdzes pa lta bu ru / /
skyes pa thams cad sems 'dus nas / /
bkur sti phun sum tshogs par byed / /
yid 'phrog sngags ni 'di yin no / /
oM ga na ma ga Na dz+nyA ya swA hA /
oM ba ba /
se se /
khang khang /
yer yer /
rab rab g+hur mi /
ha sa mang kha mi /
skyes pa'i tshogs wa shaM ku ru ye swA hA /
'khor lo las la sbyor ba ni / /
mdun du zangs kyi maN+Dal khar / /
mda' bzhi btsugs la 'khor lo brgyad / /
yul dang grong dang rgyal blon tshogs / /
'khor lo 'od zer lcags kyu yis / /
rang dbang med par 'gugs par bsam / /
sngags kyi 'od zer zhag gsum mo / /
srid gsum dbang sdud las sbyor yin / /
de nas gtor ma phul byas la / /
bstod pa bya zhing bzod gsol dbul / /
ye shes gshegs la dam tshig bsdu / /
mis ma mthong bar sba bar bya / /
skar ma rgyal la bab pa'i tshe / /
mchod bstod gtor ma gtang bar bya / /
de ltar brtson 'grus ldan gyur na / /
gang bsams pa ni 'grub 'gyur zhing / /
yid du 'dod pa char du 'bab / /
'di brtsams dge ba ci yod pas / /
byang chub spyod pa la zhugs nas / /
sems can rnams kyi don byed shog /
tshogs kyi bdag po spre'u yi mgo can gyi sgrub thabs /
dpal dngos grub brnyes pa'i paN+Ti ta a mo g+ha badzras mdzad pa rdzogs so // //
slad kyis mkhan po dI paM kA ra shrI dz+nyA na dang lo tsA ba nag tsho tshul khrims rgyal bas bsgyur ba'o / /
tshogs bdag gi phyi sgrub gra sta dkar po /
nang sgrub chags pa rdo rje /
gsang sgrub spre'u'i dbu can rnams dang /
gzhan yang tshogs bdag dmar po phyag bcu gnyis pa /
tshogs bdag sprin gyi sgron ma zhes bya ba sngon po phyag bzhi pa rnams bla ma chos dpal bzang pos bdag la gnang ngo / /
[ ]
