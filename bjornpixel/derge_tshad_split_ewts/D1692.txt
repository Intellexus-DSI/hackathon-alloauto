@## / /
rgya gar skad du /
Ar+ya tA ra srag+d+ha ra sto tra /
bod skad du /
'phags ma sgrol ma'i me tog phreng ba 'dzin pa'i bstod pa /
rje btsun ma sgrol ma la phyag 'tshal lo / /
sngar shar nyi ma snang ba dmar / /
lha mchog spyi gtsug nor bu dmar / /
de 'byar kha dog de la ni / /
tshos sar gyis ni bskus pa 'dra / /
'phags ma khyed kyi zhabs gnyis la / /
gus pa'i thal mo dbu rgyan gyis / /
de mdzes mgo yis phyag 'tshal lo / /
nyes byung dus su bskyab pa ma / /
de ni sgrol ma khyed yin no / /
bstod gsar me tog phreng ba 'dis / /
mchod la bdag gis phyag 'tshal lo / /
rgal mi nus pa'i sdug bsngal me / /
de la rtag tu lus lhung gnas / /
skal ba ma ldan 'gro sa gang / /
rmongs pa bdag gis ji ltar bya / /
de ltar rtag tu smras nas ni / /
don med bdag ni stobs chung song / /
mkha' la nyi zla dpal ldan grags / /
de ni gzhan gyi smra ba thos / /
de thos long ba'i spyod pa ltar / /
mthong rten 'dod kyang gzhan khrid med / /
sdig pa 'joms ma khyed la ni / /
bdag ni skyabs mthong 'dod lags so / /
sems can thams cad sgrol ba'i phyir / /
de la snying rje mi mdzad dam / /
ma lus par ni snying rje mdzad / /
de khongs bdag lta yod gyur na / /
khong la snying rje mdzad pa bzhin / /
bdag la de bzhin mdzad 'tshal lo / /
nus pa med pas mi mdzad dam / /
khyed bzhin nus la gnyis pa med / /
'gro ba rnams kyi sdig mun pa / /
de 'joms pa la nyi ma 'dra / /
de ltar yin kyang sdug pa bdag /
mi dge las ni ma tshig pas / /
ngan las byas pas bdag ni 'gyod / /
skal ngan bdag la skal ba med / /
nyi ma shar yang mun pa gnag /
gang+gA'i chu ni shin tu bsil / /
de phyir 'gram du bsdad kyang ni / /
skom yang btung rgyu ma rnyed do / /
rin chen sna tshogs yod pa'i gling / /
nor rnams kyis gang khang pa la / /
der 'dug kyang ni bdag phongs pas / /
bcom ldan 'das ma khyed la ni / /
mgon 'dod kyang ni mgon med bdag /
'jig rten kun gyi yum gcig ma / /
ma la rtag tu ngus nas ni / /
nu ma'i don du bu slong na / /
de la ma yang skyo bar 'gyur / /
mi rnyed nyin re slong gyur na / /
pha yang bu la khro bar byed / /
'jig rten gsum gyis bslangs kyang ni / /
khyed kyis 'bras bu gang bar byas / /
dpag bsam shing gi yal ga mchog /
de ni sgrol ma khyed yin no / /
thams cad la ni ma lus pa / /
sbyin pa khyod kyis khyab par byas / /
nyon mongs kun gyi me des ni / /
bdag gi lus 'di rtag tu tshig /
sa 'og sdug bsngal de la ni / /
bdag gi lus 'di nub tsam na / /
sems can rnams kyi sdug bsngal ni / /
drag po 'phel bar gyur tsam na / /
khyod kyis dam bcas zhal bzhes pa / /
bdag gi steng du grub par mdzod / /
rdzogs sangs rgyas pa'i smon lam ni / /
bdag gi sems la shar ba'i dus / /
sgrol ma phan 'dogs mdzad par zhu / /
lag bsgreng bstod pa'i tshig brjod cing / /
don du drag por ngus pa yis / /
gzhan la zhus kyang don 'grub bo / /
khyed lta bu la bdag gis zhus / /
kye ma sgrol ma khyed kyis ni / /
bdag spangs par ni mi gsha'o / /
khyod kyi spyan gyis gzigs tsam na / /
gang 'dod thams cad rnyed par 'gyur / /
mi bde mi bzod sdug bsngal ni / /
yang 'byung dogs ni mi 'byung ngo / /
bdag ni sdig can yin gyur na / /
dad pa shin tu 'phel nas ni / /
khyed la dad pa skye mi gsha' / /
ming thos pa'am dran pa yis / /
khyed kyi sdig pa dbang med 'phrog /
bdag don khyed kyis spangs pa de / /
bden par bdag la gsung bar zhu / /
khyed ni bden par gsung ldan ma / /
snying rje che ba'i sman pa yis / /
nad pa ma shi bar du ni / /
sman gyis phan 'dod che ru byed / /
sgyu ma ser sna nga rgyal sogs / /
ngan pa de rnams kyis khyer nas / /
ri mos khyer bas dal skabs med / /
gnas pa'i spyi nor rnga mo bzhin / /
skad cig dal ba med pas ni / /
sgrol ma'i zhabs kyi pad+ma la / /
bdag gis mchod skabs ma rnyed do / /
des ni yi ge du tshig 'don / /
de bton pas ni phan 'dogs re / /
dus mtha' rlung gis g.yas su 'khyil / /
des ni gtsubs pa'i chu rlabs 'byung / /
g.yo zhing 'gul ba'i rol pas 'khrug /
de rgyab dba' rlabs 'gram du ni / /
brdabs pas sgra grag skad gdangs can / /
'jigs byed rgya mtsho de las ni / /
gru chag nub pa'i skabs de la / /
snying rje ngu skad drag po bton / /
skad cig dran med bems por gyur / /
lha mo khyod la bstod pa yis / /
bde bar rgya mtsho phar bsgral lo / /
sprin nag bskor zhing du ba'i nang / /
de la me stag can gyi me / /
me lce cher 'bar khyim du ni / /
ngal nas mal du nyal ba'i mis / /
khyed la rab btung thal mo sbyar / /
skad cig gis ni glog byung nas / /
myur bar sprin char gyis ni bskor / /
smyo byed glang chen 'gram gnyis la / /
'dzag pa'i chu la reg nas ni / /
bung ba'i phreng ba bzhin du thal / /
de rnams kyis ni hUM sgra sgrogs / /
sgra de thos nas zhe sdang las / /
glang chen 'thab tu byung mno nas / /
khros nas mche bas mi bteg nas / /
'do li la ni bsdad pa bzhin / /
khyed dran tsam gyis 'chi ba bzlog /
pha rol rgal nas rin chen rnyed / /
de steng mkhar du bsdad du phyin / /
mi med stong pa nags gseb tu / /
shin tu rno ba'i mtshon rnams kyis / /
brgyab nas yod par mi ro'i mgo /
tri shU la la bsad ro mang / /
de 'dra nags gseb phyin tsa na / /
ral gri phub dag bzung nas ni / /
mda' gzhu bkang nas byung ba rnams / /
zur mig lta zhing khros nas byung / /
rgol nas brdeg tu byung tsam na / /
khyed bsams skyo med smyu gus bris / /
khyed ming gsal por bris ma thag /
dpal ldan khyim du bsdad phyin no / /
rkang pa'i sor mo rab rno ba / /
rdo rje lta bus rab tu brkos / /
smyo byed glang chen mgo khrag byung / /
'jigs byed seng ge byung tsam na / /
khyod bos bstod pa brjod pa yis / /
bred nas seng ge log nas thal / /
du ba 'khyil ba 'jigs pa'i gzugs / /
'jigs byed gdengs byed shin tu 'bar / /
rtag tu phug byed kha gdangs pa / /
lce chen ston pa sbrul khro ba / /
gshin rje'i zhags pas bkyigs pa'i mi / /
sdig pa'i dbang gis de ltar byung / /
de dus khyed kyi yon tan bsgrags / /
gus pas dad par khyed la byas / /
sprul de ut+pal phreng bar gyur / /
me tog mchod pa'i mi des thob / /
dpon gyis mig mtshams 'gul dogs kyis / /
der bred dmag dpon rim pa yis / /
thag pas bkyigs nas skra nas drud / /
rtsub mos bkal nas khrid tsam na / /
khol po de ni na tsha che / /
ca co smra ba gtong 'dod nas / /
nye ba gnyen rnams kyis ni bor / /
ltogs nas skom nas mchu skams pa / /
sdug bsngal mtha' med byung tsam na / /
gang gis sgrol ma'i zhabs la skyabs / /
skad cig gis ni grol nas thar / /
sgyu ma byas pa'i gzugs mi legs / /
mi ro'i rgyu ma bus pa des / /
phreng ba mang bas ske la btags / /
sus kyang dgag tu mi nus pa / /
de byung dus su khyod kyi sngags / /
brjod pa tsam gyis sdig pa dag /
srin po'i dran pa med tsam na / /
de rnams kyis ni srung bar byed / /
'brug byung ba yi sprin gyi gzugs / /
nga rgyal 'jigs pa rtsang po gsum / /
de ni mun pa gnag pa la /
glog bzhin mtshon cha snang ba yis / /
mda' yi char pa byung tsam na / /
'thab pa'i dus su bskor nas bkag /
shin tu stobs chen dgra rnams kyis / /
khro zhing brdeg tu byung tsam na / /
sgrol ma khyed kyis stobs byin pas / /
dpa' bo gcig gis de rnams bcom / /
sa ris rnams ni rang dbang byas / /
sdig pas gang ba mdze pho'i gzugs / /
lus po skrangs nas khrag rnag dang / /
chu ser de rnams 'dzag pa ni / /
rtsa sha pags pa phug pa nas / /
'bu rnams kyis ni zos pa na / /
sgrol ma khyed kyi zhabs brten nas / /
rtag tu khyed la mos gus byas / /
mos gus de rang sman du gyur / /
gser gyi kha dog lus gyur nas / /
pad+ma dkar po rgyas pa'i spyan / /
des ni gzugs bzang lus thob bo / /
slob dpon rnams kyi bka' de la / /
rna ba snod du ma rung bas / /
thos pa'i nor ni phongs par 'gyur / /
bshes gnyen gseb tu lkugs pa de / /
khyod la mos gus bstod bgyis pas / /
gsung ldan seng khri 'phrog par byed / /
de 'phrogs pa yang rgyal po'i mdun / /
rgyan cha sna tshogs btags nas ni / /
gsung gi dbang phyug seng khri sdod / /
sa la nyal bas rdul mas khengs / /
lus kyi kha dog du bar gyur / /
dug po gos kyis lus ma khyab / /
rtag tu shig dang sro ma gsod / /
gzhan gyi mdun du phor gog 'dzin / /
rtag tu slong mo byed pa de / /
sgrol ma khyed la skyabs tsam na / /
nges par mdzes ma dgod nas ni / /
rnga yab mdzes pas g.yob par byed / /
stobs chen glang po che rnams kyis / /
bdag por gyur nas gdugs gcig pa / /
ras ris tsam gyis rgyal por gyur / /
gzhan g.yog las dang yon tan dang / /
tshong dang thabs kyis nor tshol ba / /
tshe snga ma yis dge ba'i nor / /
ji ltar byas kyang nor med pa / /
su la bslangs kyang rnyed pa med / /
kye ma khyed la bslangs tsam na / /
sa gseb tu ni nor rnyed nas / /
mi de phyug por gyur par byung / /
'tsho ba med pas ngo tsha che / /
gos med pas ni chung mas brgal / /
phongs pa yin pas gnyen gyis bor / /
ster dgos mno nas thag rings su / /
kye ma sgrol ma khyed la ni / /
rang gi sdug bsngal bstan tsam na / /
rta rnams rmig pa sa la rko / /
de brkos sa yang khyim bskor nas / /
rang yid 'ong ba rgyal po'i khab / /
khyim der gnyid ni log pa las / /
mdzes ma rnams kyis lag brgyan grags / /
des ni gnyid log sad pa rnyed / /
phyogs bcur gyur pa'i 'khor lo ni / /
shin tu 'od zer ldan pa dang / /
mtshan nyid ldan pa'i bud med dang / /
mche ba drug yod glang po che / /
rma bya'i ske yi kha dog ldan / /
de ltar sngo ba rta bzang dang / /
rin po che ni nyi ma'i 'od / /
dri ma med pa'i gter gyis bkang / /
dmag gi dpa' bo mang ba dang / /
sgrol ma khyed kyi bka' drin gyis / /
'khor los sgyur ba'i rgyal por gyur / /
ma la ya yi ldum ra ru / /
nor bu rin po che yi rdo / /
de la tsan+dan la sogs bskus / /
lha mo rnams kyang 'tshog sa byas / /
'gron sar mchod pa byas pa bzhin / /
shin tu chags nas rtsed mo rtses / /
sgrol ma khyed kyi rig pa grub / /
rig pa 'dzin pa'i lha dbang po'i / /
ral gri 'od zer ljang gus ni / /
lag bzangs de la phrog pa de / /
yang nas yang du gsor byed pa / /
gzugs bzang lha ni thob par 'gyur / /
mu tig phreng bas mdzes par btags / /
de btags nu ma'i bar du byung / /
rna bar ut+pal btags pa de / /
mig dang gang bzang 'gran pa 'dra / /
thor tshugs man+da ra ba btags / /
dri zhim bung bas bor ma nus / /
rked par g.yer kha mdzes par btags / /
zhabs gnyis legs pa de la ni / /
sil sil sgra dang g.yer kha btags / /
sgrol ma khyed la brlab tsam na / /
'dod pa'i lha la dga' ba tsam / /
de phrad lha mo bsnyen bkur byed / /
rdzing 'gram rin po che yis bskor / /
gser gyi pad+ma de la ni / /
ge sar rdo rje pha lam 'bar / /
pa ra dzA ga'i shing de ni / /
cung zad bkug pa dri zhim dmar / /
de nas bla re bzhin du khyab / /
tam bu ra dang rnga la sogs / /
lha rnams kyis ni snyan par bsgrags / /
sgrol ma khyod kyi bka' drin gyis / /
lha yi ldum rar yun rings rtses / /
bde ba shin tu nyams su myong / /
ga bur dang ni ka ko la / /
a ka ru dang spos dang dri / /
de rnams btags nas chur bsres pas / /
dri zhim chu rnams kyis ni brdeg /
lha mo'i nu ma gnyis kyi bar / /
lha yi gtsang po chu mgyogs des / /
phar rdeg tshur rdeg rtsed mo byed / /
lha mo mdzes pa de rnams dang / /
khyod kyi bka' drin bsod nams kyis / /
lha yul du ni rtsed mo myong / /
mtho ris gnas pa'i lha rnams kyis / /
gus pas bka' ni spyi bos len / /
de lan phyag ni byas nas su / /
glang po che la zhon pa la / /
rgyan cha btags pa'i glang rdzi des / /
lag pa gnyis la gdu bu btags / /
des ni 'do le bsgyings tsam na / /
bkag mi nus pa ba spu ldang / /
rdo rje pha lam lag rgyan btags / /
khyed kyi spyan gyis gzigs tsam na / /
lha yi dbang po brgya byin thob / /
lha yi ris kyis srung bar byed / /
sangs rgyas bstan pa de la ni / /
rin chen me tog spyi bor gnas / /
nam mkha' dpal gyi bla res khyab / /
nyi ma shar ka'i 'od 'dra ba / /
des ni 'jig rten gsum po bkang / /
g.yon bskum g.yas brkyang zhabs gcig gis / /
de mnan bkug pa tshangs pa dang / /
dbang phyug chen po khyab 'jug go / /
khyed kyi sku ni bsgom bgyis pas / /
srid pa'i 'jigs pa phyis mi 'byung / /
skye ba len pa chad nas yod / /
kha cig gis ni 'di ltar mthong / /
nags tshal phyag gi mtshon chas bzung / /
shin tu 'jigs pa stobs po che / /
nam mkha' khyab par lag gdu bu / /
de rnams 'jigs che sbrul du mthong / /
kye ma'o khros nas skrag par byed / /
dgod pa'i sgra ni shin tu 'jigs / /
ma rungs pa yi spyod pa byed / /
ro langs ting ting shag ni brdung / /
'jigs chen rtsed mo sgra chen bsgrags / /
kha cig gis ni mthong ba la / /
sgrol ma'i ba spu re re las / /
'jig rten pa de 'tsho bar byed / /
bde bar gnas pa'i tshangs pa dang / /
lha yi dbang po brgya byin dang / /
dbang phyug chen po klu la sogs / /
lha dang mi dang grub thob dang / /
dri za gnod sbyin sbrul rnams dang / /
phyogs su rgyu ba'i 'khor lo yang / /
tha med bde gshegs khyim der gnas / /
kye ma rab tu rdzu 'phrul che / /
'jig rten gsum gyis phyag byas pa / /
kye ma 'gul mi 'gul gnas pa / /
sna tshogs lhag med dngos po ni / /
kye ma sgrol ma khyed yin no / /
kha cig gis ni mthong ba la / /
rgya skyegs dang ni sin+d+hu ra / /
dkar dmar kha dog nyi ma ltar / /
dpal ldan in+d+ra nI la 'dra / /
kha cig gis ni mthong ba la / /
'o ma'i rgya mtsho drubs dkar 'dra / /
kha cig gis ni gser 'dra mdog /
khyod kyi gzugs ni sna tshogs mthong / /
shel dang 'dra bar gang 'dod gzugs / /
ye shes mar me thams cad mkhyen / /
des ni thams cad gsal bar mthong / /
de nyid mkhyen pa dbang po gcig /
nges par khyod kyi yon tan ni / /
grangs las thams cad mkhyen pas shes / /
yang na de yi sras kyis mkhyen / /
bdag gis kha gdangs byas nas ni / /
bya rog kha 'dra'i sgra dang ni / /
sdug bsngal tshad pas khyab tsam na / /
de skyes na tsha byung tsam na / /
bdag gis pho rog smra bzhin bton / /
gzhan gyi sems la bzhad gad rgyu / /
bdag gis zhus pa'i don du ni / /
ma zhus gong du lhag par mkhyen / /
khyod kyi mkhyen pa de la ni / /
bdag gis zhus pa don med gleng / /
'on kyang rang sems dga' ba'i don / /
nye ba'i gnyen gyi mdun du ni / /
dug dag skyugs pa smras pa bzhin / /
sdug bsngal don de shes kyang ni / /
rang snying yang zhing bde ba bzhin / /
phan 'dogs dga' ba rgya mtsho nyid / /
rab tu gsal ba zla ba'i cha / /
kye ma mdzes mas gzigs par zhu / /
gdams ngag ye shes gnang bar zhu / /
snying rje chen mo khyod nyid kyis / /
mun nag sems ni gsal bar mdzod / /
khyed kyi bstod pa'i chu des ni / /
bdag gi sems ni gtsang bar bkrus / /
phan nas byung sa gcig rnyed do / /
bstod pa 'dis ni 'gro ba'i don / /
'bras bu thob pa yod par mthong / /
rab tu bstod pa'i yon tan cha / /
bdag gis bsod nams bshad mi shes / /
bsod nams de yi stobs kyis ni / /
'jig rten pa kun don 'grub nas / /
grol ba'i bde ba myong bar shog /
spyan ras gzigs kyi zhabs kyi mthil / /
de yi mtshan ma bkra shis kyis / /
de bkang yod pa de la ni / /
bde gshegs sras kyi sa ris yin / /
bde nas bde ru 'gro ba kun / /
myur bar song nas bde bar shog /
me tog phreng ba 'dzin pa'i bstod pa slob dpon thams cad mkhyen pa'i bshes gnyen gyis mdzad pa rdzogs so // //
paN+Di ta zla ba gzhon nus rang 'gyur mdzad pa'o //
