@## / /
rgya gar skad du /
kr-iSh+Ta ya mA ri sA d+ha naM nA ma /
bod skad du /
gshin rje gshed nag po'i sgrub thabs zhes bya ba /
dpal gshin rje gshed la phyag 'tshal lo / /
bla ma la gus de rjes gshin rje gshed nag rdo rje la / /
rang 'od yan lag 'dus pa bde ba rgyas pa gzhan gyi don 'jug pa / /
rdo rje ral gri 'khor lo chu skyes gri gug thod pa'i phyag /
zhal gsum 'jigs pa'i 'jigs byed la ni spyi bos phyag 'tshal lo / /
gshin rje gshed nag sgrub pa'i thabs / /
de nyid rig pa mngon 'dod pa'i / /
dbang la sogs pa thob pa nyid / /
de yi 'di ni sgrub thabs rim / /
byis rnams bde bar rtogs phyir dang / /
mnyam pa dran par bya ched dang / /
mchog rnams byis pa'i ngag la ni / /
mgu bya'i phyir ni rnam par bri / /
sbyin dang tshul khrims la sogs ldan / /
sems can don la ro gcig blo / /
byams sogs yon tan yang dag rdzogs / /
dad dang thos pas rnam par brgyan / /
tho rangs snying rje'i bdag nyid can / /
dang por gdong sogs khrus byas nas / /
dben pa'i sa phyogs dur khrod sogs / /
bde ba'i stan la 'dug nas ni / /
brtsam bya rang snying pad+ma ste / /
zla ba la blta shin tu gsal / /
ya yig sngon po'i 'od zer can / /
sems can don ni phun tshogs byas / /
bla ma rdzogs pa'i sangs rgyas rnams / /
nam mkha' ma lus khyab par bsgom / /
de rnams dmigs la phyag byas nas / /
lus sprul pa yi cho ga yis / /
sems ma la sogs kyis mchod nas / /
sdig pa bshags pa'o / /
lus ngag yid kyis sdig pa bgyis / /
de bzhin bgyid du stsal pa dang / /
mgon po rjes su yi rang gang / /
de gsum byas pa bshags par bgyi / /
rdzogs sangs rgyas dang de sras 'phags / /
bsod nams tshogs la rjes yi rang / /
rdzogs sangs rgyas dang dam chos bcas / /
tshogs kyi mchog la skyabs su mchi / /
yon tan rgya chen khyed cag la / /
bdag gi lus ni dbul bar bgyi / /
dam pa'i chos ni thams cad dang / /
ston pa'i sgra mdzes gnas gyur cig /
rdzogs sangs rgyas dang de yi sras / /
sbyin sogs las kyi ngo bo la / /
sku gsung ye shes thob bya'i phyir / /
rab tu gus pas gnas par bgyi / /
byang chub tu ni sems bskyed bgyi / /
sems can kun gyi don gyi phyir / /
gang zhig bsod nams tshogs bsags pas / /
byang chub tu ni bsngo bar bgyi / /
dpal ldan gshin rje gshed gyur nas / /
'gro la phan pa dag sde byed cing / /
'di ltar smon lam btab nas ni / /
de nas blo yis gshegs su gsol / /
snying rjes cho ga bzhin bltas nas / /
sna tshogs stong pa'i rnam par bsgom / /
rang bzhin rnams dang bral ba'i phyir / /
rgyu yang mtshan ma med par bsgom / /
spyod dang bral ba nyid kyis ni / /
smon pa dag ni rnam par spangs / /
oM shu n+ya tA dz+nyA na badzra swa b+hA wa At+ma ko\u0f85haM /
de la sems ni brtan byas nas / /
aM yig las byung nyi ma las / /
der ni hUM yig sngon po'i mdangs / /
'od zer 'phros pas kun la khyab / /
rdo rje rtse lnga thams cad du / /
bsrung ba'i don du bsgom par bya / /
rdo rje sa gzhi lcags ri dang / /
ra ba gur dang de bzhin no / /
sangs rgyas zhing ni rnam dag don / /
slar yang bsam gtan yang dag brtsam / /
de la sna tshogs chu skyes zla / /
saM las byung ba'i rdo rje las / /
yan lag bzang po yan lag 'byung / /
chos 'byung dkar po gru gsum pa / /
steng du gnas pa mkha' mnyam bsam / /
dbus su pad+ma zla ba la / /
slar yang de dbus dkyil 'khor te / /
hUM yig 'khor lo las bskyed pa / /
rtag pa'i yan lag las byung ba / /
gru bzhi pa la sgo bzhi pa / /
rta babs bzhi yis brgyan pa dang / /
dra ba dra phyed kyis brgyan pa / /
stegs bu lha mos legs mdzes pa / /
sna tshogs rtse mo rlung gis bskyod / /
ba dan dril bu dang ldan pa / /
sna tshogs rdo rjes rnam par brgyan / /
zla ba nyi ma rgyal ba'i gdan / /
shar ni dkar po chen po ste / /
lhor ni ser po yang dag ldan / /
nub kyi cha ni dmar po ste / /
byang ni btsod dang mtshungs pa'o / /
in+d+ra nI la'i 'od byed pa / /
dbus kyi sa gzhi rnam par bsam / /
phyogs kyi kha dog dbye ba 'dis / /
sna tshogs rdo rje bsgom par bya / /
de bzhin gur yang bsgom par bya / /
so so'i rtsig pa go rims bzhin / /
rnam pa lnga ni bsgom byas nas / /
sangs rgyas gzugs ni bsgom par bya / /
dpal ldan rnam pa lnga dang bcas / /
rdo rje nag po sel byed pa / /
sangs rgyas kyi ni gzugs zhes grags / /
de ni dbye bas bsnyad par bya / /
lte bar sna tshogs pad+ma'i gdan / /
zla bar dbyangs yig nyis rim dgod / /
de yi zla bar ka yig sogs / /
Da D+ha da d+ha ya la yang / /
bcug nas de dag nyid las grub / /
'di dag 'di ltar grub pa ni / /
me long ye shes brjod par bya / /
mnyam nyid de dag gcig pa nyid / /
de skyes hUM ni so sor rtog /
bya ba nan tan ye shes ni / /
de las skyes pa rdo rjer bsgom / /
nor bu me shel 'od 'dra ba / /
sa bon bcas pa'i 'od zer 'phros / /
oM badzra At+mako\u0f85haM /
zhes pas bdag nyid nga rgyal bya / /
de skyes dkar dmar mdangs ldan pa / /
'od zer mdzes pas 'khyud pa'i lus / /
khro bo sgeg gzugs bde ba yis / /
dkar dang sngo dang dmar ba'i zhal / /
gdan la g.yon brkyang gis gnas pa / /
'bar ba'i ral gri rdo rje gri gug gsor ba'o / /
'khor lo 'dam skyes snod ni 'od zer 'phro ba yi / /
phyag ni g.yas dang g.yon rnams kyis / /
chos kyi dbyings kyi rang bzhin ni / /
ye shes rdo rje 'dzin pa'i bdag /
rnam pa lnga yi rang bzhin gang / /
rnal 'byor zhes ni mngon par brjod / /
zhes pa ni rnal 'byor ro / /
'dod chags chen pos 'dul ba ru / /
'gro ba gsum po yang dag bltas / /
rang snying ye shes 'od zer gyis / /
sna tshogs sangs rgyas gzugs byas nas / /
rang gi lus la yang dag gzhug /
bde ba dam pa rnam pa'i gzugs / /
bdag gi longs spyod bsgom par bya / /
rtog pa thams cad yang dag spangs / /
sngags mchog de nyid gsum zhes pa / /
hoHdmar gnyis kyi nang du gzhug /
ji ltar skar mda' 'phro ba ltar / /
byang chub sems ni de bzhin gzhug /
snying rje chags pa'i sems kyis ni / /
rdo rje 'dzin pa bdag nyid zhu / /
byams sogs sems ma sogs rnams kyi / /
'khor lo'i gtso bo skul bar byed / /
bzhengs shig gshin rje rje btsun snying rje'i khro / /
khams gsum thams cad pa yi gti mug sol / /
de bzhin bdud las rgyal bar mdzod / /
bzhengs shig rje btsun thugs ni g.yengs gyur pas / /
'jig rten mgon po stong nyid ci ste bzhugs / /
bzhengs shig rje btsun 'jig rten bsod nams kyis / /
byang chub 'dod pa'i 'jig rten mnyam mnan nas / /
ci phyir stong pa nyid la sems shing zhugs / /
bskul nas de ni thim gyur nas / /
de yi ro yi rjes su song / /
glu 'di yi ni dor byas nas / /
phun tshogs nyams 'dra las byung ba / /
zhu ba rjes pa las skyes pa / /
maM sngon po las nyi dkyil 'khor / /
mi bzad khro bcas mdog sngo ba / /
rus pa'i rgyan gyis brgyan pa ste / /
sma ra rnon po 'bar ba'i rwa / /
rmig pa rko ba 'jigs byed pa / /
ma hiR+Sha de'i rgyab gnas pa / /
rdo rje sngon po 'od zer bcas / /
sa bon 'od zer bcas pa yis / /
gshed nag gzugs ni de yis bya / /
sna tshogs dag la yang dag gzhug /
'jigs byed chen po 'jigs su rung / /
ma hiR+Shar ni rdo rjer bsgom / /
dkyil 'khor dbang phyug bsgom par bya / /
'jig rten gsum po bdud kyi 'khor / /
'od zer rnon po 'phro bas bsreg /
mi bzad drag shul mun pa'i lus / /
'od zer ljags ni 'dril ba po / /
'bar ba'i mche ba gtsigs pa'i byad / /
ral pa sma ra gyen du 'greng / /
g.yon brkyang pa yi zhabs kyis mnan / /
nag po rnam par myos byed pa / /
rtsa ba'i zhal ni bung nag 'dra / /
g.yas pa zla ba'i 'od byed pa / /
g.yon pa dmar po'i mdangs su bstan / /
rdo rje'i rgyan gyis brgyan pa ste / /
sbom thung gsus pa 'phyang ba po / /
mgo bo'i phreng ba 'phyang dang ldan / /
g.yas dang g.yon pa'i phyag dag gis / /
gri gug dang ni thod pa 'dzin / /
rang 'od shes rab yan lag sbyor / /
bde ba 'bab pa gzhan gyi don / /
lhag ma g.yas pa'i phyag dag gis / /
'bar ba'i rdo rje ral gri 'dzin / /
g.yon na 'khor lo chu skyes 'dzin / /
sbrul gyi dbang pos brgyan byas te / /
sngon po mtha' yas sbrul dag gis / /
ral pa bcings pa shin tu 'jigs / /
dmar po 'jog po klu yis ni / /
ma rungs pa yi rna ba brgyan / /
sna tshogs rigs ldan dpung rgyan te / /
dung skyong dag gi sbrul nyid ni / /
ser po gdu bu 'dzin pa'o / /
pad+ma dkar po'i do shal can / /
ljang gu karko Ta yis ni / /
tshangs pa'i skud pa shin tu mdzes / /
bdud rtsi'i kha dog 'dra ba yi / /
nor 'dzin gyis ni ska rags byas / /
pad+ma'i rtsa ba kha dog skya / /
pad+ma chen pos zhabs gdub po / /
thams cad phuT kyi sgra byed pa / /
lce gnyis drag shul mche ba'i phreng / /
'di ni 'khor ba myang 'das gzugs / /
gshin rje sel bar byed pa'o / /
rtog pa zad pa'i ched bsams nas / /
sngags kyis yang dag byin kyis brlab / /
oM d+harma d+hA tu dz+nyA na swa b+hA wa At+mako\u0f85haM /
zhes pa ni rjes su rnal 'byor ro / /
rang snying 'od zer lcags kyu yis / /
mkha' khyab rdzogs pa'i sangs rgyas rnams / /
thams cad bkug nas zhal du gzhug /
bde bar phab nas snying gar zhu / /
rdo rje lam byung zhu ba de / /
blo dang ldan pas spro bar bya / /
rang 'od pad+ma'i khongs su gnas / /
rang gi sa bon gzugs su blta / /
sa bon las byung 'khor lo kun / /
sa bon kun gyis byin gyis brlab / /
'phro zhing sdud pa'i 'od zer ni / /
mkhas pas cho ga bzhin du bsgom / /
ya yig sngon bos dbus ma bskyed / /
dkyil 'khor can gyi mtshan nyid gsungs / /
shar du k+She las 'khor lo grub / /
rtag pa dkar po phyag drug pa / /
'khor lo ral gri g.yas pa'i phyag /
g.yon na rin chen chu skyes 'dzin / /
lhor ni ma yi yi ge las / /
rin chen las skyes rin chen 'byung / /
btso ma gser gyi mdangs byed pa / /
rin chen ral gri g.yas na 'dzin / /
g.yon na 'khor lo chu skyes so / /
nub tu 'dod chags rdo rje can / /
sa bon me dang pad+ma grub / /
pad+ma rA ga'i 'od dang mnyam / /
g.yas na pad+ma ral gri'o / /
nor bu 'khor lo g.yon du dgod / /
de dang ral gri las byung ba / /
ljang gu phrag dog gshin rje gshed / /
g.yas na ral gri 'khor lo bsnams / /
mdzes pa'i nor bu pad+ma g.yon / /
thams cad zhe sdang gshin rje gshed / /
khro bo gzugs kyi mtshan nyid do / /
de rnams kyi ni rtsa ba'i phyag /
gri gug thod pa bsgom par bya / /
gnyis med gnyug ma'i shes rab dang / /
lus bdag med pa'i ngo bo dang / /
nyi ma'i dkyil 'khor la gnas pa / /
rtag pa zla ba'i dkyil 'khor la'o / /
sna tshogs rdo rje rtsa bar gnas / /
sems can don byed bsgom par bya / /
shar sgor ya yig las skyes pa / /
tho ba sngon po yi ni gzugs / /
g.yas na tho ba ral gri 'dzin / /
nor bu bzang po pad+ma g.yon / /
rdo rje thor grags gshin rje gshed / /
lhor ni dza dang dbyug pa las / /
dbyug pa gshin rje gshed dkar mdangs / /
dbyug pa ral gri g.yas pa na / /
chu skyes 'khor lo g.yon pa'o / /
nub tu pad+ma gshin rje gshed / /
ni skyes 'dod chags mtha' 'joms gzugs / /
pad+ma ral gri g.yas pa na / /
g.yon na 'khor lo nor bu'o / /
byang du ral gri gshin rje gshed / /
ra skyes phrag dog mtha' 'joms pa / /
ral gri 'khor lo g.yas pa na / /
g.yon na nor bu pad+ma ste / /
cung zad sngo ba'i bye brag ste / /
zhes pa 'jigs par byed pa'o / /
sbrul ni thams cad pa yi gzugs / /
rnam par gtsigs pa'i gad rgyangs can / /
skra ser gyen du 'greng ba ste / /
nyi ma'i dkyil 'khor yang dag ldan / /
mche ba gtsigs pa gad rgyangs che / /
gri gug dang ni thod pa 'dzin / /
sna tshogs rdo rje mtshams bzhi la / /
zla ba la gnas lha mo rnams / /
shar lho mtshams kyi lha mo ni / /
dza skyes rdo rje sems ma'o / /
dkar mo sgeg mo khro ba che / /
gti mug gshin rje gshed kyi gzugs / /
de nas lho nub mtshams su ni / /
rdo rje phag mo sa las skyes / /
khro bo phag mo'i gdong can ma / /
zhe sdang gshin rje gshed dang mtshungs / /
byang dang nub kyi mtshams su ni / /
rab tu zhi ba'i dbyangs can ma / /
do skyes shin tu dmar ba'i mdog /
'dod chags gshin rje mthar 'joms gzugs / /
byang shar gyi ni mtshams su ni / /
gau rI ljang gu 'jigs su rung / /
ru skyes phrag dog gshin rje gshed / /
gzugs dang mtshan ma 'dzin pa'i mchog /
sngon po'i g.yas ni dkar ba dang / /
dkar po'i g.yas ni sngo ba dang / /
de gnyis kyi g.yon dmar po ste / /
de las gzhan pa sngo dkar po / /
dkyil 'khor gyi ni mtshams bzhi ru / /
na yo ni ra thod pa'o / /
grub nas rab spro blo ldan gyis / /
ji skad brjod pa'i rang sngags kyis / /
hrIHSh+T+r-iHla sogs sngags kyi sgras / /
dkyil 'khor gtso bo yang dag bskul / /
sprul pa mtha' yas spros pa yis / /
sems can don mchog byas nas ni / /
rang gi lus la thams cad kyis / /
khro bo dpa' bo thams cad dgod / /
dzi na dzika ces bya ba 'dis / /
shar du gti mug mthar byed pa / /
rtsibs kyi rtsa ba la gnas pa / /
sna tshogs chu skyes zla bar dgod / /
rat+na d+h+rika ces bya ba 'dis / /
lho rtsibs chu skyes nyi ma la / /
phra ma zhes bya drangs nas ni / /
cho ga bzhin du dgod par bya'o / /
A ro l-ika ces bya ba 'dis / /
'dod chags gshin rje sel byed pa / /
nub rtsibs 'dam skyes nyi ma la / /
cho ga bzhin du rnam par bsam / /
pradz+nyA d+h+r-ika ces bya ba 'dis / /
phrag dog gshin rje zad byed pa / /
byang rtsibs chu skyes nyi ma la / /
cho ga bzhin du dgod par bya / /
mung+gar d+h+rika ces bya ba yis / /
shar sgor chu skyes nyi ma la / /
tho ba'i mtha' 'joms za byed pa / /
blo dang ldan pas bsam par bya / /
daN+Da d+h+r-ika pa'i sngags 'di yis / /
lho yi sgo ru yang dag gnas / /
dbyug pa gshin rje 'dul dka' ba / /
sna tshogs chu skyes nyi mar dgod / /
pad+ma d+h+rika ces bya ba 'dis / /
pad+ma gshin rje gshed 'joms pa / /
nub sgor chu skyes nyi ma la / /
gtum po stobs chen bsgom par bya / /
khaD+ga d+h+r-ika ces bya ba 'dis / /
ral gri gshin rje zad par byed / /
sna tshogs pad+ma nyi mar bsam / /
byang du bdud ni 'joms pa'o / /
sna tshogs rdo rje'i mtshams bzhi la / /
lha mo bsgom bya de bzhin mchog /
shar lho lha mo sems ma ste / /
gtum mo mdzes ma'i 'od zer can / /
mo ha ra ti zhes sngags kyis / /
sna tshogs chu skyes zla bar gnas / /
de nas lho nub rdo rje mo / /
phag mo rigs kyi gtso mo ste / /
dwe Sha ra ti de nyid 'dis / /
pad+ma zla bar mkhas pas dgod / /
de nas nub byang mtshams su ni / /
zla bar dbyangs can dgod par bya / /
rA ga ra ti'i sngags 'di yis / /
de nas byang shar go rI ste / /
badzra ra ti'i sngags 'di yis / /
zla bar oM gyis mtshan pa'o / /
rtsa ba'i dkyil 'khor grwa bzhi ru / /
de nyid gsum gyi thod pa'o / /
'di ltar spro bya dkyil 'khor bcas / /
brtan par byas nas bde ldan pa / /
sngon gyi 'khor lo der thim par / /
mnyam par gzhag pas blta bar bya / /
'di ni shin tu rnal 'byor ro / /
gshin rje nag po 'joms pa dang / /
dkyil 'khor pa yi rang bzhin gyis / /
mig dang sku sogs ngo bo la / /
lha rnams byin gyis brlab par bya / /
k+ShiM las 'khor lo gti mug mdangs / /
cung zad khro bo mig la ni / /
rdo rje mig dgod blo ldan gyis / /
rna bar dzaM yig rdo rje las / /
rdo rje rna ba nag po'i mdangs / /
sna ru khaM yig rin chen 'byung / /
phra ma zhes bsgrags dang mtshungs pa / /
zla bar rdo rje sna tshogs so / /
lce la raM zhes pad+ma las / /
rdo rje lce byung pad+mar song / /
'dod chags gshin rje mdangs ldan pa'o / /
kaM skyes ral gri las byung ba / /
rdo rje sku ste zla bar gnas / /
phrag dog gshin rje gshed kyi gzugs / /
dpral bar sku yi lus can no / /
lte ba'i steng du saM las skyes / /
thugs kyi rdo rje de bzhin mchog /
khro bo sgeg pa'i gzugs can ni / /
rdo rje 'dzin pa'i rnam par dgod / /
yan lag drug la dgod pa ni / /
mngon shes sgrub pa'i don du bshad / /
snying gar hUM las rdo rje dbus / /
hUM gnas rdo rje sngon po'i mdangs / /
thugs kyi rdo rje gshin rje gshed / /
kha dog phyag mtshan yang dag ldan / /
mgrin par AHyig pad+ma las / /
slar yang pad+ma las byung ba / /
'dod chags gshin rje gshed 'dra'i lus / /
dpal ldan gsung gi rdo rje bsam / /
spyi bor oM las 'khor lo ste / /
oM dang 'khor lo dkar po'i mdangs / /
sku yi rdo rje sku dbang phyug /
phyag dang kha dog mtshan ma mchog /
de nyid gsung gi rdo rje mchog /
rdzogs nas nam mkhar gnas pa yi / /
sangs rgyas mchod nas sngags kyis ni / /
de rnams byin gyis brlab par bya / /
oM sarba ta thA ga ta tsit+ta badzra swa b+hA wa At+mako\u0f85haM /
oM sarba ta thA ga ta wAka badzra swa b+hA wa At+mako\u0f85haM /
oM sarba ta thA ga ta kA ya badzra swa b+hA wa At+mako\u0f85haM /
rang snying sa bon 'od zer gyis / /
sna tshogs gnas pa'i sangs rgyas rnams / /
sras dang bcas pa spyan drangs nas / /
mdun du bltas nas de rnams las / /
rnam par spros pa gang yin pa / /
sems ma la sogs slar yang ni / /
zla mdangs bum pa bzung nas ni / /
de rnams bkra shis tshigs bcad dang / /
de bzhin snyan pa glu yi sgras / /
dbang bskur bar ni bsam par bya / /
bdag dang gzhan nyid thams cad la / /
spyi bor gshin rje nag por ro / /
rdo rje can rnams bdag spyi bor / /
rang snying sa bon 'od zer gyis / /
ye shes 'khor lo spyan drangs nas / /
bdag mdun bltas nas khro bos ni / /
bgegs bskrad nas ni bsrung ba dang / /
ar+g+ha zhabs bsil la sogs 'bul / /
oM mung+gar dzaHzhes bya ba'i sngags 'dis dgug go / /
oM daN+Da hUM zhes pa 'dis gzhug go / /
oM pad+ma baM zhes pa 'dis bcing ngo / /
oM khaT+gahoHzhes pa 'dis dbang du bya'o / /
rang snying sa bon 'od zer kyis / /
sangs rgyas rnams ni bkug nas gzhug /
snying gar zhu bar bltas nas ni / /
rang snying pad+ma'i lte ba la / /
zla ba las byung lha mo'i tshogs / /
sna tshogs me tog yo byad tshogs / /
lag pa'i 'dab mas bzung nas ni / /
mchod pa'i glu ni yid 'ong ba / /
sna tshogs gar gyi bye brag dang / /
bde ba chen po ster ba yi / /
'gying dang bcas pas mchod par bya / /
e ma kye kye bla ma gshin rje gshed nag po / /
srin po'i gzugs kyi rang bzhin gang / /
da ni khyod mthong bas 'jigs pas / /
bla ma khro ba'i rang bzhin dor / /
sa stengs sa bla sa 'og rnams / /
khyod kyis gar byas pas ni 'dar / /
mig sman bdar nag khro bo'i yid / /
gar mdzad khyod ni ro langs gzugs / /
gnag cing sgom pa yi ni tshad / /
rnam pa mang po'i gzugs sprul byed / /
rdo rje dbyangs can 'dud par byed / /
khyod ni gar mdzod bde ba che / /
khyod ni hrIHSh+T+r-iHsngags kyi sgras / /
khams gsum pa yi 'khrul pa sol / /
rje btsun snying rje yis ni khro / /
khyod ni 'gro bltas gar byed pa / /
oM sarba ta thA ga ta pU dza badzra swa b+hA wa At+ma ko\u0f85haM /
brag ca dang mtshungs thams cad ni / /
sgra yi grong rnams rnam bltas nas / /
'khor lo can ni de rnams kyis / /
de bzhin gtso bos de rnams so / /
gti mug rdo rje'i rang bzhin can / /
gshin rje gshed po shin tu 'jigs / /
ston pa sangs rgyas kun rang bzhin / /
rdo rje sku la phyag 'tshal lo / /
phra mo rdo rje'i rang bzhin khyod / /
gshin rje gshed po shin tu 'jigs / /
rdo rje thugs bzhin rab gsal ba / /
rdo rje rin chen phyag 'tshal bstod / /
'dod chags rdo rje'i rang bzhin khyod / /
'dod chags chos kyi 'byung gnas gtso / /
thams cad dbyangs mchog dam pa mchog /
rdo rje gsung la phyag 'tshal bstod / /
phrag dog dngos po'i rang bzhin khyod / /
gshin rje gshed po las kun byed / /
rdo rje sku bzhin rab gsal ba / /
phyag na ral gri phyag 'tshal bstod / /
sangs rgyas kun gyi rang bzhin khyod / /
sangs rgyas thams cad gcig tu sdud / /
sangs rgyas kun dang mchog gi mchog /
dkyil 'khor dbang phyug phyag 'tshal bstod / /
a yig las bskyed dag pa ni / /
mgo bo gsum gyi steng na gnas / /
pad+ma'i snod ni rab rdzogs nas / /
de 'og me yi dkyil 'khor ni / /
ra~M` las byung ba gru gsum mo / /
de 'og rlung gi dkyil 'khor ni / /
yaM skyes sngon po gzhu yi dbyibs / /
g.yo ba'i 'phan gyis mtshan pa'o / /
de la ming yig dang po skyes / /
de ni rnam par snang mdzad sogs / /
da yig las skyes yang dag byung / /
glang po la sogs lnga po rnams / /
hUM skyes rdo rje'i kha chod kyis / /
da yi kha bcad bsgom par bya'o / /
rlung gis bskul ba'i me yis ni / /
de yang zhu bar rnam par bsam / /
rdo rje mnyam pa'i ror gyur pa / /
shin tu dri med dag par bltas / /
der ni oM yig 'od zer gyis / /
sangs rgyas kun bkug ye shes gzugs / /
sngags kyi gzugs kyis rab tu gzhug /
bdud rtsi mchog lnga bltas nas ni / /
de nyid gsum gyi byin gyis brlab / /
dkyil 'khor bdag po tshim par bya / /
yi ge hUM las byung ba yi / /
lce ni rdo rje dkar por blta / /
de yi 'od zer sbu gu'i gzugs / /
de yis yang dag drangs nas ni / /
sna tshogs gnas pa'i sangs rgyas rnams / /
dkyil 'khor pa ni de bzhin mchod / /
snying gar ye shes 'od zer gyis / /
bkod nas rtog pa thams cad spangs / /
thog mtha' dbus kyi bye brag gis / /
'dir yang gcig tu mi rigs so / /
rdul phran cha shas med pas na / /
du mar yang ni rigs ma yin / /
gcig dang du ma'i rang bzhin gang / /
gang bral de ni de bzhin min / /
'khrul gzugs de nyid ma yin pas / /
gang phyir 'khrul pa gnyis la gnas / /
ma 'khrul rtag tu bsam mi khyab / /
spro dang bsdu ba yi ni las / /
sems can don la ro gcig blo / /
'di las de nyid gzhan du med / /
ye shes zhabs sogs mchog rnams kyis / /
'di dag nyid ni gsal bar bshad / /
dpal ldan gsang ba 'dus pa las / /
gsungs pa cung zad bshad par bya / /
dngos po med cing bsgom pa med / /
khams dag med byung rnam shes med / /
nam mkha' dang ni mthun pa'i gnas / /
nam mkha' bzhin du bdag med pa / /
chos 'di bde ba chen po yin / /
sa yang med cing chu yang med / /
me dang rlung yang yod ma yin / /
rdo rje sems dpa'i sbyor ba yis / /
skye ba 'di ni rab tu gnas / /
thams cad dngos po dngos med bshad / /
dngos po med par de yis bsgrags / /
rnal 'byor rnal 'byor par 'brel pas / /
chad pa ma yin rtag pa min / /
phyag dang zhabs dang kha dog med / /
mchog tu dga' ba'i mtshan nyid do / /
dngos po thams cad bden pa min / /
thog ma bar dang mtha' spangs pa / /
'di ltar dpyad na 'khor lo la / /
dam pa yang dag rtog pa spangs / /
phung po khams ni bdag med pa / /
bsgom bya bde ba dam pa'i gzugs / /
rang snying sa bon 'od zer gyis / /
'gro ba gshin rje gshed byas nas / /
sku gsung thugs kyi rdo rje can / /
bkug nas de la song bar bsam / /
rdo rje dri ma med dang chos / /
ye shes lam skye dgod par bya / /
der ni rang gi sa bon rnams / /
ye shes hrIHSh+T+r-iHla sogs dgod / /
bde ba dam pa'i rnam pa mthong / /
yang dag rtog pa thams cad spangs / /
spro dang bsdu ba yang dag rgyas / /
bdag nyid mkhas pas bzlas pa brtsam / /
sku la sogs pa spro dang bsdu / /
rim dang cig car dag kyang rung / /
khro bo'i tshogs ni sprul las bya / /
'gro ba hrIHSh+T+r-iHla sogs sgra / /
oM hrIHSh+T+r-iHwi kr-i tA na na hUM hUM phaT phaT swA hA /
'di ltar cho ga 'di yis ni / /
bsgoms nas bzlas pa thams cad bya / /
zas sogs bya ba thams cad ni / /
byed 'dod blta bar brtson pa yin / /
mchod bstod bdud rtsi myang byas nas / /
sems can don ni bya ba'i sems / /
de nyid gsum gyi cho ga yis / /
ye shes 'khor lo gshegs su gsol / /
bdag la bdag gi 'khor lo ni / /
cho ga ji ltar gzhug par bya / /
rang gi bsod nams yang dag bsags / /
mngon par byang chub yang dag bsngo / /
oM AHhUM muHzhes pa 'dis / /
gshegs su gsol bar bya'o / /
'di ni rnal 'byor chen po'o / /
langs nas rang gi bdag po yi / /
rnam pa'i nga rgyal byas nas 'gro / /
rnam pa thams cad dngos po kun / /
sngags kyi dngos po de bzhin du / /
gti mug gshin rje gshed po'i gzugs / /
bsgoms nas bcag pa dag tu bya / /
thun mtshams su ni rnal 'byor sogs / /
dang po rnal 'byor pas bsgom bya / /
cung zad ye shes rjes rnal 'byor / /
shin tu rnal 'byor rnal 'byor che / /
yang dag ye shes dbang rnam pas / /
shin tu rnal 'byor rnal 'byor che / /
ji skad gsungs pa'i cho ga yis / /
thun gcig la ni bsam gtan 'dir / /
rnal 'byor pa yi spro bsdu lus / /
de nyid gsum bdag ye shes gzugs / /
rang nyid gshin rje gshed po yis / /
dbang bskur cho ga bsams pa dang / /
bdud rtsi lnga yi cho ga yis / /
zas kyi bya ba bya ba dang / /
gzhan yang mchod pa'i rnam rtog gis / /
bdag dang pha rol po yang rung / /
cho ga bzhin du rtag tu mchod / /
dpal ldan gshin rje gshed gzugs su / /
mthong ba nyid ni byang chub che / /
bdag gzhan mnyam par byang chub ste / /
gang phyir rang gi bdag po sbyor / /
de ltar min ni ji ltar 'gyur / /
rnal 'byor pa yi grub pa mchog /
ji ltar rnam pa sna tshogs nyid / /
dngos po gcig la brtags pa ste / /
grol dang bde dang sdug bsngal gnas / /
skye 'gyur las kyi bye brag las / /
rnam par mi rtog bdag nyid sems / /
bde ba dam pa mtha' yas gzugs / /
shes rab thabs kyi ngo bo nyid / /
gang phyir 'bras bu nag por 'gyur / /
sgrol 'dod 'khor ba'i rgya mtsho skye dang 'chi bar bcas pa'i 'khor ba zab mo 'jigs / /
chags sdang la sogs chu srin 'khrugs pa shin tu g.yo ba lbu ba rmugs gnyid sogs / /
dpal ldan gshin rje gshed po bde ba'i rang bzhin nor chen sgrub thabs byas pa yis / /
tshig gi snang ba grub bcas bdag gis bsod nams thob pas 'gro kun grub thob shog /
tshig gi snang ba grub pa zhes bya ba'i sgrub thabs /
slob dpon dpal 'dzin gyis mdzad pa rdzogs so // //
paN+Di ta dA na kIrti dang /
lo tsA ba tshul khrims rgyal ba'i 'gyur // //
