@## / /
rgya gar skad du /
badzra satwa no pi ka /
bod skad du /
rdo rje sems dpa'i sgrub thabs / /
dkon mchog gsum la phyag 'tshal lo / /
gang zhig phan mdzad skyob pa'i mgon / /
thams cad don kun ston mdzad cing / /
yang dag dkyil 'khor rdzogs pa'i mchog /
rigs bdag sems dpa' la phyag 'tshal / /
rnal 'byor sgrub pa'i cho ga dag /
rab tu sbyangs pas grol gyur cing / /
de nas ye shes bzang po nyid / /
don mchog gsang ba bshad par bya / /
dam tshig 'khor lo rdzogs byas te / /
phyag rgya'i yan lag rnam sbyangs pas / /
dngos grub kun gyi cha shas dag /
nye bar sbyor ba'i yul du 'gyur / /
sa phyogs mngon par dga' ba ru / /
bde ba'i stan la nyer 'dug ste / /
'gro rnams kun dgrol bsam pa yis / /
khrus rnams cho ga bzhin du spyad / /
dus gsum phyogs cha'i bye brag gis / /
drug gi chos rnams rang bzhin med / /
der snang rtog pa'i cha bral zhing / /
'byung tshogs khams rnams ma skyes pa'o / /
'gro ba'i rigs rnams tha dad kyang / /
mtshan nyid rten cing 'brel ba'i rgyun / /
bya dang byed tshogs yul can nyid / /
kun brtags ye shes chen pos non / /
thugs rje snang ba 'od ldan pa'i / /
kun 'byung rin chen phung po'i tshogs / /
rab tu sbyar bas khyab mdzad cing / /
nye bar ston pa'i bdag nyid do / /
thugs kyi sngags kyis gsal byas te / /
kun nas spro zhing bsdus pa'i mthus / /
rdo rje sa gzhi la brten pa'i / /
ra ba gur sogs mtshon char bcas / /
shin tu gsal ba'i snang ba las / /
thabs kyi phyag rgya rdzogs pa nyid / /
gnyen po'i ye shes stobs dang ldan / /
'gro gnas nyon mongs rnam par dag /
rigs mchog 'khor lo bzang po'i tshogs / /
kun nas bsdus pas brtan pa dag /
rdo rje sems dpa'i bdag nyid sku / /
'od 'bar zla ba'i dkyil 'khor bzhin / /
zhal gcig phyag gnyis sgeg dang bcas / /
rin chen rgyan sogs kun gyis spras / /
g.yas pa rdo rje rtse lnga 'dzin / /
g.yon pa kha T+wAM dril bu 'khrol / /
dbu rgyan rtse bran lnga yis brgyan / /
byang chub sems kyi cha lugs kyis / /
'od 'bar kha dog sna lnga'i mdangs / /
stod smad na bzas rnam par bklubs / /
pad+ma'i dkyil 'khor la gnas pa'i / /
nyi zla gsal ba'i gdan dang bcas / /
mtshan dang dpe byad phun sum tshogs / /
rigs kyi sprul pas kun don mdzad / /
gnas gsum yi ge'i mtshan ma las / /
spro bsdus rigs kyi sems dpa' dag /
rang gi cha lugs phreng sngags bcas / /
thugs ka'i ye shes sems dpa' nyid / /
ting 'dzin 'khor lo rdzogs pa'i gnas / /
yang dag bskul ba'i byin rlabs kyis / /
sangs rgyas kun gyis dbang bskur zhing / /
rigs lnga'i cod pan rnam par mdzes / /
dam tshig phyag rgya rdzogs pa las / /
ye shes byin brlabs brtan par gzhug /
lha mo mchod pas mnyes byas te / /
shin tu gar bcas rol mo'i glus / /
rigs kyi 'khor lo sna tshogs dag /
yang dag bstod cing gnas kun brgyan / /
thugs ka'i sngags kyi phreng ba las / /
sna lnga'i phreng ba spro zhing bsdu / /
oM badzra satwa hUM hUM swA hA / /
ji srid brtan par ma gyur par / /
'od 'bar phreng bas kun du rgyas / /
stong pa ma yin mi stong min / /
dbu mar yang ni dmigs su med / /
shes rab pha rol phyin sbyor bas / /
thabs kyi snying rje'i bdag nyid rnams / /
de bas de nyid snying rje thabs / /
shes rab pha rol phyin par gsal / /
kun du 'gro dang 'dug pa dang / /
nyal dang langs sogs thams cad du / /
lha yi ting 'dzin brtan byas te / /
thams cad sbyang zhing byin gyis brlab / /
bza' btung thams cad bdud rtsi'i tshogs / /
yul kun lha mo'i dkyil 'khor nyid / /
bskyed la phyag rgya'i 'khor lo yis / /
bya ba'i phrin las sna tshogs kun / /
'gro gnas 'jug pa'i don bzhin spyad / /
dkyil 'khor mnyes pas mchod bya ste / /
dga' ba'i sbyin sreg tshim pa'i mchog /
tshogs kyi 'khor lo brtul zhugs bzang / /
yi ge phyag rgya mtshan ma'i sku / /
rnam gsum mdzad pa sku gsung thugs / /
rtag tu gsang sngags sgra ldan pas / /
phyag rgya'i gnas kun mnyam sbyor zhing / /
thabs dang shes rab gnyis med pa'i / /
dngos grub sna tshogs nye bar 'grub / /
phyag rgya gcig pa'i bsam gtan mchog /
rigs kun yon tan 'byung ba'i gnas / /
rdo rje sems dpa' gsal byed pa'i / /
theg pa bla med dam pa'i mchog /
yang dag sbyar ba'i tshul 'di yis / /
ma lus mngon rdzogs sangs rgyas te / /
dngos grub 'khrigs pa'i phreng bas brgyan / /
rigs mchog phrin las mthar phyin shog /
rdo rje sems dpa'i sgrub thabs slob dpon chen po rgyal po in+d+ra b+hU tis mdzad pa rdzogs so // //
