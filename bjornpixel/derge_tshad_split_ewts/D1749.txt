@## / /
rgya gar skad du /
swab+nA u hA na /
bod skad du /
rmi lam brtag pa /
sangs rgyas la phyag 'tshal lo / /
rmi lam sna tshogs las byung ba / /
de yi brtag pa bshad par bya / /
dang po'i thun la rmi lam byung / /
lo gcig nang du 'bras bu 'byin / /
thun gnyis zla ba brgyad bar la / /
thun gsum zla ba gsum gyi bar / /
thun bzhi zla ba phyed bar du / /
mthong bar 'gyur ba the tshom med / /
skya rengs shar ba'i dus nyid la / /
zhag bcu'i nang du 'bras bu 'byin / /
de rjes rab tu bshad bya ba / /
nyon cig dge dang mi dge'i las / /
bzhon pa ba lang dang ni glang chen zhon pa dang / /
khang bzangs ri rtse dang ni nags kyi ljon shing dang / /
gru nang 'dug ste pi wang 'dzin par byed pa dang / /
kha zas za zhing du byed rtag par dngos po 'thob / /
mtshon chas rdeg dang srog chags phra mos lus khebs dang / /
de bzhin lus kyi ljan ljin rnam par dag pa dang / /
bshang ba'i rjes su 'jug dang lus las khrag 'dzag dang / /
rmi lam rnams na bgrod min la zhugs shis pa'o / /
rgyal po glang chen rta mchog dang / /
'gron bu glang dang ba rnams dang / /
gang gis gnyid kyi mtha' mar mthong / /
de yi nye du mang por 'gyur / /
shing ljon 'o ma 'bras bu can / /
gang gis gcig pu de la 'dzegs / /
de la 'dug nas gnyid sad na / /
myur du nor ni 'thob par 'gyur / /
gang gis khang bzangs 'dug nas zos / /
de bzhin rgya mtsho brgal ba'i mi / /
dman pa'i rigs su skyes kyang ni / /
de ni rgyal por 'gyur bar 'ong / /
gang zhig rdzing bu'i dkyil du ni / /
pad+ma'i 'dab ma chen po'i nang / /
zho dang 'o thug za byed pa / /
sa bdag 'thob par the tshom med / /
mar me rgyal mtshan shing rta gdugs / /
bu mo shing lo 'bras bu zan / /
gnyid kyi mtha' mar gang gis mthong / /
bla na med pa'i dpal thob 'gyur / /
mi dag gi ni sha rnams ni / /
btsos sam ma btsos gang yang rung / /
rmi lam du ni gang gis zos / /
nyon cig de yi yon tan gang / /
rkang pa zos na lnga brgya ste / /
lag pa zos na stong phrag gcig /
stong phrag brgya 'am rgyal srid ni / /
mgo bo zos na thob par 'gyur / /
gang gi rgyu mas grong dang ni / /
yang na grong khyer dkris pa ni / /
grong gcig dkris na rgyal phran thob / /
grong khyer dkris na rgyal po thob / /
lham gnyis dang ni gdugs dang ni / /
ral gri rnon po dri med dag /
thob nas gang zhig gnyid sad na / /
de ni lam du bgrod par bshad / /
gang zhig gru la zhon nas ni / /
zhig pa yin yang yang dag sgrol / /
de yi lam bgrod shes par bya / /
de yang myur du ldog par nges / /
gang gi sa rnams rnam par 'chag /
rab tu g.yo ba'i rmi lam ni / /
de yi nor ni brlag par 'ong / /
yang na lus la na tsha 'byung / /
gang la rnam par gnod byed pa'i / /
rwa can rnams dang mche ba can / /
spre'u 'am yang na phag pa byung / /
de la rje bo'i 'jigs pa 'byung / /
gang la til mar mngon par byug /
'o ma 'am yang na mar gyis bskus / /
de dang 'dra ba gang yang rung / /
de ni nad du rnam par bshad / /
shing rta bong bu rnga mor ldan / /
gang zhig gcig pus de la 'dzegs / /
de stengs 'dug nas gnyid sad na / /
myur du 'chi ba thob par 'gyur / /
bud med gos dmar 'dzin pa dang / /
phreng ba byug pa dmar po can / /
gang la 'khyud byed rmi lam byung / /
de yis mtshan mo phyi ma med / /
bud med gos dkar gon pa dang / /
rjes su byug phreng dkar por ldan / /
rmi lam du ni gang la 'khyud / /
de yis dpal ni thams cad 'byung / /
nag po'i gos can bud med ni / /
phreng ba byug pa nag por ldan / /
gang la 'khyud byed rmi lam byung / /
de yis dpal ni 'phel bar 'gyur / /
ser po'i gos can bud med gang / /
ser po'i phreng dang byug pa can / /
rmi lam du ni gang la 'khyud / /
de yis rgyal srid thob par 'gyur / /
nyi ma'i dkyil 'khor rmi lam du / /
yang na zla ba gang gis mthong / /
nad can nad las grol ba dang / /
nad med yin na dpal ldan 'gyur / /
gang zhig dkar po'i sbrul gyis ni / /
lag pa g.yas pa bzung ba na / /
gang la yang dag bcu yi bar / /
de yis nor ni thob par nges / /
rgod ma khyim bya kra uny+tsi / /
thob nas gang gi gnyid sad na / /
de yis de dus snying sdug 'thob / /
chung ma nye du smra ba can / /
gang gis bzung nas bcings pa dang / /
yang na lag pa zhags pas btab / /
de las bu ni thob par 'gyur / /
yang na gnas pa chen por 'gyur / /
bram zer phyugs dang glang chen lha / /
gzhan dag nag po shin tu ngan / /
thod pa ras bal thal ba rus / /
gzhan rnams dkar po mngon par dga' / /
rta bla mo dang lto 'phye dang / /
chu gnas srog chags bzung ba ni / /
rnam par rgyal ba'am dngos po 'thob / /
yang na bu thob rnam par bshad / /
gang zhig khrag gi btung ba 'thungs / /
yang na chang ni rab tu 'thungs / /
bram ze yin na rig pa thob / /
de las gzhan ni nor thob 'gyur / /
gal te rmi lam 'o ma'am / /
ba yi 'o ma bzhos nas 'thungs / /
de yis 'o ma'i btung ba thob / /
yang na sbyin sreg byed par 'gyur / /
zho mthong bas ni bde skyid 'byung / /
grong mthong nor dang ldan par 'gyur / /
nas kyi sbyin sreg shes par bya / /
yungs kar gyis ni thob par 'gyur / /
me tog ldan na me tog shes / /
'bras bu ldan na blo med blo / /
me 'bar du ba can mthong na / /
me 'bar ba ni 'jigs par bshad / /
stan dang mal stan bzhon pa dang / /
lus po shing rta khyim rnams ni / /
me 'bar 'dug tshe gnyid sad na / /
de yis de yi dpal rnams 'phel / /
rtags la mngon par mchod mthong na / /
de yis bsam pa 'grub par 'gyur / /
bye brag tu ni sku mthong na / /
de yis lugs las rgyal bar 'gyur / /
lha rnams bram ze can rnams dang / /
pha dang rtags can bud med rnams / /
rmi lam du ni mchog gang smras / /
de ni de ltar rnam par bshad / /
gang la lha nyid gar byed dang / /
gzhogs stegs rgyug par byed pa rnams / /
de rnams yul bgrod rnam par bshad / /
tsan+dan dmar po'i shing dag la / /
mar gyis byugs la sbyin sreg bya / /
ga ya tri ni stong phrag bzlas / /
de yis zhi ba thob par 'gyur / /
'di ni ngag dbang dgongs pa ste / /
gang gis nang par klog pa de'i / /
rmi lam ngan pa zlog par 'gyur / /
rmi lam brtag pa rdzogs so // //
rgya gar shar phyogs kyi paN+Di ta bi b+hU ti tsan+d+ras rang 'gyur du mdzad pa'o //
