@## / /
rgya gar skad du / /
sarba d+har+m+ma pA la ba lin+ta bi d+hiH /
bod skad du / /
chos skyong thams cad pa'i gtor ma'i cho ga /
dpal phyag na rdo rje la phyag 'tshal lo / /
bsod nams tshogs sogs bar chad zhi / /
phrin las rnam bzhi 'grub pa dang / /
chos skyong thams cad mnyes par 'gyur / /
de phyir gtor ma'i cho ga rtsom / /
dad dang ldan pa'i sgrub pa pos / /
snying rje che zhing gzhan phan dga' / /
ser sna med cing gtor brtsams pas / /
gsang ba'i btung ba lcags kyu rnams / /
nya dang khur ba 'bras chan rnams / /
la phug la sogs bza' btung rnams / /
brtson pas nye bar tshogs pa na / /
'dod lha'i rnal 'byor dang ldan pas / /
dben zhing gtsang ba'i sa phyogs su / /
dbang chen dkyil 'khor rnam lngas byug /
de steng pad snod mdzes pa'i nang / /
sngar bsags rdzas kyis yongs su dgang / /
byang chub mchog tu sems bskyed la / /
'og tu g.yo ba'i dkyil 'khor bsgom / /
de stengs 'bar ba gru gsum bsam / /
'bru gsum steng du pad snod bsam / /
rlung bskyod me 'bar rdzas rnams zhu / /
thog mar nyi ma shar lta bu / /
de nas sbyang dang sbar rtogs ni / /
zla ba rdo rje oM gyis bsgrub / /
ye shes bdud rtsis sangs rgyas sogs / /
'bad pas de nyid thim par bsam / /
sku gsung thugs kyis byin brlab bya / /
rang snying sa bon 'od zer gyis / /
phyogs bcu'i sangs rgyas zhing rnams na / /
'jig rten 'jig rten 'das pa yi / /
chos skyong srung ma thams cad rnams / /
mdun gyi nam mkhar spyan drangs la / /
thog mar zhal bsil bsang gtor bya / /
de nas me tog sogs lnga mchod / /
rjes su gtor ma dbul ba ni / /
rdo rje thal mo'i steng bzhag nas / /
dad pa'i blo yis kun la bstabs / /
thams cad dgyes pa'i thugs kyis ni / /
ljags kyi myu gus drangs gsol bsam / /
oM sarba d+ha r+m+ma pA la / /
sarba k+She tra pA la / /
a kA ro mu khaM sarba d+ha r+m+ma NAM A d+ya nu t+pa n+na twA ta oM AHhUM phaT swA hA /
sarba shAn+tiM ku ru /
sarba pu Sh+TiM ku ru /
sarba me ba sha na ya hoH / /
sarba du Sh+TA na mA ra ya hUM phaT ces brjod la dbul bar bya'o / /
de nas gsol gdab las bcol bya / /
phyogs bcu'i zhing khams mtha' yas na / /
bzhugs pa'i sangs rgyas byang chub sems / /
gnyis med thugs rje'i dbang gis ni / /
dpal dang mkha' 'gro'i tshogs su sprul / /
'bar ba'i sku rnams khro gtum che / /
rdzu 'phrul sna tshogs mthu stobs ldan / /
rab zhi 'od gsal thugs chud kyang / /
thabs mang thugs rjes 'gro 'dul ba'i / /
dpa' bo dpa' mo'i tshogs rnams la / /
bsnyen bkur gtor ma yid 'ong 'bul / /
sangs rgyas bstan pa bsrung du gsol / /
bdag cag sgrub pa po rnams la / /
zhi rgyas dbang dang mngon spyod kyi / /
phrin las rnam bzhi'i dngos grub stsol / /
sgrub la bar chad byed pa yi / /
dgra bgegs thams cad zhi bar mdzod / /
bsod nams tshogs chen bsags las byung / /
rgyal chen bzhi dang phyogs skyong bcu / /
lag na rdo rje gos sngon tshogs / /
gzhan yang mthu rtsal che ldan pa'i / /
lha dang lha min mi'am ci / /
lto 'phye grul bum nam mkha' lding / /
sha za srin po phra med tshogs / /
sman dang btsan la sogs pa yi / /
chos la dga' ba'i dge bsnyen rnams / /
dkon mchog gsum la skyabs song nas / /
bstan pa bsrung bar khas blangs pa'i / /
dge bsnyen pho mo thams cad la / /
bsnyen bkur gtor ma rgya chen dbul / /
bstan pa gnyen po bsrung du gsol / /
bdag cag sgrub pa po rnams la / /
rang rang las kyi dngos sgrub stsol / /
dkon mchog gsum gyi bka' nyon la / /
rnal 'byor kun gyi las bcol sgrubs / /
log 'dren thams cad tshar bcad nas / /
kun kyang dam tshig la gnas te / /
rtag par tshogs gnyis rab bsags nas / /
'phags pa rnams kyis brnyes pa yi / /
rab zhi bde chen thob par shog / /
yi ge brgya pa brjod la oM AHhUM badzra muH /
zhes pas thams cad gshegs su gsol / /
gtor ma sum mdo'am bzhi mdor sa gtsang sar bskyal lo / /
chos skyong thams cad pa'i gtor ma'i cho ga slob dpon chen po ba liM A tsar+yas mdzad pa rdzogs so // //
bod kyi lo tsA ba rma ban chos 'bar gyis bsgyur ba'o // //
