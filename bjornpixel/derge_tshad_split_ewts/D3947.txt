@## / /
rgya gar skad du /
bo d+hi pA tha pra dI paM /
bod skad du /
byang chub lam gyi sgron ma /
byang chub sems dpa' 'jam dpal gzhon nur gyur pa la phyag 'tshal lo / /
dus gsum rgyal ba thams cad dag dang de'i chos dang / /
dge 'dun rnams la gus pa chen pos phyag byas te / /
slob ma bzang po byang chub 'od kyis bskul gyur pas / /
byang chub lam gyi sgron ma rab tu gsal bar bya / /
chung ngu 'bring dang mchog gyur pas / /
skyes bu gsum du shes par bya / /
de dag mtshan nyid rab gsal ba / /
so so'i dbye ba bri bar bya / /
gang zhig thabs ni gang dag gis / /
'khor ba'i bde ba tsam dag la / /
rang nyid don du gnyer byed pa / /
de ni skyes bu tha mar shes / /
srid pa'i bde la rgyab phyogs shing / /
sdig pa'i las las ldog bdag nyid / /
gang zhig rang zhi tsam don gnyer / /
skyes bu de ni 'bring zhes bya / /
rang rgyud gtogs pa'i sdug bsngal gyis / /
gang zhig gzhan gyi sdug bsngal kun / /
yang dag zad par kun nas 'dod / /
skyes bu de ni mchog yin no / /
sems can dam pa byang chub mchog /
'dod par gyur pa de dag la / /
bla ma rnams kyis bstan pa yi / /
yang dag thabs ni bshad par bya / /
rdzogs sangs bris sku la sogs dang / /
mchod rten dam pa mngon phyogs nas / /
me tog bdug spos dngos po dag /
ci 'byor pa yi mchod pa bya / /
kun bzang spyod las gsungs pa yi / /
mchod pa rnam pa bdun dag kyang / /
byang chub snying po'i mthar thug par / /
mi ldog pa yi sems dag gis / /
dkon mchog gsum la rab dad cing / /
pus mo lha nga sar btsugs nas / /
thal mo sbyar ba byas nas ni / /
dang por skyabs 'gro lan gsum bya / /
de nas sems can thams cad la / /
byams pa'i sems ni sngon 'gro bas / /
ngan song gsum du skye sogs dang / /
'chi 'pho sogs kyis sdug bsngal ba'i / /
'gro ba ma lus la bltas te / /
sdug bsngal gyis ni sdug bsngal ba / /
sdug bsngal sdug bsngal rgyu mtshan las / /
'gro ba thar par 'dod pa yis / /
ldog pa med par dam 'cha' ba'i / /
byang chub sems ni bskyed par bya / /
de ltar smon pa'i sems dag ni / /
bskyed pa'i yon tan gang yin pa / /
de ni sdong po bkod pa yi / /
mdo las byams pas rab tu bshad / /
de yi mdo klog pa'am bla ma la mnyan te / /
rdzogs pa'i byang chub sems kyi yon tan mtha' med pa / /
rnam par shes par byas la de nas rgyu mtshan du / /
de ltar yang dang yang du sems ni bskyed par bya / /
dpa' sbyin gyis zhus mdo dag las / /
'di yi bsod nams rab bstan pa / /
gang de tshigs bcad gsum tsam du / /
mdor bsdus 'dir ni bri bar bya / /
byang chub sems kyi bsod nams gang / /
de la gal te gzugs mchis na / /
nam mkha'i khams ni kun gang ste / /
de ni de bas ltag par 'gyur / /
gang+gA'i bye ba grangs snyed kyi / /
sangs rgyas zhing rnams mi gang gis / /
rin chen dag gis kun bkang ste / /
'jig rten mgon la phul ba bas / /
gang gis thal mo sbyar bgyis te / /
byang chub tu ni sems btud na / /
mchod pa 'di ni khyad par 'phags / /
de la mtha' ni ma mchis so / /
byang chub smon pa'i sems dag bskyed nas ni / /
'bad pa mang pos kun du spel bya zhing / /
'di ni skye ba gzhan du'ang dran don du / /
ji skad bshad pa'i bslang ba'ang yongs su bsrung / /
'jug sems bdag nyid sdom pa ma gtogs par / /
yang dag smon pa 'phel bar 'gyur ma yin / /
rdzogs pa'i byang chub smon pa 'phel 'dod pas / /
de phyir 'bad pas 'di ni nges par blang / /
so sor thar pa rigs bdun gyi / /
rtag tu sdom gzhan ldan pa dang / /
byang chub sems dpa'i sdom pa yi / /
skal pa yod kyi gzhan du min / /
so sor thar pa ris bdun dang / /
de bzhin gshegs pas bshad pa la / /
tshangs spyod dpal ni mchog yin te / /
dge slong sdom pa dag tu bzhed / /
byang chub sems dpa'i sa dag gi /
tshul khrims legs gsungs cho ga yis / /
yang dag mtshan nyid ldan pa yi / /
bla ma bzang las sdom pa blang / /
sdom pa'i cho ga la mkhas dang / /
bdag nyid gang zhig sdom la gnas / /
sdom pa 'bogs bzod snying rjer ldan / /
bla ma bzang por shes par bya / /
de la 'bad pas 'di 'dra ba'i / /
gal te bla ma ma rnyed na / /
de las gzhan sdom nod pa yi / /
cho ga yang dag bshad par bya / /
de la sngon tshe 'jam pa'i dpal / /
a ba rA dzar gyur pa yis / /
ji ltar byang chub thugs bskyed pa / /
'jam dpal gyi ni sangs rgyas zhing / /
rgyan gyi mdo las bshad pa ltar / /
de bzhin 'dir ni rab gsal bri / /
mgon po rnams kyi spyan snga ru / /
rdzogs pa'i byang chub sems bskyed cing / /
'gro ba thams cad mgron du gnyer / /
de dag 'khor ba las bsgral lo / /
gnod sems khro ba'i sems nyid dang / /
ser sna dang ni phrag dog nyid / /
deng nas bzung nas byang chub mchog /
thob kyi bar du mi bya'o / /
tshangs par spyod pa spyad bya zhing / /
sdig dang 'dod pa spang bar bya / /
tshul khrims sdom pa la dga' bas / /
sangs rgyas rjes su bslab par bya / /
bdag nyid myur ba'i tshul gyis ni / /
byang chub thob par mi spro zhing / /
sems can gcig gi rgyu yis ni / /
phyi ma'i mu mthar gnas par bgyi / /
tshad med bsam gyis mi khyab pa'i / /
zhing dag rnam par sbyang bar bya / /
ming nas gzung ba byas pa dang / /
phyogs bcu dag tu rnam par gnas / /
bdag gi lus dang ngag gi las / /
thams cad du ni dag par byas / /
yid kyi las kyang dag bya ste / /
mi dge'i las rnams mi bya'o / /
rang gi lus ngag sems ni rnam dag rgyu / /
'jug pa'i sems kyi bdag nyid sdom gnas pa / /
tshul khrims bslab pa gsum la legs bslabs pas / /
tshul khrims bslab pa gsum la gus cher 'gyur / /
de bas rnam dag rdzogs byang chub / /
sems dpa'i sdom pa'i sdom dag ni / /
'bad par byas pas rdzogs byang chub / /
tshogs ni yongs su rdzogs par 'gyur / /
bsod nams ye shes rang bzhin gyi / /
tshogs ni yongs su rdzogs pa yi / /
rgyu ni sangs rgyas thams cad dag /
mngon shes skyed pa nyid du bzhed / /
ji ltar 'dab gshog ma skyes pa'i / /
bya ni mkha' la 'phur mi nus / /
de bzhin mngon shes stobs bral bas / /
sems can don byed nus pa min / /
mngon shes ldan pa'i nyin mtshan gyi / /
bsod nams dag ni gang yin te / /
mngon shes dag dang bral gyur la / /
skye ba brgyar yang yod ma yin / /
myur du rdzogs pa'i byang chub tshogs / /
yongs su rdzogs par 'dod gyur pa / /
des ni 'bad byas mngon shes dag /
'grub par 'gyur gyi le los min / /
zhi gnas grub pa ma yin pas / /
mngon shes 'byung bar mi 'gyur bas / /
de phyir zhi gnas bsgrub pa'i phyir / /
yang dang yang du 'bad par bya / /
zhi gnas yan lag rnam nyams pas / /
rab tu 'bad de bsgoms byas kyang / /
lo na stong phrag dag gis kyang / /
ting 'dzin 'grub par mi 'gyur ro / /
de phyir ting 'dzin tshogs le'u las / /
gsungs pa'i yan lag la legs gnas / /
dmigs pa gang rung gcig la yang / /
yid ni dge la gzhag par bya / /
rnal 'byor zhi gnas grub gyur na / /
mngon shes dag kyang 'grub par 'gyur / /
shes rab pha rol phyin sbyor dang / /
bral bas sgrib pa zad mi 'gyur / /
de phyir nyon mongs shes bya yi / /
sgrib pa ma lus spang ba'i phyir / /
shes rab pha rol phyin rnal 'byor / /
rtag tu thabs bcas bsgom par bya / /
thabs dang bral ba'i shes rab dang / /
shes rab bral ba'i thabs dag kyang / /
gang phyir 'ching ba zhes gsungs pa / /
de phyir gnyis ka spang mi bya / /
shes rab gang dang thabs gang zhes / /
the tshom dag ni spang bya'i phyir / /
thabs rnams dang ni shes rab kyi / /
yang dag dbye ba gsal bar bya / /
shes rab pha rol phyin spangs pa'i / /
sbyin pa'i pha rol phyin la sogs / /
dge ba'i tshogs rnams thams cad dag /
rgyal ba rnams kyi thabs su bshad / /
thabs bsgoms dbang gis bdag nyid kyis / /
gang zhig shes rab rnam bsgom pa / /
de ni byang chub myur du thob / /
bdag med gcig pu bsgoms pas min / /
phung po khams dang skye mched rnams / /
skye ba med par rtogs gyur pa'i / /
rang bzhin stong nyid shes pa ni / /
shes rab ces ni yongs su bshad / /
yod pa skye ba rigs min te / /
med pa'ang nam mkha'i me tog bzhin / /
nyes pa gnyis kar thal 'gyur phyir / /
gnyis ka dag kyang 'byung ba min / /
dngos po rang las mi skye zhing / /
gzhan dang gnyis ka las kyang min / /
rgyu med las min de yi phyir / /
ngo bo nyid kyis rang bzhin med / /
yang na chos rnams thams cad dag /
gcig dang du mas rnam dpyad na / /
ngo bo nyid ni mi dmigs pas / /
rang bzhin med pa nyid du nges / /
stong nyid bdun cu'i rigs pa dang / /
dbu ma rtsa ba sogs las kyang / /
dngos po rnams kyi rang bzhin gyi / /
stong pa nyid ni grub bshad pa / /
gang phyir gzhung ni mangs 'gyur bas / /
de phyir 'dir ni ma spros la / /
grub pa'i grub mtha' tsam zhig tu / /
bsgom pa'i phyir ni rab tu bshad / /
de bas chos rnams ma lus pa'i / /
rang bzhin dag ni mi dmigs pas / /
bdag med par ni bsgom gang yin / /
de nyid shes rab bsgom pa yin / /
shes rab kyis ni chos rnams kun / /
gang gi rang bzhin ma mthong zhing / /
shes rab de nyid rig bshad pa / /
rnam rtog med par de bsgom bya / /
rnam rtog las byung srid pa 'di / /
rnam par rtog pa'i bdag nyid de / /
de phyir ma lus rtogs spangs pa / /
mya ngan 'das pa mchog yin no / /
de ltar yang bcom ldan 'das kyis / /
rnam rtog ma rig chen po ste / /
'khor ba'i rgya mtshor ltung bar byed / /
rtog med ting 'dzin la gnas pa / /
nam mkha' bzhin du rtog med gsal / /
zhes gsungs so / /
rnam par mi rtog pa la 'jug pa'i gzungs las kyang /
dam chos 'di la rgyal ba'i sras / /
rnam par mi rtog bsams gyur na / /
rnam rtog bgrod dka' rnams 'das te / /
rim gyis mi rtog thob par 'gyur / /
zhes gsungs so / /
lung dang rigs pa dag gis ni / /
chos rnams thams cad skye med pa'i / /
rang bzhin med pa nges byas nas / /
rnam par rtog med bsgom par bya / /
de ltar de nyid bsgom byas nas / /
rim gyis drod sogs thob byas nas / /
rab dga' la sogs thob 'gyur te / /
sangs rgyas byang chub yun mi ring / /
sngags mthu nyid las grub pa yi / /
zhi dang rgyas sogs las rnams kyis / /
bum pa bzang grub la sogs pa / /
grub chen brgyad sogs stobs kyis kyang / /
bde ba yis ni byang chub tshogs / /
yongs su rdzogs par 'dod pa dang / /
bya ba spyod sogs rgyud gsungs pa'i / /
gal te gsang sngags spyod 'dod na / /
de tshe slob dpon dbang bskur phyir / /
bsnyen bkur rin chen sogs sbyin dang / /
dka' sgrub la sogs thams cad kyis / /
bla ma dam pa mnyes par bya / /
bla ma mnyes par gyur pa yis / /
yongs rdzogs slob dpon dbang bskur bas / /
sdig kun rnam dag bdag nyid ni / /
dngos grub sgrub pa'i skal ldan 'gyur / /
dang po sangs rgyas rgyud chen las / /
rab tu 'bad pas bkag pa'i phyir / /
gsang ba shes rab dbang bskur ni / /
tshangs par spyod pas blang mi bya / /
gal te dbang bskur de 'dzin na / /
tshangs spyod dka' thub la gnas pas / /
bkag pa spyad par 'gyur ba'i phyir / /
dka' thub sdom pa de nyams te / /
brtul zhugs can de pham pa yi / /
ltung ba dag ni 'byung 'gyur zhing / /
de ni ngan song nges lhung bas / /
grub pa yang ni yod ma yin / /
rgyud kun nyan dang 'chad pa dang / /
sbyin sreg mchod sbyin sogs byed pa / /
slob dpon dbang bskur rnyed 'gyur zhing / /
de nyid rig la nyes pa med / /
gnas brtan mar me mdzad dpal gyis / /
mdo sogs chos las bshad mthong ba / /
byang chub 'od kyis gsol btab nas / /
byang chub lam bshad mdor bsdus byas / /
byang chub lam gyi sgron ma slob dpon chen po dpal mar me mdzad ye shes kyis mdzad pa rdzogs so // //
rgya gar gyi mkhan po chen po de nyid dang /
zhu chen gyi lo tsA ba dge ba'i blo gros kyis bsgyur zhing gtan la phab pa /
chos 'di ni zhang zhung gi tho ling gtsug lag khang du mdzad pa'o //
[
