@## / /
rgya gar skad du /
saM k+Ship+ta a b+hi She ka kra ma /
bod skad du /
dbang gi rim pa mdor bsdus pa / /
dpal gsang ba'i 'jam dpal la phyag 'tshal lo / /
dbang bskur ba la rnam lnga ste / /
dbang bskur mi rung skyon bstan dang / /
slob dpon slob ma'i mtshan nyid dang / /
gnas dang dkyil 'khor dbang bskur ba'o / /
dbang bskur mi rung rnam gnyis te / /
rgyud kyi lung dang slob dpon dgongs / /
lung la gsum ste sgra mkhan dang / /
dge slong dang ni rgan po'o / /
dgongs pa la yang rnam bcu ste / /
mu stegs glen pa sgra shes dang / /
nyan thos ma ni rgan po dang / /
rang gi bu dang byis pa dang / /
dad pa med dang rgyal po la / /
dbang ni bskur bar ma gsungs so / /
slob dpon mtshan nyid bcu bzhi ste / /
rigs bzang rab tu dpa' bo dang / /
ye shes mkhyen la thugs rje che / /
phrag dog 'dod chags gnyis mi mda' / /
ngo ma gnyis dang snyun mi mnga' / /
thams cad mtshan gyis gang ba dang / /
'dzam gling gang ba'i spyan mnga' dang / /
rgyud rnams thams cad rab tu mkhyen / /
khro med rab tu bzang ba dang / /
gtong phod pa de slob dpon no / /
dpal chen ye shes thig le yi / /
rgyud las rdo rje sems dpas gsungs / /
slob ma'i mtshan nyid bcu gnyis te / /
kha spub 'dug dang rdol ba med / /
dbang gi snod rab yod pa dang / /
thos pa mang dang dad che ba / /
'dod chags che dang zhi 'dra dang / /
thams cad yod dang gsang thub dang / /
gtong phod phrag dog chung ba'o / /
gnas brtag pa la rnam gnyis te / /
rung dang mi rung brtag pa'o / /
mi rung ba la rnam pa gsum / /
rgyal po mu stegs chom rkun gyis / /
'jigs pa'i sa ni ngan pa yin / /
rung ba'i gnas ni skyon med pa'o / /
dkyil 'khor la yang rnam gsum ste / /
rdul tshon me tog ting nge 'dzin / /
dbang po rab 'bring don du bya / /
gsum ni rigs chen rgya mtsho yi / /
rgyud las de skad 'byung ba'o / /
dbang bskur ba la rnam bzhi ste / /
bum pa'i dbang ni dang po ste / /
gsang ba shes rab ye shes dang / /
de ltar de bzhin pa zhi pa'i dbang / /
bum pa'i dbang la bcu gcig ste / /
chu dang dbu rgyan rdo rje dril / /
ming dang dam tshig brtul zhugs dang / /
bka' stsal lung bstan slob dpon dbang / /
gsang gsum gzhan du shes par bya / /
thabs dang shes rab bdag rig bya / /
thabs ni de la rnam bzhi ste / /
kr-i ya tsa ra yo ga dang / /
yo got+ta ra dang rnams so / /
shes rab yo gA nut+ta ra / /
dbang de rnam pa gnyis yin te / /
dgongs pas bshad dang gnyis su gsungs / /
yo ga man chad gcig las med / /
de ni dngos grub grub pa'i dbang / /
yo got+ta ra rnam gnyis te / /
dgongs bshad bum pa dngos kyi dbang / /
dgongs ma yin la rnam drug ste / /
lha min brda phrad bum pa'i dbang / /
de yi 'bras bu dga' ba skyed / /
b+hag tsum skra gzung dbu rgyan dbang / /
pad+mar rdor bcug rdo rje'i dbang / /
dga' ba min pa dga' byed min / /
rdo rje pad bskyod dril bu'i dbang / /
de yi 'bras bu rang bzhin dga' / /
bde ba chen po pad+mar bcas / /
de ni ha skad ming gi dbang / /
bde ba chen po'i rang bzhin no / /
ngo bo 'bras bu gnyis pa yin / /
pad gnas byang chub lce yi sa blang / /
de ni dam tshig gsum yin no / /
de skad rdo rje sems dpa' yis /
gsang ba'i rgya mtsho'i rgyud nas gsungs / /
dgongs pa ma yin bde ba'i don / /
gsang ba'i rgya mtsho de las byung / /
gsang ba shes rab ye shes dbang / /
a nut+ta ra'i dbang du 'byung / /
de ltar bzhi pa ci las gsungs / /
shes rab ye shes dbang gi don / /
shes rab gang lags ye shes gang / /
de gnyis med pa'i rang bzhin mkhyen / /
de yi dbang ni bzhi pa'i don / /
'khor lo bzhi la dga' bzhi gnas / /
de yi yan lag skad cig bzhi'o / /
dang po sprul dang chos 'khor lo / /
longs spyod bde ba'i 'khor lo bzhi'o / /
lte ba snying ga mgrin pa dang / /
spyi bo dag la rim bzhin gnas / /
drug cu rtsa bzhi brgyad dang ni / /
bcu drug sum cu rtsa gnyis so / /
de kun pad+ma'i 'dab ma yin / /
pad+ma re re rtsa re yin / /
ka nas bzung ste sa yi bar / /
g.yas skor g.yon skor drug cu bzhi / /
trAM hrIHkhaM aM sa bon bzhi / /
laM maM baM taM mnan pas brgyad / /
thog mar a dang tha mar a / /
de ltar bcu drug bskor ba yin / /
a la sogs pa bcu drug gis / /
g.yas skor g.yon skor sum cu gnyis / /
de ltar 'khor lo'i sa bon yin / /
yaM las rlung dkyil gzhu 'dra dang / /
raM las gru gsum me 'dra bskyed / /
shes rab thabs las me byung bas / /
las kyi rlung gis yang dag 'bar / /
lte ba'i rtsa yi dbus nas langs / /
dam tshig 'khor lo'i mkha' 'gro tshig /
chos dang longs spyod rdzogs lam gnas / /
longs spyod 'khor lo lan gsum bskor / /
na sa g.yang byung smin phrag gnas / /
u rgyan lam b+hu dza lan+d+har / /
phyin nas bde chen 'khor lor zhugs / /
chos dbyings ye shes bdud rtsi gsol / /
bdud rtsi khyer nas slar lam zhugs / /
smin phrag sbu gur lam zhugs te / /
longs spyod 'khor lor ngal bsos te / /
sngar tshig mkha' 'gro sos kar 'gyur / /
lte ba'i 'khor lo la gnas nas / /
yang 'gro yang 'ong mthong mi 'gyur / /
skra yi rtse mo khri yi cha / /
de ltar rtogs pa slob dpon drin / /
gtum mo de la bdag phyag 'tshal / /
dbang gi don mdor bsdus pa slob dpon dpal shes rab gsang ba'i zhal snga nas kyis mdzad pa rdzogs so //
[ ]
