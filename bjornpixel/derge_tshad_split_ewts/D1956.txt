@## / /
rgya gar skad du / /
kr-iSh+Na ya mA ri shAn+ti hom bi d+hi nA ma /
bod skad du /
gshin rje gshed nag po'i zhi ba'i sbyin sreg gi cho ga zhes bya ba /
mgon po 'jam dpal la phyag 'tshal lo / /
sku gsung thugs kyi bdag nyid can / /
char sprin gzhon nu'i mdog 'dra ba / /
rtog bral lhun gyis skyes pa'i bdag /
gshin rje gshed la phyag 'tshal te / /
sdig pa zhi dang bsod nams 'phel / /
dbang du bya dang tshar bcad dang / /
dngos grub myur du thob bya'i phyir / /
bdag gis sbyin sreg bshad par bya / /
bde gshegs chos kyi sku dag gi / /
bsnyen pa sngon du song ba yis / /
yid dga' ba yi sa phyogs su / /
bkra shis bzang po'i gzhi dag la / /
mtshan nyid ldan pa'i sa sbyangs nas / /
tshad dang ldan pa'i thab khung ni / /
rgyar ni khru gang zabs su phyed / /
kha khyer sor bzhi dor nas kyang / /
dpangs dang rgya ru sor bzhi brtsig / /
phyogs kyi thad kar sor gnyis las / /
dra ba zla tshes rdo rje'i gzugs / /
kha dog dkar po nyid byas te / /
tsan+dan dkar po'i 'o mas byugs / /
me tog dkar po dus gsum gtor / /
nang du 'dab brgyad dkar po bri / /
'khor lo rdo rje rin chen dang / /
pad+ma ral gri phyag rgya dgod / /
nang du rdo rje'i phreng ba ste / /
kha khyer me ris rnam par bskor / /
thab kyi dbang du byas pa'o / /
bud shing tshad ni khru gang la / /
skam pa dang ni rnying pa dag /
rul dang srog chags rnam spangs te / /
n+ya gro d+ha dang pA la sha /
sha mi ta dang dri bzangs dang / /
byang chub shing dang tsan+dan dang / /
dri zhim bzang po'i shing de dag /
thab kyi kho ra khor yug tu / /
ku sha sngon po bkram pa'i steng / /
thab khung dma' bar legs brtsigs la / /
sbrang rtsi 'o ma dri chus byug /
bud shing dbang du byas pa'o / /
yam shing 'bras bu tsan+dan gyi / /
shing ngam dri zhim shing dag la / /
rtse mo'i cha las byung ba yi / /
rlon dang 'dab mar bcas pa ste / /
sor bcu'i tshad du mngon par gsungs / /
dri chu 'o mas sbags la bzhag /
rtse gnyis gas dang chag pa dang / /
'bus zos pa dang srog chags bcas / /
shun pa med dang brla bskams dang / /
yo dang rul dang sbom pa dang / /
ring thung phra ba rnam par spangs / /
gdags yig btags la bsreg par bya / /
bye brag dang ni sde tshan no / /
na maHshAn+ti dku ru swA hA /
u ma ka s+ye sarba tre ha Na~M /
sarba big+h+nA na /
sarba dz+wa ra na~M /
sarba byA d+hi na~M /
sarba ro ga na~M /
sarba bi Sha na~M /
sarba a maM ga le na~M /
sarba dur ni mi ta na~M /
sarba pA paM karmA ba ra Na~M /
shAn+ting ku ru swA hA /
til dang yungs kar rgyal po ni / /
sdig pa sbyang phyir bsreg par bya / /
oM sarba pA paM da ha na badzrA ya hUM phaT swA hA /
de nas mchod bstod gsol ba gdab / /
dgang blugs phul la bsreg par bya / /
ye shes gshegs la dam tshig bsdu / /
oM AHhUM muH /
de nas me sbyangs sreg rdzas kyi / /
lhag ma ji snyed pa rnams ni / /
me yi lha la sngags kyis dbul / /
mchod bstod dgang blugs bzod gsol bya / /
ye shes me lha gshegs su gsol / /
dam tshig 'bar ba'i rnam par bstim / /
de nas bdag gi phyag rgya che / /
dgrol dang thugs kar bsdu tshul gyis / /
dam tshig rgyal por gnas nas kyang / /
thab la bskor zhing me tog dbul / /
de nas glegs bam klog la sogs / /
ji ltar mthun pa'i spyod lam bya / /
sgrub thabs mngon rtogs 'di dag ni / /
dngos grub thob phyir bdag gis brtsams / /
'di yis bsod nams gang thob des / /
kun gyi thun mong mchog thob shog /
dpal gshin rje gshed nag po'i zhi ba'i sbyin sreg gi cho ga rdzogs so // //
bla ma nag po'i zhabs nyid chen po la / /
gser gling rnal 'byor gu Na dz+nyA na yis / /
bram ze karma tsan+d+ra btang nas kyang / /
rnal 'byor rnams kyi zhal ngor sbyin sreg 'di / /
dpal mchog rdo rje gdan du rnam par brtsams / /
theg pa che la nyi ma'i 'od bzhin mdzes / /
rnal 'byor pa bsod nams pa pradz+nyA shrI dz+nyA na kI rtis rang 'gyur du byas pa'o //
[ ]
