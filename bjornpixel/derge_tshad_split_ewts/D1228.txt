@## / /
rgya gar skad du /
shrI he badzra ho ma bi d+hi /
bod skad du /
dpal kye rdo rje las sbyin sreg gi cho ga / /
kye rdo rje la phyag 'tshal lo / /
dpal ldan mkha' 'gro 'gro ba'i mgon / /
lha mo dang bcas 'khor lo la / /
phyag 'tshal nas ni sbyin sreg gi / /
rim pa yang dag bshad par bya / /
rgyal bas bya ba'i rgyud las ni / /
las ni rnam pa bzhir gsungs pa /
zhi dang rgyas dang dbang mngon spyod / /
de yi rim pa ma nor bar / /
mdor bsdus rim pa bshad par bya / /
zhal bsro cho ga bya ba la / /
rgyas pa'i las ni mchog yin te /
rgyas nas brtsams te las rnams kyi / /
rim pa rab tu bshad par bya / /
me thab rim pa bshad bya ste /
rgyas pa pa la ni gru bzhi pa / /
zhi ba la ni zlum por 'dod / /
dbang la gzhu yi dbyibs can te / /
gsod pa la ni gru gsum shis / /
yang na las kun byed pa'i mchog /
khru gang dang ni khru do nyid / /
rgyas pa'i steng dang 'og tu 'dod / /
khru gang dang ni de yi phyed / /
zhi ba'i steng dang 'og tu 'dod / /
gzhu la bzhi bcu nyi shu kha / /
zabs su sor bcu dbang gi yin / /
ngos gsum sor ni nyi shu la / /
zabs su de phyed gsod la 'dod / /
rgyas pa kha dog ser po ste / /
zhi ba dkar por shes par bya / /
dbang la dmar por rab tu grags / /
de bzhin gsod la nag por 'dod / /
dgug pa'i las ni dbang du bya / /
mngon spyod du ni zhe sdang sogs / /
rgyas pa dbus su rin chen te / /
shar du rdo rje lhor 'khor lo / /
nub tu pad+ma ral gri byang / /
sor bzhi 'gyed par byas pa'i phyir / /
kha khyer sor bzhi rdo rjes bskor / /
phyi rol sor bzhi por la yang / /
pad+ma'i phreng ba gtang bar bya / /
zhi ba'i phyag mtshan rim pa yang / /
dbus su 'khor lo shar rdo rje / /
lho ru rin chen nub pad+ma / /
byang du ral gri shes par bya / /
tsan+dan dkar pos byugs pa'o / /
dbang gi phyag mtshan rim bshad bya / /
kha khyer spyi dang mthun pa ste / /
dbus la rdo rje rab dang /
dbus su pad+ma 'dab brgyad bya / /
phyi ma spyir mthun dmar pos byug /
mngon spyod mtshan nyid bshad bya ste / /
kha khyer sor gsum rdo rjes bskor / /
dbus su ral gri phyi ma ni / /
bla ma'i zhal shes nag pos byug /
rgyas pa shar du bltas la bya /
zhi ba la ni byang du 'dod /
dbang dang bskrad pa nub tu 'dod / /
drag po'i las la lho ru'o / /
rgyas pa la ni nang par bya / /
zhi ba nyi ma phyed na'o / /
dbang ni nyi nub nam phyed drag /
ces gang gsungs pa ni me thab kyi rim pa'o / /
mchod rdzas sreg rdzas rim zhes bya / /
sngags mkhan g.yon du dri me tog /
dung phor bkang ba gzhag par bya / /
yon chab snod ni gser la sogs / /
chu dang me tog gis bkad gzhag /
med na sa las byas pa'ang rung / /
shing ni mi shes spang bar bya / /
dgang gzar blugs gzar mar mdun du / /
g.yas su dris bkang snod du ni / /
ku sha bcug la gzhag par bya / /
las kun byed pa'i bum pa yang / /
tshul bzhin du ni gzhag par bya / /
'byung po'i gtor ma mchog kyang gzhag /
til sogs sreg rdzas rim bzhin gzhag /
rgyas la zho dang zhi la til / /
dbang dang dgug la ut+pal dmar / /
drag po la sogs tsher can shing / /
phyi ma 'og nas bshad pa bzhin / /
thog mar mar dang tha mar mar / /
mchod rdzas dang sreg rdzas kyi rim pa'o / /
de rnams byin gyis brlab pa ni / /
rdo rjes rag pa de nyid ni / /
brjod pas dri ma dag nas ni / /
nyi ma'i shel ltar dag par bsam / /
rdzas byin gyis brlab pa'i rim pa'o / /
rlon shing 'dab bcas rtse las byung / /
srid du mdzub gang sbom chag gang / /
sbrang rtsi dang ni mar gyis byug /
tsan+dan dkar po'i chu la spangs / /
rtse gcig zhi ba'i las la dbul / /
srid du khru gang sboms su ni / /
chag gang pa ni rab tu bzang /
yal ga dbus kyi cha las byung / /
zho dang mar dang ser po'i dris / /
spangs pa rtse gcig rgyas pa la'o / /
sor lnga 'dab bcas sbom chag gang / /
yungs mar bdud rtsi lnga la sogs / /
spangs pa dbang gi las la shis / /
srid du sor bzhi tsher ma can / /
mi rus dur khrod thal chen dang / /
dug la sogs pa'i chus spangs pa'o / /
mngon spyod dag la dbul bar rigs / /
yam shing gi rim pa'o / /
de nas bud shing rim pa bshad / /
pA la sha dang n+ya gro sogs / /
las kyi rjes su mthun par bya / /
yang na 'o ma can shing mchog /
de yang las dang rjes mthun bya / /
bud shing rim pa mdor bstan pa'o / /
de nas slob dpon phyag rgya lnga dang ldan pas /
bla ma mchod pa nas brtsams te /
ting nge 'dzin rdzogs pa dang /
bdag nyid kyi dkyil 'khor la /
ku shas bsang gtor bya /
zhal bshal dang /
ar+g+haM dang /
zhabs bsil dang /
mchod pa rnam pa lngas mchod /
phyag rgya'i mchod pa dang /
phyag btsal bar bya'o / /
bdag gzi byin bskyed pa'i rim pa'o / /
de nas rdzas rnams thams cad la /
bsang gtor lan gsum byas nas su / /
las dang rjes mthun me blangs nas / /
rlung yab kyis ni sbar bar bya / /
spar ba'i sngags ni 'di yin te / /
oM dz+wA la dz+wA la hUM phaT /
mang brjod legs par sbar nas ni / /
thab khung bud shing brdzangs pa la / /
gzhung bzhin du ni me gzhug go / /
mar gyis gzi byin bskyed byas la / /
dge dang mi dge'i mtshan brtag go / /
me spar ba'i rim pa'o / /
oM badzra A yu She swA hA / /
'dis ni ku sha byin brlabs nas / /
shar du rtse bstan dang po yin / /
lho dang nub byang de bzhin rtse / /
bstan te bkram pa'i rim pa'o / /
ku sha dgram pa'i rim pa mdor bstan pa'o / /
sngon du bsgom pa'i rim pa'o / /
nam mkha'i khams su b+ha ga bsam / /
dbus su hUM bskyed mchod rten bsam / /
las dang rjes su mthun pa yi / /
de yi dbus su thab khung bsam / /
dbus su baM bskyed pad+ma la / /
de dbus nyi ma'i dkyil 'khor bsam / /
de steng mngon par byang chub pas / /
rdo rje sems dpa' yab yum bsgom / /
'dod chags stobs kyis 'od du zhu / /
'od las hUM dang raM du gyur / /
de gyur me lha yab yum bsam / /
las dang rjes su mthun pa'i mdog /
zhal gsum pa la phyag drug pa / /
rang dang 'dra ba'i shes rab 'khyud / /
g.yas na gun+d+he mchog sbyin bsnams / /
g.yon na se'u 'bru bgrang phreng mtha' / /
gsus 'dir ral pa'i dbu rgyan can / /
rigs bdag cod pan mchod phyir thogs / /
de yi thugs kar bsam pa ni / /
sna tshogs pad steng gru gsum me / /
de yi steng du hUM dang dzaH / /
lce la yi ge raM bsam mo / /
bsang gtor nas brtsams phyag 'tshal sogs / /
de la mchod pa dbul bar bya'o / /
dam tshig sems dpa'i me lha'i rim pa'o / /
oM ag+na ye ma hA te dza /
sarba karmA bra sA d+ha ka /
ka ru Ni kr-i ta sarba /
Asmin san+ni hi twA b+ha ba ye shes sems dpa' dgug pa'o / /
rang gi mdun du bltas nas ni /
bsang gtor nas brtsams phyag 'tshal mtha' / /
phyag nas rab tu bstim par bya / /
sngags 'dis dgyes par bzhugs su gsol / /
sarbA n+yai par than tsa si ti haM ga tsa ha bya ba ka /
a ka mu ye tha ka le /
sarba sid+d+hi ku ru sha me me dzaHhUM baM hoH / /
bka' lung gis gar dang ldan par bskul bar bya /
gau rI lcags kyus bkug nas ni /
tsau rI ma yis zhags pas gzhug /
lcags sgrog gis bsdams be+e tA lI / /
dril bus mnyes byed g+hasma rI / /
gnyis su med par bstims nas ni / /
bsang gtor nas brtsams mchod pa dbul / /
dam tshig gi me lha la ye shes kyi me lha gzhug pa'i rim pa'o / /
de nas las dang rjes su mthun pa'i sgrub pa pos rgyud rnams bsgoms nas ni /
gzar bu gnyis kyi nang du ni /
yi dam lha yi sa bon bsam / /
gru mo gnyis sprad gzar bu bdun / /
so so'i las dang mthun par dbul / /
rgyas dang zhi ba puSh+TiM dang / /
shAn+tiM ku ru zhes pas dbul / /
dbang drag gnyis pa ba shaM dang / /
sha trUM ma ras dbul bar bya / /
de ni dbul ba'i rim pa bshad par bya ste / /
oM na maH sa man+ta bud+d+hA nAM /
ag+na ye swA hA /
pu Na hi ma n+ta /
ag+na ye puSh+TiM ku ru swA hA /
zhes pas so / /
gzhan ni blugs gzar gyis dbul bar bya'o / /
oM sarba saM ba de swA hA /
zho zan gyi'o / /
oM sarba pA piM da ha na badzra ya a mu kaM bya sarba pA baM da ha na swA hA /
til gyi'o / /
oM badzra A yu She swA hA /
me grugs pa'i dUr ba'i 'o / /
oM badzrA yu She swA hA /
'bras ma chag pa'i 'o / /
oM badzrA pra ti ha ta badzra ye swA hA /
ku sha'i'o /
oM badzra ba dzi ye swA hA /
lag pan gyi'o / /
oM badzra ma hA be ga ye swA hA /
nas kyi'o / /
oM ma hA ba lA ya swA hA /
sran chen gyi'o / /
oM badzra g+hasma ri swA hA /
gro'i'o / /
yam shing dbul ba'i rim pa ni /
oM ya dz+nyA ya swA hA /
u dum+WA ra'i 'o / /
oM bo d+hi br-i k+ShA ya swA hA /
byang chub kyi shing gi'o / /
oM badzra na da thA ya swA hA /
n+ya gro d+ha'i 'o / /
oM badzra ha sa ka rA ya swA hA /
a mra'i 'o / /
de nas ag+na ye puSh+TiM ku ru zhes pas mar dgang gzar khengs pa stong yan chad dbul bar bya'o / /
de nas bsang gtor nas brtsams te /
mchod nas me lha la bstod pa bya /
rdo rje dril 'dzin dpa' bo yis / /
srid pa'i rang bzhin tshigs bcad brjod /
de yan chad ni me lha mchod pa'i rim pa'o / /
de nas las kun byed pa'i chus / /
me lha bsang gtor thugs ka ru / /
dkyil 'khor 'khor lo bsang bar bya / /
las dang rjes mthun me zhal thab / /
bsangs nas de ru dbul bar bya / /
dzaHhUM baM hoH'i bka' lung 'dis / /
dkyil 'khor lha ni dkyil 'khor bstim / /
bsang gtor nas brtsams mchod pa dbul / /
mchod bstod bdud rtsi mthar thug bya / /
de nas mar gzar nyi shu rtsa gcig yan chad dbul bar bya'o / /
de nas zho la sogs pa'i rdzas rnams phul la /
mar gyi sbyin sreg brgya'am stong la brgyad kyis btags pa dbul bar bya'o / /
bsang gtor nas brtsams mar gyis mchod / /
bstod de phyag 'tshal gshegs su gsol / /
rdo rje dril 'dzin dpa' bo yis / /
rang bzhin dag gi tshig bcad brjod / /
yi ge brgya bas bzod par gsol / /
mtha' ru muHbtags snying gar bsdu / /
lha yi sbyin sreg gi rim pa'o / /
de nas blugs gzar 'ba' zhig gis / /
lhag nas me lha'i mchod par bya / /
oM ag+na ye swA hA / /
zhes pas so / /
de nas rdzas kun phul ba dang /
dgang gzar mar gyis bkang nas ni / /
de nas slob mas me tog bor / /
las dang mthun pa'i legs par brjod / /
oM ag+na ye swA hA /
zhes pas dbul / /
shan+tiM ku ru zhi ba la /
rgyas pa puSh+TiM pa shaM dbang / /
zhi ba'i sbyin sreg byed pa'i dus su rnal 'byor pas bya ba'i rim pa ni 'di dag yin te /
dang por thab khung gi bye brag bya ba dang /
tshad dang kha dog dang /
mtshan ma bri ba dang dus dang phyogs dang /
rdzas kyi mtshan nyid dang /
rdzas byin gyis brlab pa dang /
rnal 'byor bskyed pa dang /
yam shing gi mtshan nyid dang /
bud shing gi mtshan nyid dang /
me spar ba'i mtshan nyid dang /
ku sha dgram pa dang /
thab khung byin gyis brlab pa dang /
der dam tshig gi me lha bskyed pa dang /
de la ye shes kyi me lha spyan drang ba dang /
bsang gtor dang /
yang der bdag nyid kyi lha'i 'khor lo bskyed pa dang /
de la ye shes kyi 'khor lo dgug gzhug bya ba dang /
der dgang blugs la sogs pa dbul ba dang /
mchod pa la sogs pa phul la /
ye shes kyi lha gshegs su gsol te /
dam tshig gi 'khor lo bsdu ba dang /
yang me lha la mchod pa la sogs pa bya ste /
ye shes kyi lha bskul ba dang /
dam tshig gi me lha bsdus la /
rdzas lhag mas sbyin sreg bya ste /
bdag nyid ci bder gnas par bya'o / /
mngon spyod la ni mA ra ya / /
mar gyi sbyin sreg brgya rtsa brgyad / /
me lha'i mchod pa byas nas ni / /
mchod pa'i zhal bsil gong ma bzhin / /
so rtsi na bza' la sogs pas / /
me lha mnyes par byas nas ni / /
rang bzhin dag pa'i tshigs bcad brjod / /
me lha nam mkhar gshegs su gsol / /
me lha'i mchod pa'i rim pa'o / /
zab mo'i don ni man ngag yin pas 'dir ma bstan / /
kye yi rdo rje zhes bya ba'i / /
sbyin sreg rim pa gsal byed pas / /
dge ba thob pa gang yin des / /
myur bar sems can grol gyur cig /
sbyin sreg gi cho ga mdor bsdus pa / /
slob dpon po d+hi gar+b+has mdzad pa rdzogs so // //
rgya gar gyi mkhan po ka mA la shrI dang /
dge slong shes rab skyabs kyis bsgyur //
