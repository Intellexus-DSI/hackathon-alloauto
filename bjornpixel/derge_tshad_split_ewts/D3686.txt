@# / /
'phags ma lha mo sgrol ma bsgom pa'i cho ga rgyas pa / @## / /
rgya gar skad du /
Ar+ya tA ra de wI b+ha ba na bi d+hista ra /
bod skad du /
'phags ma lha mo sgrol ma bsgom pa'i cho ga rgyas pa /
lha mo sgrol ma la phyag 'tshal lo / /
don med bdag la gnod pa srid pa'i bya ba rnams spangs te / /
rang bzhin brtan pas rnam par dben pa'i sa phyogs song nas ni / /
gnas der bdag gi bsam gtan khang pa shin tu yid 'thad pa / /
shar du sgo btod yang na nub tu bkra shis sgo ldan pa / /
legs brtsigs de yang dum bu bzhi pas mdzes par byas pa ste / /
shin tu mnyam zhing logs dang steng 'og thams cad legs byugs shing / /
rab 'jam gzugs brnyan 'char ba lta bur 'tsher ba'i rdzas rnams byugs / /
de rjes dri zhim ldan pa'i tshon rnams ljang gus khyab par byugs / /
'di ni steng logs sa gzhi'i byi dor rgyud rnams las bsngags pa'o / /
'og gi phyogs ni rab tu 'thas par brdungs pa kho na la / /
sa la ma lhung ba yi lci ba dri bzangs rnams dang ni / /
bsres pa yang yang byugs pas gzugs brnyan 'char ba lta bur 'gyur / /
de la dri zhim me tog rnams kyis kun du gtor nas ni / /
ji ltar 'byor pa'i bla re la sogs rgyan rnams bri bar bya / /
de 'dra'i dbus sam shar gyi rtsig ngos cha la srad bu yis / /
bris sku yid 'ong mthong bas dga' bar 'gyur ba sbyar bar bya / /
de mdun me tog la sogs mchod pa 'byor tshad dgod par bya'o / /
de bzhin de dbus stan bzang rab tu 'jam zhing bde ba ni / /
bris sku la bltas legs par bting bas yid dang mthun par bzhag /
de yi sgo glegs rab tu sbyar bas rlung dang srog chags ni / /
shin tu phra ba'ang 'jug par mi nus 'di 'drar rab 'grig bya / /
de la logs kyi skar khung sgo dang bcas pa btod pa ste / /
che ba min zhing steng nas gdod dang dma' ba rab tu smad / /
'di ni bsam gtan khang pa mchod rten lta bur 'gro rnams kyis / /
mchod par bya ba lha mo'i bzhugs gnas lha tshogs 'du ba'i sa'o / /
de bzhin de la sgo bltas pa yi khang pa gnyis pa ni / /
srid du khru rnams bcu bdun zheng du de'i phyed yod pa zhig /
sngags pa'i 'chag sa sngon du kho nar brtag cing byi dor snga ma bzhin / /
der ni 'ju sa'i thag gu chang par gzung ba 'tsham pa la / /
reg na bde ba'i sbu gu rnams dang ldan par gdags par bya / /
'og tu 'byor pas stan nam rtsa rnams snyoms par dgram par bya / /
'di ni khang pa dum bu gnyis pa 'chag sa bkra shis pa'o / /
de gnyis dbus su sgo btod khang pa phyogs snyoms yid 'ong ba / /
snga ma lta bur byi dor byas shing don dang ldan pa yi / /
khrus kyi khang pa sgo dang bcas pa dum bu gsum pa'o / /
der yang de la sgo bltas pa yi khang pa dum bu ni / /
bzhi pa brtsigs te der yang bkra shis sgo mchog gdod par bya / /
khang pa der ni bdag gi yo byad rnams dang mtshon cha'i tshogs / /
mi zad pa dang sngags g.yog blo gros ldan pa mkhas pas gzhag /
zas kyi bya ba rnams ni khang pa der yang ni / /
byi dor ldan par brtag cing rtag tu nyi zla ldan par bcang / /
de ltar dum bu bzhi pa'i khang pa kun nas gru bzhi par / /
bsgrubs nas rim pa mang por brtsegs pas shin tu mtho ba la / /
rdo leb lhag par snang ba yis dang phyir mtho sogs kyis / /
rgyal po chom rkun la sogs 'tshe ba phyir phyogs 'gyur bar bya / /
skye bo rnams dang brten pas sdug bsngal kho na 'byung 'gyur gyi / /
bde ba 'byung bar thub pas ma gsungs de phyir mkhas mchog gis / /
sngags g.yog dang ni sgrub pa'i grogs mchog gnyis las ma gtogs pa / /
skye bo 'ga' yang 'jug dang phrad dang sbyin pa 'du 'dzi spangs / /
snying rjes mtshon cha'i tshogs rnams legs par bshams shing gzhag par bya / /
de bzhin sgo ni shin tu gtan bcad rgya dang bcas par gzhag /
'di ni gnas kyi rab tu dbye ba'o // //
gnas der sngags pas mchod pa'i don phyir me tog dag dang ni / /
spos dang til mar dri zhim rnams dang de bzhin rol mo yi / /
nyer spyod rnams dang bgrang phreng yid du 'ong ba'i rnga yab dang / /
me long sen mo'i bzo dang spu gri tha mal dri dang ni / /
mchod dang gtor ma'i don du sha dang nya sha 'bru rnams dang / /
bza' ba rnams dang sman rnams thams cad legs par gzhag par bya / /
mdor na gnas der gzhan gyi ngor blta mi 'gyur longs spyod rnams / /
mthun par gzhag bya 'on kyang chang gi sbyor ba ring du spang / /
'byung po'i gdon dang sngags grub 'dod pas gzhan nas blang bar bya / /
dngos grub don du bkug pa ma yin bud med rnams dang ni / /
dkyil 'khor ma mthong mi rnams mthu yis rgyang grags nyid nas bzlog /
sngags g.yog dang ni sgrub pa'i grogs mchog dkyil 'khor che mchog tu / /
dbang bskur thob cing snying rje che dang ldan pa brtson 'grus can / /
shes rab dang ldan dpa' zhing 'jigs bral khro med nga rgyal bral / /
blo brtan dad par gnas shing bdag la dga' 'dzin gus par bcas / /
bsgom dang dge la brtson pa 'di 'dra gnyis ni rtag par gzhag /
'di ni rdzas dang g.yog gi rab tu dbye ba'o // //
blo ldan gyis ni sngar bshad stan la rdo rje skyil krung gis / /
legs par gnas te bdag la myur du bskul ba'i bsam pa bskyed / /
bdag ni shin tu ring nas rang gis rnam par bslus pa ste / /
sngon chad don med spangs nas ting 'dzin bsgrubs na 'di 'dra ba'i / /
srid mtshor 'khyams par mi 'gyur bde mtha' gcig pu nyid gang yin / /
'gro ba'i skyabs su bdag 'gyur 'di la 'khrul pa yod ma yin / /
da ni bdag gis rang la bslus pa spangs te brtson pa yis / /
dam pa'i gnas 'dir nges par lha mo'i mchog gyur sgrol ma gang / /
phongs pa la byams ma 'dra de nyid nges par mthong bar bya / /
bdag ni bstod pas dga' bar mi bya smod pa gzhan mang gnas / /
smad pas mi dga' mi byar bstod pa'ang gzhan mang gnas pa'i phyir / /
de bzhin 'jig rten chos brgyad ma lus bdag gis mnan par bya / /
lus kyis ji ltar bzod pas skad cig tsam yang dman pa yi / /
bya ba rnams la gnas par mi bya ji srid bdag gis ni / /
lha mo mthong gyur de srid mnyam dang bsam dang 'dus par 'gro / /
de bzhin tshong dang dmag dang las kyi mtha' rnams spang bar bya / /
yang dag gdams ngag bdag gis lha mo mchog las blang bar bya / /
gzhan gyis nyer bstan mun pa'i 'dab 'dras bdag la ci zhig dgos / /
ji srid lha mo mthong bar ma gyur de srid gnas 'di nas / /
'gro bar mi bya de phyir 'di la lha rnams mkhyen par mdzod / /
de nas sngags g.yog dang ni sgrub pa'i grogs mchog blo can gnyis / /
sngags pas bos te 'di 'dra'i bsgo ba gsal bar brjod par bya / /
bdag gi 'dod pa yongs su ma rdzogs par du gnas 'di las / /
'gro bar mi bya lha rnams dpang btsugs khyod kyis 'di shes byos / /
de srid bdag gi yid dang mthun pa'i bya ba khyed kyis byos / /
dngos grub cha las khyed la 'god 'gyur 'di la the tshom med / /
de nyid kyis ni thal mo sbyar bas legs par smras pa gzung / /
lha rnams dpang du gnas pas bdag cag khyod kyis 'dod bzhin bgyid / /
dngos grub cha la bdag cag dran par mdzod la spang mi bya / /
de skad brjod de ji ltar 'dod pas rang gi bya ba brtsam / /
'di ni sgrub pa po dang g.yog dang grogs dang dam bca' ba'i rab tu dbye ba'o // //
de nas sngags pas stan bde nyid la 'dug bzhin rab rgyas pa'i / /
gtor ma mdun du bzhag ste de bzhin mchod pa rnams kyang ngo / /
de nas rang snying paM bskyed pad+ma'i dbus su zla 'dra ba'i / /
yi ge oM las byung ba'i zla ba rnam bsam de steng du / /
gsal bya'i bcu drug pa nyid dbyangs kyi yi ge gnyis pas brgyan / /
zla ba'i dum bu'i steng na nam mkhas mnan cing mdog ljang gu / /
stong phrag du ma'i snang ba ldan bsam de las byung ba'i 'od / /
mtshon cha'i dbyibs can 'phros pas bla ma dang ni rgyal sras bcas / /
sgrol ma bkug ste mdun bzhugs de dag mchod pa gnyis kyis mchod / /
yan lag bdun ldan bya ba bsgrubs nas slar yang gshegs par bya / /
de mthar chos kun stong zhing bdag med lta bas gsang sngags ni / /
theg chen mngon par rtogs byed lan gsum par du bzla bar bya / /
slar yang mkhas pas sa bon mchog bsam de las byung ba'i 'od / /
sgrol mar gyur pas 'gro rnams dag byas slar 'dus zhugs pa yi / /
yi ge yongs gyur ut+pal ljang gu snying po sa bon ldan / /
skad cig nyid gyur sa bon las byung lha mo ma lus bsdus / /
rang gi gnas su thim gyur de las legs byung lha mo ni / /
zhal gcig phyag gnyis sku mdog ljang gu spyan yangs rgyan kun 'dzin / /
phyag g.yas mchog sbyin g.yon pas yu ba dang bcas ut+pal 'dzin / /
bcu drug lo lon rab sgeg gzi ldan pad+ma zla ba'i gdan / /
cung zad 'dzum bcas sgrub pa po la mngon dgyes thugs rje can / /
ma lus bud med rgyan dang cha lugs 'dzin pa 'di 'dra bsam / /
slar yang sa bon las byung ye shes lha mo spyan drangs te / /
'chad 'gyur phyag rgya'i steng gnas zla ba'i sa bon las byung ba'i / /
mchod pas legs mchod man ngag ji bzhin rang la bstim par bya / /
sku gsung thugs la gnas pa'i lha rnams legs par byin gyis brlabs / /
de bzhin blo ldan bu yis gus pas dbang bskur don gnyer bya / /
rtsod pa mi mnga' ba'am dam tshig rdo rje spyi bor byung / /
de ltar cho gas legs bsgrubs rang nyid pad+ma zla ba la / /
rnam bzhugs lha mo'i thugs kar sen zlum mnyam pa'i zla ba ni / /
rjes mthun pad+ma la gnas lha nyid mthe bong tshon dang mtshungs / /
zla steng bcu yi yi ges yongs bskor dbus na sngar bshad nyid / /
ljang gu'i 'od zer dang bcas mgo rnams gyen phyogs gsal bsams te / /
dbus ma dang ni bcu pa'i bdag nyid 'od zer dang bcas byung / /
snying ga nas song phyi rol lha mo nyid gyur 'gro rnams kyi / /
sdug bsngal zhi byas mthun gyur sgo de nyid nas slar bsdu bya / /
'di ni spro bsdu'i ting 'dzin nyon mongs g.yul las rgyal byed pa'o / /
de 'dra ting nge 'dzin mang du byas pas sngags pa'i yid skyo na / /
snying zla'i rnam 'phrul la dmigs gzhan sems rab tu spangs nas ni / /
dang por rnam par snang mdzad de rjes gsal bya'i bcu drug pa / /
'og tu dbyangs yig gnyis pas legs bsten pa ste de rjes su / /
nyi ma'i bu la steng du e yis mtshan cing gnas pa'o / /
de nas gsal bya'i bcu drug pa nyid u yis bcings pa la / /
phyed cha'i ta yis mtha' ma bsten pa'o de rjes sngar bzhin las / /
slar yang bcu drug pa ni us bcings me bu e dang ldan / /
slar yang uSh+ma'i gsum pa mthar gnas pa yi gnyis par ldan / /
de nyid dbyangs yig gnyis pas brgyan byas rjes su uSh+ma yi / /
bzhi pa nga ro gnyis pas spras byas 'di 'dra'i gsang sngags ni / /
shin tu gsal min de bzhin mi gsal ma yin sgra che dang / /
shin tu chung min sems gzhan rnam par g.yengs ba spangs pa yis / /
brgya rtsa brgyad las lhag pa'am de bzhin nor bur bzung ste bzlas / /
gang tshe de yi yid ni bzlas pas skyo na sa bon las byung ba'i / /
'od zer tshogs kyis 'gro rnams bkug ste man ngag ji lta bar / /
sngags 'dis 'byung po rnams la gtor ma sbyin bya phyag rgya ni / /
lag gnyis thal sbyar mdzub mo dag gis gung mo 'khyud byas te / /
mthe bong gnyis kyis snying por byas pa 'di yi gsang sngags mchog /
bzlas dang gtor ma sbyin dang bstim sogs phal cher sbyar bar bya / /
oM a kA ro mu khaM sar+b+ba d+harma NAM Ad+ya nut+pan+na twAta oM AHhUM phaT swA hA /
gtor ma phul nas yi ge brgya pa lan gsum brjod nas ni / /
bzod par gsol zhing yongs bsngo mngon 'dod dngos grub gsol btab nas / /
de nyid gsum mthar muHyis bskul bas lha rnams bzhud par bya / /
de nas ye shes sems dpa' mdun du rab gsal legs mchod nas / /
yi ge brgya pa rang gi phyag rgya 'dzin pas legs bzlas te / /
bzod mdzod bdag blo 'khrul bas ting 'dzin mchog las nyams pa dang / /
mchod dang gtor ma dman zhing sngags dang phyag rgya 'khrugs pa dang / /
brtson pa dman zhing sems ni dam pa ma lags gang skyes pa / /
thams cad khyed kyis bzod mdzod grub par byin gyis brlab tu gsol / /
de bzhin khyod 'drar bdag gyur 'gro rnams srid mtsho las sgrol shog /
myur du khyod kyis bdag la byams pa'i zhal bzang bstan du gsol / /
bdag la myur du thugs mchog rab tu brtse bar mdzad pa'i rigs / /
thugs rje'i lha mo khyod kyis bdag la myur du dbang bskur dang / /
dam pa'i gdams ngag bstan pas yang dag lam bstan rigs pa nyid / /
de rjes mchod dang bstod pa'i dam pa rab tu gus pas gdon / /
de nas rang sngags swA hA'i gnas su muHsbyar ba yis gshegs / /
bdag nyid lha mo'i nga rgyal ldan pas ci bder gnas par bya / /
'di 'dra thun mtshams bzhir ni rab mnyam gzhag pa'i sngags pa yis / /
nyin gcig bzhin du 'bad pas bsams na de yis nges par ni / /
zla drug de bzhin lo gcig nyid dang gsum gyi nang du ni / /
lha mo mthong 'gyur 'di la the tshom mi bya gzhan du na / /
cho ga nyams pas bskal pa skar ma mnyam par mthong mi 'gyur / /
'di ni sgrub pa'i thabs kyi rnam par dbye ba'o // //
shin tu khro bar 'dod cing 'dod chags che dang lhag par ni / /
gnyid 'byung ba dang de bzhin rab tu mi dga' ngu bar 'dod / /
bsam gtan khang pa spangs te gzhan du 'gro bar 'dod pa dang / /
bsam gtan gnas su mi bzad sgra 'byung de bzhin sgo dag las / /
'jigs pa'i sgra 'byung cho nges 'debs pa'i sgra dag thos pa dang / /
nang na gnas pa'i ming nas phyi phyir 'bod pa dang ni dgod / /
skyugs pa dang ni glu len sgra dang so gol rdeb cing mkhun / /
shin tu mi bzad dri mi zhim pa'i ngad ldang skyi bung zhes / /
'jigs dang gzugs mi sdug pa mthong dang brdeg dang 'phul bar byed / /
rtag tu rmi lam sdug bsngal mthong dang 'dre yis gnon pa dang / /
shin tu dga' zhing mkha' la 'phur snyam byed dang rgyu med dgod / /
glo bur du ni gzhan gyi sems shes 'dre smra rna bas thos / /
'jigs par byed pa'i 'od zer khang par rab tu 'byung ba dang / /
dman pa'i man ngag ston pa'i rang lha'i gzugs ni mthong ba dang / /
mngon du steng nas shin tu gnon cing mthong bar byed pa ste / /
mdor na gang gis bzlas dang bsam gtan dag gi bar chad byed / /
de bzhin blo ni snga las nyams par byed pa de ni bgegs / /
yin phyir bla ma'i man ngag kho nas bzlog par bya ba ste / /
bla ma'i man ngag med par sgrub la brtson pa de ni 'dir / /
srog dang dngos grub gnyis ka gdon chen rnams kyis 'phrog par 'gyur / /
bla ma'i man ngag can la bgegs rnams 'byung bar mi 'gyur zhing / /
'byung yang blo can de ni bzlog par bya ba tshogs dang bral / /
'di ni bgegs kyi mtshan ma dang de rab tu bzlog pa'i rab tu dbye ba'o // //
shin tu dri zhim ngad ldang yid ni dge la mngon dga' dang / /
lus ni rab yang gnyid ni mi 'byung khams rnams snyoms pa dang / /
shin tu sgra snyan pa dang rol mo'i sgra rnams grag pa dang / /
me tog char 'bab til mar bral bar mar me 'bar ba dang / /
rmi lam na ni 'phags rnams mthong dang dge slong bram ze mthong / /
rtag tu dge ba'i rmi lam mthong dang chags dang khro dang bral / /
yid ni dga' bar byed pa'i 'od chen khang par 'byung ba ste / /
mdor na yid ni gang gis snga las dga' gyur bzlas pa dang / /
sgom pa dag la bar du mi gcod 'dir ni mtshan ma bzang / /
'dir ni bzlas dang bsgom pa ji tsam gsal ba de nyid mchog /
'di ni mtshan ma bzang po'i rab tu dbye ba'o // //
sman mchog bza' ba ma legs nges par dug tu 'gyur ba ltar / /
dngos grub len mi mkhas pa rnams kyi dngos grub phyir phyogs pa'am / /
yang na srog gi bar chad dag tu'ang 'gyur bas de yi phyir / /
mkhas pas dngos grub blang ba 'khrul ba med par shes par bya / /
rgya mtshor rin chen len pa rnams la 'tshe ba rnam mang 'byung / /
de bzhin dngos grub rin chen len pa rnams la 'phrog pa mang / /
'di ni gdon chen dngos grub 'phrog brtson rab tu mang ba ste / /
dngos grub rnams ni sgrub pa pos kyang bsrung bar rab tu dka' / /
de bas blo ldan 'jigs pa ma lus ring du spangs pa yis / /
mi bzang mtshan ma ngan pa thams cad rab tu gzhig par bya / /
'jigs par mi bya khrod dang chags pa rnam par spang bar bya / /
mtshan bzangs rnams kyang sgyu ma 'dra bar blta bya ri rab bzhin / /
mtshan ma'i rlung gis nges par mi g.yo mnyam par gzhag par bya / /
de tshe de la lha mos yang dag zhal ston 'gyur ba ste / /
thun mong ma yin bde ba 'byung 'gyur gus pas mchod cing bstod / /
'dod pa'i dngos grub gsol gdab yang dag gdams ngag don du 'gyur / /
ji srid gsung ba mi mnga' 'bad pas rab tu bsgrub par bya / /
gang tshe gsung pa mnga' ba de tshe gzhan la ltos dang bral / /
de ni lha mo'i sras yin bsam gyis mi khyab dbang dang ldan / /
rgyal ba'i sras po sgrib pa kun dang bral ba dpal ldan yin / /
de yis dngos grub dang ni mtshan ma gnyis ka ji srid du / /
gnang bar ma gyur de srid gzhan la zur tsam smra mi bya / /
skad cig de nyid la ni dngos grub ring 'gyur dran par bya / /
grub par gyur nas sngags g.yog dang ni sgrub pa'i grogs mchog la / /
dngos grub cha la ser sna bral bas sbyin pas phan gdags bya / /
pha ma dang ni bla ma la yang dngos grub rdzas dag las / /
chos mchog skal ba bgo bar rgyud rnams las ni rnam par bshad / /
mdor na dngos grub dag ni ji ltar bgo ba blo ldan gyis / /
rgyud rnams nyid las ji ltar bshad pa'i rjes 'brangs shes par bya / /
'di ni dngos grub blang ba dang bgo ba'i rab tu dbye ba'o // //
gang dag dkyil 'khor mchog tu dbang bskur ma thob skye bo dang / /
sdom dang dam tshig mi srung bla ma'i bka' las 'das pa dang / /
bla ma la ni mi gus yid kyis bla ma la ni 'phya / /
de bzhin sngon du bla ma dag la gus shing lkog na smod / /
blo ni the tshom dra bas khyab cing brtson 'grus zhan pa dang / /
blo gros mi brtan nyin gcig bzhin du lha rnams gzhan 'dzin dang / /
sdang zhing bud med bsnyen bkur bdag gir byed dang de bzhin du / /
byang chub mchog tu sems bskyed ma byas gnyid la dga' ba dang / /
shin tu blun zhing chags dang sdang ba dregs ldan de bzhin du / /
sdug bsngal dag la bzod pa bskyed par mi nus sems stobs chung / /
cung zad smod tshig thos na rab tu mi dga' de bzhin du / /
cung zad bstod pas rab dga' rnyed pa la ni brkam pa dang / /
cung zad sngags kyi mthu snyems rmi lam tsam gyis dregs pa dang / /
glegs bam 'dzin cing man ngag yod ces mi rnams la smra dang / /
phrag dog dri mas sbags shing man ngag med la ser snas bcings / /
stong nyid ston pa'i chos la sdang zhing dngos por 'dzin la dam / /
nyan thos spyod pa la ni mngon zhen sngags tshul sun par byed / /
bdag gi phyogs la mngon zhen gzhan phyogs ngag la rnam par sdang / /
rta la sogs pa zhon zhing lcag gis gzhu dang glo rdebs byed / /
chang 'thung ba dang 'jig rten gtam la dga' zhing zas la brkam / /
'dus par 'gro dang dmag dang 'thab mo'i bya ba rnams la dga' / /
rgyal po'i pho brang 'khor du kha 'dzin phra mas 'tshe bar byed / /
rang gis dpyad pas sngags tshul zab mo rnams la sdeb sbyor byed / /
bla ma'i lung thob med par sngags rnams 'chad par kun du rtsom / /
bsnyen bkur dman zhing bla ma rnams la myur du man ngag 'dod / /
'di 'dra'i mi yis gang+gA'i bye ma mnyam par rab bsgrubs kyang / /
dngos grub mi 'byung de dag phung po rnam par nyams par 'gyur / /
'di ni sgrub pa po'i skyon gyi rab tu dbye ba'o // //
gang gis sngar bshad skyon spangs de ni dngos grub snod yin te / /
de la bla mas man ngag ma lus sbyin pas phan gdags bya / /
des ni dngos grub ma lus myur du 'grub par 'gyur ba'o / /
de ni blo ldan rgyal ba'i myu gu rig 'dzin rnams kyi grogs / /
'khor bar gnas kyang pad+ma bzhin du dri mas nyams mi 'gyur / /
'di ni dngos grub snod kyi rab tu dbye ba'o // //
gang tshe sgrol ma'i rnal 'byor pa ni na bar gyur pa na / /
phyi nang 'chi ba'i mtshan ma dag ni legs par brtag par bya / /
'chi ba'i mtshan ma byung gyur sgrol ma 'byung ba las gsungs pa'i / /
phyi nang slu bas 'chi bdag bsrung phyir rab tu brtson par bya / /
'chi ba'i mtshan ma snang min de tshe sman mchog dag la ni / /
rtsa ba'i gsang sngags nad zhi ba dang spel ba btab nas ni / /
bza' dang lus byug bya zhing lha mo sku mdog rnam dkar bas / /
bdud rtsis yongs bkang rin chen bum pas spyi bor dbang bskur bas / /
shin tu bde bas lus khyab nad rnams rab tu zhi bar bsam / /
sman pa'i dpyad rnams spang bar mi bya 'on kyang sngags mchog dang / /
dbang bskur ba ni nad rnams rab tu zhi bar byed pa'i mchog /
'di ni 'chi ba'i dus las slu ba dang nad gso ba'i rnam par dbye ba'o // //
de nas sbyin sreg cho gas zhi dang rgyas dang dbang dang ni / /
gsang dang dgug par 'dod dang rtsa ba'i rgyud la gsungs pa yi / /
cho gas sbyin sreg rab tu brtsam bya 'di ni rtogs par sla / /
tshar bcad pa dang dbab dang de bzhin 'tshe ba thams cad ni / /
zhi bar bya ba rtsa ba'i rgyud las gsungs pa sngags pas dpyad / /
'di ni las thams cad rab tu dbye ba'i rnam par dbye ba'o // //
de ltar sgrol ma la gus rnal 'byor pa'i / /
bsgom pa'i cho ga rnam par rgyas bshad pas / /
'gro rnams srid mtsho las brgal sgrol ma yi / /
go 'phang la ni myur du gnas par shog /
'phags ma lha mo sgrol ma bsgom pa'i cho ga rgyas pa slob dpon chen po mar me mdzad bzang po'i zhal snga nas mdzad pa rdzogs so // //
rgya gar gyi mkhan po chen po dul ba'i lha dang /
bod kyi lo tsA ba dge slong chos kyi shes rab kyis bsgyur cing zhus te gtan la phab pa'o //
[ ]
