@## / /
rgya gar skad du /
u da na ka thA /
bod skad du /
ched du brjod pa'i gtam /
'phags pa 'jam dpal la phyag 'tshal lo / /
ji ltar chu srin kha ru rgya mtsho'i gzings rgyug bzhin du mi 'dod kyang / /
rmongs pa bdag 'dra las kyi dbang gis 'chi bdag kha ru rings par rgyug /
snying rje med pa'i 'chi bdag bdud kyis 'gro ba gzhan yang de bzhin mi dra / /
de phyir cung zad skrag pa'i yid kyis dge ba'i bshes la 'dir phyag 'tshal / /
mkha' la nyi ma'i zer gyis zil pa bzhin du bdag gi tshe yi tshad / /
ring por gnas pa'i mthu med las dang 'bras bu grib ma bzhin du 'brang / /
sha khon yod pa'i dgra bzhin gshin rje'i tshogs rnams dga' ba'i bzhin gyis lta / /
de tshe nye du rnams kyang bor zhing bdag nyid kho na skrag cing 'gro / /
sngan chad shi ba'ang bshes dang 'grogs pa ma mthong rgan rabs dag las min / /
lung las ma gsungs phyis kyang mi 'byung da ltar bdag la gdeng ci yod / /
gson tshe 'dir ni tshong khang chen por 'dus pa'i skye bo bzhin du 'gro / /
kwa yi sems khyod bag med ma byed glo bur ba des khyod ni gzung bar long / /
deng sang skye bo phal cher rnyed dang bkur stis 'chums shing bdud dbang song / /
ngan song rgya mtsho 'phel zhing dkar po'i phyogs 'grib lha rnams smre sngags 'don / /
sdom brtson can dag bslab las lhod cing khyim pa dag gi pho nyar 'gro / /
lha min phyogs 'phel nag po'i klu yis nad rnams sna tshogs gtong bar 'gyur / /
de tshe 'gro ba bskyab pa'i don brtson thugs rje can gyi bcom ldan 'das / /
bsnyel ba mi mnga' de la dga' ba'i bzhin gyis sems khyod skyabs su deng / /
dper na rje bo'i las la bran gyis bzhin du thugs rje can gyis don / /
mdzad pa gang yin de la bdag gis shes bya yang dang yang du bslab / /
'gro ba mgu bas thams cad mkhyen pa mnyes par bla ma de skad gsungs / /
de mnyes byas pas bdag don 'gyur na de la sems khyod ci zhig skyo / /
don lnga bsdus pa'i gtam 'di bdag sems gdul ba'i ched du nges par byas / /
bsod nams de yis 'gro ba ma lus sangs rgyas spyan rnams thob par shog /
ched du brjod pa'i gtam drang srong chen po zla bas mdzad pa rdzogs so // //
lo tsA ba tshul khrims rgyal bas bsgyur //
[ ]
