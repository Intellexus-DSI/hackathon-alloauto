@## / /
rgya gar skad du /
tri sam+ba ra kra ma /
bod skad du /
sdom pa gsum gyi rim pa /
dkon mchog gsum la phyag 'tshal lo / /
de la byang chub sems dpa' khyim pa slob pa la /
bsnyen gnas dbog pa dang /
dge bsnyen gyi sdom pa dang /
byang chub sems dpa'i sems bskyed pa dang por bya'o / /
bsnyen gnas dbog pa ni /
btsun pa'am /
slob dpon dgongs su gsol /
bdag dge bsnyen ming 'di zhes bgyi ba /
ji srid byang chub snying po la mchis kyi bar du /
sangs rgyas dang chos dang dge 'dun la skyabs su mchi'o / /
de bzhin du lan gnyis lan gsum du bya'o / /
de ltar btsun pas bdag la gsum la skyabs su song bar gzung du gsol zhes bya'o / /
btsun pa'am slob dpon bdag la dgongs su gsol / /
bdag dge bsnyen ming 'di zhes bgyi ba dus 'di nas bzung ste /
ji srid sang nyi ma ma shar gyi bar du /
srog chags so cog gsod pa dang /
gzhan gyi nor 'phrog pa dang /
mi tshangs par spyod pa dang /
brdzun du smra ba dang /
myos byed 'thung ba dang /
dus ma yin par za ba dang /
phreng ba dang /
kha dog bsgyur ba dang /
gar dang /
glu dang /
rtsed 'jo dang /
mal stan mthon po la sogs pa ldog par bgyid pa /
yon tan brgyad kyis bdag dgra bcom pa rnams kyi tshul du 'jog go zhes bya ba ni bsnyen gnas dbog pa'o / /
tshe dang ldan pa brjod cing /
bdag la dgongs su gsol /
bdag ming 'di zhes bgyi ba dus 'di nas bzung ste /
ji srid 'tsho'i bar du rkang gnyis rnams kyi mchog sangs rgyas la skyabs su mchi'o / /
theg pa chen po'i chos mtha' dag la skyabs su mchi'o / /
tshogs rnams kyi mchog dge 'dun la skyabs su mchi'o / /
btsun pas bdag dge bsnyen du gzung du gsol /
thabs yin no / /
legs so / /
tshe dang ldan pa brjod cig /
slob dpon dgongs su gsol /
ji ltar 'phags pa dgra bcom pa de dag gis ji srid 'tsho'i bar du srog gcod pa spangs te /
srog gcod pa las log pa de bzhin du /
bdag ming 'di zhes bgyi ba yang dus deng nas bzung ste /
ji srid 'tsho'i bar du srog gcod pa spangs te /
srog gcod pa las slar ldog par bgyid do / /
yan lag dang po 'dis bdag 'phags pa dgra bcom pa de dag gi bslab pa la rjes su slob pa dang rjes su sgrub po / /
rjes su bgyid do / /
gzhan yang 'phags pa dgra bcom pa de dag gis ji srid 'tsho'i bar du /
ma byin par len pa dang /
'dod pas log par g.yem pa dang /
brdzun du smra ba dang /
'bru'i chang dang /
bcos pa'i chang myos par 'gyur ba bag med pa'i gnas spangs te /
ma byin par len pa dang /
'dod pas log par g.yem pa dang /
brdzun du smra ba dang /
'bru'i chang dang /
bcos pa'i chang myos par 'gyur ba'i bag med pa'i gnas las slar ldog pa de bzhin du /
bdag ming 'di zhes bgyi bas kyang dus 'di nas bzung ste /
ji srid 'tsho'i bar du /
ma byin par len pa dang /
'dod pas log par g.yem pa dang /
brdzun du smra ba dang /
'bru'i chang dang /
bcos pa'i chang myos par gyur pa bag med pa'i gnas spangs te /
ma byin par len pa dang /
'dod pas log par g.yem pa dang /
brdzun du smra ba dang /
'bru'i chang dang /
bcos pa'i chang myos par 'gyur ba bag med pa'i gnas las slar ldog par bgyid do / /
yan lag gnyis pa dang /
gsum pa dang /
bzhi pa dang /
lnga pa 'dis bdag 'phags pa dgra bcom pa de dag gi bslab pa la rjes su bslab po / /
rjes su sgrub po / /
rjes su bgyid do / /
thabs yin no / /
legs so / /
dge bsnyen gyi sdom pa dbog pa'o / /
ji ltar sangs rgyas bcom ldan 'das rnams dang /
byang chub sems dpa' chen po de dag gis /
byang chub kyi sems chen po bskyed pa de bzhin du /
bdag gis kyang deng nas bzung ste /
ji srid byang chub snying po la mchis kyi bar du /
sems can ma brgal ba rnams bsgral ba dang /
sems can ma grol ba rnams dgrol ba dang /
sems can dbugs ma phyin pa rnams dbugs phyin pa dang /
sems can yongs su mya ngan las ma 'das pa rnams mya ngan las bzla ba'i slad du /
byang chub kyi sems chen po bskyed par bgyi'o / /
bdag gi de ring skyob pa thams cad kyi / /
spyan sngar 'gro ba bde gshegs nyid dang ni / /
bar du bde la mgron du bos zin gyis / /
lha dang mi la sogs pa dga' bar gyis / /
zhes de ltar sangs rgyas dang byang chub sems dpa' thams cad dang /
'jig rten skyong ba brgyad la sogs pa'i lha rnams thams cad yid kyis dmigs te /
dad pa chen pos byang chub tu sems bskyed par bya'o / /
de ltar kun rdzob kyi rnam pa smon lam gyi rang bzhin du gyur pa'i byang chub kyi sems bskyed do / /
don dam pa la ni bsgoms pa'i stobs kyis bskyed par bya'o / /
byang chub tu sems bskyed pa'o / /
sdom pa gsum gyi rim pa /
slob dpon chen po rnyog med rdo rje'i zhal snga nas mdzad pa rdzogs so // //
rgya gar gyi mkhan po a tu l+ya dA sa dang /
zhu chen gyi lo tsA ba dge slong blo ldan shes rab kyis bsgyur ba'o // //
