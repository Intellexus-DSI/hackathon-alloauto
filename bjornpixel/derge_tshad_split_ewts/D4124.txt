@## / /
rgya gar skad du /
Ar+ya rU la sarba a sti ba di shra ma Ne ra kA ri kA /
bod skad du /
'phags pa gzhi thams cad yod par smra ba'i dge tshul gyi tshig le'ur byas pa /
thams cad mkhyen pa la phyag 'tshal lo / /
nges par 'byung ba'i tshul khrims sdug bsngal spong / /
'jig tshogs lta ba gdon gyi rtsa ba 'joms /
dpal 'byor sa dang me tog mda' can 'joms / /
sangs rgyas la ni mgos gtugs bshad par bya / /
gang zhig srog gcod gzhan gyi nor 'phrog dang / /
mi tshangs spyod brdzun bcos pa'i chang la sogs / /
gar sogs phreng sogs mal chen mtho ba dang / /
phyi dro'i kha zas dngul nyid spong ba ste / /
nyon mongs dgra g.yul rgyal byed tshul khrims te / /
dge tshul brtul zhugs chu lon brtsigs pa dang / /
'chi ba'i mche ba 'byin par byed pa'i thabs / /
rdzogs pa'i byang chub dpal nod dbang bskur yin / /
'du shes gtso la don nyid ji bzhin na / /
ltung rdzogs don gnyis ji bzhin min na chung / /
yid nyid gyur na des dang 'dra bar gzhag /
blangs pa'i phyogs mthun rnams la yid kyir 'gyur / /
gang zhig rang bzhin gnas la bslab bcas pas / /
mi gzhan yin la mir ni 'du shes dang / /
gsad pa'i bsam pas 'khrul med gsod byed cing / /
mi shi rmi lam ma gtogs de brlag 'gyur / /
gang gis gsang sngags la sogs thabs rnams sam / /
gsod par sbyor la yi rang bas gsod na / /
de yang mthar 'gyur gsad par sbyor ba la / /
yid kyis yi rang na ni yid kyir 'gyur / /
de bzhin bdag nyid dud 'gror mthun pa yin / /
gzugs su bsgyur nas sems can gsod byed la / /
sdom brtson sdom brtson nyid du 'du shes na / /
dngos gzhi'o min na ltung ba chung dang ldan / /
rmi lam bslab pa med dam gsad pa yi / /
bsam pa med dam smyos pas gal te gsod / /
de ni ltung bar mi 'gyur bsdam bya yin / /
gsod pa'i yan lag lhag ma ma tshang na / /
ltung chung 'khrul med srog chags gsad bsams pas / /
rigs gzhan bsad pa las ni nyes byas 'gyur / /
ma brtags pa yi chu bum brnyas pa las / /
byin par gyur kyang nyes pa med pa yin / /
gang gis srog chags bcas chu la sogs spyod / /
yang na chu tshan la sogs blugs byed la / /
bltar yod skye bo shi na de la ni / /
srog chags re re'i ltung ba lci ba 'byung / /
tha mal pa yi mig ni nad med pas / /
chu mi g.yo zhing rnyog pa med la brtag /
bum pa gang ba brtag bya ke ta ka /
rnams kyis chu rdul can dag dang bar bya / /
ji srid 'di la yid ni dag gyur ba / /
de srid brtags bya'i ring min thung ngu min / /
steng du'ang de bzhin yang dang yang du min / /
glo bur pa yis srog chags bcas te min / /
de bzhin khro na bdag dang chu ra'i chu / /
lan cig brtags pas nyi ma shar bar du / /
the tshom med par spyad par rung ba yin / /
de yi nye 'khor 'dom gang khor yug go / /
khron pa sogs gtsang chu tshags dam la sogs / /
dge slong dge 'dun de bzhin yid ches pa / /
lnga char rung ba'i chu yin blang bar bya / /
chu tshags med pa dag tu mi bya'o / /
gang zhig chu tshags ril tshags gru gsum tshags / /
spyang tshags ril bzhabs tshags can dag gam / /
gsal tshags dag kyang bor te 'gro byed na / /
de la yid kyis bya ba'i nyes byas 'gyur / /
gal te song na gsal tshags la sogs yod / /
de tshe rgyang grags lngar ni chu tshags dag /
med par 'gro bya gal te med na yang / /
de slar 'od 'dod dpag tshad phyed 'gro bya / /
gcugs pa rnams kyi tshig gis lam rings su / /
song du zin yang nam yang nyes pa med / /
chu bo'i 'gram nas 'gro bar byed pa na / /
mthong bas dag pa'i chu 'thungs nyes pa med / /
rgyun gyis 'bab pa'i chu rgyun ma 'dres pa / /
de ni rgyang grags re rer legs par brtag /
gzhan du 'jug ngogs re re kho nar ro / /
'di ni chu tshags med 'gro tshul yin no / /
spu bcas gos dang nyis rim dag gis ni / /
srog chags bcas pa'i chu khrus bya ba bkag /
gang na chu bas srog chags mang ba der / /
rim pa gcig pus khrus ni mi bya'o / /
khron pa'i chu dag 'bras chan la sogs dang / /
'dres pa btsags na de ni kha zas med / /
gang tshe khyim pa'i bsti sa yod pa'i chu / /
gtsang na phyi dro'ang the tshom med par btung / /
dbyu gu gsum la gru gsum grwa srad bus / /
btags nas chu ni legs par btsag par bya / /
lci ba gtsang ma skam po'i phye ma yis / /
chu tshags shin tu srab na gdab par bya / /
chu dag 'dzag par bya phyir yang dang yang / /
smig ma'i tshal ba dag gis brdab par bya / /
srog chags bsrung phyir lcags kyi lu gu rgyud / /
btags pa'i snod ni 'og tu gzhag par bya / /
de yi srog chags gnod pa spang ba'i phyir / /
srog chags yod chu thar byed pa yi snod / /
kha dang zhabs su thag pa gnyis btags pas / /
snying rje'i ngor ni khron pa'i nang du dbo / /
'phags pas 'jig rten mdun du ril ba dag /
kha la bzlog ste gtad nas chu mi btung / /
lo ma la sogs mi rnyed dben song ste / /
skom pa'i phyir ni 'thung na nyes pa med / /
dus dang dus su bum pa skam par bya / /
khru da shing gis rab tu bkru bar bya / /
btung ba'i snod rnams dag gi kha rnams la / /
rtag tu bsgrims nas lo ma la sogs dgab / /
snying nas lan gnyis lan gsum bkrus nas ni / /
lag pa snum pa yod kyang dag pa yin / /
rnyog ma can gyi chu ni ji srid du / /
bzhin gyi gzugs snang bar du bsgrims te btsag /
khron pa la sogs rnams nas chu blangs nas / /
khron pa la sogs byed de chu lha la / /
sbyin pa'i rabs mthun tshigs bcad gdon bar bya / /
'thung dang khrus byed pa na'ang de bzhin brjod / /
mud ga la sogs 'bru la srog chags yod / /
de ni bde dang bsil bar dgram par bya / /
'on kyang de nas srog chags mi 'bral na / /
'on kyang gnas khang nang du bcug ste gzhag /
shig rnams dal gyis ras bal gzhag nas ni / /
rtsig pa la sogs bu ga rnams su gzhug /
ma gu na dag de bzhin bsil ba'i sa / /
rtswa sngon bcas pa'i phyogs su dor bar bya / /
gdug pa la sogs nyon mongs byed pa gzhan / /
rang gi spyod yul dag tu gtang bar 'os / /
mthar gyur de ni nyes byas lhan cig bstan / /
de nas srog gcod phyogs mthun bshad par bya / /
dper na nad pa dag la dug mtshon byin / /
skom la sogs pa mi 'phrod sbyin pa ste / /
rgan po mkhas dang sman pa dag la yang / /
dris nas nad pa la ni sman dag sbyin / /
de yi rim gro pa ni glan mi bsko / /
med par gyur na legs par bsgo ste bsko / /
gang gis de yi sems ni 'chir gnas pa / /
de 'dra'i chos rnams nad pa la mi bshad / /
de la ji srid yun rings chos spyod 'tsho / /
de srid du ni dge ba'i rgyun 'phel bas / /
sos par shog shig yun rings gson par shog /
nad 'jigs las thar bde bar shog ces brjod / /
gal te nad pa na re spo byas na / /
bdag ni 'chi 'gyur zer na de mi bya / /
gdol ba bzhin du lhung bzed la sogs phyir / /
snying brtse med pa'i chags pa'i sems mi bya / /
gang tshe nyes pa'i gzhi dag byed pa dang / /
nad kyis gzhan gyi khri dang khri'u la 'dug /
rdeg par byed dam yang na gzas pa dang / /
rnam par 'tshe dang 'jigs pa la sogs byed / /
khros pas brtul zhugs can la zan med byed / /
ngal ba phul lam rgyal la chom rkun 'bul / /
bsams bzhin du ni 'gyod pa'i tshul dag byed / /
'tshir dang g.ya' sgog la sogs nags mes gtong / /
'bras ni ma smin par yang brtol byed dang / /
yan lag gcod dam de bzhin 'bigs kyang rung / /
de yi tshe yang phyogs mthun de ltar 'dir / /
thams cad srog gcod mthun pa phyogs tsam yin / /
srog gcod pa spong ba ste bslab pa'i gzhi dang po'o // //
dge tshul gang zhig rku ba'i sems kyis su / /
mi yi rdzas su 'du shes mi gzhan nor / /
ma byin rin thang tshang mis bdag gir byas / /
dur khrod mi dbang bsod snyoms ma gtogs pa / /
bsam pa gang de nyid sbyor gcig pu yis / /
bdag gi don du rku na de'i gnas dang / /
dus [(]gyi [,]kyi[)]rin thang dbang gis de bsnyil bya / /
dad pas rgyal ba'i ring bsrel rku de min / /
rku ba la ni rku sems gtso bo ste / /
de bas de dang bral na nyes pa med / /
yan lag lhag ma nyams pas chung bar 'gyur / /
rmi lam la sogs dag la nyes pa med / /
sems bskyed pa ni bsdam bya dang po yi / /
sbyor ba la ni nyes byas rig par bya / /
phyi ma'i sbyor ba la yang nyes byas yin / /
dngos gzhi kun la 'di ni dngos gzhi yin / /
chud gzan phyir phrogs gdos dang bcas pa yi / /
rgya sogs ma rungs byed dang mi dbang ba'i / /
bsod snyoms len par byed na'ang 'jig rten gyi / /
tha snyad tshul gyis chung ba nyid du 'gyur / /
gzhan gyi gos la byin bzhin spyod pa dang / /
sman dang sngags kyis sbyin du 'jug pa dang / /
sdug pa 'phrog phyir 'dam par byed pa dang / /
gzhan phyir blangs nas 'gyed byed na yang 'gyur / /
phyogs bzhi'i 'phags pa'i tshogs kyi nor dag las / /
phyogs bzhi pa yi don du rku na nyams / /
dur khrod pa ni yongs 'dzin bcas pa nas / /
gos la sogs pa rku na'ang de bzhin no / /
da ni rku ba'i dbye ba bstan par bya / /
sa ni gal te brtsad pas gra phrogs na / /
gang tshe khyim pas de sbyor btang tshe de / /
gal te slar ni rgyal ba nyid na brkus / /
yongs su skor ba'i dbang gis rku byed na / /
gang tshe mtshams kyi sgo dang 'byor na brkus / /
brda yi sbyor bas mi la rku byed na / /
brda grub pa yi dbang gis ltung ba yin / /
dud 'gror gyur pa bcings pas rku na ni / /
bcings bkrol tsam gyis brkus par shes par bya / /
khyu las bkar dang bcings pa rku ba na / /
khyu las mi snang gyur na brkus pa yin / /
gal te bla ma'i gos la sogs khyer nas / /
gom par skyed dam yang na 'brid byed pas / /
re lde la sogs phag tu mi snang song / /
dngos gzhi'o mngon sum phrog pa'ang de dang 'dra / /
gru zhig chu bdal ba'am thang las sam / /
chu bo'i rgyun phyogs rku na'ang de bzhin no / /
klung sogs 'gram mi snang la zheng du na / /
de bzhin snang la pha rol phyin 'dir brkus / /
rgyun las bzlog pa gru ni 'dren byed na / /
gru tshugs thal ba las ni brkus pa yin / /
gsang sngags dag gis brku bya rku byed na / /
rang gi mig sngar snang na de brkus yin / /
rdzas kyi steng cha bying bar byed pa ni / /
gnas kyi steng cha las 'das brkus pa yin / /
lus kyi rgyan ni bkrol ba nyid na yin / /
shog ma dag ni sa nyid 'das na'o / /
skal ba thob phyir sdom brtson rkun po la / /
lam sogs ston pas gal te grogs byed na / /
skal ba thob na brtul zhugs nyams par 'dod / /
tshul min chad pas gcod pa chod na yin / /
lo tog bdag la shog shig gzhan la min / /
gzhan gyi zhing la chu 'dren gcod byed pa / /
rang gi lo tog dag ni legs gyur cing / /
gzhan gyi lo tog 'gribs 'dir dngos gzhir 'gyur / /
gal te rdzas las bshal te rku byed na / /
ngos gzhan gyis ni ngos gzhan sa mtshams thal / /
de tshe brkus yin brteg brkus sa 'phags yin / /
dbyug pa la sogs brgyab pas shing thog rku / /
'og tu ltung na brkus pa yin par bstan / /
grogs mang dag dang 'dus te de byed na / /
skal ba thob na brkus yin sngar min no / /
skye bo mang po'i rdzas rku gang gi tshe / /
re re'i skal bas rin thang tshang na brlag /
skye bo mang pos gang tshe rku byed na / /
de tshe rang skal rin gyis rnam par gzhag /
dge 'dun dag ni nor gcig spun 'dra bas / /
dge 'dun ched byas skal ba mi brtag ste / /
zhing bgo mang phyir sdom brtson mang phyir ro / /
gzhan du lung las rin thang spyad mi 'gyur / /
gang zhig btus sam bsdus sam nags tshal la / /
rku na spags pa nyid na brkus pa yin / /
shing ni bton nas rku zhes bshad pa las / /
kha gdangs nas ni nyal ba ji bzhin no / /
rgyan po dor byas rgyal na nyes bar 'gyur / /
rgyan po la sogs grangs la dor byed dang / /
mtshan ma bskyed dam 'brid par byed pa dang / /
gnas gzhan dag tu 'jog dang dor byed dang / /
tshoms gzhan du ni 'grang ngam snyon byed dam / /
mi rigs pa yi thob pa grub byed dang / /
gzhan la snyad btags la sogs tshul gyis brku / /
grub pa nyid na nyes pa yin par dgongs / /
skyis dang brnyas dang gtams pa dag la ni / /
bsnyon pas thag bcad pa na nyes pa yin / /
bcol te gtams pa rku bar byed pa la / /
thag bcad pa yi rab dbye rnam gsum ste / /
thag bcad pa dang spags mnyam spags pa yi /
'og tu thag bcad pa la nyes par 'gyur / /
spags pa'i snga rol thag bcad de bzhin bsnyon / /
sbyor ba'o spags pa 'dir ni dngos gzhi yin / /
de ltar brku bya'i dbye bas rku dbye ba / /
'di ni 'dul ba'i rgya mtsho las btus bstan / /
rang gzhan bang chen brgyud la sogs pa yis / /
gang zhig rku na thams cad rkun ma yin / /
gzhi nas rgyun gyis rku bar byed pa na / /
kun du 'brel bar 'byung ba gcig nyid do / /
de bzhin 'dir ni kha dog gcig gyur gnas / /
ri mo la sogs med pa steng mnyam gcig /
glang chen la sogs phyogs ni mi mngon dang / /
dong na yod pa'i 'bras can kha dog mtshungs / /
rtswa rnams bkram pa 'byar ba mnyam pa'am / /
gzhan rnams la yang 'os pa nyid kyis spyad / /
gser dngul rnam pa nyams byas rku byed na / /
nyams byas ngo bo brku bar bya bar 'dod / /
bsad pa nyid ni nam yang brkus min te / /
de ni rku ba'i sbyor ba yin par bstan / /
brku bya gcig nyid dang ni gzhir gyur gcig /
rku ba'i ngo bo ji ltar de ltar bshad / /
nor gyi bdag po mi 'am ri dgas zhes / /
nges pa med na dngos kyi dbang gis gzhag /
rkun pos chos gos rdzas la sogs phrogs na / /
de la re ba med na bdag gir min / /
de phyir nan gyis len na de la mtha' / /
bsam pas ma btang ba la nyes pa med / /
gzhan gyi slob ma dbang byas de bdag min / /
gzhan nyid rku ba nam yang yod ma yin / /
dud 'gro'i nor la bdag dang dud 'gro dag /
zas btang ba la bdag ni dud 'gro yin / /
thob par bya phyir me sogs skrogs pa yis / /
ri dgas la sogs bdag po brtson por bstan / /
bshad pa las ni ri dgas mtshon phyir yin / /
de phyir srog chags gzhan la'ang 'thad pa yin / /
rngon pa rnams kyis ri dgas gtses pa zhig /
gtsug lag khang du rgyug cing phyin pa na / /
skyabs su 'ongs pa de la bsrung bar bya / /
de ni shi na de dag rnams la gtad / /
skye bo nye dus brtul zhugs can gang zhig /
mthu yis khrid na 'bad pas gzung bar bya / /
gal te rtags kyis de bsam skye bo gnyen / /
mthun par shes na gzung bar mi bya'o / /
dbyar gyi gnas su rnyed pa'i dngos po rnams / /
de bas mang du dbyar gnas pa yang dbang / /
gang dag dam chos tshigs bcad 'ga' 'don pa / /
de yang chos kyi rnyed pa dbang ba yin / /
gtsug lag khang mang gnas par khas blangs kyang / /
rnyed pa gcig nas len par dbang ba yin / /
gal te thams cad du na gtsug lag khang / /
rnyed pa kun las cha gcig tsam zhig blang / /
dge slong gcig gis de dang 'dra ba las / /
dge tshul sum cha tsam zhig dbang bar 'gyur / /
bsnyen par rdzogs par 'dod na cha gnyis te / /
zas la sogs gtogs bgo ba ma gtogs so / /
gtsug lag khang ni gang na gcig gnas kyang / /
de nyid gtsug lag khang de'i skal ba dbang / /
sdom brtson shin bkur sti byas nas ni / /
de shi ba yi gos la sogs pa bgo /
nad pa'i nad g.yog gyur pa gang yin pa / /
sdom brtson de ni lhung bzed sogs drug dbang / /
gang tshe nad g.yog mang ba nyid yin na / /
de dag drug po de dag spyir yin no / /
nad pa'i don du gzhan du song ba las / /
sdom brtson nad pa shi yang drug po dbang / /
sdom brtson rnams kyis gal te de bgos bsdus / /
myur bar nad g.yog la ni sbyin par bya / /
gal te nad g.yog bud med mtshan ldan nam / /
khyim pa yin na de drug mi dbang ngo / /
gal te sdom brtson bu lon blangs shi na / /
de yi rdzas rnams la ni khor bar bya / /
lag gi bla yis dge 'dun ched blangs nas / /
yi ger bris brtags dge 'dun dag las gzhal / /
gsol dang dang po tha mar gang dag yod / /
de dag de shi ba yi gos rnams dbang / /
kho bo 'das nas sbyin zhes smras na ni / /
gal te shi na de ni bgo bya ste / /
sdom brtson bu la sogs pa ltos bral phyir / /
ltos dang bcas pa'i sbyin pa sbyin pa min / /
dad pas sbyin par bya ba bskul ba las / /
bya ba zhig gis shor nas ma byin na / /
de shi na yang tshig dang mthun par ni / /
de yi rdzas la sdom brtson rnams kyis sbyin / /
rang gi sde tshan rdzas ni 'ged pa las / /
gal te sdom brtson skal ba ma blangs shing / /
skal ba de ni sde tshan de'i yin no / /
skal ba thob na shi ba'i skal ba yin / /
gzhan du gos la sogs pa bskur gyur na / /
de ni gang la bskur ba de'i yin no / /
gal te mi 'dod skur bar byed dbang ste / /
mi 'dod kyang de dbang ba kho na yin / /
mthun pa yod na shi ba'i nor rnams la / /
mtshan rnams tha dad pa ni mi dbang ngo / /
sdom brtson gzhan gyis mngon sum bskrad pa dag /
bskrad pa'i rdzas rnams la yang dbang ba yin / /
gtsug lag khang gi mtshams gnyis par shi na / /
de yi lus 'brel ras la sogs pa'i rdzas / /
gang du mgo bo gzhag pa dbang ba yin / /
gnyis kar gzhag na de bzhin gnyi ga'i yin / /
khyim gyi nang na yod pa'i shi ba'i gos / /
khyim pa de ni dad pas sbyin byed pa'o / /
gang gi mtshams na shi ba'i gos yod pa / /
de rnams de dag byin gyis rlob pa dbang / /
gnas gzhan dag na gos rnams yod gyur kyang / /
rdzas dang 'dra la de bzhin byin gyis brlabs / /
gang la de yi rdzas rnams gtams gyur pa'i / /
mi de rdzas dang 'dra zhes bya ba yin / /
grur zhugs lhung bzed la sogs 'di gzung ngam / /
gtang zhes go bar byas nas sbyin par bya / /
de ltar de skad smras nas de bor na / /
de tshe rin ni the tshom med par gzhal / /
smad rim dag las gos la sogs pa ste / /
blang bar mi bya de ni sbyin pa min / /
phongs na nad pas bdag gi rnams las blang / /
de yang slar sbyin 'dod pa nyid kyis so / /
nor gyis phongs pas de bzhin gshegs pa yi / /
dkor gyis kyang ni sman gyi bya ba bya / /
sos pa nyid du gyur na bsab par bya / /
de la 'byor ba med na nyes pa med / /
yul chos chad pa sogs chos ldan pas bstan / /
rgyal po'i skal yin rgyal pos gnang ba blang / /
de la rtsod pa dag ni byung gyur na / /
sdom brtson bsgo bar ston pa'i bka' las min / /
khab la sogs pa'i rdzas dag ltung mthong na / /
de dag gtsug lag khang skyong dag la gtad / /
des kyang tshogs rnams nang du bstan nas ni / /
nyi ma gsum du de 'ong bsdad byas nas / /
gal te shes pa med na tshogs la dbul / /
dngul la sogs pa nyi ma brgyad bsdad nas / /
phyi nas zla ba drug tu mdzod du gzhag /
phyi nas kyang ni snod rnams rab tu bya / /
de nas gal te de 'ongs slong byed na / /
'on kyang sbyin par bya ste skyed ni med / /
lag gi bla la mi mkho'i shing yod la / /
thob na de yis gnang bas de blang bya / /
de ltar bdag po tha dad de 'og tu / /
nyes byas dper na ma bos zas za dang / /
rgya sogs zin pas sdug bsngal gzir pa yi / /
srog chags bsod nams bsam pas gtong byed dang / /
sangs rgyas ring bsrel rin thang med gyur kyang / /
de la dad pas mchod phyir rku ba dang / /
de bzhin snying rje'i dbang gis gdos btags pa / /
bkrol ba la sogs byas dang bshig pa dang / /
phug ron la sogs tshang 'jig las kyang yin / /
de nas ltung ba med pa'ang bshad par bya / /
yid gcugs byas nas gzhan la go byas te / /
yid dge ba yis len na nyes pa med / /
grogs po rab 'bring tha mar gyur pa la / /
yid gcugs bya bar rim pa bzhin du bsgrub / /
tha ma la ni 'bring la 'bring / /
tha ma dang ste dang po mtha' dag nyid /
slob ma la sogs ra lug nor gyi rgyud / /
chom rkun gyis phrogs snying rje'i rjes mthun pas / /
rdzu 'phrul bstan nas shor byed nyes med de / /
pi ling dbad sa la sogs bzhin no / /
gang tshe gtsug lag khang gi khyams na tshang / /
sgo nga med na sdom brtson bsal bar bya / /
dpe tsam yin pas sdom gyi tshang yang yin / /
da ni ma byin phyogs mthun bshad par bya / /
gang gis ba dan mal stan sogs byin nas / /
yid la gcags pa'i me ni 'bar byed na / /
bsdam bya las thar bya phyir de la ni / /
slar sbyin bum chus ma lus zhi bar bya / /
gnang ba med par gzhan gyi gos spyod dang / /
khyim du sten las ma bstabs 'dug pa dang / /
brtul zhugs can la gos sogs byin nas khros / /
sdang dang ldan pa'i bsam pas 'phrog pa dang / /
lhung bzed la sogs brkam pas nan gyis slong / /
bzhad gad kyis ni lhung bzed la sogs sbed / /
khros pas sdom brtson gtsug lag khang 'byin sogs / /
rkun bos skye bo med par bor len dang / /
sdom brtson snga nas 'khod la phyis mnan nas / /
mal dang sten la spyod par byed pa dang / /
rnyed pa dag kyang gzhan du sngo byed pa / /
gzhan gyi rdzas phyogs mthun pa'i dpes yin no / /
ma byin par len pa spong ba ste bslab pa'i gzhi gnyis pa'o // //
gang zhig 'jigs med ngo tsha med chags phyir / /
yan lag cha kun gzung bar bzod pa yi / /
lam ni gzhug tu rung dang ma nyams pa'i / /
pags pa sbu gu'i kha dang so las phar / /
nor bu nad med las rung drud nas ni / /
chags pas rig pa'i bde rnams myong de nyams / /
'dir yang tha mal rmi lam min bslab bcas / /
zhes sbyar phyi ma la yang de bzhin no / /
rang gi rmar yang gzhan gyi'am rang nyid kyi / /
sbu gus nan la sogs pa'i sbyor ba yis / /
drud pa bdag gir byed na'ang rnam kun du / /
dngos gzhi rdo rjes mngon par bcom pa thob / /
bud med la sogs rma rnams 'gro rigs dbye / /
shi dang g.yogs dang rked phyed chad na yang / /
khyad par med de dum bur sbyar ba las / /
mtshams mngon min pa'i bu ga'ang dngos gzhir 'gyur / /
sbyar ba'i mtshams ni mngon par gyur pa dang / /
phag la sogs pa bsregs pa spu med rma / /
de bzhin mgo bo bcad pa'i kha la yang / /
kun du bshags par bya ba'i chung par 'gyur / /
gos kyis dkris dang dgug par byas pa dang / /
lam la ma reg par yang chung bar 'gyur / /
gos stug dag gis yin na chung bar 'dod / /
srab mos dngos gzhi yin na de 'gal med / /
sems byung yid kyis bya yin so la sogs / /
reg pa'i gzhi yi bar du sbyor ba yin / /
so sogs mtshams las phar ni dngos gzhi yin / /
'khrig pa la ni 'du shes gtsor bya med / /
mi tshangs spyod phyogs ngo bo bstan pa ni / /
dper na bsams bzhin khu ba 'byin pa dang / /
'dod chags kyis ni 'khyud dang zur stegs dang / /
'khrig pa'i tshig rnams sgrog par byed pa dang / /
nyal shom khyim du ltad mo lta phyir dang / /
rgod pas gnas pa nyid dang smyan byed dang / /
khyim dag tu ni mtshan mo 'phyan cing rgyu / /
mig zur g.yo ba dang steg par byed pa yin / /
yang dang yang du bud med gdong mi lta / /
reg pa'i dug la nam yang reg mi bya / /
gal te chu dang mes 'chi de yi tshe / /
de sa'i 'du shes byas te reg par bya / /
mo yi brtul zhugs can la'ang sdom brtson gyis / /
de mthong chags na der ni gnas mi bya / /
rdo sogs yan lag 'khri shing mi brdung ste / /
'dod chags me ni mi sdug chus zhir 'gyur / /
bud med gnam bltas 'thung la rang gis ni / /
chu ni rgyun mi 'chad par sbyin mi bya / /
rang lag gcer bu mo la zas la sogs / /
mi sbyin khur ba sbyin zhing 'gyur mi rung / /
mi chags mig gis bud med chos bstan bya'i / /
mig tshugs su ni bzhin la blta mi bya / /
bud med rnams dang nyal 'dug 'gro la sogs / /
spang bya skyes pa yod na nyes pa med / /
mi tshangs spyod pa spong ba ste bslab pa'i gzhi gsum pa'o // //
gang zhig bla ma brjod blos mi chos las / /
bla ma zhes bya de bdag la yod ces / /
mi la brdzun zer gzhan gyis go na ni / /
mngon pa'i nga rgyal ma gtogs de bsnyil bya / /
bsam gtan la sogs mngon shes 'bras bcas pa'i / /
yon tan rnams 'dir mi chos bla mar bstan / /
de yi rjod par byed pa rnam mang dag /
da ni bshad par bya yis mnyan par gyis / /
lha la sogs mthong bdag la lha la sogs / /
lta byed sdug bsngal nyid la sogs shes so / /
zag pa zad pa'i khyad par nges rnams dang / /
bdag nyid ldan par byed pa brjod pa yin / /
der dgra bcom gang stan bkra la sogs dbang / /
der ni kho bo yang dbang gzhan ma yin / /
khyad par thob las yongs su nyams smra yin / /
bdag ni dge sbyong tshul gyi lam nyams yin / /
de ltar bla ma brjod tshig sbyor ba las / /
dngos gzhis bcom zhing sems can dmyal myong 'gyur / /
phyag dar khrod kyi 'dre dang rgyu mtshan ni / /
rang gi mtshan nyid 'dzin la ltung ba chung / /
dper na brtul zhugs can gang lha'i sgra thos / /
yod ces gzhan la snyad btags zer ba'ang yin / /
nga yin tshig ma tshang pas de chung la / /
nga yin tshig 'byung bas ni dngos gzhir 'gyur / /
sgra mthun brjod pa las kyang yin te dper / /
kun du spyod las bsams nas bdag slob pa'am / /
lam du 'dug nas bdag ni lam gnas zhes / /
zer ba la sogs dag la'ang de dang 'dra / /
ma la kye ma khyod kyang nga 'dra na / /
'o na phyir 'ong ba yi 'bras ldan yin / /
da ltar nga ni de ltar 'phags min zhes / /
zur gyis gleng ba brjod pa las ni chung / /
kho bos deng 'dir bsam gtan snyoms ma zhugs / /
de bzhin khar tshang min te las phar min / /
khyim de gang gi yin pa de chags bral / /
de nyid nga'i yin nga nyid chags bral min / /
btsun pa gal te dgra bcom bdag gi zas / /
bzhes shig zer te de bzhin mi smra len / /
gzhan gyis zag pa zad dam zhes dris na / /
mi smra'i rnam pas dang du len byed yin / /
de ltar bla ma brjod blos brdzun pa bstan / /
da ni brdzun du smra ba gzhan nyon cig /
gang las gzhan pa'i 'du shes nyid sgra'i don / /
go ba'i mi la smras pa de brdzun yin / /
brdzun zhes bya ba'i tshul de tshig yin yang / /
ngag gis go 'gyur gal te lus kyis kyang / /
go byed nyes byas nyid de 'on kyang chung / /
'di ltar 'dir ni tshig 'jug med pas so / /
rang gis rig pa gang yin mthong ba yin / /
yid ches las thos gang yin thos pa yin / /
rtags ma nges pa 'dzin par dgos pa yin / /
gzhi 'di dag gis smras na nyes pa med / /
gzhan gyis gang dris de nyid brjod par bya'i / /
brtse bar 'dod pas gzhan dang gzhan ma yin / /
gal te gshed mas gsad bya bros pa na / /
'dri na de tshe de la 'di skad brjod / /
tshur shog sen mo'am gnam mthong yang dag tu / /
khyod kyi lus can dag tu ma mthong ngo / /
gnod par gyur pa rnams las yongs bsrung phyir / /
de sogs brnag pas smra na nyes pa med / /
brdzun smrar gtogs pa'i rab tu dbye bstan nas / /
da ni brdzun smra'i phyogs dang mthun pa brjod / /
dris na chos dang mthun pa'i lan gdab bya'i / /
brtse phyir mi smra bar ni 'dug mi bya / /
bla ma mkhan po mi yi dbang phyug dang / /
sangs rgyas dge 'dun gnas brtan dag gi bka' / /
brtags nas rigs pa nyid la tshig bzhin bya / /
gal te chos bzhin min na brda sprad bya / /
rang ngam gzhan nam gnyi gas skye bo la / /
'dre skad mi snyan pa dag mi bya'o / /
mi sdug mche ba gtsigs pa'i skad dag gis / /
gal te phan phyir byed na nyes pa med / /
yal gzugs bca' dang mna' dang mi smrar bcas / /
de bkag yin pas lam du 'gro ba na / /
mi smra nyid dam chos kyi gtam bya yi / /
bud med la sogs gtam tshul mthun mi bya / /
ngal sos gus pas sangs rgyas tshigs bcad gdon / /
mtshan mo 'dug na rgyud gsum pa yin no / /
'on te gzhan gyi lha yi gnas dag mthong / /
der ni se gol gtogs te tshigs bcad gdon / /
mdza' bo 'byed dang rtsub pa'i tshig dag ni / /
skyon nas smra ba la sogs spang bar bya / /
'dul bar dbyen 'di nyes byas gsungs gyur pa / /
de ni yid kyi nyes byas yin gzhan min / /
brdzun du smra ba spong ba ste bslab pa'i gzhi bzhi pa'o // //
'bras bu la sogs khu ba bcos pa ni / /
bcos chang rgun chang bu ram chang 'drar bstan / /
chan btags mnan pa bya ba sbyar ba'i chang / /
myos 'gyur rtswa mchog gis kyang btung mi bya / /
sbyar ba'i chang dang bcos chang gnyis 'dir bstan / /
de ko tra ba la sogs bzlog phyir ro / /
myos 'gyur smos pas ma red nyams pa yin / /
bag med smos pas spong ba'i rgyu yin no / /
gang zhig myos 'du shes pas myos 'thung ba / /
'thungs la myos na nyes byas nyid yin no / /
nu rtsi dang ni sbang ma za ba las / /
de dang 'dra bar nyes byas rdo rjes 'joms / /
phabs kyi rdo gu'am rtswa sogs myos skyed gang / /
gal te za na chung ba nyid du 'gyur / /
gang la myos 'gyur khu ba'i ro dri yod / /
myos 'gyur khu ba min yang btung mi bya / /
lus la bsku dang mkhur bar blugs pa ni / /
na ba ma gtogs myos khus mi bya'o / /
gal te skol dang de yi kha dog tsam / /
mthun pa'am myos par 'gyur ba'i khu ba yi / /
dngos por ma red nyams 'thung nyes med de / /
'di ltar 'dir ni myos 'gyur spang bya yin / /
myos par 'gyur pa'i phyogs mthun dper byas nas / /
dreg btsong ke'u dang sgog skya yin par bshad / /
de yang nad la mkhas pas lung phog pas / /
gnang ngo dad med mi yi mngon sum min / /
gtsug lag khang gi phyi rol dben phyogs su / /
khang pa byas nas bya ba'i ched du 'jug /
de yang dge 'dun mal stan rnams la ni / /
nam yang longs mi spyad par bka' stsal to / /
lus la dring nyid dang bral 'og tu / /
rang bzhin gnas phyis gtsug lag khang 'jug bya / /
myos par 'gyur ba spong ba ste bslab pa'i gzhi lnga ba'o // //
bro gar glu dang rol mo'i sgra yang rung / /
brtul zhugs can gyis rang ngam gzhan bya min / /
'di 'dir 'khor ba la chags rgyu yin no / /
'on kyang gal te byed na nyes byas 'gyur / /
mchod pa'i ched du'ang rol mo'i sgra dang ni / /
glu byos zhes ni mi brjod 'on kyang ni / /
lha dang lha min dbang pos zhabs rdul gtugs / /
sangs rgyas la ni mchod pa byos zhes brjod / /
chos sgrogs byed pa'i glu ni nyes pa med / /
ston pa'i yon tan sgrogs pa'ang de bzhin no / /
dam chos ched du glu ni mi shes na / /
dben par song ste rab tu bslab par bya / /
mchu 'bud la sogs gar sogs phyogs mthun yin / /
byi'u zul dang ni ring du 'gro byed dang / /
steng du 'byung dang mchod dang rgyug la sogs / /
rtsed mo'i rgyu yin pas na de bkag go / /
'phags pa rnams kyis dgod na so phyung ste / /
de bzhin sgra dag chen por mi bya'o / /
lag pa'am chos gos kyi ni mtha' ma yis / /
kha dag rab tu bkab ste glal bar bya / /
sman pas lung phog pas sam bslab pa'i phyir / /
dben pa'i phyogs su rkyal na'ang nyes med do / /
gang du bud med dmag mi khrus byed pa'i / /
'jug ngogs de ni ring por spang bar bya / /
glu gar la sogs pa spong ba ste bslab pa'i gzhi drug pa'o // //
gang zhig spos byug me tog phreng ba dang / /
de bzhin lus mdog kha dog bya ba dag /
mi gtsang snod kyi lus la 'chang byed na / /
rmongs pa de ni nyes byas nyid kyis gzir / /
'dab chal gsum dang gos la 'dug byed dang / /
sen mo byi dor mig sman mchu bsgyur dang / /
g.yan pa ma gtogs so phag long bu las / /
yan lag 'drud la sogs pa nyes byas yin / /
nad pas dben par 'dug nas bsku bya ste / /
'jig rten ma dad 'gyur ba bzlog phyir ro / /
dad ldan dag gis rkang pa spos byugs na / /
sbyin bdag gi ni lkog tu bkru bar bya / /
'phags pas me tog dri ni zhim po dag /
mig phan snyam bsnam 'dod chags blos ma yin / /
da ni spos sogs phyogs mthun skabs yin pas / /
chu la sogs par bzhin la blta mi bya / /
des ni lus kyi snga phyi'i gnas skabs dang / /
rma la lta na ltung ba med par 'gyur / /
mchod phyir thogs byug ris shig skud la sogs / /
lhub lhub dag ni thams cad spang bar bya / /
rims sogs zhi bar bya phyir dpung g.yon la / /
sngags la sogs pa'i skud pa la sogs bcang / /
rims dang bral nas skud pa bkrol nas ni / /
bu ga gtsang ma'i phyogs su gzhag par bya / /
sdom brtson dag gis gdugs bkra bcang mi bya / /
grong du de bsgreng ba 'ang bkag pa yin / /
lo ma las ni byas pa'ang [#
(]smyag [,]smyug [)]ma'i gdugs / /
yu ba'ang gdugs kyi tshad du bshad pa yin / /
spos la sogs pa spong ba ste bslab pa'i gzhi bdun pa'o // //
mal chen mthon po dag la nyal byed pa / /
nyes byas bkra mi shis pas nges par gzir / /
khru gang las lhag tshad ni mthon po yin / /
rin chen la sogs rkang pa spras chen yin / /
stan mthon rin chen 'od kyis mdzes pa la / /
'du byed 'jig pa'i dad can 'dir bsams te / /
'dzegs nas chos bsgrags pa ni sbyin bya ste / /
bde gshegs chos kyi mchod bya yin pas so / /
khyim pas rin chen 'od 'bar byas byin na'ang / /
mi rtag nyid du bsgom pas 'dug par bya / /
gnod sbyin gnas dang lha khyim klu gnas su / /
sdom brtson 'dug na'ang nyes pa med pa yin / /
mthon po la sogs phyogs mthun nyin nyal yin / /
gnyid kyi nad du gyur na yud tsam gnang / /
na dang de yin da g.yog ma gtogs pa / /
brtul zhugs can ni mar mes nyal ba bkag /
gding ba med par nyal ba rigs ma yin / /
yul gyi dbus su mal stan ko lpags min / /
khyim dag tu ni stan tsam kho na dbang / /
yul gyi mtha' 'khob dag tu gnyi ga dbang / /
glang chen rta dang stag dang seng ge dang / /
sbre'u byi la'i pags pa'ang rung ma yin / /
mchil lham bal ba dza dang mun dza'i 'jag / /
rtswa la sogs las byas pa'ang bcang mi bya / /
gtsug lag khang steng gnas khang khyams rnams su / /
shing las byas lham rtag tu mi gnang ngo / /
bshang dang gci pa'i khang pa'i phyogs dang ni / /
khyim nang bcas ma bstar bar nyes pa med / /
mdze can gyis ni dge 'dun khri sogs spang / /
dge 'dun rnams dang 'du sogs de bzhin no / /
dge 'dun skye bo med par de bzhag ste / /
sman gyi sbyor ba dag gis bskyang bar bya / /
nad g.yog gis kyang nad pa thams cad la / /
gson pa rnyed par dka' ba rtogs byas te / /
rang bzhin kha na ma tho ma gtogs bsgrim / /
bcas pa'i kha na ma tho bas kyang bskyang / /
mal mthon po la sogs pa spong ba ste bslab pa'i gzhi brgyad pa'o // //
rang gling skya rengs dang po sogs bzung nas / /
nyi ma phyed par 'dir ni dus yin te / /
de yol gang zhig dus rung za byed de / /
nyes byas lcags kyi gong bu'i zas rnams za / /
sgegs pa zas bcas byung na bor byas nas / /
'bad pa dag gis kha ni bkru bar bya / /
las kyi dbang gis mid pa gnyis yod na / /
ba glang bdag bzhin ci dgar mid par bya / /
gal te 'di la brtul zhugs gnas pa'i tshe / /
nyi ma gcig kyang 'dod yin de yi tshe / /
nad pa la ni mkhas pa'i lung nyid dus / /
phongs pa la ni dus min med pa yin / /
ya rabs rnams kyis sha dang nya gnang gang / /
gnod dang brtse med ro sogs la chags dang / /
yongs su btsal ba'i sems dag spangs nas ni / /
lhung bzed 'ongs pa de la brtags te bza' / /
nas chan snum khur 'bras chan nya dang sha / /
'di dag srog gnas bya phyir bza' bar gsungs / /
sdong bu 'bras bu ut+pal la sogs rtsa / /
de dag bca' ba dus su rung ba yin / /
dus mi rung ba chu shing 'bras bu las / /
sogs pa'i btung ba'i tshags btsags rung chus bslad / /
dar ba dang rtsabs chur khu sbyar ba'i tshe / /
bur ma shing khu dang ba 'bru tsha yin / /
bu ram dang ni 'bru mar sbrang rtsi mar / /
hwags dang zhag dang kha rar bcas nyid yin / /
yung dang sge'u gsher gla sgang la sogs rtsa / /
sle tres tsan dan dmar po sogs sdong bu / /
nim pa pa to la sogs lo mar bshad / /
me tog da ta ki dang bsha ka /
'bras bu skyu ru na le sham pa ru / /
a ru ka ko la sug smel pi pi ling / /
til sogs 'gyur byed dang ni tsha lnga dang / /
thang chu rgya skyegs sra rtsi shing kun dang / /
spra tshil bkres pa bsal phyir bza' min gang / /
de dag ma shi bar bcangs sman du gsungs / /
dus min rung dang dus su rung bsres gang / /
de ni dus su rung ba'i dbang gis spyad / /
dus min phyogs mthun snod gzhan yod pa dang / /
'jigs med phyogs su snod gcig nas za yin / /
pha ma dang ni gcig tu za ba la / /
ngo phyir skye bo med par nyes pa med / /
dga' bo la sogs mdo las gsungs tshul dang / /
legs dang tshod dang ldan pas zas bza' bya / /
kham chung ba'am che bar rigs min la / /
kha kham bcas pas nam yang smra mi bya / /
mi snyan mi bya gtor bar bya ma yin / /
mchod rten 'dra byas bcom ste zas mi bza' / /
stag gis zos pa'i god kyi sha rnams dang / /
ched du byas pa dag ni bza' mi bya / /
khwa rnams kyis ni lhag mar byas pa'i zas / /
gang yin de mchu'i than 'khor bor te bza' / /
lhung bzed gzhi la rkang phyogs mnan nas min / /
mchil lham gyon bzhin min gos gcig pas min / /
sman pas bsgo na nad pas mchil lham steng / /
rkang pa bzhag ste ji ltar 'dod par bza' / /
de yi bdag po'am 'drim par byed pa la / /
'di 'am 'di las byin zhes brjod mi bya / /
'phags pa rnams kyis rim gyis thob ba bza' / /
'dir ni nad pa rnams la bkag pa min / /
zos pa'i lhag ma las ni chang gcig gzhag /
ched du mi bya dgag pa'i rgyu 'dir kha / /
'dag pa'i rdzas sam rung ba'i chu rnams kyis / /
zos nas kha yang kha zas med par bya / /
dus ma yin pa'i kha zas spong ba ste / /
bslab pa'i gzhi dgu pa'o // //
dngul dang gser gyi rnam pa len byed na / /
nyes byas 'gyur ro gos dang rgyags phyir dang / /
lus kyi phyir dang de bzhin sman phyir ram / /
chos dang ldan pa'i phyir ni ltung ba med / /
len pa'i rjes su mthun pa'i dper bya na / /
chos gos la sogs yod bzhin gos sogs slong / /
khab ral ba so rus la sogs pa'am / /
gser gyis spras pa bya ba ma yin no / /
rnyed 'dod nyo dang btsongs la sogs mi bya / /
dgos pa'i 'brel ba yod na nyes pa med / /
gal te gos dag nyo bar 'dod na ni / /
khyim pa la bcol nyo bya rang gis min / /
gal te nyo byed sgra ni po 'ga' med na / /
tshig ni gsum gyi bar du brjod par bya / /
rgas pas 'khogs dang nad pa ma gtogs pa / /
sdom brtson gzhan gyis pus 'khyud bcang mi bya / /
rnyed phyir spyod lam tshul 'chos yin par bstan / /
chags pas gzhan la smod pa thob kyis 'jal / /
chung ngu byin nas mang po tshol byed dang / /
gzhan gyi bsngags pa byed pa gzhogs slong yin / /
rnyed pa'i phyir ni gtsang dang snyan par smra / /
thams cad kha gsag yin par 'phags pas bshad / /
de dag dpe tsam gzhan yang log sgrub pa / /
'tsho bar byed pa dag ni rtag tu spang / /
gser dngul la reg pa spong ba ste bslab pa'i gzhi bcu pa'o // //
khyim pa'i rtags ni spang ba smra bas na / /
de nyams phyogs mthun yongs su spang bar bya / /
khyim pa 'dra bar sham thabs mi bgo zhing / /
kha dog gcig pa'am kha tshar can dkar min / /
phyi rol dag tu tshon can gos g.yogs na / /
dkar po'ang nyin par bgo bar gnang ba yin / /
dge 'dun khri dang khri'u be'u ras la / /
gding ba bting nas spyod na'ang de bzhin no / /
gos rnams kha dog bsgyur phyir tshon rtsi gsum / /
ngur smrig rtsi dang sngon po'i mdog dang btsag /
mtshal dang de bzhin rgya skyegs btsod rnams dang / /
gur gum dang ni mthing shing li khri dang / /
rma shing le brgan rtsi rnams mi rung ste / /
brgyad po tshon chen yin pas de bkag phyir / /
sen mo ste'u dang spu gri'i so 'dra bar / /
breg bya de las gzhan gyi rnam par min / /
dgon par gnas pa'i skra dang kha spu dag /
sor gnyis las ni lhag par gzhag mi bya / /
grong mtha' de bas chung lhag de bzhin no / /
skra ni ba lang spu 'dra'i byi byad spang / /
byin pa mig dang mchan khung rked smin ma / /
breg par bya ba shin tu thag ring spang / /
skra rnams breg par byas nas khrus dag bya / /
yang na yan lag lnga po bkru bar bya / /
dang po kha 'am mgo ni ci 'dod breg /
de yi 'og tu sna yi nang bya zhing / /
lag pa rkang pa sen mo'i rim pas bya / /
'di ltar 'di ni 'breg mkhan las yin no / /
skas la 'dzeg dang de bzhin nyin nyal na / /
sham thabs mtha' ma mdud pa dor bar bya / /
sdom brtson gyis ni khur lci bskur mi bya / /
yang yang mgo bo phrag pa rked pas min / /
bkug dang phral dang 'doms snang byas pa dang / /
de bzhin tsog tsog por yang 'dug mi bya / /
bstan bcos las gsungs spyod lam lta bur ni / /
bya yin 'dir ni de dag dpe tsam yin / /
khyim pa'i rtags spong ba'i phyogs dang mthun pa ste bslab pa'i gzhi bcu gcig pa'o // //
sdom brtson rtags ni khas blangs brjod pas na / /
der gtogs nyams pa'i phyogs mthun spang bya ste / /
dper na mu stegs rtags ni thogs pa dang / /
gcer bur skra 'bal lag par zas za dang / /
ri la mchong dang nyi zla lta byed dang / /
me lnga bsten pa la sogs spang bar bya / /
mchil ma la sogs se gol gtogs byas te / /
de nas snang ba'i phyogs dag tu ni dor / /
bshang ba'i sa dang gci ba'i nye 'khor du / /
sna tshogs gtam gyis yun rings gnas mi bya / /
kha ton btso blag la sogs der mi bya / /
skad dag phyung ste brtags nas 'jug par bya / /
bshang ba'i sa dang gci ba'i sa dag kyang / /
so so tha dad yin te der mi brjod / /
gci dang bshang dang de bzhin rlung dag ni / /
byung bar gyur na dal bus gtang bar bya / /
'byung ba bkag pa nam yang 'dod ma yin / /
rma la sngar ni 'jam pos phyis nas kyang / /
chu mang dag dang sa yis khrus byas te / /
lag pa g.yon par sa ni lan bdun blugs / /
de yi 'og tu lag pa gnyi gar bdun / /
sa de dag kyang so sor rim par gzhag /
de bzhin chu mang lag pa gnyis bkrus nas / /
de 'bad lag ngar byin pa legs phyis te / /
phyis kyang lag pa gnyi ga bkru bya zhing / /
phyi nas ri la brkang ba gnyi ga yin / /
sems ni dag na gtsang ba yin par bshad / /
dri dang gos pa dag dang bral tsam yin / /
bcom ldan nang gi gtsang sbrar gsungs pa ni / /
lus la sogs pa'i sdig spang gang yin pa'o / /
brtul zhugs can gyis bshang dang gci ba dang / /
so yi dri bsal phyogs ni dben par bya / /
so shing dag ni chu yis bkrus byas nas / /
dor bar bya'o chu dag med na yang / /
lce yi dri mas shi bzhin 'dir gyur na / /
mi rung bsgrims te sa la phyis nas so / /
lhung bzed gnyis te sa byas lcags las byas / /
lhung bzed gzhan min chung che skya ba min / /
khar gsil sgra dang ldan pa bcang bya ste / /
de ni go byed khyi skrod yin pas so / /
rab tu byung ba nyams pa'i phyogs dang mthun pa spong ba ste bslab pa'i gzhi bcu gnyis pa'o // //
bla mar gsol btab bla ma nyams phyogs mthun / /
rang gi bla ma ma gus de yin pas / /
bdag nyid 'dod pas pha ltar rab sdug dang / /
gus pa byas nas bla mar rim gro bya / /
bshang dang gci dang so ni dag bya dang / /
mtshams kyi nang du rgyal la phyag bya dang / /
chu dag btung bar bya ba ma gtogs pa / /
thams cad dris nas bya ba yin par gsungs / /
bla ma bas sngar nang bar langs nas ni / /
gdong dag bkrus nas bde gshegs phyag 'tshal te / /
de nas bla mar gus bcas phyag byas nas / /
btud de sku la ma nyams zhes 'dri nas / /
bya ba nyid kyis lung mnos de 'og tu / /
de yi gnas khang nye 'khor phyag dar bya / /
de nas rgyal la dkyil 'khor byas nas ni / /
dad pas 'dud bzhin du ni bskor bya zhing / /
nye ba'i sdom brtson rgan la phyag byas nas / /
dge bas lus la snying po blang bar bya / /
bla ma dag la bsnyen bkur byed pa na / /
zas skom la sogs zhim po kun kyang dbul / /
phyag bya'i lam du phyin na'ang phyag bya ste / /
brtul zhugs can dang mi mthun bkol mi bya / /
'jig rten gsum gyi ston pa'i mi dbang gis / /
des kyang a rog gya zhes brjod par bya / /
rgan zhugs shin tu rgan po sbrid byung dang / /
khyim pa sbrid pa byung na'ang sos zhes brjod / /
gzhon nu'i sbrid byung a rog gya zhes bya / /
rgan la sbrid byung tshig gis phyag bya'o / /
'di la bkur stis phyag bya rnam gnyis te / /
yan lag lnga dang sgyid bzung rang bzhin no / /
mun khung bla ma'i spyi bos sar gtugs pa'i / /
phyag dag mi bya tshig gis phyag bya'o / /
sdom brtson bca' ba 'ga' zhig 'cha' byed na / /
phyag dag mi bya des kyang phyag mi bya / /
mi gtsang lam gyi phyogs ma bkrus pa'ang min / /
gos gcig ma yin zas dang bcas ma yin / /
mdun du zas drangs spo ba spyod pa dang / /
khyim nas tshul khrims 'chal dang gcer bu dang / /
gzhan yang phyag bya min yang brtag pa ni / /
phyag bya gnyis te bde gshegs rgan po yin / /
gang phyir de dag sdom pas rgan min pas / /
gsang sngags la'ang lha gzhan phyag mi bya / /
dkon mchog gsum la 'dud pas phyag byas nas / /
gzhan gyis byas pa'i gsang sngags brjod par bya / /
gang zhig sangs rgyas skyabs 'os dag la skyabs / /
song nas gus par gzhan la phyag byed pa / /
de ni shAkya'i rigs kyi rtags dag la / /
co 'dri yul 'khor zas ni 'bar ba za / /
bla mar gsol ba btab pa nyams pa'i phyogs dang mthun pa ste bslab pa'i gzhi bcu gsum pa'o // //
de nas sdom pa nyams phyogs mthun 'byung ste / /
dkon mchog gsum la ma gus de bzhin du / /
nyi ma lnga las lhag par mi gnas pa'am / /
dgag dbye dang ni gso sbyong nyams pa ste / /
gal te mngon sum gsungs pa med gyur kyang / /
dgag dbye gsungs phyir 'dir ni gso sbyong yod / /
dgag dbye dag par go bar bya phyir te / /
de las gso sbyong don ni tha dad min / /
kye tshig bdag la btsun pa dgongs su gsol / /
deng 'dir 'phags pa'i dge 'dun gso sbyong lags / /
deng 'dir dge tshul bdag gi 'ang lags te bdag /
yang dag par mchi zhes bya sngags yin no / /
mchod rten khyams dag ci nus byi dor bya / /
bdug pa me tog bkram pas dgram byas te / /
rang gi rgyud brtags thog mar sdom brtson gyi / /
mdun du ltung ba dag ni bshags par bya / /
tshul khrims ldan dang 'dul ba'i cho ga shes / /
nad pa snying rje 'khor ni dag pa dang / /
chos dang zang zing phan 'dogs brtson pa dang / /
dus su 'doms pa de ltar bla mar bsngags / /
slob dpon la gus tshul khrims yongs dag dang / /
bsam gtan dang ni 'don la rtag brtson dang / /
grims shing dul la bzod dang ldan pa ni / /
sdom brtson gnas pa'i chos ldan shes par bya / /
grong la sogs pa'i ming smos rim pa yi / /
dbyar du dbyar gnas dam ni bca' bar bya / /
gal te de ni gzhan du 'gro gyur na / /
zhag bdun byin gyis brlabs te 'gro bar bya / /
tshul khrims nyams la bkur sti mi bya zhing / /
de dang 'grogs dang longs spyod mi bya'o / /
pha ma bla ma dag dang nad pa dag /
tshul khrims nyams su zin kyang bkur sti bya / /
nyes rtsom byed dang khyim sun 'byin pa dang / /
'dir ni gsum pa tshul khrims nyams pa dag /
'thab mo spangs te gaN+DI brdungs byas nas / /
shi zhing rul ba bzhin du nges bskrad bya / /
ka bar gyur pa mdo sde 'dzin gang dang / /
de bzhin gzhan yang cho ga bzhin dpyad bskrad / /
dpung byed btang na slar yang gzhug bya ste / /
gal te min na de skal rin gyis ltung / /
gang dag grangs can la sogs bden blos 'don / /
de dag la ni kha zas dug tu 'gyur / /
sangs rgyas gsung ni ji skad bstan bton nas / /
nges par dpyad par bya phyir gzhan dag bklag /
sangs rgyas de yi yon tan smos pas brjod / /
slob dpon slob dpon tshig dang ldan pas so / /
don sogs smos pas nye ba'i tshig bya ste / /
'dud bcas mkhan por gyur pa'i ming dag brjod / /
rgan la btsun pa nye ba'i tshig gis brjod / /
gzhon la'ang tshe dang ldan pa'i nye tshig gis / /
de bzhin gnas brtan zhes bya'i nye tshig brjod / /
de ltar 'dir ni ming smos rim pas yin / /
sdom pa mtha' dag nyams pa'i phyogs dang mthun pa ste bslab pa'i gzhi bcu bzhi pa'o // //
gang zhig gnang med de bzhin bkag med pa / /
de ni gsungs pa'i rjes mthun brtags te gzung / /
'dul ba mdor bsdus zhes bya'i sgron ma dang / /
'dra bar gzhan 'di bde bar gshegs pas gsungs / /
dge tshul rnams kyi chos lugs bsdus 'byung ba'i / /
bsod nams bdag la skyes des 'jig rten 'di'i / /
shAkya'i 'od bstan lam nas rdzogs pa yi / /
byang chub dpal ldan gnas su 'gro bar shog / /
shAkya'i bshes gnyen ngor ni bde bar gshegs pas gsungs pa'i bslab pa yi / /
rin chen 'bar bdag ni 'dul ba rgya mtsho'i nang nas rab btus te / /
dbang po'i rdo rjes phug nas de gzhi thams cad yod par smra ba yi / /
so sor nges pa'i dbye ba dag gis phreng bar mthun par bsdebs pa yin / /
'dul ba mdor bsdus te bco lnga pa'o // //
thams cad yod par smra ba'i dge tshul gyi tshig le'ur byas pa /
mang du thos pa'i slob dpon shAkya 'od kyis mdzad pa rdzogs so // //
[
