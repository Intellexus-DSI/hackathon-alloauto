@## / /
rgya gar skad du /
badzra bi dA ra Na snan bi d+hi nA ma /
bod skad du /
rdo rje rnam par 'joms pa'i khrus kyi cho ga zhes bya ba /
las rnams bzhi po mthar phyin pa / /
phrin las rnam bzhi'i sku la 'dud / /
bum mang bca' bar mi nus la / /
phrin las rnam pa bzhi po yi / /
bum gcig cho ga bstan par bya / /
rgyud nas phrin las rnam bzhi gsungs / /
bum gcig cho ga rnam pa bzhi / /
sku gsung thugs kyi dbye ba yis / /
bum gcig cho ga bcu gnyis 'gyur / /
zhi ba dkar dang rgyas pa ser / /
dbang ni dmar dang drag po nag /
bum pa mgul chings gzungs thag sogs / /
las dang mthun par 'gyur byas te / /
gu gul tsan+dan dud pa dang / /
las bzhi yi ni sngags dang ni / /
shin tu bsdus pa'i sngags kyis ni / /
bum pa bdug cing bsang ba bya / /
rgyu bzang bum pa tshad ldan nang / /
sku gsung thugs kyi yi ge ni / /
so so'i tshon gyis bris nas ni / /
sku gsung thugs ni gang byed pa'i / /
yi ge rdzas dang bcas pa ni / /
ras su gtums te bum nang gzhug /
nad dang mtshon dang mu ge yi / /
bskal pa de dag sel byed cing / /
sman lnga rin chen 'bru lnga yis / /
bum pa yang ni dgang bar bya / /
tshul khrims dang ldan mchog yin phyir / /
dri dang snying pos bum pa bkang / /
de sogs bum rdzas sna tshogs btsal / /
bum pa rnams ni rgyan gyis brgyan / /
bum pa la ni gdugs bu dbub / /
zhi ba yi ni maN+Dal ni / /
pad+ma dkar po 'dab brgyad pa / /
rgyas pa rin chen ser po sna tshogs can / /
dbang la pad+ma dmar po lcags kyus mtshan / /
drag po la ni mthing nag rtsibs brgyad do / /
bum gcig cho ga bsdus pa yis / /
gzhan gyi don ni byed gyur na / /
dkyil 'khor chen po bshams nas ni / /
zhi ba'i maN+Dal shar du bri / /
rgyas pa'i lho dang dbang gi nub / /
drag po byang du bri ba ste / /
bum pa yang ni de der dgod / /
mchod dang gtor ma rgyas par bsham / /
ku sha'i stan ni gding bya ste / /
slob dpon smyung bar gnas pa'am / /
yang na dkar gsum zas la brten / /
gtsang ma'i gos sogs khrus byas te / /
bde ba'i stan la 'dug byas te / /
badzra bcu yis mtshams bcad de / /
rang snying bsil la hUM dgod de / /
de 'od bde gshegs spyan drangs te / /
mkha' la gsal bkod bdun rdzogs bya / /
chos nyid ngang gnas de rjes la / /
drag po'i hUM sgra stong zil gnon / /
stong gsum g.yo ldan mkha' 'byung bsam / /
de rjes hUM 'od ldan pa ni / /
nam mkha' la ni bsam par bya / /
de las yaM baM laM suM chad / /
de dag rim gyis zhu gyur pas / /
rlung mtsho sa ri rgyal por 'gyur / /
de steng AHhUM baM zhu bas / /
zla nyi pad+ma'i gdan du gyur / /
de steng hUM babs zhu gyur pas / /
sna tshogs pa yi rdo rje la / /
phyogs gcig yu bar gyur par bsam / /
de 'od bde gshegs mtha' dag bsdus / /
de gyur rdo rje snying po'o / /
sku ljang spyan gsum phyag gnyis pa / /
g.yas pa rdo rje rgya gram pa / /
ngos gcig yu bar 'dzin pa'i tshul / /
g.yon pa sdigs mdzub thugs kar 'dzin / /
g.yas bskum g.yon brkyang gar gyis bzhugs / /
dbu skra gyen brdzes klu rigs brgyan / /
mche gtsigs phyag rdor sprul pa bsgom / /
de nas bum pa'i nang du ni / /
a zhu bas ni bdud rtsi'i mtsho / /
de steng a zhu zla ba bsam / /
de steng so so'i kha dog dang / /
ldan pa'i yi ge hUM bsam mo / /
gsung sgrub de la dmigs te sgrub / /
de zhu sna tshogs rdo rje la / /
phyogs gcig yu bar gyur par bsam / /
kha dog las dang mthun pa'o / /
thugs sgrub de la dmigs te sgrub / /
de zhu rdo rje snying po ni / /
sngon lta bar ni bsam par bya / /
de nas ye shes spyan drangs te / /
hUM 'jigs bcas lcang lo can gyi gnas mchog nas / /
rig sngags gsang sngags kun gyi bdag po ste / /
khro rgyal rdo rje 'dzin gyi rab sprul pa'i / /
khro rgyal rdo rje snying po gshegs su gsol / /
ha ra ha ra badzra bi dA ra NA ya swA hA /
pra ha ra pra ha ra badzra pra b+ha ny+dza nA ya swA hA /
sngon lha'i ye shes spyan drangs te / /
phyag rgya bzhi yis gnyis med bya / /
badzra brgyad dang kI la lnga / /
badzra bdun sogs brjod byas pas / /
sku gsung thugs sogs byin gyis brlab / /
thugs hUM las byas bde gshegs bkug /
na masma man sngags sogs kyis / /
khro bo la ni dbang bskur bsam / /
na mo rat+na tra yA yas / /
bum pa'i lha la phyag kyang bya / /
mchod pa rnams kyis yang dag mchod / /
de mchod sku ni gsal bar bsgom / /
sku sgrub de la dmigs te sgrub / /
de nas gzungs sngags rim pa gsum / /
mos pa'i bye brag bzlas par bya / /
nges skyo gtor btang ye shes dbyung / /
dam tshig bum lha 'od du zhu / /
rang nyid lha yi nga rgyal bya / /
de nas gzungs mchog ces bya ba ni / /
kun khyab gzungs chog bzhin du bya'o / /
yang na 'di ltar bya ba ste / /
shis brjod mang du byas nas ni / /
byab cing bsrung ba'i cho ga bya / /
rgyud kyi sbyor tshig la sogs pa / /
khrus chog rgyas par shes par bya'o / /
de ltar bum gcig ma'i cho ga bsdus pa'am /
dgos pa'i bye brag gis shes par bya'o / /
bdag blo shin tu dman gyur kyang / /
rgyud 'di nyid dang mi 'gal ba'i / /
las bzhi'i bum gcig cho ga 'bad / /
'bad pas dge ba ci bsags pa / /
'gro rnams re 'dod bskang bar shog /
kun kyang 'di la 'jug gyur cig /
slob dpon chen po rat+na kI rtis mdzad pa'i /
rdo rje rnam par 'joms pa'i khrus kyi cho ga rdzogs so // //
bal po'i paN+Di ta ma hA pa Na'i rang 'gyur ro // //
drag po'i gtso bum 'di skad do / /
cis kyang mi chod mi shigs pa / /
bden pa sra ba brtan pa ste / /
thams cad du ni thogs pa med / /
thams cad du ni ma pham pa / /
shes rab thugs kyi rang bzhin te / /
sems can thams cad skrag par byed / /
sems can thams cad 'jil bar byed / /
rig sngags thams cad gcod par byed / /
gdon rnams thams cad brlag par byed / /
sems can thams cad rengs byed pa / /
kI li kI la'i sngags dang ni / /
tra ta ya yi sngags sogs kyis / /
phrin las drag po'i las mthar phyin / /
khro rgyal rdo rje rnam 'joms mthus / /
drag po'i bum chu 'di yis ni / /
dri ma thams cad dag gyur cig /
phrin las drag po mthar phyin shog /
[ ]
