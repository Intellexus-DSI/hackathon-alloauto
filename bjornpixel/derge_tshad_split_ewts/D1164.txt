@## / /
rgya gar skad du /
pany+tsa ta thA ga ta sta baH /
bod skad du /
de bzhin gshegs pa lnga la bstod pa / /
gsung gi mnga' bdag la phyag 'tshal lo / /
'jig rten gsum mgon yon tan mtha' med pha rol phyin / /
'o ma'i mtsho ltar dkar yangs mdzes pa'i sku dang ldan / /
mnyam med de bzhin nyid dngos seng ge'i khri la bzhugs / /
thub mchog rnam par snang ba de la phyag 'tshal lo / /
mdangs ldan nor bu mthon ka chen po ltar 'phro ba'i / /
'od kyis phyogs rnams ma lus snang bar mdzad pa po / /
'jig rten gsum na rmad byung glang po'i khri la bzhugs / /
bsnyengs bral sangs rgyas mi bskyod de la rtag phyag 'tshal / /
rin chen dbang bskur 'byor bas 'gro don mdzad la mkhas / /
bsod nams tshogs mnga' ri rgyal mngon sum rgyu 'dra zhing / /
gser gyi rgya mtsho lta bus rta yi gdan la bzhugs / /
thub pa rin chen 'byung ldan de la rtag phyag 'tshal / /
rma bya'i rigs gsal brgya yis mdzes byas snang ba yi / /
'od kyis phyogs kun khebs pas mngon dga' pad+ma ni / /
rA ga'i ri bo ltar mdzes rma bya'i gdan bzhugs pa / /
thub pa dpag med 'od mnga' de la phyag 'tshal lo / /
dam chos 'od zer tshogs kyis mun pa sel mdzad pa'i / /
'od kyi snang bas nam mkha'i cha kun rnam par 'gengs / /
bai DUR+Ya yi mtsho ltar mkha' lding gdan la bzhugs / /
sangs rgyas don yod grub pa de la phyag 'tshal lo / /
seng ge glang po rta dang rma bya mkha' lding gdan la rdo rje skyil krung bzhugs / /
sku mdog rim bzhin dkar dang sngo dang ser dang dri med dmar dang ljang gyur cing / /
byang chub mchog dang sa reg mchog sbyin ting 'dzin mi 'jigs sbyin pa'i phyag rgyas mtshan / /
rang rigs rin chen cod pan ldan pa'i ye shes lnga yi bdag nyid de la 'dud / /
de bzhin gshegs pa lnga'i bstod pa rdzogs so // //
rgya gar gyi mkhan po pad+ma kar warma dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa //
