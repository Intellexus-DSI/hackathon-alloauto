@## / /
rgya gar skad du /
badzra b+hai ra wa e kA na na dwi b+hu dza sA d+ha nA ma /
bod skad du /
rdo rje 'jigs byed zhal gcig phyag gnyis pa'i sgrub pa'i thabs / /
dpal rdo rje 'jigs byed la phyag 'tshal lo / /
dpal ye shes sems dpa' la phyag 'tshal lo / /
sma ra smin ma ba spu gzi ma dus mtha'i me ltar 'bar zhing ljags 'dril ba / /
spyan gsum rwa rnon rnam par 'gyur ba'i 'jigs gzugs klu bdag rgyan can ma he'i zhal / /
g.yon brkyang rab tu khros pa sna tshogs pad+ma nyi ma'i steng na yongs gnas pa / /
shin tu rno ba'i gri gug thod pa 'dzin pa mnyam med bde ba ster la 'dud / /
phyag dang zhal ni sna tshogs pa / /
bsgom pa ru ni mi nus pa / /
bsdus pa'i rdo rje 'jigs byed pa / /
skye bo nus pa mi ldan zhing / /
blo dman pa yi ngo ru ni / /
mdor bsdus pa yi sgrub pa'i thabs / /
ji ltar de nyid mos pa la'ang / /
sbyor don skyes pa bskyed pa'i phyir / /
sangs rgyas rgyud du gsungs pa yi / /
rang gis shes na rab tu 'jug /
gtso bo dam tshig rab tu bstan / /
de'i phyir na rgyas par bshad / /
sngags pas re zhig thog mar dur khrod dam g.yul la sogs pa'i sa'am /
yid dang mthun pa'i gnas su stan bde ba la gnas nas /
zhal bzhi'i sngags kyis phyogs bzhir bsngags shing byin gyis brlab pa ni /
oM suM b+ha ni suM b+ha hUM hUM phaT /
oM gr-ih+Na gr-ih+Na hUM hUM phaT /
oM gr-ih+Na pa ya gr-ih+Na pa ya hUM hUM phaT /
oM A na ya ho / /
b+ha ga wA na badzra hUM hUM phaT phaT ces bya bas so / /
de'i rjes la rang gi snying ga'i sa bon las 'od zer spros pas bla ma dang sangs rgyas la sogs pa nam mkha'i phyogs su spyan drangs la /
yang dag par mchod de /
sdig pa bshags pa la sogs pa'i cho ga byas nas /
de nas sems can tshad med pa'i sdug bsngal gyi rgya mtshor bying ba'i yul la bltas nas tshad med pa bzhi bsgom par bya ste /
de la phan pa dang bde ba nye bar 'dod pa ni byams pa'o / /
sdug bsngal gyi rgyu las thon par 'dod pa ni snying rje'o / /
sems can sdug bsngal dang sdug bsngal gyi rgyu dang bral zhing bde ba la sems rangs pa ni dga' ba'o / /
de kho na nyid du ro gcig pas rnyed pa dang ma rnyed pa la sogs pa 'jig rten gyi chos brgyad kyis ma gos pa ni btang snyoms so / /
bsgom pa ni de'i gzung ba dang 'dzin pa'i rnam par byang ba'i sngags brjod par bya ste /
oM swa b+hA wa shud+d+haHsarba d+harmAH swa b+hA wa shud+d+ho\u0f85haM /
de'i rjes la chos thams cad rang bzhin med pa'i nges par rnam par bsgom par bya ba ni /
sems tsam nyid kyis rnam par rtog pa tsam du rtogs nas sngags kyi don mngon du bya zhing /
stong pa nyid kyi sngags brjod pa ni /
oM shU n+ya tA dz+nyA na badzra swa b+hA wa At+ma ko\u0f85haM /
de nas thang cig tsam du stong pa nyid lhag par mos nas de'i rjes la stong pa nyid las /
yaM yig du ba las byung ba / /
rlung gi dkyil 'khor gzhu'i dbyibs can / /
de steng zla ba'i dkyil 'khor ni / /
a yig sa bon las byung ba / /
de la d+hIHyig 'od 'bar ba / /
bsgoms nas de yi 'od zer gyis / /
bde gshegs rgyal ba yang dag bskul / /
de rnams thams cad yang dag 'dus / /
'jam dpal dbyangs su yang dag bsgom / /
ral gri po tis phyag brel ba / /
gang+gA'i gser gyi 'od dang ldan / /
de yi snying gar bsgom pa ni / /
a las nyi ma'i dkyil 'khor ro / /
de las 'od zer yang dag 'byung / /
phyogs nas rdzogs sangs rgyas bzhugs dang / /
khro bo byang chub sems dpar bcas / /
de bzhin rig pa'i lha mo tshogs / /
yang na nyi ma de nyid la / /
bskul nas yang dag bzhugs par 'gyur / /
de yang dus gcig 'jam pa yi / /
nyi ma'i dkyil 'khor du ni gyur / /
ro gcig tu ni yang dag 'byung / /
mchog tu shin tu 'od gsal ba'o / /
dpag tshad brgya ru rnam rgyas pas / /
'jig rten gsum khongs gsal ba dang / /
bdud kyi tshogs ni 'joms par byed / /
yid kyis brtan par bsgom par bya / /
de yi steng du nag po che / /
hUM yig 'od zer lnga ldan pa / /
de las 'od zer nges par 'byung / /
de nyid du ni yang dag 'dus / /
yang ni 'od zer phreng ba yis / /
'gro ba ma lus sangs rgyas byas / /
sangs rgyas lnga ni rab 'byor ba / /
hUM gis de nyid las sbyor byas / /
rdo rje chen po rnam brtsigs pa / /
rtse dgu'i 'od zer shin tu rno / /
bsgoms nas de yi 'od zer gyis / /
phra mo'i gzugs kyis rgyal ba sogs / /
nyi ma yi ni 'og nyid du / /
gzugs brnyan 'dra bar yang dag blta / /
de yis sems can yongs su smin / /
de yis nges par yang dag bsdu / /
rdo rje gzugs brnyan gzugs gcig tu / /
blo ldan gyis ni bzhugs par bsam / /
de 'og thams cad yongs gyur ba / /
bskal pa'i me ltar bzod dka' ba / /
sku mdog nag po drag chen po / /
'jigs mdzad ljags ni 'dril ba yi / /
ma he'i zhal ni sku chen po / /
'jig rten gsum po za bar nus / /
dkon mchog gsum sogs gnod pa la / /
sdigs mdzub kyis ni mchog tu rgyal / /
gzhon nu gdong drug la sogs gsod / /
lha dang lha min bsdigs par mdzad / /
dbang po nye dbang drag dang tshangs / /
ha ha'i sgra yis skrag par byed / /
bdud kyi dkyil 'khor rab 'joms pa / /
g.yon brkyang ba yi zhabs kyis gsod / /
sa 'og tu ni rab tu g.yo / /
mgo bo'i phreng bas 'phrog chen po / /
thod pa'i cod pan gyis ni mdzes / /
zhal gyi mche ba gtsigs pa dang / /
spyan gsum dmar zhing zlum pa yin / /
rwa rno skra ni 'bar ba bzhin / /
sma ra smin ma rab mgyogs 'jigs / /
sna tshogs chu skyes nyi mar gnas / /
dbang po yi ni gdengs kas brgyan / /
thung zhing lto 'phyang brjid pa yi / /
mtshan ma gyen 'greng drag dang bcas / /
g.yas dang g.yon gyi phyag bsnams pa / /
thod pa dang ni gri gug 'dzin / /
sngags pa yis ni rtag tu bsgom / /
dpal chen rdo rje 'jigs byed ni / /
yang na zhal gsum phyag drug bsgoms / /
lhag ma mda' gzhu kha T+wAM ga /
phyag gnyis bgegs kyi pags pa 'dzin / /
zhal gsum dkar dang dmar ba'o / /
g.yas dang g.yon gyi bsam gtan ni / /
drag dang bzhad dang 'jigs pa'o / /
lhag ma kun ni sngar bzhin no / /
gshin rje gdug pa ma he'i steng / /
de'i mdun du mgon po ni / /
cig car du ni yang dag bskyed / /
rdo rje 'jigs byed dpa' bo yi / /
phyag dang kha dog mchog tu 'dra / /
spyan gsum mche ba gtsigs pa yis / /
ro yi steng na yang dag gnas / /
gdug pa can rnams bsad pa'i phyir / /
snying rje'i bdag nyid kyis ni bsgom / /
de rjes ye shes sems dpa' dgug /
ji lta ba yi cho gas gzhug /
mchod yon zhabs bsil la sogs sbyin / /
dam tshig la ni yang dag gzhug /
de nas dbang bskur yang dag sbyin / /
rigs kyi bdag pos spyi bor brgyan / /
mnyam par bzhag pas sngags bzlas pas / /
myur du 'gro ba'i don ni byas / /
sngags pa skyo bar gyur na ni / /
langs nas bya ba gzhan dag bya / /
smon lam de bzhin byas nas ni / /
rnal 'byor blo ldan de nas langs / /
sngon du bsnyen pa'i cho ga ni / /
snying rje'i bdag nyid sngags bzlas pas / /
myur du 'gro ba'i don ni bya / /
'bum phrag gsum gyi grangs nges pas / /
'grub par 'dir ni the tshom med / /
de la sngags ni yi ge bcu pa rgyun mi 'chad par kun du de dran bzlas pa ni / /
ring dang thung dang bul bar ma yin blo ldan mi smrar gyur pas thams cad du / /
dpal ldan rdo rje 'jigs byed sngags pas mi spong dngos grub kyi ni gzhi / /
nges par sems ni brtan byas mngon par 'dod pa ji srid mtshan ma ma byung bar du'o / /
de nas rnal 'byor pa ni snying rje'i mchog /
khro bo'i nga rgyal yid kyis ni / /
byas nas rdo rje can gyis bsad / /
'jigs byed bsad pa'i las ni gtso / /
gshin rje'i gzugs ni bya ba la / /
grog mkhar bdun las yang dag 'byung / /
'jigs byed rnal 'byor ldan pa yis / /
dus sogs shes pas 'dus byas pas / /
gcer bu ral gri mi mgo gzung / /
gsus pa che la zhal gcig pa / /
skra ser gyen brdzes mig dmar ba / /
gdug sems can ni 'jigs pa yis / /
de ni gru gang tsam gyi tshad / /
mi thod la bris snying gar gzhug /
bla ma'i man ngag rtogs pa yis / /
de yi sgrub thabs nges par sbyar / /
kha sbyar dbye bar byas nas ni / /
srung ba dgug pa'i sbyor ba dang / /
lus ni stong par gyur pa la / /
bsad na dngos grub myur du thob / /
gshin rje'i lus ni rdzogs pa dang / /
bsgrub bya mdun du byas nas ni / /
nyi ma bdun gyi grangs kyis ni / /
ji ltar cho ga thun gsum du / /
bzlas dang sbyin sreg sogs rdzogs pas / /
mngon sum du ni mtshan ma thob / /
mtshan phyed kyi ni dus su bya / /
mi mgo gsum gyi steng du bsdu / /
khro bo'i nga rgyal sems kyis ni / /
'di ltar brtan byas rnal 'byor ba / /
gang bstan de ni byas pa na / /
thams cad bor bar nges par 'gro / /
gang yang 'dir ni dmyal ba yang / /
spangs nas bde ba can du 'gro / /
sngags dang rgyud kyi mthu dang ni / /
bsam gtan bsam bya rnal 'byor bas / /
sdig pa chen po byas pa yang / /
de ni thabs kyis sbyin pa yin / /
nye bar byas pa'i thabs yin no / /
gzhan du na ni skyon du 'gyur / /
rdo rje 'jigs byed las bsgyur bas / /
gsol btab pa la thugs brtse nas / /
rin chen rdo rje zla ba ltar / /
'di nyid la gus bdag gis byas / /
ji ltar thob pa'i dge ba des / /
bde ba bsgrub pa'i sgrub thabs ni / /
chu rgyun 'dod pa'i sems can ni / /
de ni rdo rje 'jigs byed shog /
'jam pa'i dbyangs kyis rab mdzad pa / /
phyag gnyis pa'i sgrub thabs rdzogs so // //
rgya gar gyi mkhan po A tsar+ya a nan+ta dang /
bod kyi lo tsA ba dge slong rdo rje grags kyis bsgyur ba'o / /
[ ]
