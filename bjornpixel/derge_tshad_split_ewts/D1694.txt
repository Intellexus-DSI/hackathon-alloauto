@## / /
rgya gar skad du /
de bI tA ra ku bA kyA de sha nA ma sto tra /
bod skad du /
lha mo sgrol ma la smre sngags kyi gsol ba 'debs pa zhes bya ba'i bstod pa /
rje btsun ma 'phags ma sgrol ma la phyag 'tshal lo / /
phyag 'tshal phyag 'tshal 'jig rten kun sgrol ma / /
phyag 'tshal skyabs med phongs pa kun skyob ma / /
phyag 'tshal yang yang dran pas rjes 'dzin ma / /
de ring da lta mgon med bdag la skyob / /
khyod sngon skyob pa rnam gzigs spyan chab las / /
gang 'khrungs de tshe de ma thag 'di skad / /
srid gnas gang su 'jigs pas 'jigs 'gyur yod / /
de kun ngas skyabs zhes gsungs dam bca' dgongs / /
mkha' ltar thugs zab mkha' 'dra yi / /
mdog 'chang 'gro la rjes brtse ma / /
srid gnas 'gro ba lag 'dzin par / /
zhal bzhes slu ba ma mdzad cig /
khyod nyid rig 'dzin lha tshogs nang / /
zag med dga' bdes rnam rol bgyid / /
khyod 'bangs bu ni me nang bsreg /
kye kye thogs med mkhyen ldan gzigs / /
bdag rang gis ni nongs bgyis nas / /
me chu dgra sogs 'jigs gyur pa'ang / /
gal te khyod sku rjes dran gyur / /
skyob mdzad lags na bdag cis min / /
nyid phyag mchod sbyin bdud rtsi yi / /
rgyun 'bebs yi dags 'bum phrag kyang / /
cig car tshim bgyid kho bo mes / /
lus zhu thig le 'bebs ma lags / /
yid 'ong phyag mtshan ut+pal rtsi / /
mngar bsil grib ma bsil ldan pas / /
cung zad reg na'ang gdung sel ma / /
gus ldan bu bdag nyug mi mdzad / /
thugs rjes brkyang ba'i zhabs g.yas kyi / /
mtho bong rgyun bzangs thur 'bebs nas / /
ngan 'gro'i gnas gsum tshim mdzad na / /
phongs pa bdag cag gyi nar dor / /
ting 'dzin g.yon bskum skyil krung gi / /
gar gyis sa gsum bde mdzad ma / /
sbrang bu mer bcug kho bo lta / /
gar stabs rlung gis cis mi bskyod / /
'dzum zhal dgyes mas gang gzigs na / /
phag sdig gdol pa mdze can yang / /
lha gzugs sdug mdzes sgyur spyod na / /
kho bo gcig spyan yul ma gyur / /
sgeg ldem 'gying mdzes gzi 'od ldan / /
khyod sku sus mthong de don 'grub / /
don gnyer rtse gcig rjes slob bu / /
bdag la nyid gzugs ston ma lags / /
khyod spyan ut+pal dkyus ring gis / /
zur gzigs 'dod pa'i lhar 'drar 'gyur / /
rtag tu nyid kyi gdan gnas dag /
ji ltar snang yang mkhyen ma lags / /
lha snyan mda' ma sgra kun gyi / /
rjes zhugs yul dus kun rig ma / /
kho bo nyam thag nga ros 'bod / /
'brug sgra brag ri ltar gyur gyi / /
skyob ma lha yi shangs dran pas / /
gang+gA'i bye rgal dri rab bsrung / /
bdag 'dir mes tshig sha tshil gsur / /
rgya chen phyogs khyab tshor ma lags / /
thub chen ma gcig zla ba'i ljags / /
bung ba'i mchu rtse'i ro mkhyen na / /
seng ge 'phrog byed mchod sbyin du / /
ro bro ba la ljags rmongs srid / /
phra rab rdul brgya'i rdul bye ma / /
rdo rje'i lus mnga' reg mkhyen ma / /
sdig rgyal khros pas me lha mchod / /
mi bzad reg byed cis mi reg /
phyogs dus rnam kun thogs med par / /
ma chags ma 'dres ci dga' yang / /
mkhyen ma de ring skal ngan bdag /
gnas skabs 'di 'drar gyur ma dgongs / /
rang gzhan gnyis sdig rang spyod dam / /
gzhan stobs gzhan dbang gyur de yang / /
thabs stobs brgya mnga' khyod skyabs mdzad / /
bdag 'dir nongs pa gang mchis grang / /
gcig tu gzhan la phan zhugs pas / /
mi ni brgya rtsa brgyad zhugs btsal / /
de dbus kho bo khyod 'bangs bsreg /
kye ma yum gcig bdag g.yar tsha / /
sngon las 'bras bu rjes gcod pa'i / /
gnas gyur de dang de las kyang / /
khyod thugs gsung dang sku 'jig bgyid / /
de las gzhan bdag nyid cir dgongs / /
kyi hud khyod lha zhabs pad drung / /
bsil ba'i gnas nas 'bar ba'i mes / /
mer brtson ji bzhin dmyal mes 'tshed / /
'di ci sus khur lags zhes gsung / /
de bas mgon med mgon gcig ma / /
khyod thabs thugs rje thogs med des / /
bdag dang 'gro ba ci dga' yang / /
mdzad min mdzad srid khyed zhus pas / /
'on kyang kho bo 'dir tshig pas / /
lus can kun gyi zug rngu dang / /
nyon mongs sdig las tshig gyur cig /
da ni su la re bar bya / /
kha che'i slob dpon thams cad mkhyen pa'i bshes gnyen zhes bya ba /
mi brgya dang bdun gyis bskor ba la tsan+dan gyi mes bsregs pa'i tshe /
nyid kyi yi dam gyi lha rje btsun ma 'phags ma sgrol ma la smre sngags kyi tshigs su bcad pa 'dis gsol ba btab pa dang /
skad cig yud tsam thang cig la 'phags ma'i phyag nas char gyi rgyun gnya' shing tsam babs nas /
mtsho nang gi pad+ma ltar gyur to zhes grag go / /
paN+Di ta shAkya shrI dang lo tsA ba byams pa'i dpal gyis bsgyur ba rdzogs so //
