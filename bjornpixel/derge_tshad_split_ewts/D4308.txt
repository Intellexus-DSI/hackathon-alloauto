@# / /
slob dpon klu sgrub kyis bshad pa sman a ba'i cho ga /
sman a ba 'di ni lus kyi rus pa chag pa dang /
rkang lag gi rus pa chag pa dang /
'phres pa dang /
kha bye ba dang /
tshigs 'bur ba dang /
smas te rma chen po byung ba dang /
rlung dang /
bad kan dang /
mkhris pa dang /
dreg nad dang /
da sgal dang /
ro smad man chad 'jas pa dang /
na ste mi bde na yang nad kyi ngos ma zin te ci na gtol med pa dang /
mig nad sna tshogs pa dang /
rgas sra bar bya ba dang /
ro tsa bar bya ba la sogs pa'i dpyad /
lha chen po gu lang gis gu lang gi btsun mo zhes bshad de /
a ba yin no / /
a ba gtang ba'i tshes grangs 'dam pa ni /
tshes bdun dang /
brgyad dang /
bcu gsum la bzang ngo / /
skar ma 'dam pa ni /
ba ru Na'i dus la bab pa'i chu lha ste /
bdud rtsi dang sbyor ba'i skar ma la bzang ste sman gtang ngo / /
sman gtang ba'i thabs ni nad ci na yang rung ste /
dang por sbrang rtsi la sbyar te gtang /
de'i 'og tu zhun mar la sbyar te gtang /
de'i 'og tu 'bru mar la sbyar te gtang ngo / /
sbrang rtsi la sogs pa sna re re 'dra ste /
zhag bdun bdun sbyar zhing phul te 'tshal lo / /
phan pa'i sna grangs ni /
lus kyi rus pa chag pa dang /
rkang lag chag grugs byung ngo cog dang /
lus la rma byung ngo cog dang /
snying na ba dang /
rtsib logs na ba dang /
ro stod gzer ba dang /
glo na ba dang /
rus pa chag go cog la lhag par phan no / /
rlung las gyur pa'i nad brgyad cu snyed yod pa dang /
mkhris pa las gyur pa'i nad kyi rnam grangs nyi shu dang /
bad kan gyi nad nyi shu rtsa bzhi ste /
spyir nad brgya nyi shu rtsa bzhi yod pa ril 'byang ngo / /
dreg nad dang /
tsha grang 'dres pa las gyur pa'i nad dang /
mdor na nad ci yang rung ste /
sman a ba btang na nad do cog 'byang ngo zhes lha chen po tshangs pa dang /
gu lang gis bshad pa las thos so / /
mig rab rib yod pa dang /
ling tog dang /
spris g.yogs pa dang /
mdongs pa dang /
mig g.ya' ba dang /
na ba dang /
mig nad yod do cog dang /
mgul pa man chad na ba dang /
sna nad dang /
rna nad dang /
rna ba mi gsang ba dang /
klad pa mi bde ba dang /
mchin nad dang /
snying nad dang /
ro stod mi bde ba dang /
'di rnams la 'bras bu gsum las sna gcig kyang zho re re /
lcags phye zho gsum lcags dog gi nang du chab can rtse gsum las bskol te /
gang lus pa dang btsags la chu dron 'jam tsam gyi nang du sman a ba zhib tu btags pa zho gsum btab ste 'jam tsam la nub mo nyal kar 'tshal lo / /
dgongs 'tshal ma mi 'tshal na /
dro 'tshal ba'i rjes la 'tshal lo / /
sman 'di nyin zhag nyi shu tsam btang na /
mdongs pa yang mig gis mthong bar 'gyur ro / /
yang sbyor ba rnam gcig la /
'bras bu gsum las sna gcig kyang zho re re /
lcags phye zho gsum /
ba mar srang gnyis /
chab can rtse gsum gyi nang du bskol te /
do ni du /
gang ni lus ba dang /
btsags te dro 'jam tsam gyi nang du a ba btags pa zho gsum btab la nyal khar 'tshal lo / /
dgongs 'tshal mi 'tshal ba lta zhig na /
dro 'tshal ba'i rjes la 'tshal lo / /
'di bzhin du zhag bzhi bcu rtsa lnga'i bar du 'tshal na /
mig phyung ba ma gtogs pa /
dmus long dang mdongs pa yang mthong bar 'gyur ro / /
lo bcu drug pa gzhon nu'i tshad du 'gyur ro / /
a ba phye ma mar ldan pas / /
rus pa chag la nub gsum du / /
'thungs na de yi rus pa ni / /
rdo rje lta bur sra bar 'gyur / /
a ba tshab gsum de bzhin / /
tsha nag nye'u shing rtsa ba yis / /
dug skam rus pa na ba dang / /
lud pa de bzhin dbugs mi bde / /
snying na ba dang sha chod la / /
de rnams cha ni mnyam byas te / /
phye mar byas nas nub gsum du / /
chu dron lhan cig myur du btung / /
'bras bu gsum ni 'o ma dang / /
mkhas pas de bzhin bskol byas nas / /
mar ni sum cha gcig dang ldan / /
de bzhin a ba bzhi cha gcig /
zan zos 'og tu nub gsum du / /
'thungs nas 'u sha zas dang zan / /
gyen du za ba'i nad las rgyal / /
rab rib rdzi bor mig ser dang / /
tshad rnying g.yan pa tshor bcas dang / /
mig gi nad ni thams cad dang / /
gzhan yang de bzhin klad nad dang / /
lto nad dang ni snying nad dang / /
de bzhin yan lag chag pa dang / /
zhag gsum du ni rab sbyar na / /
long ba dag ni mthong bar 'gyur / /
a ba so ma ra dza dang / /
ra yi 'o mar bskol te btung / /
'thungs na rlung ltar mgyogs par 'gyur / /
a ba phye ma mar sar dang / /
kha ra de bzhin pi pi ling / /
gzhang gi nad ni thams cad la / /
'di las drag pa gang yang med / /
glang po ba lang khyu mchog dang / /
ra dang lug dang mi rnams la / /
a ba mar dang 'o ma dang / /
'thungs na de dag shis 'gyur te / /
sha chod rus pa chag pa dang / /
skom dang snying nad mgo 'khor dang / /
thams cad nad las rnam par grol / /
gang gi lus ni skem pa dang / /
gang zhig sha bkrar gyur pa dang / /
gang gi lus ni 'jig pa dang / /
gal te rus pa nar gyur cing / /
gso dka' ba yi nad la phan / /
a ba dang ni nye'u shing dang / /
so ma ra dza de bzhin te / /
sbrang rtsi pi pi ling de bzhin / /
mar dang 'o mar lhan cig btung / /
zhag bdun bar du sbyar bar bya / /
'dod chags rnam par spang byas te / /
zhag bdun bar du sbyar ba yis / /
de ni rlung dang khrag las rgyal / /
de bzhin nad rnams kun las rgyal / /
slob dpon klu sgrub kyis mdzad pa sman a ba'i cho ga rdzogs so //
