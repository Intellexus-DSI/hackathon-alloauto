@## / /
rgya gar skad du /
AR+Yo gra tA ra sA d+hA naM nA ma /
bod skad du /
'phags ma sgrol ma drag mo'i sgrub thabs zhes bya ba /
bcom ldan 'das ma ral gcig ma la phyag 'tshal lo / /
hUM yig las byung g.yon brkyang zhabs ni ro yi snying ga la gtad cing / /
mchog tu drag tu bzhad pa'i phyag gis ral gri ut+pal gri gug bsnams / /
nag mo sbom thung cher yangs dmar ser ral pa'i lan tshar drag po yi / /
klus brgyan ka pA lar bkod 'jig rten gsum rmongs bdag la bzhon par mdzod / /
srid gsum sgrol mdzad rgya nag rim pa'i sgrol ma la btud de / /
bla ma'i man ngag ji bzhin de yi sgrub thabs cho ga brjod / /
ling ga gcig pa'am dur khrod rtag tu stong pa'i khang pa yi / /
gnas der srid gsum las grol rig ma rnal 'byor pa yis sgrub / /
byis pa'i ro ni 'jam po'i stan nam gzhan yang 'jam pa yis / /
stan la yang dag 'dug ste dngos grub mchog ni bsgrub par bya / /
skad cig rnam pa'i sbyor bas rdo rje gsum po gnas gsum du / /
mnyam par gzhag pas bsam byas de las 'od zer rab 'phros pas / /
srid gsum spyod pa'i sems can rnams ni yang yang gsal byas nas / /
sna tshogs slar yang bsdus te kun nas stong pa nyid du bsam / /
de nas shU n+ya tA sogs rang bzhin rgyal ba'i gsang sngags brjod / /
de nas nam mkha' AHyig las byung chu skyes dmar po bsam / /
slar yang de steng tAM yig las ni pad+ma'i snod bsam bya / /
de yi dbus su hUM yig mthon mthing dang mtshungs bsam byas nas / /
hUM yig de las byung ba'i gri gug sa bon gyis brgyan blta / /
gri gug yongs gyur bdag nyid sgrol ma dang mtshungs bsam bya ste / /
g.yon brkyang zhabs can mi bzad mgo bo'i phreng bas rab tu brgyan / /
sbom thung 'jigs ma gsus pa 'phyang zhing chu skyes sngon pos mdzes / /
zhal gcig spyan gsum drag tu bzhad pa'i bzang mo 'od bzang can / /
rab tu dgyes pas ro mnan klu brgyad kyis ni rnam brgyan ma / /
dmar zhing zlum pa'i spyan can stag gi pags pas smad dkris la / /
phyag rgya lnga yis rab brgyan lang tsho gsar pa phun tshogs ldan / /
bskyod pa'i ljags dang mche ba gtsigs pas 'jigs byed phyag bzhi yi / /
g.yas pas ral gri gri gug g.yon na ut+pal thod pa bsnams / /
dmar ser gyen brdzes ral gcig cod pan mi bskyod brgyan / /
bsgom pa'i stobs ni rdzogs las rnal 'byor snyan dngags chen por 'gyur / /
gal te rmongs shing blun pa'ang bsgom pa'i ro la 'bad byed na / /
sngags bzlas 'bum phrag gcig gis 'jam pa'i tshig nyid thob par 'gyur / /
snying gar yig gsum sngags chen 'di bkod phaT yig mtha' ru'o / /
'od zer lnga dang ldan pas mi shes bud shing bsreg byed pa / /
rnal 'byor spyod pa'i rjes 'brang de nyid btu ba'i cho ga brjod / /
dang por sa yi pha rol bzhi pa'i dbyangs nyid byin pas brgyan / /
ra yig la zhon 'od 'phro zla ba thig ler yang dag ldan / /
de nas bzhi pa steng du byin pas brgyan pa'i tAM yig dang / /
ring po'i u dang sbyor ba'i slar yang haM yig dang ldan pa / /
de nas phaT yig byin pas yongs su rdzogs pa'i sngags grub bo / /
ral gri mi rus phreng ba'i gnas su mkhas pas bsam bya ste / /
spro dang bsdu ba'i sbyor ba yis ni yang dag sngags mchog bzlas / /
brtan pa'i sems kyis rang nyid mkhas dang snyan dngags chen por brtag /
rtag tu bsgom pa goms las the tshom med par 'gyur ba nyid / /
sgrol ma'i sgrub thabs bdag gis byas las dge ba gang bsags pa / /
de yis srog chags rnams ni rgyal ba'i bstan la mkhas gyur cig /
'di ni rtag pa'i rdo rje'i zhabs kyis mdzad pa dag ste 'dir / /
nongs gang mchog gi skye bo rnams kyis bzod par mdzad pa'i rigs / /
ral pa gcig ma'i sgrub thabs rdzogs so // //
rgya gar shar phyogs kyi paN+Di ta chen po nags kyi rin chen gyi zhal snga nas /
dge slong chos smra ba bsod nams rgya mtsho'i sdes bsgyur ba'o // //
oM hrIMHe ka dzA TIm mo sa nI tA ya sarba satwA nAM shAn+tiM ku ru puSh+TiM ku ru rak+ShaM ku ru ma hA tak+Sha ka nA gA d+hi pa ti ye i maM ba liM gr-ih+Na gr-ih+Na gr-ih+NA pa ya gr-ih+NA pa ya pa ra bid+yA kaR+Sha yA kaR+Sha ta Ta tra Ta ts+tshe da ts+tshe da /
ts+tshe da ya ts+tshe da ya oM AHhUM phaT swA hA /
gtor ma'i sngags so //
