@## / /
rgya gar skad du /
gu h+ya dzaM b+ha la sA d+ha naM /
bod skad du /
gsang ba'i dzaM b+ha la'i sgrub thabs /
'phags pa dzaM b+ha la la phyag 'tshal lo / /
de la thog mar re zhig sngags pas gdong gi gtsang sbra la sogs pa byas nas /
skye bo med pa'i sa phyogs su bde ba'i stan la gnas te /
bdag gis rje btsun dzaM b+ha la mnyes par byas la sems can thams cad mchog gi bde ba la sbyar bar bya'o zhes byang chub kyi sems bskyed la /
rang gi snying gar zla ba'i dkyil 'khor la dzaM gi yi ge ser po bltas te /
de'i 'od kyis bla ma dang sangs rgyas dang byang chub sems dpa' dang rje btsun dzaM b+ha la mdun du bsams la yang dag par mchod de phyag byas te /
sdig pa bshags pa la sogs pa byas te /
'jigs pas sdig pa thams cad bshags par bya / /
dga' bas 'gro ba'i dge la rjes yi rang / /
dkon mchog gsum la skyabs su mchi / /
rdzogs pa'i byang chub sems ni rnam par gzung / /
de'i rjes su byams pa dang snying rje dang dga' ba dang btang snyoms bsgom par bya'o / /
oM shU n+ya tA dz+nyA na badzra swa b+hA wa At+ma ko\u0f85haM zhes pa'i sngags kyis thams cad stong pa nyid du bsgom par bya'o / /
de'i rjes su smon lam gyi shugs kyis naM khaM baM laM gi sa bon las skyes pa'i sna tshogs pad+ma 'dab ma brgyad pa'i steng du zla ba la dzaM ser po las skyes pa'i bcom ldan 'das dzaM b+ha la bsgom par bya ste /
rgyan thams cad 'dzin pa gser gyi kha dog can /
lto ba 'phyang ba /
g.yon pa dang g.yas pa'i phyag dag gis sre mo dang sa bon gang ba 'dzin pa /
rin chen 'byung ldan gyi cod pan ut+pala'i phreng ba 'dzin pa'o / /
shar la sogs pa'i 'dab ma rnams su nor bu bzang po dang /
gang ba bzang po dang /
nor sbyin dang /
rnam thos rnams so / /
me la sogs pa'i 'dab ma rnams la rna rgyan kor sleb dang /
rol pa 'khyil pa dang /
rtsen pa'i phreng ba dang /
grong gi dbang phyug dang /
de bzhin du spyod pa'i dbang phyug ste bshad pa'i rim pas der de ltar nor rgyun ma dang /
zla mdzes ma dang /
sbyin ma dang /
legs sbyin ma dang /
'phags ma dang /
legs bzangs ma dang /
sbas ma dang /
lha mo dang /
dbyangs can ma ste /
gnod sbyin mo 'di dag rnams bsam par bya'o / /
nor rgyun ma dang dzaM b+ha la lhan cig tu'o / /
gnod sbyin ma thams cad nor rgyun ma bzhin no / /
gnod sbyin thams cad dzaM b+ha la bzhin no / /
'di ltar bsams te sngags bzlas par bya ste de la gnod sbyin rnams kyi ni /
oM dzaM b+ha la dza len+d+ra ya d+ha naM me de hi de hi swA hA /
oM ma Ni b+ha drA ya swA hA /
oM pUr+N+Na b+ha drA ya swA hA /
oM d+ha na dA ya swA hA /
oM bai shra ba NA ya swA hA /
oM pi tsi kuN+Di li ne swA hA /
oM ki li mA li ne swA hA /
oM mu khen+d+rA ya swA hA /
oM tsa ren+d+rA ya swA hA /
de nas gnod sbyin mo rnams kyi sngags ni /
oM ba su d+ha riN+yai swA hA /
oM tsan+d+ra kAn+t+yai swA hA /
oM dat+tA yai swA hA /
oM su dat+t+yai swA hA /
oM AR+Ya yai swA hA /
oM su b+ha drA yai swA hA /
oM gup+tA yai swA hA /
oM de byai swA hA /
oM sa ra swa t+yai swA hA /
'di lta bu thun gsum du bzlas pas chu khyor ba brgya rtsa brgyad ster ba la 'jig rten gsum gyi rgyal srid ster ro / /
tho rangs bya rog mi grag par chu'i dbus su bzlas na nor 'dzad pa med cing 'phel bar 'gyur ro / /
de nas gser la sogs pa'i 'dab ma la nor rgyun ma dang /
gnod sbyin mo lhan cig pa dang /
'dab ma gnyis pa la bcom ldan 'das dzaM b+ha la la gnod sbyin gyis yongs su bskor ba bris nas mar dang sbrang rtsi dang ka ras sbyar te /
rab gnas legs par byas la mnyes par byas na grub pa chen po brgyad ster ro / /
zho dang bu ram dang bcas pa'i zan dang sha dang /
chang spangs pa'i gtor ma bzlas pa'i sngags kyis rgyun du sbyin no / /
slob dpon sangs rgyas ye shes zhabs kyis mdzad pa /
gsang ba'i dzaM b+ha la'i sgrub thabs rdzogs so // //
mkhas pa chen po dza ya se na'i zhal snga nas dang /
btsun pa d+harma yon tan gyis bsgyur ba'o / /
[ ]
