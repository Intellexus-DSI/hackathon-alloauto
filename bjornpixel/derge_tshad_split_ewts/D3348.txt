@## / /
rgya gar skad du /
uts+tshu sma dzaM b+ha la sA d+ha naM /
bod skad du /
uts+tshusma dzaM b+ha la'i sgrub pa'i thabs /
bcom ldan 'das dzaM b+ha la la phyag 'tshal lo / /
oM AHzhes bya bas phab ste /
rang gi snying gar a yongs su gyur pa las zla ba'i dkyil 'khor gyi dbus su hUM las rdo rje rtse dgu pa'i dbus su dbang po sbas pa lta bu'i hUM yig go / /
sngon du bstan pa 'bebs pa'i sngags kyis phab la /
dzaM b+ha la mgon po rang gi snying gar rab tu bcug pas /
uts+tshusma mi'u thung gi gzugs rna ba ma phug pa mdog nag pa /
skra kham pa gyen du bsgreng ba /
lus thung bar byed cing khro gnyer can /
mche ba dang ldan pa rin chen 'byung ldan gyi dbu rgyan can /
klu chen po brgyad kyi rgyan gyis brgyan pa'i g.yon pa'i phyag na rin po che la sogs pa skyugs pa'i sre mo bsnams pa /
g.yas na khrag gis bkang ba'i thod pa bsnams pa'o / /
mgo g.yas phyogs su bstan pa'i gser gyi mdog can /
rgyan sna tshogs kyis brgyan pa'i nor sbyin 'gyel ba la zhabs gnyis kyis mnan pas rin po che'i snye ma la sogs pa skyugs par byed pa'o / /
'od 'phro ba'i phreng ba 'khrigs pa'i bdag nyid du bsams la /
uts+tshusma'i g.yas pa'i phyag tu aM las skyes pa gru gsum pa sa ka Ta bsam mo / /
baM las skyes pa'i bum pa bzang po 'bo bzhin pa'o / /
lag pa'i dbus su dzaM ngo / /
sdigs mdzub la b+ha'o / /
gung mo la la'o / /
srin lag la dza'o / /
mthe'u chung la len no / /
mtheb chen la drA'o / /
mkhrig mgul du ya'o / /
de nas swA hA zhes pa ni logs gnyis la'o / /
sngags dgod pa bsgom pa'i rim pa'o /
kha mngon par bsngags la chu sbyin sbyin par bya'o / /
oM dz+lUM swA hA /
chu khyor ba nas sbyin pa'i sngags so / /
oM in+d+ra Ni mu khaM b+h+ra ma ri swA hA /
lag pa nas kha /
kha nas lag pa /
de nas zhal du sbyin par bya'o / /
de ltar snying rjes sems can dbul ba'i sdug bsngal bcad pa'i don du dzaM b+ha la bsgom pa ni dzaM b+ha la nyid du 'gyur ro / /
uts+tshusma dzaM b+ha la'i sgrub pa'i thabs rnal 'byor pa dga' ba sbyin gyis mdzad pa rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur cing zhus pa'o //
[ ]
