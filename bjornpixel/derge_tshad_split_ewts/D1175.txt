@## / /
rgya gar skad du /
ga Ne shwar s+ya stabaH /
bod skad du /
tshogs kyi dbang phyug gi bstod pa /
tshogs kyi dbang phyug la phyag 'tshal lo / /
tshogs chen rgyal po rgyal bar 'grub mdzad pa / /
mche ba gtsigs byed gang chen dbang po'i zhal / /
gdong mdzes skyes bu mchog gi mtshan nyid can / /
tshogs dbang rgyal po mchog la phyag bgyi'o / /
lha rdzas rin chen mchog gis brgyan pa'i sku / /
zhabs gdub g.yo zhing rgyas pa'i zhabs zung ni / /
cig car kun rdzob don dam bden mchog nyid / /
tshogs mchog rgyal po'i dbang por phyag bgyi'o / /
dam pa'i dag bas gzhom bya'i g.yul du 'jug /
g.yul rgyal 'bar ba'i mtshon cha phyag na bsnams / /
zhabs mchog 'dzin ma'i dbang phyug cod pan te / /
rgyal mchog tshogs kyi dbang por phyag bgyi'o / /
'dam skyes dam pa lta bu'i phyag dang zhabs / /
ma lus rab 'byam rnam par 'phro mdzad cing / /
mchog gi gzhu 'dra'i dri ma med spyan can / /
rgyal po tshogs dbang mchog la phyag bgyi'o / /
yon tan 'byung ba'i grags 'chang 'phags mchog ni / /
'dzin ma'i dbang po'i stobs las stobs gyur bgegs / /
phyag gi stobs 'dra bdud las nges rgyal ba / /
dbang phyug tshogs mchog rgyal la phyag bgyi'o / /
skye bo gter dang rin chen ros tshim zhing / /
bdud rtsi chen po'i ro mchog rgyas gyur pas / /
srid 'jigs 'jigs pas nyam thag bzod pa'i mchog /
rgyal dbang tshogs kyi mchog la phyag bgyi'o / /
brtson pas legs bsgrubs mtshan nyid bde ba ni / /
sems can yid kyi shing rta gang ba'i bde'i / /
gtam la mngon par zhen pa'i bden pa mchog /
tshogs mchog dbang phyug rgyal por phyag bgyi'o / /
bgegs kyi bdag po dam pa la ni bstod pa'i me / /
nags kyi rin chen gyis byas dge ba rab thob pas / /
bgegs zad srid las rgyal ba'i pha rol sbyin pa las / /
skye bo don dam tshul du mnyam pa nyid gyur cig /
tshogs kyi dbang phyug gi bstod pa zhes bya ba /
slob dpon dpal nags kyi rin chen zhabs kyis mdzad pa yang dag par gang ba'o / /
'di ni dngos grub brnyes pa'i dbang phyug paN+Di ta chen po de nyid kyis dpal bal po'i yul gyi grong khyer chen po ye rang gi dgon pa shrI go bi tsan+d+ra nas / /
dngos grub mchog gi bka' drin gyis btsa' ba'i phyir skyes su stsal ba /
dge slong rnal 'byor spyod pa rgya mtsho'i sde zhes bya ba'i spyi bor thob pa las /
mi 'phrogs pa'i gus pa dang yid dga' ba mu med pas /
skal pa chen po'i snyim par gzung zhing yi dam du bgyis te /
nor bu rgyas pa'i gtsug lag khang chen por bod kyi skad du bsgyur nas gzhan la'ang sbyin par bya ba'i chos su bgyis pa'o / /
'dis 'jig rten dang 'jig rten las 'das pa'i mngon par 'dod pa mtha' dag bdag dang gzhan du 'byor bar gyur cig /
