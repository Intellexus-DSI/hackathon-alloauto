@# / /
rgya gar skad du /
pradz+nyA pA ra mi ta u pa de sha /
bod skad du /
shes rab kyi pha rol tu phyin pa'i man ngag /
dkon mchog gsum la phyag 'tshal lo / /
byang chub sems dpa' 'jig rten dbang phyug la phyag 'tshal lo / /
stobs bcur ldan pa gang gi zhabs kyi rdul / /
lha rnams cod pan gyis ni btud gyur la / /
thar sgor mchod yon me tog rdul lta bur / /
shes ldan rnams kyis mgos brgyan rgyal gyur cig /
gser bzang sbyangs pa dang ni mtshungs pa yi / /
'od 'phro'i dkyil 'khor gyi ni mtshan gyur la / /
thugs ni yon tan sna tshogs kyis brgyan pa / /
rnam dag gsung ldan sangs rgyas phyag 'tshal lo /
pha rol rgol ba'i thar pa srid phyogs gcig /
nyan thos thar pa srid zad zad mi 'gyur / /
srid dang mya ngan 'das las g.yung drung la / /
mnga' brnyes mthar thug go 'phang thub chen gyi / /
khar ba'i snod bzhin srid pa ma dag dang / /
dman par gyur kyang shel ltar dag zhi dang / /
'od dang nyi 'od khyad 'phags yon tan gyis / /
bla gyur byang chub zhi dang de bzhin no / /
yon tan rgya mtsho skyon bsal srid gcod cing / /
rtag tu 'jig rten phan pa gcig pu'i rgyu / /
bla med byang chub don du dpa' bo rnams / /
dman pa'i go 'phang dor nas don du gnyer / /
pha rol phyin pa'i tshul la yun ring dka' bas 'bras bur smin / /
sngags tshul dka' ba med par myur du byang chub reg par 'gyur / /
'di ni brtson 'grus 'bar ba'i stobs ldan lam ni dang po ste / /
dad pas rnam par 'phel ba'i blo can rnams la cig shos yin / /
byang chub phyir ni shin tu dka' bas yun rings spyod byed pa / /
thub pa rnams kyi sras po de ni dpa' bo yin snyam byed / /
go 'phang de nyid myur du bde ba ster bar byed pa'i sngags / /
bde gshegs rin chen de ni sus rig de ni skal bzang po / /
gang gis bcom ldan pha rol phyin mchog ma / /
nyin re bzhin du bsgoms par gyur pa yis / /
de yi lag na pha rol phyin pa lnga / /
gnas shing sngags kyang rab tu 'grub par byed / /
'di ni dkon mchog gsum la gcig tu skyabs su song ba /
dad pa dang brtse bar ldan par byang chub tu sems bskyed pa byang chub sems dpa'i sdom pa blangs pas /
tshogs bsags pa'i phyir dang /
bsags pa yongs su thob par bya ba'i phyir /
bcom ldan 'das ma shes rab kyi pha rol tu phyin ma thos pa las byung ba dang /
bsams pa las byung ba'i shes rab bskyed de /
bsgom par bya'o / /
de la byang chub sems dpa'i sde snod dang /
shes rab kyi pha rol tu phyin pa la sogs pa'i mdo sde gzhan nam /
mdo sde du ma'i phyogs 'ga' las btus te bsdus pa 'di la yang rung ste /
de dag nyid legs par mnyan pa dang /
bdag nyid kyis kyang legs par cung zad tshig dang don brtags te /
sgra dang don gyi 'brel pa'i sgrub pas yang dag par nges pa dang 'dzin pa ni thos pa las byung ba'i shes rab bo / /
gcig tu dben par gnas nas /
don de nyid yang dag pa nyid kyi rigs pas rnam par dpyad la /
rigs pa'i sgrub pa nges don de bden pa nyid dang /
yang dag pa nyid du de kho na ltar yin gyi gzhan du ma yin no zhes gcig tu nges pa ni /
bsams pa las byung ba'i shes rab bo / /
'dir mdor bsdus na de kho na nyid rnam pa gnyis su chos rnams shes par bya ste /
'di dag ni 'di rnyed do zhes ji snyed yod par gyur pa dang /
'di dag ni 'di lta bu kho na'o zhes ji lta bu bzhin du gyur pa'o / /
de gnyis rim pa ji lta ba bzhin du brjod par bya ste /
bcom ldan 'das kyis bram ze thams cad thams cad ces bya ba ni /
phung po lnga dang /
skye mched bcu gnyis dang /
khams bcwa brgyad po ji snyed po 'di dag go zhes gsungs te /
de la gzugs dang /
sgra dang /
dri dang /
ro dang /
reg bya dang /
chos de yul gyi khams drug po 'di dag ni gzugs kyi khams nas chos kyi khams kyi bar dag yin no / /
mig dang /
rna ba dang /
sna dang /
lce dang /
lus dang /
yid de dbang po'i khams drug ni mig gi khams nas yid kyi khams kyi bar dag yin no / /
dbang po rnams dang 'brel ba'i rnam par shes pa'i khams drug ni mig gi rnam par shes pa'i khams nas /
yid kyi rnam par shes pa'i khams kyi bar dag yin te de ltar khams bcwa brgyad las /
dang po khams bcu gcig ni gzugs kyi skye mched nas lus kyi skye mched kyi bar du bcu gcig go / /
yid kyi khams nas kyi yid kyi rnam par shes pa'i khams kyi bar khams lhag ma bdun ni yid kyi skye mched de /
de ltar skye mched bcu gnyis las yid kyi skye mched ni rnam par shes pa'i phung po'o / /
yul lnga dang /
dbang po lnga dang /
chos kyi skye mched du gtogs pa'i gzugs ni gzugs kyi phung po'o / /
chos kyi skye mched las sems las byung ba gnyis ni tshor ba'i phung po'o / /
'du shes kyi phung po'o / /
sems las byung ba lhag ma rnams dang /
sems dang mtshungs par mi ldan pa'i 'du byed rnams ni 'du byed kyi phung po'o / /
'dus ma byas dag ni phung pos bsdus pa ma yin te /
de dag la phung po'i don med pa'i phyir ro / /
de dag ni khams bcwa brgyad dang /
skye mched bcu gnyis dang /
phung po lnga zhes bya ste ji snyed yod par gyur pa'i thos pa las byung ba'i shes rab bo / /
nyes pa thams cad bag chags dang bcas par spangs pa dang /
yon tan thams cad mchog tu phul du byung ba dang /
rtag tu don rnams thams cad kyi thams cad du yang dag par gzigs pa dang /
rtsom pa thams cad gzhan gyi don yin pas sangs rgyas bcom ldan 'das ni tshad ma dam par gyur pa'o / /
de bas na gang de bzhin gshegs pas ji lta ba bzhin du gsungs pa de ni /
de bzhin yin gyi gzhan du ma yin te /
tshad ma'i de kho na nyid rig par gyur pa'i slob dpon rnams kyis pha rol gyi gzhung lugs bkag pa'i phyir de dag gzhan kho na'o / /
gzhan yang pha rol po rnams ni dngos po rnams skad cig pa ma yin par 'dod do / /
de'i phyir de dag ni yod pa ma yin te /
'di ltar gang bya ba byed nus pa de dag ni yod pa ma yin gyi /
rta'i rwa dang khyad par med par ci yang mi byed pa dag ni ma yin no / /
nus pa ni byed bzhin pa'i nus pa can gyi rang bzhin yin la /
skad cig pa ma yin pa rnams ni /
sngon gyi rang bzhin gang yin pa phyis kyang de bzhin te /
des 'gal la bya ba byed nus par gyur na /
sngon nus pa bzhin du phyis kyang nus par gyur la /
de na des 'bras bu de yang sngar byas pa bzhin du phyis kyang byed par gyur na /
byas pa yang bya bar mi 'os pa'i phyir de yang rigs pa ma yin no / /
de bas na skad cig pa ma yin pa'i rang bzhin ni nus pa med pa nyid yin la /
gang nus pa med pa de ni bong bu'i rwa ltar yod pa ma yin pa'i phyir /
pha rol pos khas blangs pa'i dngos po skad cig pa ma yin pa rnams ni yod pa ma yin no / /
gang yang kha cig gis blo dang /
me lce la sogs pa skad cig mar 'dod mod kyi de lta na yang de dag skad cig pa yin pa dang 'brel bar 'dod la /
skad cig pa ma yin pa yang bsal bas 'di yang bsal to / /
ci ste pha rol po yang thams cad skad cig mar 'dod do zhe na /
bstan bcos byed pas de dag khas ma blangs la /
bstan bcos byed pa'i 'dod pa gang yin pa de 'dir dpyad par bya ba yin gyi /
skyes bu'i rang dga'i 'dod pa tsam ni ma yin te /
de rnams la mtha' med pa'i phyir dang /
de rnams la thams cad mthong ba nyid kyang shin tu mi srid pa'i phyir ro / /
de bas na thams cad ces bya ba ni 'di lta ste /
phung po lnga dang /
skye mched bcu gnyis dang /
khams bcwa brgyad po 'di dag nyid kho na tsam ste /
ji snyed yod par gyur pa'i bsams pa las byung ba'i shes rab bo /
theg pa chen po 'di la mang du brjod pa yod mod kyi /
bdag gis mdo sde du ma dag las /
kha cig la ni don dang tshig dang /
kha cig la ni don kho na blangs te /
mdor bsdus nas phyogs 'ga' zhig brjod par bya'o / /
'dir bcom ldan 'das kyis gdul bya rnams rnam par nyams par mi 'gyur bar bya ba'i phyir rton pa rnam pa bzhi gsungs pa ni 'di lta ste /
chos la rton par bya'i gang zag la rton par mi bya'o / /
don la rton par bya'i tshig 'bru la rton par mi bya'o / /
nges pa'i don gyi mdo sde la rton par bya'i /
drang ba'i don gyi mdo sde la rton par mi bya'o / /
ye shes la rton par bya'i /
rnam par shes pa la rton par mi bya'o / /
'di rnams kyi bshad pa mdo sde rgyan la sogs pa las 'di ltar /
ston pas gsungs pa'i chos tshad ma yin gyi /
sun 'byin pa'i skye bo rnams kyi ni ma yin no / /
dgongs pa can gyi don tshad ma yin gyi /
mngon par 'dod pa ma yin pa sgra ji bzhin pa'i yi ge'i don ni ma yin no / /
de bzhin gshegs pa dang /
de bzhin gshegs pas tshad mar snang ba'i byang chub sems dpa' la sogs pas nges par mdzad pa'i don tshad ma yin gyi gzhan gyis log par bsams pa ni ma yin no / /
ye shes tshad ma yin gyi /
rnam par shes pa ni ma yin no zhes gsungs so / /
de la ye shes ni 'jig rten las 'das pa'i shes rab ste /
rnam par mi rtog pa'o / /
rnam par shes pa ni 'jig rten pa'i thos pa la sogs pa'i shes rab ste /
rtog pa dang bcas pa'i shes rab bo / /
de la rton pa dang pos ni /
chos dang don dag la lhag par mos pa las nyams par mi 'gyur ro / /
gnyis pas ni dgongs pa can gyi don la rang gi rigs pas rnam par dpyad pa las so / /
gsum pas ni phyin ci ma log pa'i don de gzhan las mnyan pa las so / /
bzhi pas ni 'jig rten las 'das pa'i ye shes las so / /
rton pa gsum pa'i nges pa'i don ni bshad pa nges par byas pa'o / /
drang ba'i don ni bshad par bya ba ste /
mdo gang dag gi don dgongs pa ji lta ba bzhin du gzung bar bya'o / /
sgra ji bzhin par ni ma yin te /
'di'i don gzhan du drang bar bya ba yin pas drang ba'i don to / /
gang gis drang bar bya zhe na /
rigs pa dang nges pa'i don du bshad pa'i mdo rnams kyi ste /
dper na don rnam par nges pa'i mdo las phyi rol gyi don yod par gsungs pa dang /
dam pa'i chos pad+ma dkar po'i mdo las theg pa gcig tu gsungs pa lta bu ste /
gang gi phyir mdo sde gzhan dag tu de drangs nas /
gzhan du nges par mdzad pa'i phyir ro / /
nyan thos kyi theg pa'i chos gang yin pa nyid de bzhin nyid du ro gcig pa'i phyir theg pa chen po'i yang yin te /
de bas na theg pa ni gcig nyid do zhes dgongs pa nges par 'grel pa las gsungs pa'i phyir ro / /
mdo gzhan dag las kyang /
lam gyi theg pa la la ni bdag med par mtshungs pa yin la /
'bras bu'i theg pa las rnam par grol ba mtshungs pa de bas na /
theg pa ni gcig nyid do zhes bya ba la sogs pa gsungs so / /
gang yang der nyan thos rnams lung bstan pa yod mod kyi /
de yang gang gi phyir byang chub tu gyur pa'i nyan thos rnams drang ba las dgongs pa yin gyi /
gzhan du na zhi ba phyogs gcig pa ni ma yin no zhes mdo gzhan dag las gsungs pa'i phyir ro / /
nges pa'i don gyi mdo sde rnams las sems can rnams kyi bsam pa dang /
bag la nyal ba dang /
lhag par mos pa dang /
dbang po sna tshogs las rigs sna tshogs gsungs par snang ste /
de dag rigs ji lta ba bzhin du theg pa gsum la bslabs pas /
byang chub rnam pa gsum la reg par 'gyur la /
rigs med pa rnams kyang dge ba dang mi dge ba rnams la spyad pas 'khor ba na 'khyam ste /
lcags dang zangs dang /
de la sogs pa'i rigs dang /
rigs ma yin pa'i rdo dag bzhu ba las /
lcags dang /
zangs dang /
dngul dang /
gser dang /
tsha tsha 'ba' zhig tu 'gyur ba bzhin no / /
mthu dang ldan pa'i sangs rgyas thams cad 'dus par gyur kyang /
zhi ba phyogs gcig pa'i nyan thos rnams bla na med pa yang dag par rdzogs pa'i byang chub tu mngon par 'tshang rgya bar bya ba'am /
rigs med pa'i sems can rnams mya ngan las bzla bar mi spyod do zhes gsungs so / /
mdo gang dag gi don sgra ji bzhin pa de ni nges pa'i don kho na'o / /
don de la ni don gnyis pa ma yin te /
'di'i don nges pa kho na'o zhes bya ba nas nges pa'i don to / /
gang gis don nges she na /
mdo de nyid dang de las gzhan pa dang /
gnyis kas kyang ngo / /
gang dag de nyid kyis yin zhe na /
'phags pa dgongs pa nges par 'grel pa dang /
'phags pa lang kar gshegs pa la sogs pa'o / /
gang dag de las gzhan pas yin zhe na /
'phags pa brgyad stong pa la sogs pa'o / /
gang dag gnyis kas yin zhe na /
'phags pa nyi khri lnga stong pa la sogs pa ste /
de'i chos kyi sku'i le'u las /
gang gi phyir phyin ci ma log pa la dgod pa'i phrin las /
sgra ji bzhin pa'i don la mngon par zhen pa'i mtshan nyid kyi phyin ci log yongs su spangs pa'i mtshan nyid kyi drang ba'i don gyi bshad pa yod pa'i phyir ro / /
gang yang de bzhin gshegs pa dang /
des tshad mar gnang ba'i byang chub sems dpa' la sogs pa'i byang chub sems dpa' rnams kyis nges par mdzad pa'i don ni de las gzhan pa'i don du drang bar mi bya ste /
bcom ldan 'das nyid tshad ma'i dam par gyur pa dang /
thug pa med par thal bar 'gyur ba'i yang phyir ro / /
drang ba'i don ni de bzhin gshegs pas bstan pa rnams dgongs pa bzhi dang /
ldem por dgongs pa bzhi bshad de /
de la dgongs pa bzhi ni /
mnyam pa nyid la dgongs pa dang /
dus gzhan la dgongs pa dang /
don gzhan la dgongs pa dang /
gang zag gi bsam pa la dgongs pa rnams so / /
ldem por dgongs pa bzhi ni /
gzhug pa la ldem por dgongs pa dang /
gnyen po la ldem por dgongs pa dang /
mtshan nyid la ldem por dgongs pa dang /
bsgyur ba la ldem por dgongs pa rnams so / /
de la brjod par 'dod pa'i don bshad pa ni dgongs pa'o / /
bstan pa'i sgra'i dgongs pa bshad pa ni ldem por dgongs pa'o / /
de la mnyam pa nyid la dgongs pa ni /
dper na nga nyid de'i tshe de'i dus na de bzhin gshegs pa rnam par gzigs su gyur to zhes bya ba lta bu ste /
chos kyi sku mnyam pa nyid la dgongs pa'o / /
dus gzhan la dgongs pa ni /
dper na bde ba can du smon lam 'debs par byed pa de de ru skye bar 'gyur ro zhes bya ba dang /
de bzhin gshegs pa zla ba'i 'od dri ma med pa'i mtshan 'dzin pa gang yin pa de nges par bla na med pa'i byang chub thob par 'gyur ro zhes bya ba lta bu ste /
dus gzhan du zhes bya bar dgongs so / /
don gzhan la dgongs pa ni dper na /
gang gA'i klung gi bye ma snyed kyi sangs rgyas rnams la bsnyen bkur byas nas /
kun nas byang chub par theg pa chen po rtogs par 'gyur ro zhes bya ba lta bu ste /
chos kyi dbyings so sor rig pa'i rtogs pa skye'o zhes bya bar dgongs so / /
gang zag gi bsam pa la dgongs pa ni /
dper na la lar chos 'ga' la smad nas /
gzhan dag la bsngags pa mdzad pa lta bu ste /
gcig gis chog par 'dzin pa rnams / /
gzhan dag 'dzin du gzhug pa'i phyir / /
de dag gi bsam pa'i ngor de bzhin du brjod par bzhed pa yin /
gzhug pa la ldem por dgongs pa ni /
dper na rdzus te byung ba'i sems can yod do zhes bya ba dang /
gzugs dang sgra la sogs pa'i chos yod do zhes bya ba lta bu ste /
go rims bzhin du gang zag dang chos la bdag med pas 'jigs pa rnams bstan pa la gzhug pa'i phyir ro / /
gnyen po la ldem por dgongs pa ni /
dper na tshigs su bcad pa gnyis pa'i gzungs lta bu ste /
'og nas brjod par bya'o / /
mtshan nyid la ldem por dgongs pa ni dper na /
gzugs nas sangs rgyas kyi chos kyi bar du med do zhes bya ba dang /
gzugs nas sangs rgyas kyi chos kyi bar du sgyu ma lta bu'o zhes bya ba dang /
gzugs nas sangs rgyas kyi chos kyi bar du nam mkha' dang mtshungs pa'o zhes bya ba lta bu ste /
kun brtags pa dang gzhan gyi dbang dang /
yongs su grub pa'i mtshan nyid gsum gyi ngo bo nyid de dag gi go rims bzhin du chos thams cad yod pa ma yin pa dang /
sgyu ma lta bu dang /
nam mkha' dang mtshungs so zhes rab tu bstan pa'i phyir ro / /
bsgyur ba la ldem por dgongs pa ni dper na /
snying po med la snying por 'dod / /
phyin ci log la rab tu gnas / /
nyon mongs pa yis kun nyon mongs / /
byang chub dam pa rnyed par 'gyur / /
zhes bya ba lta bu ste /
don zab mo'i phyir seng ge rnam par bsgyur ba'o / /
de dag rnam par bsgyur ba yang 'di ltar snying po med pa ni sems rnam par 'phro ba med pa ste /
ting nge 'dzin to / /
snying por 'dod pa ni de la snying po'i blo bskyed pa'o / /
'jig rten pa'i zhen pa las bzlog pas na /
phyin ci log ni mi rtag pa dang /
sdug bsngal ba dang /
mi gtsang ba dang /
bdag med pa rnams te /
de dag la rab tu gnas pas so / /
nyon mongs pa ni yun ring por dka' ba rnams la 'bad pas ngal ba ste /
des shin tu gzir ba'o / /
shin tu rgyas pa stong phrag brgya pa'i mdo tshigs su bcad pa gnyis pa'i gzungs las /
tshigs su bcad pa gnyis pa ni dngos gzhi yin la /
tshigs su bcad pa gsum ni phan yon yin te /
sangs rgyas chos la brnyas pa dang / /
snyom las cung zad tsam gyis mgu / /
'dod chags nga rgyal la spyod cing / /
'gyod dang ma nges ldog gyur pa / /
bar du gcod pa'i nyes pa kun / /
sems can rnams kyi sgrib pa ste / /
de yi gnyen po theg pa mchog /
bshad de rnam par spong bar 'gyur / /
zhes bya ba la rigs nges pa'i byang chub sems dpa' dang /
nyan thos rnams theg pa chen po la kha phyir bltas pa ni ma nges pa dang bral ba'o / /
de spangs nas byang chub sems dpa' rnams theg pa chen pos gzung bar bya ba'i phyir dang /
nyan thos rnams drang bar bya ba'i phyir theg pa mchog bshad pa ste /
theg pa mchog bstan pa'o / /
bar du gcod pa 'di dag nyid sangs rgyas la brnyas pa la sogs pa'i sgrib pa brgyad do / /
de la sangs rgyas la brnyas pa'i sgrib pa'i gnyen por thos pa'i mchog bshad pa ni /
dper na nga nyid de'i tshe de'i dus na rnam par gzigs nas 'od srungs kyi bar du gyur to zhes bya ba lta bu'o / /
chos thams cad sgrib pa'i gnyen po ni gang gA'i klung gi bye ma snyed kyi zhes pa la sogs pa snga ma bzhin no / /
snyom las kyi sgrib pa'i gnyen po ni / /
gang bde ba can gyi zhes bya ba dang /
zla ba'i 'od dri ma med pa zhes bya ba la sogs pa snga ma bzhin no / /
cung zad tsam gyis mgu ba'i sgrib pa'i gnyen po ni gang du bcom ldan 'das kyis sbyin pa la sogs pa kha cig la ni smad la /
gzhan dag la ni bsngags pa lta bu'o / /
'dod chags la spyod pa'i sgrib pa'i gnyen po ni gang du sangs rgyas kyi zhing gi bkod pa phun sum tshogs pa brjod pa lta bu'o / /
nga rgyal spyod pa'i sgrib pa'i gnyen po ni gang du sangs rgyas kha cig phun sum tshogs par lhag par brjod pa lta bu'o / /
'gyod pa'i sgrib pa'i gnyen po ni gang dag byang chub sems dpa' rnams la gnod pa byed pa'i sems can de dag mtho ris su nye bar 'gro'o zhes bya ba lta bu'o / /
ma nges pa dang bral ba'i sgrib pa'i gnyen po ni nyan thos chen po rnams sangs rgyas su lung bstan pa dang /
theg pa gcig kho nar zad de gnyis pa ni med do zhes bstan pa dag go / /
'dir sgrib pa rnams spangs par dgongs pa ni ldem por dgongs pa'o / /
dgongs pa nges par 'grel pa la sogs pa'i mdo las /
kun tu brtags pa dang gzhan gyi dbang dang yongs su grub pa ste /
ngo bo nyid gsum gsungs la /
de nyid bcom ldan 'das ma phyin ci ma log pa la dgongs pa las /
kun brtags pa dang /
rnam par brtags pa dang /
chos nyid kyi sgras gsungs te /
kun brtags pa'i gzugs dang /
rnam par brtags pa'i gzugs dang /
chos nyid kyi gzugs dang zhes bya ba nas /
sangs rgyas kyi chos rnams kyi bar du'o zhes bya ba'o / /
de dag gi mtshan nyid la sogs pa mdo rnams las rgyas par nges par bstan pa de rnams 'dir mdor bsdus nas brjod par bya ste /
chos gang dag gi ngo bo nyid ming dang 'dris pa'i yid kyi brjod pas brtags pa de rnams ni mtshan nyid ji lta ba bzhin du med pa'i phyir kun brtags pa'i ngo bo yin te /
'di ltar gzugs dang /
sgra dang mig dang rna ba dang zhes bya ba la sogs pa lta bu'o / /
de yang mdor bsdus na rnam pa gnyis te gzung ba dang 'dzin pa'o / /
gang kun brtags pa'i ngo bo nyid la mngon par zhen pa'i bag chags kyi dbang gis gnyis po med par gyur kyang / /
gnyis su snang bar skye la de spangs na ni skye bar mi 'gyur ba'i rnam par shes pa de ni rgyu rkyen la rag las pa'i phyir chos thams cad kyi gzhan gyi dbang gi ngo bo nyid do / /
gang yang gzhan gyi dbang de kun brtags pa des dus thams cad du stong zhing dben pa ste bral bar 'gyur ba de ni dus thams cad de bzhin du gcig tu grub par 'gyur bas na chos thams cad kyi yongs su grub pa'i ngo bo nyid do / /
chos gang nam yang gnyis kyis mi stong pa de ni cung zad tsam yang med la /
stong pa nyid de nam yang 'gyur ba med pas /
thams cad nas thams cad du nam mkha' lta bur ro gcig par 'gyur ba ste /
gang gi phyir nam mkha' ni gzugs med pa'i mtshan nyid pas thams cad du rtag tu ro gcig pa yin no / /
de bzhin du stong pa nyid kyang gnyis po med pa'i mtshan nyid kyi rang bzhin yin pas /
rtag tu thams cad du ro gcig pa'i ngo bo nyid de /
de bas na yongs su grub pa'i ngo bo nyid brjod do / /
de la dang po ni byis pa rnams kyis de bzhin kho nar brtags pas /
btags pa'i yod pa ste /
rdzas su yod pa yang ma yin la /
don dam par yod pa yang ma yin no / /
gnyis pa ni rten cing 'brel par 'byung bas rdzas su yod pa yin te /
brtags par yod pa ni ma yin no / /
gsum pa ni rnam par dag pa'i don du dmigs pas don dam par yod pa ste /
rnam par dag par bya ba'i phyir /
de la dmigs pa yin gyi kun nas nyon mongs par bya ba'i phyir ni ma yin no / /
gzhan gyi dbang gi ngo bo nyid la yang yongs su grub pa'i rang bzhin gyis dmigs na /
don dam par yod par 'gyur la kun brtags pa'i rang bzhin gyis dmigs na ni kun rdzob tu yod par 'gyur te /
kun nas nyon mongs pa'i don du dmigs pa'i phyir ro / /
kun nas nyon mongs pa'i phyir dmigs pa ni rnam par byang ba'i phyir ma yin no / /
gzhan gyi dbang gi ngo bo nyid de ni yang dag pa'i kun tu rtog par brjod de 'di la yang dag pa ma yin par kun brtags pa'am /
'dis yang dag pa ma yin par kun rtog par byed pa ste /
bcom ldan 'das byams pas /
kun brtags gzhan gyi dbang dang ni / /
yongs su grub pa nyid dag ste / /
don phyir yang dag mi rtog phyir / /
gnyis po med pa'i phyir bshad do / /
zhes gang gsungs pa lta bu'o / /
de gnyis yang khams gsum pa'i sems dang sems las byung ba yin te /
de la don gyi ngo bo la dmigs pa'i sems so / /
khyad par la dmigs pa ni sems las byung ba ste /
yang dag ma yin kun rtog ni / /
sems dang sems byung khams gsum pa / /
de la don mthong rnam par shes / /
de yi khyad par sems las byung / /
zhes gsungs so / /
yang de ni rnam pa gsum ste kun gzhi rnam par shes pa dang /
nyon mongs pa can gyi yid dang /
'jug pa'i rnam par shes pa'o / /
de la kun nas nyon mongs pa'i chos thams cad kyi sa bon gyi rten du gyur pas kun gzhi yin la rang gi ngo bo la nye bar dmigs pas rnam par shes pa'o / /
bdag tu rmongs pa dang /
bdag tu lta ba dang /
bdag la chags pa dang /
bdag tu nga rgyal ba ste /
nyon mongs pa bzhi po de dag dang rtag tu mtshungs par ldan pas nyon mongs pa yin la /
bdag go zhes rtag tu rlom pa'i bdag nyid yin pas yid do / /
yang dang yang du 'byung bas 'jug pa yin la /
yul la nye bar dmigs pas rnam par shes pa'o / /
de la dang po ni lus dang /
gnas dang /
longs spyod du snang ba ste /
lus ni dbang po rnams so / /
gnas ni snod kyi 'jig rten no / /
longs spyod pa ni yul lnga ste /
de'i snang ba ni de'i rnam pa can no / /
'jug pa'i rnam par shes pa ni rnam par shes pa'i tshogs drug go / /
yang dag pa ma yin pa'i kun tu rtog pa ni /
yang rnam pa bzhi ste /
don du snang ba dang /
sems can du snang ba dang /
bdag tu snang ba dang /
rnam par rig par snang ba'i rnam par shes pa ste bzhi pa'o / /
de la longs spyod dang gnas su snang ba'i kun gzhi rnam par shes pa ni don du snang ba'o / /
gang lus su snang ba de ni sems can du snang ba'o / /
gang nyon mongs pa can gyi yid de ni bdag du snang ba ste /
kun gzhi rnam par shes pa nyid la des bdag tu 'dzin pa'i phyir ro / /
'jug pa'i rnam par shes pa gang yin pa de ni rnam par rig par snang ste /
yul rnams 'dzin par snang ba'i phyir ro / /
yang dag pa ma yin pa'i kun tu rtog pa rnam pa gnyis dang /
rnam pa drug tu yang 'gyur te /
ji ltar rnam pa gnyis yin zhe na /
gzung ba'i mtshan nyid dang /
'dzin pa'i mtshan nyid de /
gzung ba dang 'dzin pa'i mtshan nyid du snang ba'i phyir ro / /
ji ltar rnam pa drug yin zhe na /
de dag nyid so sor rnam pa gsum gsum du byas pa ste /
lus dang gnas dang longs spyod du snang ba dang /
yid dang nye bar 'dzin pa dang /
rnam par rtog pa rnams so / /
de la yid ni nyon mongs pa can gyi yid do / /
nye bar 'dzin pa ni 'jug pa rnam par shes pa lnga rnams so / /
rnam par rtog pa ni yid kyi rnam par shes pa ste /
gcig tu rnam par rtog pa'i ngo bo nyid yin pa'i phyir ro / /
yang dag pa ma yin pa'i kun du rtog pa ni rnam pa brgyad du yang 'gyur te /
kun gzhi dang /
nyon mongs pa can gyi yid dang /
'jug pa'i rnam par shes pa drug ste /
brgyad do / /
yang dag pa ma yin pa'i kun tu rtog pa de dag ni /
zag pa dang bcas pa'i 'du byed thams cad dang /
kun nas nyon mongs pa thams cad dang /
'khor ba thams cad kyang yin no / /
yongs su grub pa'i ngo bo nyid gang yin pa de ni /
yang dag pa ma yin pa'i kun tu rtog pa'i stong pa nyid kyi ngo bo yin no / /
gang gis stong zhe na /
gnyis kyis te /
gzung ba dang 'dzin par kun tu rtog pas so / /
stong pa de'i mtshan nyid ni yang dag pa ma yin pa'i kun tu rtog pa gang yin pa la gnyis su med pa dang /
gnyis su byar med pa'i ngo bo yin par dgongs so / /
gang gi phyir stong pa nyid 'di ni /
gnyis kyi dngos po med pas dngos po ma yin la / /
gnyis po med pa'i ngo bo yin pa de'i phyir med pa yang ma yin no / /
'phags pa dgongs pa nges par 'grel pa la sogs pa las /
de ni 'du byed rnams las gzhan nam /
gzhan ma yin pa ma yin par gsungs te /
'di ltar gal te de dag las gzhan ma yin par gyur na /
byis pa rnams kyi 'du byed rnams mthong bas na /
stong pa nyid kyang mthong bar 'gyur la /
des na bden pa mthong bas dgra bcom pa nas yang dag par rdzogs pa'i sangs rgyas kyi bar du 'gyur ro / /
gzhan yang 'du byed rnams kun nas nyon mongs pa yin pa de bzhin du /
stong pa nyid kyang kun nas nyon mongs par 'gyur la /
stong pa nyid rtag pa bzhin du 'du byed rnams kyang rtag par 'gyur ba dang /
ji ltar stong pa nyid rnams la bye brag med pa de bzhin du /
de rnams kyi rang gi mtshan nyid kyang bye brag med par 'gyur ro / /
gzhan yang rnal 'byor pa rnams kyis stong pa nyid las mchog tu gyur pa'i de kho na nyid btsal du med pa de bzhin du /
'du byed kyi mtshan nyid las mchog tu gyur pa'i de kho na nyid btsal du med par 'gyur bas /
de'i phyir de ni de rnams las gzhan ma yin pa ma yin no / /
gzhan pa yang ma yin te gang las she na /
gang gi phyir de ni de rnams kyi bdag med pa tsam ste /
dung gi dkar ba bzhin du /
rang bzhin med pa tsam yin pa'i phyir ro / /
gzhan yang de rnams las gzhan par 'gyur na /
bden pa mthong ba rnams kyis kyang 'du byed rnams kyi mtshan ma zil gyis gnon par mi 'gyur la /
des na mtshan ma'i 'ching ba dang /
gnas ngan len gyi 'ching ba las 'grol bar mi 'gyur ro / /
des na mya ngan las 'das pa dang /
yang dag pa'i sangs rgyas kyi bar 'di dag tu yang mi 'gyur ro / /
gzhan yang 'di ni 'du byed rnams kyi spyi'i mtshan nyid du yang mi 'gyur la kun nas nyon mongs pa dang rnam par byang ba'i mtshan nyid dag kyang cig car tha dad par 'gyur ro / /
de bas na 'di ni de dag las gzhan ma yin te /
gang yang /
gnyis dngos med pa'i dngos po yi / /
dngos po stong pa'i mtshan nyid de / /
dngos po ma yin dngos med min / /
tha dad gcig gi mtshan nyid min / /
zhes gsungs so / /
de lta bu'i stong pa nyid kyi mtshan nyid ji lta ba bzhin du /
ming gi rnam grangs ni /
de bzhin nyid dang /
yang dag pa'i mtha' dang /
mtshan ma med pa dang /
don dam pa dang /
chos kyi dbyings dang /
chos nyid ces bya ba dag yin no / /
des na rnam grangs kyi don ni 'gyur ba med pas na de bzhin nyid de dus thams cad du gnas pa'i phyir ro / /
yang dag pa ni de kho na nyid yin la /
de'i mtha' ni mchog tu gyur pa ste /
des na yang dag pa'i mtha'o / /
'di la mtshan ma rnams med pas na mtshan ma med pa ste /
spros pa'i mtshan ma thams cad nub pas de la dmigs pa'i phyir ro / /
dam pa ni 'jig rten las 'das pa'i ye shes yin la /
don ni de'i yul yin te /
des na don dam pa'o / /
chos ni 'phags pa'i chos rnams so / /
de rnams kyi rgyu yin pas na dbyings te /
de la dmigs pas de rnams skye ba'i phyir chos kyi dbyings so / /
dngos po rnams kyi chos kyi rang bzhin yin pas na chos nyid do / /
de la de'i dbye ba brjod de /
sngon gyi gnas skabs su ni kun nas nyon mongs pa de'i bdag nyid ma yin pa'i glo bur gyi dri ma can yang yin la /
phyis ni 'phags pa'i lam gyis de rnams spangs pas rnam par dag par 'gyur zhing dri ma med pa yin te /
dper na chu'i khams dang gser dang nam mkha' rnams rang bzhin dag pa la glo bur gyi rnyog pa zangs dang khug rna la sogs pas dri ma can du gyur pa de rnams dang bral ba bzhin no / /
de bas na de ni kun nas nyon mongs pa yang ma yin la /
ma dag pa yang ma yin te /
sems kyi chos nyid rang bzhin gyis 'od gsal ba'i phyir kun nas nyon mongs pa yang ma yin la /
dag pa yang ma yin te /
glo bur gyi dri mas sbags pa'i phyir ro / /
de yang /
de ni dri bcas dri ma med / /
kun nas nyon mongs rnam par dag /
chu khams gser dang nam mkha' rnams / /
dag pa bzhin du dag par 'dod / /
gal te nyon mongs de ma gyur / /
lus can thams cad grol bar 'gyur / /
gal te rnam dag de ma gyur / /
'bad pa 'bras bu med par 'gyur / /
nyon mongs ma yin mi mongs min / /
de ni dag dang ma dag min / /
sems kyi rang bzhin 'od gsal ba / /
nyon mongs rnams ni glo bur phyir / /
zhes gsungs pa'o / /
rnam par shes pa brgyad bstan pa de dag las /
gang zhig ji ltar ji srid du 'khor bar 'jug ce na /
re zhig kun gzhi rnam par shes pa ni dge ba'i las kyis bde 'gror smin la mi dge bas ni ngan 'gror smin te /
sngon gyi las rnam par smin pa zad nas /
gzung ba dang /
'dzin pa la mngon par zhen pa'i bag chags dang bcas pa'i las kyi bag chags kyis bskyed de /
bskyed nas kyang chu bo'i rgyun bzhin du ji srid 'tsho'i bar du 'jug par 'gyur la /
de'i 'og tu yang gzhan du de bzhin du skyes nas rgyun tu 'jug par 'gyur te /
bcom ldan 'das kyis /
len pa'i rnam par shes pa zab cing phra / /
chu rgyun bzhin 'bab sa bon thams cad pa / /
bdag tu rtog par gyur na mi rung zhes / /
'di ni byis pa rnams la ngas ma bstan /
zhes gsungs te /
de ni dgra bcom pa nyid la ldog par 'gyur ro / /
nyon mongs pa can gyi yid ni kun gzhi rnam par shes pa de nyid las skyes nas 'jug par 'gyur te /
'jig rten las 'das pa'i lam mngon du byas pa dang /
'gog pa'i snyoms par 'jug pa na ldog par 'gyur la /
de dag las langs nas kyang kun gzhi nyid las 'jug par 'gyur te /
dgra bcom pa nyid las thams cad du ldog par 'gyur ro / /
yid kyi rnam par shes pa yang skad cig re re zhing kun gzhi las byung nas 'jug par 'gyur la sems med pa'i gnyid dang /
brgyal ba dang /
'du shes med pa'i snyoms par 'jug pa dang /
'du shes med pa dang /
'gog pa'i snyoms par 'jug pa dag las mi skye'o / /
rnam par shes pa lhag ma lnga ni chu las rlabs dang 'dra bar kun gzhi nyid las rkyen ji lta ba bzhin du cig car ram /
rim gyis 'byung bar 'gyur te /
kun gzhi rnam par shes pa de nyid sa bon thams cad kyi rten yin pa'i phyir ro / /
de ltar 'khor ba ji srid pa'i bar du'o / /
ji ltar na mya ngan las 'das par 'gyur zhe na /
'dir rnal 'byor pa rnams bsgoms pa'i stobs kyis 'jig rten las 'das pa'i ye shes skye bar 'gyur ro / /
de yang nyan thos dang /
rang sangs rgyas rnams ni chos thams cad la bdag dang bdag gi rang bzhin gyis stong pas dmigs la /
byang chub sems dpa' rnams ni gzung ba dang 'dzin pa'i rang bzhin gyis stong pas kyang dmigs so / /
de ltar bsgoms pas dang po skyes pa'i ye shes de ni don dam pa'i bden pa ma mthong ba las mthong ba'i lam zhes brjod do / /
de'i 'og tu de nyid yang dang yang mngon du byed pa rnams ni bsgom pa'i lam zhes bya ste /
mthong ba'i lam dang /
bsgom pa'i lam 'di dag gis spang bar bya ba'i nyon mongs pa thams cad kyi bag la nyal yang dag par bcom pas /
nyan thos dang rang sangs rgyas dag ni dgra bcom par 'gyur la byang chub sems dpa' rnams ni sa bcu rnams la ji ltar rigs par nyon mongs pa'i bag la nyal spangs pa dang /
shes bya'i sgrib pa'i bag chags gang gi tshe yang dag par bcom par byas pa de'i tshe /
de bzhin gshegs pa dgra bcom pa yang dag par rdzogs pa'i sangs rgyas su 'gyur te /
dgra bcom pa 'di gsum la kun gzhi rnam par shes pa ldog par 'gyur ro / /
log pa ji lta bu zhig ce na /
gnas gyur pa ste sems kyi rgyun gyi mtshan nyid kun nas nyon mongs pa'i gnas su gyur pa'i cha log nas rnam par byang ba'i cha nam mkha' ji srid pa'i bar du 'jug pa ste /
kun nas nyon mongs pa'i chos thams cad kyi sa bon du gyur pa'i bag chags yang dag par bcad pas /
kun gzhi rnam par shes pa de'i dngos po de'i gnas su gyur pa spangs pa ni sa bon zad pas kun nas nyon mongs pa'i chos thams cad skye bar mi 'gyur te /
de'i tshe rten de ni nam mkha' ltar ro gcig pa nyid kyis zag pa med pa'i dbyings zhes brjod la /
sa bon zad pas lus dang /
gnas dang longs spyod du snang ba'i rnam par shes pa skye bar mi 'gyur te /
rnam par grol ba'i sku zhes bya bar yang brjod do / /
de nyid kyis na sangs rgyas bcom ldan 'das rnams kyi rnam par grol ba'i sku ni nyan thos dang /
rang sangs rgyas dag las bye brag med de /
thams cad kyi rnam par grol ba'i sku shel dag pa lta bu khyad par med pa'i phyir ro / /
chos kyi sku ni de dag las khyad par 'phags te /
'di ltar sangs rgyas rnams ni rnam par grol ba'i sku thams cad du gnas gyur pa dag ni kun nas nyon mongs pa zad pa'i phyir ro / /
yang dag par rdzogs pa'i sangs rgyas kyi chos kyi gzhir gyur pas chos kyi sku yang yin te /
chos kyi sku ni sangs rgyas kyi chos rnams kyi rten byed pas so / /
ci'i phyir de rnams kyi rten yin zhe na /
dpag tu med pa'i bsod nams dang ye shes kyi tshogs dang /
smon lam gyi stobs bskyed pa'i phyir ro / /
chos kyi skus khyad par du gyur pas na longs spyod rdzogs pa'i sku dang /
sprul pa'i skus bsdus pa'i sangs rgyas kyi chos dpag tu med pas /
de dag las khyad par du 'phags pa ni 'di lta ste /
dper na nyi ma dang zla ba'i chu shel dang me shel ni nor bu gzhan dag dang /
dag pa tsam du khyad par med mod kyi /
'od zer gyis khyad ches 'phags pa yin te /
bdag nyid chen po'i sems can de dag gi byin gyi rlabs dang /
sems can rnams kyi las bdag por gyur pa'i phyir ro / /
ci ste sangs rgyas dang byang chub sems dpa' rnams kyi 'jig rten las 'das pa'i ye shes la chos thams cad ji ltar snang zhe na /
nam mkha' dri ma med pa 'ba' zhig mtha' med pa dang 'dra bar /
de bzhin nyid kyi ro gcig tu snang ngo / /
de ci'i phyir zhe na /
chos thams cad dang /
chos kyi mtshan ma rnams der nub pa'i phyir ro / /
de ltar na chos rnams sna tshogs pa yin bzhin du /
'jig rten las 'das pa'i ye shes rnam pa gcig tu snang bas /
'khrul pa nyid kyis yang dag pa'i ye shes ma yin par 'gyur ro zhe na /
de'i phyir 'di thams cad brdzun pa nyid yin te /
yang dag pa ma yin pa'i kun du rtog pas /
ming dang mtshan mar btags par zad do / /
phyin ci ma log pa la dgod pa las gsungs pa /
byams pa de ltar na ni 'di dag rnam par rtog pa tsam ste /
'di lta ste /
'du byed rnams kyi dngos po'i mtshan ma gang du /
gang 'di gzugs zhes bya ba nas /
sangs rgyas kyi chos kyi bar zhes bya ba glo bur gyi ming gis brjod cing btags pa 'di ni rnam par rtog pa tsam mo / /
yang de dag rnam par mi rtog pa'i dbyings su zhugs te /
rnam par rtog pa rnams dang bral ba na yod pa'am med pa de dag ni ci zhig tu dmigs par 'gyur na /
gang 'di gzugs zhes bya ba nas /
sangs rgyas kyi chos zhes bya ba'i bar gyi glo bur gyi ming du brjod pa 'di dag gang du 'dogs par byed ces gsungs te /
gang gi phyir 'dir rnam par mi rtog pa la mi dmigs pas /
'di dag rnam par rtog pa tsam yin pa'i phyir ming dang mtshan ma 'di kun rdzob yin par gsal bar mdzad do / /
gcig dang du ma'i rang bzhin dang bral ba'i phyir yang brdzun pa nyid yin te /
'phags pa lang kar gshegs pa las ji skad du /
ji ltar me long la ni gzugs / /
gcig dang gzhan pa rnams spangs pa / /
snang yang de na yod ma yin / /
de bzhin dngos rnams ngo bo nyid / /
ces gsungs te /
'dir ngo bo'i sgras ni mtshan ma'i ngo bo bstan te /
rang gi mtshan nyid rnams kyi dbye ba rnam par gzhag pa ni mtshan ma'i dbye ba la rag las pa'i phyir ro / /
de bas na chos thams cad sems tsam dang /
rnam par shes pa tsam dang /
gsal ba tsam yin pas rnam par rig pa'i gzung ba phyi rol gyi don yod pa ma yin pas /
rnam par rig pa rnams kyang 'dzin pa'i rang bzhin du yod pa ma yin te /
'di gnyis ni yid kyis mngon par brjod pa'i phyir chos thams cad kyi kun brtags pa'i rang bzhin yin no / /
gang la brtags she na /
don med par yang kun du brtags pa'i ngo bo nyid la mngon par zhen pa'i bag chags las skyes pa'i don du snang ba'i yang dag pa ma yin pa'i kun tu rtog pa la'o / /
yang dag pa ma yin pa'i kun tu rtog pa de ni chos rnams kyi gzhan gyi dbang gi ngo bo nyid dang /
'khrul pa dang /
phyin ci log dang /
log pa'i shes pa yang yin no / /
'di ltar de'i gzung ba dang /
'dzin pa'i rnam pa ni 'khrul pa dang /
bslad pa'i dbang 'ba' zhig gi snang bas brdzun pa'i phyir /
yang dag pa ma yin pa'i kun du rtog pa de la de skad ces bya ste /
de'i rang bzhin de ni yang dag pa ma yin pa'o / /
yang dag pa nyid gang yin zhe na /
bsal ba tsam mo / /
de nyid kyis na rnam pa de ni 'khrul pa'i mtshan ma dang /
spros pa'i mtshan ma zhes bya bar brjod de /
'khrul pa'i dmigs pa yin pa'i phyir ro / /
gnyis kyi mtshan ma zhes kyang bya ste /
gnyis ltar snang ba'i phyir ro / /
spros pa'i mtshan ma de thams cad 'jig rten las 'das pa'i ye shes la 'gag par 'gyur la /
des na de ni ma 'khrul pa dang /
yang dag pa'i ye shes su yang brjod do / /
de nyid kyi phyir de yang yongs su grub pa'i ngo bo nyid yin te /
ma 'khrul pa nyid kyis de yongs su grub pa'o / /
phyin ci ma log par yongs su grub pas na yongs su grub pa'o / /
de bzhin nyid ni gang gi phyir 'gyur ba med pa nyid du yongs su grub pas /
mi 'gyur ba'i yongs su grub pa'i ngo bo nyid do / /
'dir gzhan zhes bya ba ni thog ma med pa'i phyir rnam par mi rtog pa'i rgyu la bya la /
yang dag pa'i ye shes ni tshu rol te /
da ltar goms pa'i rgyu las byung ba'i phyir /
yang dag pa ma yin pa'i kun du rtog pa kho na gzhan gyi dbang yin gyi yang dag pa'i ye shes ni ma yin no / /
de la kun du brtags pa'i chos dang /
spros pa'i mtshan ma rnams la ni rgyu dang 'bras bu dgag par bya ste /
de rnams brdzun pa yin pa'i phyir ro / /
gzhan du na sems dang sems las byung ba gsal ba'i lus can rnams ni dag pa ma yin te /
'phags pa lang kar gshegs pa las ji skad du /
rgyu dang rkyen ni bzlog pa dang / /
byed pa yang ni bkag pa yis / /
skye ba med par ngas bshad de / /
sems tsam du ni rnam par gzhag /
ces gsungs so / /
klu sgrub kyi zhal snga nas kyang /
dngos rnams skye ba yod min zhing / /
'gag pa'ang gang na yod min te / /
shes pa 'di nyid kho na ni / /
skye zhing 'gag par 'gyur pa yin / /
'byung ba che la sogs bshad pa / /
rnam par shes su yang dag 'du / /
ye shes kyis ni de bral na / /
log par rnam brtags cis ma yin / /
zhes bya bas 'di thams cad gsungs te /
'byung ba chen po la sogs pa gang gsungs pa de dag rnam shes su yang dag par 'du ba ste /
de'i nang du gtogs par 'gyur te /
phyi rol gyi 'byung ba chen po la sogs pa med pa bzhin du yang byis pa rnams der snang ba'i rnam par shes pa skye la /
shin tu ma 'khrul pa'i ye shes kyis de nub par gyur pas /
log par brtags te 'khrul pa'i rtog pas sngar gyi dus su brtags pa nyid kyi phyir /
brdzun pa nyid yin no zhes bya ba ni tshigs su bcad pa gnyis pa'i don yin no / /
de nyid kyis na rnal 'byor spyod pa pa rnams dang /
dbu ma pa grub pa'i mtha' mtshungs pa yin no / /
cha 'di tsam gyis ni tha dad pa yin te /
rnal 'byor spyod pa pa rnams ni byis pas gzung ba'i chos rnams brdzun pa'i phyir yod pa ma yin la /
rgyu dang 'bras bur nges pa dang /
gnyug ma'i rang bzhin rang rig pa 'khrul pa dang bral bas gsal ba'i lus ni /
bden pa kho nar 'dod do / /
dbu ma pa rnams ni /
rgyu dang 'bras bur snang ba'i rang bzhin dang /
so so rang gis rig pa 'khrul pa'i mtshan ma rnams sgro btags pa ma yin pa rnal ma bsal ba'i lus kyi chos rnams kyang shin tu phra ba brtags mi bzod pas yod pa yang ma yin la /
med pa yang ma yin par 'dod do / /
gang yang kha cig chos rnams kyi gsal pa'i rang bzhin ji lta ba de bzhin du sngon po la sogs pa'i rnam pa la yang de bzhin no zhes zer ba de ni /
lung dang rigs pa dang bral ba'i phyir 'thad par 'os pa ma yin no / /
gang yang dbu ma pa kha cig na re kun rdzob sems dang sems las byung ba yod pa de bzhin du /
phyi rol don kyang yod pa ma yin la /
don dam par sems dang sems las byung ba rnams kyang rang bzhin gyis 'khrul pa'i phyir /
rang rig pa'i ngo bor yod pa ma yin te /
byang chub sems dpa' rnams kyis /
sems can thams cad kyi don rnam pa thams cad du lhun gyis grub par bya ba'i phyir yid bzhin gyi nor bu ltar gzugs kyi sku byin gyis brlabs nas bzhag ste /
yang dag par rdzogs pa'i byang chub mngon sum du mdzad do / /
de yang gang gi phyir ji ltar chos thams cad don dam par shin tu med pa de bzhin du /
sems dang sems las byung ba thams cad kyang don dam par shin tu med pas /
sems dang sems las byung ba rnams shin tu 'gags pa ni rjes su mthun pas yang dag par rtogs pa yin te /
gzhan la de ni mi rung ba'i phyir ro zhes zer ba de ni lung dang bstan bcos thams cad dang /
tshad ma rnams las phyi rol du gyur pa yin pas lam ngan pa de lta bu de dag ni thag bsrings te spang bar bya'o / /
ci ste kun rdzob kyi bden pa gang yin zhe na /
byis pa rnams kyi yul du gyur pa'i don no / /
don dam pa'i bden pa gang zhe na /
'phags pa rnams kyi yul du gyur pa'i don no / /
gnyi ga la yang rnam pa gsum gsum ste /
brtags pa'i kun rdzob ni kun brtags pa'i ngo bo nyid de tha snyad tsam yin pa'i phyir ro / /
rtog pa'i kun rdzob ni gzhan gyi dbang gi ngo bo nyid de log pa'i shes pa yin pa'i phyir ro / /
gsal bar byed pa'i kun rdzob ni /
yongs su grub pa'i ngo bo nyid de /
de ni mtshan mar gyur pa de las yongs su grub pa'i ngo bo nyid ston pa'i phyir ro / /
de la don dam pa ni /
stong pa nyid de ye shes dam pa'i yul yin pa'i phyir ro / /
thob pa don dam pa ni mya ngan las 'das pa ste /
ye shes dam pa'i 'bras bu yin pa'i phyir ro / /
rtog pa don dam pa ni yang dag pa'i ye shes te /
'di la don dam pa yod pas zhes bya ba'i phyir ro / /
gang yang mdo las sems de ni sems ma yin te /
de ni yod pa dang med pa las 'das pa'i phyir ro zhes gsungs pa /
de'i don ni gsal ba'i rang bzhin yin pa de'i phyir sems tsam mo / /
'dzin pa'i ngo bo med pa'i phyir sems ma yin no / /
de bzhin du 'dzin pa'i mtshan nyid kyis ni yod pa ma yin no / /
gsal ba'i mtshan nyid kyis sems med pa yang ma yin no zhes bya ba 'di yin no / /
de skad du 'phags pa lang kar gshegs pa las / /
blo yis rnam par gzhigs na ni / /
ngo bo nyid du gzung du med / /
de phyir de dag brjod med dang / /
rang bzhin med par bstan pa yin / /
blo yis rnam par dpyad na ni / /
gzhan dbang med cing kun brtags med / /
yongs su grub pa dngos med na / /
blo yis ji ltar rnam par brtag /
rang bzhin med cing rnam rig med / /
dngos po med cing kun gzhi med / /
byis pa'i ro dang mtshungs pa yi / /
rtog ge ngan pas 'di dag brtags / /
dngos po mtshan ma rnam rig gi /
yid ldog g.yo ba gang yin las / /
nga yi sras rnams rab 'das nas / /
rnam par mi rtog pa yis dpyod / /
ces gsungs so / /
'di'i don gang yin zhe na /
'di'i don blo zhes bya ba ni bsams pa las byung ba'i shes rab bo / /
ngo bo zhes bya ba ni chos rnams kyi rang gi mtshan nyid de /
gzung ba dang 'dzin pa gnyis kyis bsdus pa'o / /
de ni zhes bya ba ni chos rnams te /
'di tsam gyis ni kun brtags pa'i ngo bo nyid med par bstan to / /
gang gi phyir kun brtags pa med pa de bas na /
rang gi blo las tha dad pa'i gzung ba rnam par dpyad na /
gzhan dbang dang yongs su grub pa'i ngo bo dag kyang kun brtags pa'i ngo bo nyid du 'gyur bas med pa yin na /
de ji ltar rnal 'byor pa don dam pa don du gnyer bas blo brtag par bya zhing bsgom par bya ste /
nus par ci'i phyir mi bya zhes bya ba'i don to / /
'di ni tshigs su bcad pa gnyis pa'i don to / /
rang bzhin ni gnyis kyi mtshan ma'o / /
rnam rig dang dngos po ni gnyis so / /
kun gzhi'i mngon par zhen pa'i yul te /
kun du brtags pa bzhi pa nas /
don dam pa'i bar du thams cad yod pa ma yin te /
byis pa rnams kyis rnam par brtags pa 'ba' zhig tu zad do / /
ro zhes bya ba ni 'phags pa'i ye shes med pa'i phyir ro / /
rtog ge ngan pas brtags zhes bya ba ni rnam par rtog pa las ma 'das pa'o / /
de dag ni rnam par rtog pa las ma 'das pa'i rnal 'byor pa la smad pa ste tshigs su bcad pa gsum pa'i don to / /
de las 'das pa'i bsngags pa ni tshigs su bcad pa bzhi pa'i don to / /
theg pa chen po'i don mdor bsdus pa ni 'di yin te /
'phags pa lang kar gshegs pa las ji skad du /
chos lnga dang ni rang bzhin dang / /
rnam par shes pa brgyad nyid dang / /
bdag med gnyis kyi dngos pos ni / /
theg pa chen po ma lus bsdus / /
zhes gsungs so / /
de la chos lnga ni ming dang rgyu mtshan dang /
rnam par rtog pa dang /
de bzhin nyid dang /
yang dag pa'i ye shes so / /
'dir yid kyi brjod pa la gnas pa'i sgra ni ming ngo / /
don ni rgyu mtshan no / /
rnam par rtog pa ni yang dag pa ma yin pa'i kun tu rtog pa'o / /
de bzhin nyid ni stong pa nyid do / /
yang dag pa'i ye shes ni 'jig rten las 'das pa'i ye shes so / /
bdag med pa gnyis ni /
gang zag la bdag med pa dang /
chos la bdag med pa'o / /
de dag ni ji lta ba bzhin du gyur pa'i thos pa las byung ba'i shes rab bo / /
bcom ldan 'das kyis chos thams cad ni rang bzhin med pa'o zhes gsungs pa 'di ji lta bu zhe na /
gang gi phyir gzugs ni gzugs kyi rang bzhin gyis stong zhes bya ba nas /
ji srid sangs rgyas kyi chos kyi bar ni sangs rgyas kyi chos rnams kyi rang bzhin gyis stong pa'o zhes bya ba'i bar du ste /
gang gi rang bzhin nye bar bzung nas /
'di gzugs so zhes gzugs kyi rang gi ngo bo dang mi phyed pa nyid du skye bo rnams kyis rtogs te /
gzugs de'i rang bzhin yin pas na gzugs nyid do / /
de yang ming tsam yin pa'am /
ming dang dbyer med pa'i spyi'i gzugs nyid du 'gyur grang na /
de la ming gang yin pa de ni /
de'i ngo bo ma yin pa'i phyir de ni de'i rang bzhin gyis stong pa nyid do / /
spyi'i ngo bo nyid kyang /
skad cig ma ma yin pa nyid bkag pas rang gi ngo bor med la ming dang tha mi dad pa yang shin tu med pa yin pas gcig tu gzugs kyi ngo bo nyid ma yin te /
gzugs kyi rang bzhin des gzugs stong pa nyid do / /
de bzhin du sangs rgyas kyi chos kyi bar du'o / /
ci ste dngos po'i ngo bo nyid kho na tshig dang rnam par rtog pa'i yul du gyur pa yin na /
dngos po med par de dag yod par mi 'gyur bas /
sngon gyi dus su rgyal po mang pos bkur ba 'byung ngo zhes bya ba dang /
ma 'ongs pa'i dus su 'khor los sgyur ba'i rgyal po dung zhes bya ba 'byung bar 'gyur ro zhes bya ba la sogs par mi 'gyur zhing /
brdzun du smra ba dang /
log par zhen par yang med par 'gyur la /
sgra rtag ces bya ba dang /
mi rtag ces bya ba 'dod pa tha dad par yang mi 'gyur te /
rang bzhin 'gal ba dag ni gcig la mi rung ba'i phyir ro / /
de bas na dngos po rnams ming gis nye bar mtshon pa'i rang bzhin med pas rang bzhin med pa nyid do / /
'di skad du 'phags pa lang kar gshegs pa las / /
ming ni gang dang gang dag gis / /
chos gang zhig ni mngon brjod pa / /
de ni de la yod min te / /
chos rnams kyi ni chos nyid yin / /
zhes gsungs te /
'di'i bshad pa ni rab tu byed pa sum cu pa las /
rnam par rtog pa gang gang gis / /
dngos po gang gang rnam brtags pa / /
de nyid kun du brtags pa yi / /
rang bzhin yin te de med do / /
zhes gsungs so / /
bcom ldan 'das kyis kyang / /
phyi rol gzugs ni yod ma yin / /
rang gi sems ni phyi rol snang / /
zhes bya ba dang /
rgyal ba'i sras dag khams gsum pa 'di ni sems tsam mo zhes gsungs te /
sems dang /
yid dang /
rnam par shes pa dang /
rnam par rig pa zhes bya ba ni rnam grangs so / /
de ltar gang gi phyir chos thams cad rnam par rig pa tsam gyi rang bzhin yin pa'i phyir ro / /
gzung ba dang 'dzin pa'i ngo bo nyid dang bral bas rang bzhin med pa nyid do / /
ci ste 'di dag rnam par shes pa tsam gyi rang bzhin no zhes bya ba 'di la rigs pa ci yod ce na /
brjod par bya ste /
'di la chos rnams bdag nyid kyis gsal ba'i ngo bo nyams su myong bas grub pa yin la /
gsal ba de yang rab tu snang ba dang /
so sor snang ba dang /
gsal bzhin pa zhes bya'o / /
de yang bems po yang ma yin pa ste /
lkog tu gyur pa ma yin zhing yongs su gsal ba'o / /
de grub pa ma yin na ni /
gang yang snang bar mi 'gyur bas /
thams cad ma grub par thal bar 'gyur ro / /
grub na ni de nyid shes pa yin pas chos thams cad shes pa'i rang bzhin du grub par 'gyur ro / /
'dir spyod pa can dag na re /
gzung ba'i yul gyi chos gsal ba yin zhes bya ba ni /
bdag nyid kyis myong bas bden na /
de yang shes par bya ba yin gyi /
shes pa'i mtshan nyid ni ma yin no zhes zer na /
de yang ma rigs te /
gang gi phyir gsal ba'i bdag nyid so sor nges pa nyams su myong na /
sngon po la sogs pa so sor nyams su myong ba grub kyi /
de las ma gtogs pa'i rgyu stong snyed tshogs par gyur kyang ma yin no / /
de bas na 'di tha dad par 'jog par byed pa dang /
rgyu'i tshogs kyi mthar thug pa yin pas /
myong bar byed pa'i byed pa po yin pa nyid de /
'dis shes par byed pas shes pa zhes bya ba'am /
'di nyid rig cing shes pa'i ngo bo yin pas shes pa yin par rigs so / /
de gnyi gas chos thams cad shes pa'i rang bzhin gyi ngo bor grub pa yin te /
de las ma gtogs pa'i shes pa sgrub pa'i tshad ma med pa'i phyir /
shes pa'i rgyu rnams nye ba las de nyid skyes par mthong ba'i phyir ro / /
rigs pa can la sogs pa na re /
gsal ba de bstan pa 'di ni shes bya dang /
shes pa'i chos kyi mtshan nyid ma yin te /
phyi rol gyi yul la shes pa nang nas skyes pas gsal bar gyur pa yin la /
shes pa la yang de shes pa skyes pas gsal bar gyur pa'o zhes zer na /
de yang shin tu rigs pa ma yin te /
don rnams kyi gsal ba nyams su myong bas grub pa 'di gsal bar ni tshangs pas kyang mi nus pa'i phyir dang /
de med par gyur na sngon po la sogs pa myong bar bya ba ni /
brgya byin gyis kyang mi nus te /
shes pa skyes par gyur kyang sngon po la sogs pa'i rang bzhin yongs su gsal ba ma yin pa lkog tu gyur pa de bzhin du gnas pa'i phyir ro / /
de ltar shes pa la yang shes pa gzhan skyes su zin kyang gsal ba ma yin pas /
shes pa yang gsal ba ma yin la /
'gro ba thams cad long ba dang /
lkugs par thal bar 'gyur ro / /
ma yin te shes pas don gsal bar myong ngo zhes smras so zhe na /
rnam par shes pa gsal ba las tha dad par 'gyur la /
ji ltar gsal bar 'gyur /
yongs su bcad pas so zhe na /
gsal ba ma yin par ji ltar gcod par 'gyur /
ci ste gsal ba yin no zhe na /
gsal ba de nyid yongs su gsal ba dang /
gsal bzhin pa dang /
myong ba zhes bya na /
gsal ba de ji ltar shes bya'i chos ma yin /
shes bya'i chos su grub pa nyid kyis na lhag ma sngar bshad pa bzhin du 'gyur ro / /
gzhan dag na re shes pa ni gsal ba'i rang bzhin yin pas /
rang gi ngang gis gsal ba yin la /
yul ni de'i rang bzhin ma yin pas shes pa dang 'brel pa'i dbang gis gsal bar 'gyur ro zhes zer te /
de dag ltar na yang de'i rang bzhin ma yin pas gsal ba ma yin la /
gsal bar byas pas gsal bar yang gyur zhes bya ba ni phan tshun 'gal bar yang 'gyur ro / /
yang ji ltar 'brel pas des don rig par 'gyur /
tshogs pa gcig la rag las pa'i 'brel pas bsdus pas so zhe na /
mig kyang mig gi rnam par shes pas rig par 'gyur ro / /
yul ma yin par 'gyur ro zhe na /
gsal ba med na gzugs kyang ji ltar yul du gyur 'dis yul yin pa'i phyir rig go zhes bya ba yang gsal to / /
gzhan dag na re mar me'i 'od reg pa'i bum pa la sogs pa bzhin du /
shes pa'i gsal ba dang phrad pas gsal bar 'gyur ro zhes zer te /
de'i ltar na yang me tog dang 'bras bu la sogs pa'i gzugs mig gi rnam par shes pas myong ba de ni de'i dri dang ro dang reg bya yang myong bar 'gyur te /
phrad pa las bye brag med pa'i phyir ro / /
gal te yul ma yin pa'i phyir ro zhe na /
de yang bshad zin to / /
de'i phyir sngon po la sogs pa myong ba thams cad ni shes pa nyid yin gyi phyi rol gzung ba'i don ni ma yin no / /
mdo sde pa rnams na re 'di ni kho bo cag kyang mi 'dod pa ma yin te /
rnam par shes pa thams cad rnam pa dang bcas pa yin te /
'di ltar don gang dag gis rnam par shes pa'i me long la gzugs brnyan gzhag par gyur pas /
rnam par shes pa des de'i gzugs brnyan myong yang nye bar brtags pa byas na /
me long gi ngos la rang gi byad kyi gzugs brnyan mthong ba bzhin du de myong bar bzhag go / /
de yang me long la phyi rol gyi don mthong ba ni shin tu mthun pa ma yin pas cung zad 'khrul pa yin la /
blo'i me long la snang ba ni shin tu mthun pa'i phyir cung zad kyang shin tu 'khrul pa ma yin no zhes zer te /
de dag gi yang shes pa des 'brel pa gang gis don de myong bar 'gyur /
de las byung ba'i 'brel pas so zhe na /
mig kyang mig gi rnam par shes pas myong bar 'gyur ro / /
'on te 'dra ba'i dbang gis so zhe na /
don gcig mthong ba'i skye bo mang po rnams kyi shes pa yang phan tshun mthong bar thal bar 'gyur ro / /
'on te de las skye ba dang /
der snang ba gnyi gas so zhe na /
mtshungs pa de ma thag pa'i rkyen yang yul dang mtshungs par yul du 'gyur ro / /
yang bdag nyid kun gyis mtshungs na ni /
shes pa yang bems po nyid du 'gyur ro / /
phyogs 'ga' zhig gis mtshungs so zhe na /
kun gyis thams cad rig par 'gyur /
mi slu ba'i shes pa yang don las gcig tu skye ba ma yin te /
rmi lam bden pas 'khrul pa'i phyir ro / /
de'i phyir phyi rol gyi don ni yod pa ma yin pa nyid do / /
ci ste don rnams bden pa ma yin te /
rnam par shes pa don du snang ba yin na /
yul dang dus la sogs pa nges par ji ltar snang bar 'gyur zhe na /
don med par yang thog ma med pa nas kun du brtags pa'i bag chags kyis dkrugs pa'i sems nyid yul dang dus la sogs pa nges pa'i don du snang ba'i shes pa skye bar 'gyur te /
gnyid kyis nyams pa'i rmi lam bzhin no / /
de skad du 'phags pa lang kar gshegs pa las /
ji ltar byis pas rnam brtags pa'i / /
phyi rol don ni yod min yang / /
bag chags kyis ni dkrugs pa'i sems / /
don du snang ba rab tu 'byung / /
zhes gsungs te /
bag chags kyis dkrugs pa ni nye bar bcom pa'o / /
ji ltar na gcig la mang po rnams kyi shes pa 'khrul pa mtshungs she na /
nye bar bcom pa mtshungs pa'i phyir te /
rab rib kyis mig nye bar bcom pa mtshungs pa rnams la skra shad dang /
sha sbrang la sogs pa la snang ba mtshungs pa bzhin te /
la lar rmi lam mi bden bzhin du /
bag chags mthug po'i dbang gis mi slu bar snang ngo / /
de'i phyir yang gzung ba yang ci yang med la 'dzin pa yang cung zad kyang med do / /
chos thams cad gzung ba dang 'dzin pas stong pa'i rnam par shes pa tsam mo / /
gzhan yang khams bcwa brgyad po 'di tha dad pa'i gcig ma yin no / /
gzugs kyi khams kyang gcig ma yin no / /
lus dang khyim dang /
ljon shing la sogs pa tha dad pa'i phyir ro / /
lus kyang gcig ma yin te /
lag pa dang rkang pa la sogs pa tha dad pa'i phyir ro / /
lag pa yang gcig ma yin te mdzub mo la sogs pa tha dad pa'i phyir ro / /
mdzub mo yang gcig ma yin te tshigs la sogs pa tha dad pa'i phyir ro / /
tshigs kyang gcig ma yin te /
de'i tshe tha dad pa'i phyir ro / /
tshigs la sogs pa'i cha yang cha shas dang bcas pa gcig ma yin no / /
ci ste rdul phra rab cha shas med pa gcig tu 'gyur ro zhe na /
ma yin te rtag tu rags par snang ba'i phyir dang /
rdul phra rab gcig mthong ba med pa'i phyir ro / /
rdul phra rab mang po phan tshun ldan pas de ltar mthong ba bzhin no zhes zer na /
gal te cha shas kyi sbyor ba ni /
cha shas med pa'i rdul phra rab tu mi 'gyur la /
ci ste cha shas med par sbyor na ni /
de'i tshe de dag tha mi dad pas /
sa'i dkyil 'khor yang rdul phra rab gcig tu 'gyur la /
sa'i dkyil 'khor dang 'brel pa'i gzugs gzhan snang ba rnams kyang /
sa'i dkyil 'khor dang gnyis su med par thams cad rdul phra rab gcig gi tshad du 'gyur la de ltar ni ma yin te /
de bas na rdul phra rab mang po'am /
cig shos kyang rung ste gcig tu gyur pa ni 'ga' yang med do / /
gzugs gcig med pas na /
de 'dus pa yin pa'i phyir du ma yang med de /
de bas na gzugs kyi khams gang yang gcig gam /
du ma'am /
gcig kyang ma yin du ma yang ma yin pa'am /
dngos po bgrod pa gzhan yang med pas gzugs kyi khams ni dngos po med de brdzun pa kho na yin no / /
gzugs kyi khams ji lta ba bzhin du /
sgra dang dri dang ro dang reg bya'i khams dang /
mig dang /
rna ba dang /
sna dang lce dang lus kyi khams rnams kyang rdul phra rab 'dus pa tsam yin pa'i phyir ro / /
de ltar dmigs pa rnam pa lnga dang /
rten rnam pa lnga med pas /
mig la sogs pa'i rnam par shes pa lnga'i khams kyang yod par mi 'gyur ro / /
de dag med pas yid kyi rnam par shes pa'i khams kyang yod par mi 'gyur te /
srid na yang de'i tshe rnam par shes pa zhes brjod par bya'i /
yid kyi rnam par shes pa zhes bya ba'i bye brag gi don ni med do / /
yid kyi khams kyang yod pa ma yin te /
'di ltar rnam par shes pa drug po gang yin pa 'gags pa de nyid yid kyi rnam par shes pa phyi ma skye ba'i rten du gyur pas yid kyi khams zhes bya bar 'dod pas /
rnam par shes pa drug las ma gtogs pa rdzas su yod pa ma yin te /
btags par yod pa tsam mo / /
rnam par shes pa drug po bkag pas de yang med par 'gyur te /
de bas na yid kyi khams kyang yod pa ma yin no / /
de med pas kyang yid kyi rnam par shes pa'i khams med do / /
chos kyi khams ma lus par 'gyur ro zhe na de yang skye mched bcu las ma gtogs pa'i gzugs dang sems las byung ba'i chos rnams dang /
sems dang ldan pa ma yin pa'i 'du byed rnams dang /
'dus ma byas rnams so / /
de la re zhig gzugs ni gzugs kyi khams bzhin du yod pa ma yin te /
rdul phra rab 'dus pa tsam yin pa'i phyir ro / /
ci ste rnam par rig byed ma yin pa'i gzugs rdul phra rab 'dus pa ma yin no zhe na /
'o na gzugs can ma yin par ci'i phyir mi 'dod de /
slob dpon gyis kyang rnam par rig byed ma yin pa rdzas su 'dod pa bkag zin to / /
sems las skyes pas na sems las byung ba ste /
sems dang yid dang rnam par shes pa rnam grangs yin la /
des na rnam par shes pa drug bkag pas sems las byung ba yang bkag par 'gyur ro / /
gzhan yang sems las byung ba dag ni sems dang rten dang /
dmigs pa tha dad pa med par 'dod do / /
des ni rten drug bkag pas kyang de dag dgag par bya'o / /
dmigs pa drug kyang bkag pa dang 'gegs par 'gyur bas so / /
sems dang mi ldan pa'i 'du byed gzhan dag las gud na med par ci rigs par shes par bya'o / /
'dus ma byas rnams kyang 'dus ma byas kyi dngos po rnams las tha dad par 'gyur ba'i lus kyi rdzas yod pa ma yin no / /
de'i phyir chos kyi khams kyang med la de med pas de'i dmigs pa bkag pa'i phyir yid kyi rnam par shes pa'i khams kyang med do / /
de ltar khams bcwa brgyad med la /
khams rnams bkag pas /
skye mched rnams dang /
phung po rnams bkag pa yang grub pa yin no / /
da ni ji ltar phung po la sogs pa med na /
der snang bar 'gyur zhe na /
de dag med kyang bag chags kyis dkrugs pa'i sems nyid der snang ba'i shes pa skye bar 'gyur ba ni sngar bshad pa bzhin no / /
de skad du lang kar gshegs pa las /
ji ltar me long la ni gzugs / /
gcig dang gzhan pa rnams spangs pa / /
snang yang de na yod ma yin / /
de bzhin dngos rnams ngo bo nyid / /
ces gsungs so / /
sngon po la sogs pa 'di dag shes pa'i rnam pa yin par gyur kyang /
dngos po med cing brdzun pa yin te /
shes pa'i bdag nyid yin yang gcig dang du ma nyid dang bral ba'i gnas skabs su gyur pa'i phyir dang /
bag chags kyis bcom pa'i sgras kyang bag chags kyis nyams pa las skyes pa'i 'khrul pa'i mtshan mar gsungs pa'i phyir ro / /
'o na brdzun pa de ji ltar der snang bar 'gyur zhe na /
gsal ba dang lhan cig tu brdzun pa'i bdag nyid du 'brel pa'i dbang gis so / /
'di ltar rnam par shes pa nyid gsal ba'i rang bzhin yin pa las gsal bzhin pa yin la /
thog ma med pa'i bag chags kyis bslad pa'i dbang gis 'khrul nas /
sngon po la sogs pa'i rnam pa brdzun pa yang /
rmi lam bzhin du gsal bzhin par snang ba yin pas sngon po la sogs pa gsal bar grub ste /
gsal ba'i bdag nyid ma btags par de mi rung ba'i phyir ro / /
sngon po la sogs pa de gsal bzhin pa yin yang gnod pa yod pa'i phyir brdzun pa yang grub po / /
de brdzun par grub pas na de'i bdag nyid de yang brdzun par grub po / /
yang gsal ba de rig pa ni 'khrul pa dang bral bas mngon sum yin pa'i phyir dngos po nyid du grub pa yin te /
gang gi phyir gsal ba ni gsal ba nyid kyis gnyug ma'i rang bzhin yin te /
gang gi myong ba 'di 'khrul par 'jog pa'i bslad pas gzhag pa med pa'i phyir ro / /
yang sngon po la sogs pa'i rang bzhin yin pa'i phyir bslad pas byas par 'gyur la / /
de ltar gyur pas na de myong ba yang 'khrul par 'gyur ro / /
de bas na sngon po la sogs pa la ni gnod pa 'jug pa'i skabs yod kyi gsal ba la ni ma yin no / /
rnal 'byor spyod pa pa dang /
dbu ma pa shes pa rnam pa dang bcas par smra ba kha cig na re /
sngon po dang gsal ba dag brdzun pa dang brdzun pa ma yin par gyur na /
chos 'gal ba nyid kyis na de'i bdag nyid du 'thad par mi 'gyur la /
de'i bdag nyid ma yin na yang sngon po la sogs pa gsal bar mi 'gyur na sngon po la sogs pa ni gsal ba yin te /
sgro btags pa'i dngos por gyur pa'i gsal ba las gzhan ma yin pa'i phyir sngon po la sogs pa ni sgro ma btags pa'i dngos por gyur pa yin no zhes zer te /
de dag gi ltar na gsal ba thams cad phyin ci ma log pa'i rang gi ngo bo myong ba'i phyir /
thams cad 'khrul pa med par 'gyur ro / /
des na sems can thams cad rtag tu grol bar 'gyur la /
rtag tu yang dag par rdzogs pa'i sangs rgyas nyid du 'gyur ro / /
ci ste rnam par rtog pa'i blo 'khrul pas rang gi snang ba don med pa la don du mngon par zhen pa'i nyes pa yod pa'i phyir ma yin no zhe na /
gsal bas mngon par zhen par bya ba yin bzhin du /
ji ltar de la de gsal bar mi 'gyur /
ci ste gsal na ni gsal ba nyid dang /
de'i don dag nyid de'i bdag nyid du 'gyur bas /
don med bzhin du zhes bya bar yang mi 'gyur bas /
'das pa'i mang pos bkur ba dang /
ma 'ongs pa'i dus dag dang /
sgra rtag pa dang /
bdag yod pa dang /
ba lang nyid do snyam pa la sogs pa thams cad rang gi mtshan nyid gsal bar myong ba'i nges pa'i bdag nyid du 'gyur ro / /
rang gi mtshan nyid kyang brda dang 'dre bar mi rigs pas /
rnam par rtog pa'i blo yang med par 'gyur ro / /
de bas na ba lang gsal ba thams cad kyi thun mong du gyur pa /
ba lang nyid ces bya ba'i blo mngon par brjod pa'i rang bzhin can /
bslad pa'i dbang gis brdzun par snang ba yin la /
de ltar snang ba la 'di ni ba lang yin no / /
mngon par zhen par 'dod par bya ste /
rang gi mtshan nyid snang ba ma yin yang /
'khrul pa'i dbang gis mngon par zhen pa de lta bu la ni nyes pa med pa'i phyir ro / /
gang gi phyir bslad pa'i dbang gis blo 'khrul te /
de la gang gi tshe ba lang ma yin pa las log pa'i mtshan nyid ba lang nyid ces bya ba ni blo dang rang gi mtshan nyid gnyi ga la de'i bdag nyid du 'gyur la /
de'i bdag nyid du gyur pas snang ba dang mngon par zhen pa yin te /
'di dag thams cad blos bslad pa yin gyi /
dngos po'i de kho na nyid ma yin pas nyes pa med do / /
blos bslad pa yang ji ltar grags pa bzhin du rnam par gzhag pa yin gyi /
yang dag pa ji lta ba bzhin du ma yin te /
nyams su myong bas grags pa de bzhin du tha snyad kyi yan lag tu grub pa ni bzlog par dka' la de kho na nyid ji lta ba bzhin du rigs pa ma yin no / /
ba lang la log par zhen pa tsam gyis de tsam dang 'brel pa'i phyir mi slu bar 'thad pa yin no / /
ji ltar ba lang nyid brdzun pa la /
ba lang gi blo gsal zhing de'i bdag nyid du gyur pa dang /
de las tha dad pa ma yin bzhin du yang dngos po med pa dang /
sgro btags pa ma yin pa de bzhin du /
gsal ba yang sngon po la sogs pa gsal bzhin pa dang /
bdag nyid du grub kyang brdzun pa yin te /
brdzun pa dang brdzun pa ma yin pa dag rang bzhin sna tshogs kyi mthar thug pas rdzas gcig la 'gal ba ma yin no / /
ci ste de'i bdag nyid kyi gtan tshigs tsam gyi dngos po nyid dang /
sgro ma btags pa nyid du bsgrubs na ni /
ba lang nyid la sogs pas ma nges par 'gyur la /
yang sgro ma btags pa de'i bdag nyid du gtan tshigs nyid du 'dod na ni ma grub par 'gyur ro / /
de bas na chos 'di dag thams cad ni gzung ba dang /
'dzin pas stong pa'i rnam par rig pa tsam zhes bya ba 'di gnas pa yin no / /
de la khams gsum gyi chos gnyis gang yin pa med kyang gnyis su snang ba 'di ni yang dag pa ma yin pa'i kun du rtog pa yin la /
ji lta ba de la yid kyi brjod pas gzung ba dang gnyis su btags pa'i rang bzhin no / /
ngo bo nyid do / /
gnyis po de nyid kyis de stong pa ni yongs su grub pa'i ngo bo nyid do / /
de yang dngos po stong pas dngos po ma yin la /
gnyis su med pa'i mtshan nyid yin pas dngos po med pa yang ma yin no / /
gang gi phyir 'di gnyis po med cing gnyis kyis stong pa'i rnam par rig pa tsam yin pa nyid kyis na ma yin par dgag pa yin no / /
ci ste med pa dgag pa yin na ni gcig kho nar med pa ma yin te /
de ltar na kun brtags par 'gyur la /
gzhan du ma yin par dgag par 'gyur ro / /
de bas na don dam pa ni ji ltar bstan pa bzhin du ma yin par dgag pa nyid do / /
gang gi phyir yang dag pa ma yin pa'i kun tu rtog pa'i chos nyid yin pa'i phyir /
de las tha dad pa ma yin la /
mtshan nyid kyi dbye bas tha dad pa yang ma yin no / /
chos rnams kyi thun mong ma yin pa'i mtshan nyid gang yin pa de ni /
de nyid de ma yin te thun mong ma yin pa'i phyir ro / /
'di ni 'di dag gi mtshan nyid kyi dbye ba gcig go / /
yang rang gi mtshan nyid rnams ni mtshan mas nye bar bzung ba yin la /
stong pa nyid ni mtshan ma thams cad nub pa yin te /
'di ni 'di dag gi mtshan nyid kyi dbye ba gnyis pa'o / /
gnyis po stong pa tsam gyi mtshan nyid ji lta ba nyid ni chos thams cad la thams cad du khyad par med pas khyab pa dang rtag tu ba dang /
'gyur ba med pa zhes brjod do / /
ming dang mtshan ma'i dri ma brdzun pa dang /
mtshan mas nye bar bslad pa'i sgrib pa'i dri ma rnams ni de'i rang bzhin ma yin pas de la glo bur gyi dri ma yin la /
chos rnams kyi chos nyid ni rang bzhin gnyug ma yin no / /
dri ma rnams ni kun tu brtags pa la mngon par zhen pa la rab tu 'byung bas /
de dag bsal nas bsal bar nus pa yin pa'i phyir yang de la glo bur yin no / /
gang zhig gus par yun ring du bsgoms pas /
bsgom pa rab kyis mthar phyin pa na /
gsal bar snang ba srid par 'gyur te /
'dod pa dang /
mya ngan dang /
'jigs pa la sogs pa'i rgyun gyi blo la bud med la sogs par snang ba bzhin no / /
chos 'di dag thams cad kyang tshad mas grub pa 'di dag tsam mo zhes bya ba dang /
sems tsam dang /
mtshan ma dang bcas pa'i stong pa nyid dang /
mtshan ma med pa'i stong pa nyid de /
rnal 'byor gyi sa bzhi la goms par byas pa yin no / /
de la rnal 'byor spyod pa pa rnams dang de bzhin du dbu ma pa rnams ni /
rnal 'byor gyi sa bzhi pa /
chos thams cad stong pa nyid kyis dmigs su med cing shin tu snang ba med pa gcig tu dri ma med cing mtha' yas pa /
nam mkha' lta bu'i snang ba 'jig rten las 'das pa'i ye shes yin par 'dod do / /
de skad du klu sgrub kyi zhal snga nas kyang / /
'byung ba che la sogs bshad pa / /
rnam par shes su yang dag 'du / /
ye shes kyis ni de bral na / /
log par rnam brtags cis ma yin / /
zhes gsungs so / /
'di ltar rnal 'byor spyod pa pa ni chos rnams kyi rang bzhin gnyug ma gsal ba tsam ni rdzas su yod par 'dod pa yin la /
dbu ma pa ni rdzas de yang mi 'dod de /
khyad par 'di yang ming tsam du rtogs so / /
des na rtsa ba med par rnal 'byor spyod pa pa rnams dang /
dbu ma pa rnams lhan cig tu rtsod pa ni skye bo shin tu gnas ngan pa nyid /
'dir tshigs su bcad pa ni /
gang dag gang dang lhan cig de nyid ma mthong 'dir spyod pa ni kun mtshungs shing / /
de nyid mthong tshe mun pa'i dri ma rab zad ye shes kyang ni gcig tu gyur pa yi / /
rtsa lag mchog gi rnal 'byor spyod pa pa la sdang bar sems ni 'dir bcas te / /
rtsod par sems pa'i dbu ma mchog 'dzin 'di dag ci'i phyir rtsod cing shin tu smad / /
de la phyi rol gyi don yod par smra ba dang /
shes pa rnam pa dang bcas par smra ba dbu ma pa dag ni /
lung bstan bcos dang tshad ma dag las phyi rol du gyur par sngar bzlog zin to / /
rnam pa med par smra ba'i sems tsam pa 'ba' zhig lus par 'gyur te /
de dag kyang ci'i phyir gsal ba brdzun pa yin par 'dod do / /
sngon po la sogs pa'i rnam pa brdzun pa dang tha mi dad pa'i phyir /
sngon po la sogs pa bzhin no zhe na /
sgro ma btags pa'i tha dad pa med pa ni ma grub la /
'on te tha mi dad pa tsam nyid yin na ni /
mi mthun pa'i phyogs las ldog pa la the tshom za ba'i ma nges par 'gyur ro / /
yang dag pa ma yin pa dang yang dag par 'gyur ba dag la sgro 'dogs pa'i bdag nyid srid de /
ba lang nyid dang /
bdag nyid la sogs pa dang de dag gi blo bzhin no / /
yang na stong pa nyid kyi 'khrul pas kyang ma nges par 'gyur ro / /
de nyid kyang brdzun no zhe na /
sngon po la sogs pa mthong bzhin du /
stong pa nyid mthong ba'i ye shes kyang 'khrul bar thal bar 'gyur ro / /
brdzun pa ni 'khrul pas sgro btags pa yin na /
gsal ba ni gsal bzhin pa nyid kyi gnyug ma'i rang bzhin du cha shas med par mngon sum gyis grub pa yin pa'i phyir /
dngos po rnams la rang bzhin gnyug ma 'di ni gnyi ga la yang tshad mas grub pa yin no / /
rang bzhin gnyug ma 'di grub pa nyid kyis na /
sgro ma btags pa dang /
brdzun pa ma yin pa grub pa'o / /
brdzun pa dang yang dag pa ma yin pa dang /
'khrul pa dang /
sgro btags pa rnams ni rnam grangs yin no / /
ci ste yod par gyur pa'i chos gzhan dang bral bas med pa zhes bya ba la de nyid brdzun pa'i sgrar brjod kyi /
sgro btags pa la ni ma yin no zhe na /
de lta na yang snga ma bzhin du gtan tshigs ma grub pa dang /
ma nges par yang 'gyur ro / /
gzhan yang gal te gnod pa can gyis med pa sgrub kyi sgro btags pa ni ma yin na /
de'i tshe gnod pa med pa'i rang bzhin dang /
de'i blo rnams gnyug ma'i rang bzhin du 'gyur la /
des na 'khrul pa gtan med par 'gyur te /
de'i skyon kyang bshad zin to / /
ye shes kyis ni de bral na / /
log par rnam brtags cis ma yin / /
zhes bya ba 'di dang yang 'gal bar 'gyur ro / /
de bas na grags pa'i yul med pa la ni /
sgro btags pas khyab pa grub pas na /
khyab pa mi dmigs pas gsal ba'i med pa bkag par 'gyur la /
de bas na yod pa grub po / /
gzhan yang ngo bo dang /
dmigs pa la yang gnod pa med pas /
gsal ba la de gnyi ga yod par grub pas 'di yod pa dgag pa ni mi nus la /
sngon po la sogs pa ni gnyi ga la gnod pa yod pas sgro btags par grub pa'i phyir /
de dag med pa ni rigs pa yin no / /
gzhan yang khyod gsal ba'i yod pa ci zhig dgag par 'dod /
rkyen la brten te skye ba nyid dang /
don byed nus pa nyid dgag par 'dod do zhe na /
'di dag la gnod par byed pa'i tshad ma gang yin /
gcig dang du ma dang bral ba yin no zhe na /
de yang dngos po'i rang gi ngo bo la dngos su gnod pas nus pa la shugs kyis gnod pa yin la gsal ba'i rang gi ngo bo la gnod pa med pa'i phyir /
nus pa la yang gnod pa med par 'gyur ro / /
sngon po la sogs pa'i yang rang gi ngo bo tsam la gnod pa ma yin te /
'o na ji ltar zhe na /
sngon po'i rang bzhin la gnod pa med do / /
de yang nus pa nyid yin no zhe na /
de lta na ni sngon po dang gsal ba la bye brag med pa'i phyir rnam pa dang bcas pa'i tshul khas blangs par 'gyur te /
de yang sngar bzlog zin to / /
de bas na gcig dang du ma dang bral ba 'di ni sgro btags pa la 'jug par 'gyur te /
de ni ji ltar grag pa bzhin du rnam par gzhag pa'i phyir ro / /
sgo ma btags pa la ni ma yin te /
de ni de kho na nyid ji lta ba bzhin du gzhag pa'i phyir ro / /
de bas na 'di ni dngos su sgro btags pa'i rang bzhin la gnod kyi / /
nus pa la ni ma yin no / /
de dag kyang gnod pas sngon po la sogs pa'i rang bzhin sgro btags pa tsam nyid du grub po / /
de dang bral ba'i gsal ba'i rang bzhin la ni gnod pa ma yin no / /
sngon po la sogs pa'i don byed nus pa ni shugs kyis bkag pa yin gyi gsal ba ni ma yin no / /
de ltar na 'o na 'dir nus pa dang skye ba 'di dag zhig pa dang ma zhig pa dag gis skyed par mi byed pa'i phyir dang /
yod pa dang med pa mi skye ba'i phyir med do zhe na /
'di yang gnod pa ma yin te /
ma grub pa'i phyir ro / /
'di ltar rgyu ma zhig pa las de ma thag pa'i 'bras bu skyed par byed pa mi 'gal ba dang /
rgyu la med pa'i 'bras bu skye ba mi 'gal ba'i phyir ro / /
gzhan yang nus pa dang /
rten cing 'brel te 'byung ba med pa ga las shes /
re zhig mngon sum gyis ni ma yin te de rnam par mi rtog pa yin pa'i phyir ro / /
rtogs pa tsam gyis kyang ma yin te /
shin tu thal bar 'gyur ba yin pa'i phyir ro / /
ci ste mngon sum las skyes pa dang /
rtags las skyes pa'i nges pa rang gi rgyur gyur pa'i yul la nges te 'brel ba'i phyir ro / /
de'i tshe rgyu dang 'bras bu dag tshad mas grub pas ji ltar de gnod pa can yin /
rgyu dang 'bras bu'i dngos po ma grub na /
phan pa dang gnod pa thob pa dang spang ba'i don du yul nges pa can la 'jug pa dang ldog pa'i 'bad pa med par yang 'gyur ro / /
yang rgyu dang 'bras bu'i dngos po grub mod kyi /
'on kyang kun rdzob pa yin gyi don dam pa ni ma yin te /
chos rnams kyi rang bzhin brtag mi bzod pa'i phyir ro zhe na /
tshad mas grub pa'i nus pa ji ltar brtag mi bzod pa yin /
sgrub par byed pa dang /
gnod par byed pa'i tshad ma dag stobs mtshungs pa'i phyir ro zhe na /
de nyid kyi phyir rnam par dbye bar bya ste /
sngon po la sogs pa ni grangs su zin kyang /
gnod pa'i phyir kun rdzob tu yod pa yin la /
sngon po la sogs pa'i snang ba'i rnam par shes pa'i gsal ba'i lus ni gnod pa dang bral ba'i phyir dang /
tshad mas grub pa'i nus pa can yin pa'i phyir don dam par yod pa yin no / /
gang yang chos rnams kyi rang gi ngo bo grags pas grub pa yin pa'i phyir gnod pa yod pa ma yin na /
tshad mas grub pa'i phyir nus pa la yang gnod par mi 'gyur ro / /
'dis ni thams cad kyi rang bzhin yod par grub pas /
rang bzhin med pa nyid bzlog par 'gyur ro / /
de bas na sngon po la sogs pa'i rang bzhin gnod par byed pa'i tshad mas sgro btags pa nyid du bsgrubs pa na /
dngos su rang gi ngo bo la gnod pa byas na shugs kyis bum pa la sogs pa la gnod par 'grub po / /
sgro btags pa ma yin pa'i phyir bsal ba la ni ma yin te /
rnal 'byor spyod pa'i lugs 'di ni shin tu bzlog par dka' bar 'gyur ro / /
'dir gsal ba ni sgro ma btags pa dang /
sgro btags pa yod pa ma yin pa'i phyir /
don dam par yod pa dang /
kun rdzob tu yod pa ma yin te /
stong pa nyid bzhin no zhes bya ba ni rang bzhin gyi gtan tshigs dang /
khyab par byed pa 'gal ba dmigs pa'am /
khyab par byed pa mi dmigs par 'gyur ro / /
gal te gsal ba rdzas su yod par gyur na /
'phags pa lang kar gshegs pa las /
blo gros chen po chos thams cad ni skye ba med pa yin te /
yod pa dang med pa mi skye ba'i phyir ro zhes bya ba 'di'i don gang yin zhe na /
'di'i don ni nges par gzung ba yin te /
gang rtag tu yod pa'i chos kyi dbyings dang /
gang rtag tu med pa kun brtags pa gnyis mi skye ba'i skye ba med pa yin gyi /
rnam par shes pa'i bdag nyid kyang mi skye ba ni ma yin no zhes bya ba 'di yin no / /
de nyid kyi phyir de nyid las /
rgyu dang rkyen ni bzlog pa dang / /
byed pa yang ni bkag pa yis / /
skye ba med par ngas bshad nas / /
sems tsam du ni rnam par gzhag /
ces gsungs te /
sems las gzhan du gyur pa'i rgyu dang rkyen dang byed pa rnams bkag nas sems tsam du rnam par gzhag pa ni /
skye ba med pa zhes bya ba'i tshig gi don yin no / /
na gA rdzu na'i zhal snga nas kyis kyang / /
chos rnams gang yang skye ba med / /
'gag pa cung zad yod min te / /
shes pa 'ba' zhig kho na ni / /
skye ba dang ni 'gag 'gyur yin / /
zhes gsungs so / /
'o na 'phags pa sA lu ljang pa la sogs pa las /
de la myu gu 'di ni rang gis ma byas /
gzhan gyis ma byas /
gnyi gas ma byas /
rgyu med pa las skyes pa yang ma yin zhes bya ba 'di'i don gang yin zhe na /
de'i don ni rgyu tsam gyis byas pa yang ma yin /
rkyen tsam gyis byas pa yang ma yin /
gnyi gas byas pa yang ma yin /
blo sngon du btang ba'i bya ba dang /
byed pa med pa'i phyir ro / /
dngos po gang yang med pa ma dmigs pa dang /
mi rigs pa'i phyir ro / /
'phags pa lang kar gshegs pa las /
'du byed thams cad skad cig ma / /
mi gnas bya ba ga la yod / /
gang yang 'di rnams skye ba nyid / /
bya ba de nyid byed por brjod / /
ces gsungs te /
sa bon de 'di snyam du bdag gis myu gu bskyed par bya snyam du sems par mi 'gyur la /
rgyu de byed pa'i ngo bor yang yod pa ma yin te /
gang gi phyir rgyu dang rkyen la ma ltos pa'i rang dbang can gyi byed pa 'ga' yang yod pa'i phyir dgag pa yin gyi /
rgyu dang 'bras bu tsam du gyur pa ni dgag pa ma yin te /
rgyu med pa las skye ba ma yin zhes gsungs pa'i phyir ro / /
de bas na yang de nyid las de'i 'og tu 'di yod pas 'di 'byung /
'di skyes pas 'di skye'o zhes gsungs te gang gi phyir 'dis ni rgyu yod pa'i rjes la 'bras bu skye bar zhal gyis bzhes pas /
rjes su 'gro ba dang /
de bsgrub pa'i mi dmigs pa dang /
mngon sum gsungs par 'gyur ro / /
yod pa nyid na zhes nges par bzung ba mdzad pas rgyu log pas 'bras bu mi skye bar zhal gyis bzhes pas na /
ldog pa dang de bsgrub pa'i mi dmigs pa yang gsungs par 'gyur ro / /
de tsam gyis ni don gyis na blo sngon du btang ba'i bya ba yang dgag par 'gyur ro / /
'di skye'o zhes bya ba 'dis ni rgyu rkyen gzhan la rag las pas byed pa yang bkag pa yin no / /
de ltar thun mong du rgyun la rgyu dang 'bras bur grub pas /
khyad par du gyur pa de dag kyang grub cing mthong ba gnyis las kyang 'gyur te /
gang gi phyir mthong ba gnyis po de nyid yul gyi dbye bas mngon sum dang /
mi dmigs pa gsum du 'gyur ro / /
mngon sum rtog pa med pa dang /
skad cig ma yin pas /
gcig pa yin pa des ji ltar rgyu dang 'bras bu yongs su gcod par byed ce na /
ji ltar rigs pa snga ma snga ma nyams su myong ba'i stobs las skyes pa'i nges pa phyi mas de mngon du byed par 'gyur ro / /
gang yang dbu ma pa kha cig na re /
'jig rten la grags pa ni kun rdzob yin te /
phyi rol gyi don yang 'jig rten la grags pas /
sems dang sems las byung ba bzhin du /
de yang kun rdzob tu yod pa yin la /
don dam par ni ral gri'i sos rang mi gcod pa bzhin du sems dang sems las byung ba rnams rang rig par 'gal la /
gzhan rig pa yang bslad pa tsam du 'u cag gnyi ga 'dod do / /
de bas na 'khrul pa zad pas don dam pa rtogs pa'i phyir /
sangs rgyas rnams kyi sems dang sems las byung ba zad pa nyid de /
gang gi tshe de rnams mi skye ba de'i tshe /
chos thams cad skye ba med pa'i don dam pa rjes su byed pa thob pas myong bar bzhag go / /
mi gnas pa'i mya ngan las 'das pa ni sems can gyi don sna tshogs bya ba'i phyir gzugs kyi sku byin gyis brlabs te bzhag nas don dam par mngon du byed do zhes zer ba de dag ni sdig pa can las kyang sdig pa can du gyur pa yin te /
gang gi phyir 'di ltar sems dang sems las byung ba 'di dag med pa'i phyir byang chub nyid kyang med na /
don dam rtogs pa'i byang chub lta ga la yod /
ci ste yang 'di ni rtogs pa kho na yin no zhe na /
de nyid sems yin mod /
de yang sems dang sems las byung ba med na /
mi srid pas sems dang sems las byung ba med pa ma yin no / /
gzhan yang don dam pa de bzhin du gyur pa myong na ni 'khrul par 'gyur la /
tha mi dad na ni rang gi rig par 'gyur ro / /
ci ste yang sngon po zhes bya ba'i ming tsam yang med do zhe na /
de'i tshe don dam pa dang don dam pa rtog pa med pas grags pa las 'das par 'gyur ro / /
gzhan yang don dam pa ni chos thams cad ni rtag tu shin tu skye ba med pa ste /
gzhal bya yin la sems dang sems las byung ba ni /
kha cig tsam zhig yun ring por kun du skyes nas phyis skye ba med pa ste /
tshad ma ma yin na ji ltar de dag gi rjes su byed /
skye ba med tsam du mtshungs so zhe na /
sems dang sems las byung ba 'gags pa dang ma skyes pa'i skye ba med pa yang thams cad la yod pas /
rtag tu sems can thams cad kyi don dam pa'i bden pa rtogs par 'gyur ba zhig na /
de ltar yang ma yin no / /
de bas na sems dang sems las byung ba 'gags pa ni don dam pa'i bden pa rtogs pa ma yin no / /
ci ste sems dang sems las byung ba thams cad 'khrul pa yin na /
de'i de rnams kyi gnyen po gang yin /
'khrul pa de nyid rags pa shos ni mi mthun pa'i phyogs yin la /
phra ba ni gnyen po yin no zhe na /
de ltar na ni sems dang sems las byung ba 'khrul pa tha ma ni gnyen po med pas med par 'gyur ro / /
gzhan yang lkog tu gyur pa ma yin pa nyid rang rig pa yin no / /
de yang gsal ba dang 'brel pa ma gtogs pa med de /
gsal ba ni yongs su gsal bzhin pa yin pas /
gsal ba'i gsal bzhin pa rang bzhin gyi 'brel pa ni de'i bdag nyid kho na yin no / /
gang med par gang rigs pa ma yin pa de ni des de'i rigs pa yin pa /
rang rig pa la 'gag pa ci yang med do / /
gang gis ci zhig rig pa de nyid shes pa yin la /
shes pa'i rang bzhin yang sems dang sems las byung ba nyid yin te /
des na rang rig pa'i ngo bo yin no / /
gsal ba dang 'brel pa yang de'i bdag nyid las ma gtogs pa med pas /
rnam par shes pa tsam du grub ste /
de bas rnam par shes pa ma gtogs pa'i gzung ba phyi rol gyi don ci yang med par grub bo / /
de med pas gzugs kyi sku byin gyis brlabs nas mi gnas pa'i mya ngan las 'das par smra ba de yang rigs pa ma yin te /
'di'i phyir yang sems dang sems las byung ba med pa ni yang dag par rdzogs pa'i byang chub ma yin no / /
ci ste yang ral gri'i sos rang mi gcod pa dang /
ji ltar sor mo'i rtse mos rang la mi reg pa de bzhin du rang rang byed par 'gal ba'i phyir /
sems kyis rang mthong ba med pas rang rig pa med de /
de skad du 'phags pa lang kar gshegs pa las /
ji ltar ral gri rang so dang / /
ji ltar sor mo'i rtse mos rang / /
gcod pa min zhing reg pa min / /
de bzhin sems kyis rang mi mthong / /
zhes gsungs so zhe na /
'dir brjod par bya ste /
tshigs su bcad pa 'di'i don ni sems rang rig pa'i gzung ba dang /
'dzin pa'i dngos po dgag pa yin te /
de ni bcas pa dang reg pa bzhin du tha dad pa las gyur pa'i phyir ro / /
gsal ba'i rang bzhin yin pa'i phyir myong ba'i ngo bo dgag pa ni ma yin te /
gang gi phyir gsal ba ni rang rig pa yin la /
de yang tha dad pa 'gal te /
tha mi dad pas nges pa'i phyir dgag par 'os pa ma yin no / /
de bas na /
de bzhin sems kyis rang mi mthong / /
zhes bya ba der ngar 'dzin pa ma yin no zhes bya ba lhag ma yin no / /
de skad du 'phags pa dgongs pa nges par 'grel pa las /
byams pas gsol pa /
bcom ldan 'das gal te de'i spyod yul gzugs brnyan lags na /
sems las gzhan ma lags pa'i slad du ji ltar sems de nyid kyis sems nyid la blta bar bgyid /
bcom ldan 'das kyis bka' stsal ba /
byams pa 'di la chos gang gis chos gang la yang lta ba med mod kyi /
'on kyang sems de nyid de lta bur snang ba skye bar 'gyur ro zhes gsungs so / /
gzhan yang rnam par rig pa tsam gyi gnyug ma'i rang gi ngo bo ni rang rig pa'i bdag nyid du skye ste de nyid du mngon sum gyi tshad ma nyid kyis ma 'khrul pa yang yin la /
sgro btags pa'i rang gi ngo bo myong bas na 'khrul pa yang yin no / /
de bas na 'khrul pa'i mtshan ma de thams cad rim gyis dor te /
nam mkha' gcig tu dri ma med cing mtha' med pa lta bur chos thams cad kyi gsal ba'i lus gnyis kyis stong pa myong ba gang yin pa de nyid don dam pa yang dag par rtogs pa yin gyi /
sems dang sems las byung ba 'gags pa ni rig pa ma yin no / /
tshogs bsags pa'i 'phen shugs kyis rig pa'i rang gi ngo bo'i sangs rgyas kyi chos rnams mi zad pa'i phyir yang /
sems dang sems las byung ba zad par mi rigs te /
sems dang sems las byung ba'i rgyun gyi mtshan nyid zag pa med pa de nyid ni gnas zhes bya la /
zag pa dang bcas pa'i chos thams cad kyi sa bon ma zad pas de srid du ni kun gzhi zhes brjod do / /
zad nas ni zag pa med pa'i dbyings dang /
rnam par grol ba'i sku dang /
chos kyi sku zhes kyang brjod de /
de'i phyir yang sems dang sems las byung ba zad par mi rigs so / /
bcom ldan 'das kyis kyang gzugs 'jig pa'i mi rtag pa nyid nas rnam par shes pa'i bar du 'jig pa'i mi rtag pa nyid do zhes bya ba 'di dag ni /
shes rab kyi pha rol tu phyin pa bcos ma yin no zhes gsungs pa'i phyir yang sems dang sems las byung ba 'gags pas ni yang dag par rtogs par mi rigs so / /
'jig rten las 'das pa'i ye shes 'khrul pa med pa rab tu dga' ba la sogs pa'i sa khas mi len pas /
chos dkon mchog shes rab kyi pha rol tu phyin pa la skur pa btab pa la /
de nyid kyis na byang chub sems dpa'i dge 'dun dang /
sangs rgyas dkon mchog la yang skur pa btab par 'gyur ro / /
'on te khas len na ni sems dang sems las byung ba 'gag pa yang dag par rtogs pa'i byang chub tu mi rigs so / /
gang dag rnam pa med pa'i shes rab kyi pha rol tu phyin pa spong ba de dag gi nyes pa ni de dag nyid do / /
gzhan yang /
snang med gnas pa'i rnal 'byor pa / /
de yis theg pa chen po mthong / /
zhes gsungs te /
shin tu spros pas chog go / /
'dir tshigs su bcad par gyur pa ni /
gsal ba'i rang bzhin gsal bzhin pa / /
de dang 'brel pas lkog gyur min / /
gang dang 'brel pas gang rig pa / /
de yis rig bya de rig gyur / /
ral gri'i so dang sor rtse bzhin / /
blo yi ngar 'dzin dor yin gyi / /
rang nyid snang gsal dor min par / /
dgongs pa nges par 'grel las gsungs / /
de'i phyir blo yi mtshan nyid ni / /
rang rig par ni grub pa yin / /
gsal dang de yi bdag nyid kyi / /
'brel pa yin phyir blo tsam yin / /
shes pa'i rang bzhin mngon sum ste / /
brdzun pa snang bas 'khrul pa yin / /
mtshan ma de ni spangs nas su / /
ye shes nam mkha' lta bur bsgom / /
sems kyi rgyun ni zad pa med / /
zag bcas chos kyi sa bon ni / /
ma zad kun gzhi sngon nas skabs / /
zad nas zag pa med pa'i dbyings / /
rnam par grol ba'i sku dang ni / /
rtag tu nyi zer nyi ma bzhin / /
sangs rgyas chos rnams gnas yin pas / /
skyob pa rnams kyi chos skur bshad / /
ces bya ba yin no / /
ji lta ba bzhin du gyur pa ni bsam pa'i shes rab ste /
thos pa dang bsams pa las byung ba'i shes rab bshad zin to / /
de dag rnyed nas shes rab kyi pha rol tu phyin pa bsgom par bya'o zhes sngar bstan nas de nas 'di'i bsgom pa brjod par bya'o / /
thos pa dang bsams pa dang /
bsgoms pa rnams kyi bar du sbyor ba ni gnyis te /
gus pas sbyor ba dang /
rgyun du sbyor ba'o / /
rab tu sbyor ba ni sbyor ba byed pa'o / /
'grus pa dang dga' ba dang spro bas sbyor ba ni gus par sbyor ba yin la /
bar ma chad pas sbyor ba ni rgyun du sbyor ba'o / /
bsgom pa yang rnam pa gsum ste /
zhi gnas dang /
lhag mthong dang /
zhi gnas dang lhag mthong zung du 'brel par 'jug pa'i bsgom pa'o / /
de la ji snyed yod par gyur pa dang /
ji lta ba bzhin du gyur pa la rnam par mi rtog pa'i gzugs brnyan du gyur pa ni zhi gnas kyi dmigs pa'o / /
ji snyed yod par gyur pa dang /
ji lta ba bzhin du gyur pa la rtog pa dang bcas pa'i gzugs brnyan du gyur pa ni lhag mthong gi dmigs pa'o / /
'di na byang chub sems dpa' gcig pu dben par gnas la ji ltar bsams pa'i don yid la bya ba ste /
yid kyi brjod pa spangs nas sems nyid de ltar snang ba la lan mang du yid la bya ste /
ji srid du lus dang sems shin tu sbyangs pa ma skyes kyi bar du zhi gnas dang rjes su mthun pa'i yid la byed pa yin la /
gang gi tshe skyes pa de'i tshe zhi gnas yin no / /
de'i lus dang sems shin tu sbyangs pas nye bar thob pa de nyid la gnas te /
ji ltar bsams pa de nyid kyi don nang gi ting nge 'dzin gyi gzugs brnyan gyi spyod yul lhag par mos pas so sor brtag par bya ste /
ji srid du lus dang sems shin tu sbyangs pa ma skyes pa de srid du ni lhag mthong dang rjes su mthun pa'i yid la byed pa yin la /
gang gi tshe de'i lhag mthong yin no / /
de'i 'og tu rnam par rtog pa dang bcas pa'i gzugs brnyan de nyid la dmigs te /
sems de nyid la gang gi tshe rgyun mi 'chad pa dang /
bar ma chad pa'i yid la byed pa'i rgyun gyis gnyi ga yang nyams su myong ba de'i tshe /
zhi gnas dang lhag mthong zung du 'jug pa'i lam zhes brjod de /
de la zhi gnas dang lhag mthong ni zung yin la / /
'brel pa dang ni ldan pa ste / /
phan tshun bcings nas 'jug pa'o / /
'dir sgrib pa lnga rnams kyi nang nas /
rgod pa dang /
'gyod pa dag ni zhi gnas la sgrib pa'o / /
rmugs pa dang gnyid dang the tshom ni lhag mthong la sgrib pa'o / /
'dod pa la 'dun pa dang /
gnod sems ni gnyi ga la sgrib pa'o / /
gang gi tshe rmugs pa dang gnyid yang dag par bsal bar gyur pa de'i tshe zhi gnas yongs su dag par gyur pa yin la /
gang gi tshe rgod pa dang /
'gyod pa shin tu gsal bar gyur pa yin pa de'i tshe lhag mthong yongs su dag par gyur pa yin no / /
de la bcom ldan 'das kyis zhi gnas ni rnam pa dgu ru bka' stsal te /
ji lta ba bzhin du sems de nang du 'jog par byed kun tu 'jog par byed /
yongs su 'jog par byed /
nye bar 'jog par byed /
dul bar byed /
zhi bar byed /
nye bar zhi bar byed /
rgyud gcig tu byed /
sems mnyam par 'jog par byed ces gsungs so / /
de la dang por phyi rol gyi dmigs pa rnams las sems blan te /
nang du rab tu bsdus nas btags pa ni nang du 'jog pa'o / /
de nas rang bzhin gyis g.yo ba'i sems de nyid la rgyun du gtod cing 'jog pa ni /
kun tu 'jog pa'o / /
de nas dran pa nyams pas phyi rol du rnam par g.yeng ba shes par byas la slar blan nas sems de la 'jog pa ni yongs su 'jog pa'o / /
de nas sems rang bzhin gyis rgya che ba las yang dang yang du mngon par bsdus te phra bar byas nas gong nas gong du 'jog pa ni nye bar 'jog pa'o / /
de nas ting nge 'dzin gyi yon tan la bltas te de nyid la dga' ba ni 'du ba'o / /
de nas rnam par g.yo ba'i skyon bltas nas yid phyir phyogs pa rab tu zhi bar byed pa ni zhi ba'o / /
chags sems dang yid mi bde ba la sogs pa langs pa rnams zhi bar byed pa ni nye bar zhi ba'o / /
dmigs pa gcig pa la rang gi ngang gis 'jug pa ni rgyud gcig pa ste /
yang dag pa ma yin par gyur pa las 'bad pas yang dag par byed pa ni rgyud gcig tu byed pa goms pas lhun gyis grub par rang gi ngang gis 'jug pa yang dag par rang dbang thob pas 'dzin pa ni sems mnyam par 'jog pa'o / /
de skad du /
mdo sde'i rgyan las /
sems ni dmigs pa la sbyor te / /
rgyun de las ni g.yeng mi byed / /
rnam par g.yeng ba shes nas su / /
slar yang myur du blan nas ni / /
nang du sems ni bsdu bar bya / /
blo ldan gong nas gong du sbyor / /
ting 'dzin yon tan la bltas nas / /
de nyid la ni dga' bar bya / /
rnam par g.yeng ba'i skyon bltas nas / /
phyir phyogs pa ni zhi bar bya / /
chags sems yid mi bde la sogs / /
langs pa de bzhin du ni 'dul / /
de nas mngon par 'du byed pas / /
sems ni rnal du 'jug par bya / /
sdom brtson can gyis gus byas nas / /
'bad med 'jug pa thob par 'gyur / /
zhes gsungs so / /
lhag mthong yang rnam pa bzhir gsungs te /
ji ltar yang de chos rnams rnam par byed do rab tu rnam par byed do / /
yongs su rtog go yongs su dpyod par byed do zhes gsungs so / /
de la ji snyed yod par gyur pa la so sor rtog pa ni rnam par byed pa'o / /
ji lta ba bzhin du gyur pa la so sor rtog pa ni rab tu rnam par byed pa'o / /
rnam par mi rtog pa'i yid la byed pa shes rab dang lhan cig tu gyur pas mtshan ma'i rnam pa bzung ba ni yongs su rtog pa'o / /
kun tu dpyod pa ni yongs su dpyod pa'o / /
'di dag gi bshad pa ni 'phags pa byams pas gsungs pa'i theg pa chen po'i chos mngon pa kun las btus pa las /
lhag mthong gang zhe na /
ji ltar yang de chos rnam par 'byed /
rab tu rnam par 'byed /
yongs su rtog par byed /
yongs su dpyod par byed de /
gnas ngan len gyi mtshan ma'i gnyen por blang ba dang /
phyin ci log nges par bsal ba dang /
phyin ci ma log pa la sems rnam par gzhag pa dag nye bar blangs nas so zhes gsungs te /
'dir tshig 'di dag gi don ni gnas ngan len ni phyin ci log gi bag chags te /
de yang phyin ci log gong du skyed par byed pa'i nus pa sems kyi rgyud la gnas pa'i mtshan nyid do / /
de'i mtshan ma ni gang gi tshe yongs su gso bar byed pa ste /
phyin ci log la mngon par zhen pa snga ma snga ma dag go / /
de zad pas gnas ngan len zad de /
phyin ci log skye bar mi 'gyur te /
mtshan ma'i gnyen po goms pa las mtshan ma zad pa yin te /
gnyen po de ni rnam par 'byed /
rab tu rnam par 'byed pa ste /
de bas 'di gnyis ni gnas ngan len gyi mtshan ma'i gnyen po nye bar blangs te bstan pa'o / /
yongs su rtog pa ni phyin ci log nges par bsal ba nye bar blangs nas bstan te /
gang gi phyir de ni ji lta ba bzhin du rnam par phye ji lta ba bzhin du rab tu rnam par phye bas phyin ci log gi dogs pa gcig tu bsal na brjod pa med pa yid la byed pas yongs su btsal nas lhag par dmigs pa ste /
de bas 'di ni phyin ci log nges par bsal ba zhes bya'o / /
de ltar 'dis phyin ci log nges par bsal bas /
phyin ci ma log par byas la /
phyin ci ma log pa der mngon sum bzhin du mthong ba'i don la sems gzhag nas so sor rtog pa ni yongs su dpyod pa ste /
de bas na 'di ni phyin ci ma log pa la sems gzhag pa nye bar blangs te bstan pa'o zhes bya ba 'di yin no / /
de ltar lhag mthong rnam pa bzhi pa'i bsgom pa yongs su rdzogs pa ni gnas ngan len gyi 'ching ba las grol ba yin la /
zhi gnas rnam pa dgu'i bsgom pa yongs su rdzogs pas ni mtshan ma'i 'ching ba las grol bar 'gyur te /
phyin ci log gi mtshan ma phyin ci log gi don rnam par 'gags pa'i mtshan nyid yin pa'i phyir ro / /
de skad du yang /
zhi gnas dang ni lhag mthong dag /
bsgoms pas gnas ngan len dang ni / /
mtshan ma yi ni 'ching ba las / /
rnal 'byor pa ni grol bar 'gyur / /
zhes gsungs te /
tshigs su bcad pa 'di'i don ni ci rigs par sbyar la go rims bzhin du ma yin no / /
de bas na rnal 'byor dang bsgom pa ni rnam grangs yin la zhi gnas dang lhag mthong zung du 'jug pa ni rnal 'byor gyi thun mong gi dbye ba'o / /
'dir shes rab kyi pha rol tu phyin pa'i rnal 'byor don du gnyer ba rnams la /
rnal 'byor gyi rnam bzhi brjod par bya ste /
dngos po ji snyed yod pa la dmigs pa dang /
sems tsam la dmigs pa dang /
de bzhin nyid la dmigs pa dang /
dmigs su med pa'o / /
de la re zhig dang po brjod par bya ste /
'dir byang chub sems dpa' thos pa dang bsams pa'i shes rab phun sum tshogs pas gcig pu dben par gnas te /
skyil mo krung bcas te /
shin tu sgu ba yang ma yin shin tu dgye ba yang ma yin par lus drang por bsrang nas sems shin tu zhum pa yang ma yin shin tu 'phro ba yang ma yin par dran pa dang shes bzhin mngon du gzhag la /
rang bzhin gyis rnam par g.yeng ba'i mig dang rna ba dang sna dang lce dang lus dang rnam par shes pa yongs su bsdus la /
snang ba dang bcas pa'i 'du shes kyis mnyam par gzhag ste /
sna tshogs 'di dag yid la bya ba ni 'di lta ste /
sngon po dang ser po la sogs pa'i gzugs dang rgod pa dang bsdu ba la sogs pa'i sgra dang /
ga pur dang /
rnag la sogs pa'i dri dang /
mngar ba dang skyur ba la sogs pa'i ro dang /
grang ba dang dro ba la sogs pa'i reg bya dang /
bde ba dang sdug bsngal dang /
'dod chags dang zhe sdang dang nam mkha' dang /
mya ngan las 'das pa la sogs pa ni chos te /
de ltar gzung bar snang ba'i yul gyi khams drug go / /
yang de dag la 'dzin par snang ba'i nang na gsal ba'i rang bzhin rnam par shes pa'i khams drug ni 'di lta ste /
mig gi rnam par shes pa dang rna ba'i rnam par shes pa dang /
sna'i rnam par shes pa dang /
lce'i rnam par shes pa dang /
lus kyi rnam par shes pa dang /
yid kyi rnam par shes pa'o / /
rnam par shes pa'i khams drug po de dag gi rten ni dbang po'i khams drug ste de lnga ni gzugs can no / /
gcig ni gzugs med pa ste /
'di lta ste /
mig 'bras kyi nang na zar ma'i me tog lta bu dang /
rna ba'i gting na gro ga'i mdud pa lta bu dang /
sna'i rtsa ba na thur ma lta bu dag dang /
lce'i dkyil 'khor la skra'i rtse mo'i tshad tsam gyis bar ma chod pa'i zla ba phyed pa lta bu gnyis dang /
lus lta bu'i lus kyi dbang po dang /
rnam par shes pa 'gags ma thag pa'i yid kyi dbang po'i khams te /
de ltar bdag dang sems can thams cad kyi yul rnams dang /
rnam par shes pa rnams dang /
dbang po rnams drug drug yongs su bsdus pa ni khams bco brgyad de /
phyogs bcu'i 'jig rten gyi khams su gnas pa sna tshogs yid la byas la /
sna tshogs snang ba'i sems de nyid dmigs pa nas yid kyi brjod pa spangs la zhi gnas bsgom par bya ste /
ji tsam na lus dang sems shin tu sbyangs pa thob pa zhi gnas rdzogs pa yin no / /
de nas zhi gnas de nyid la brten te de nyid du sna tshogs kyi gzugs brnyan 'di dag nyid ni 'di lta ste /
gzugs kyi khams nas yid kyi khams kyi bar 'di dag ni chos thams cad ces bya ste /
de ltar lan mang du rnam par phye nas yongs su brtag par bya /
yongs su dpyad par bya bas lhag mthong rdzogs par bya'o / /
de nas de'i 'og tu rnam par rtog pa dang bcas pa'i gzugs brnyan la dmigs pa'i sems de nyid la gnyi ga mnyam par dmigs pa'i sems kyis rgyun mi 'chad pa yid la byed pa'i rgyun 'jug pa ni zhi gnas dang lhag mthong zung du 'brel par 'jug pa'i lam zhes bya'o / /
shes rab kyi pha rol tu phyin pa'i man ngag las /
ji snyed yod par gyur pa la dmigs pa'i rnal 'byor gyi sa ste dang po'o // //
de nas gnyis pa ni sna tshogs snang ba'i sems de bzhin du bskyed la /
'di ltar nye bar brtag par bya ste /
gzugs zhes bya ba 'di ni ming tsam mo zhes bya ba nas /
ji srid kyi bar gyi chos thams cad kyang ming tsam ste /
ming dang don dag ni shin tu tha dad pa'i phyir ming ni don du yod pa ma yin te /
don mngon par mi shes par ming tsam du snang la /
ming mngon par mi shes par yang don tsam du snang ba'i phyir ro / /
de bas na ming ji lta ba bzhin du don med pas gzugs ni ming tsam ste /
don du ma yin no zhes bya ba nas /
chos thams cad kyi bar du yang ming tsam yin no / /
'jig rten pa rnams ni tha snyad kyi don du glo bur du ming bsdebs te /
btags pa la gzugs zhes bya ba'i don du rtog pa nas /
chos thams cad kyi bar du rtog ste /
de bas na gzugs nas chos thams cad kyi bar du ming gi don du yod pa ma yin no / /
yang 'di dag ni sems tsam te /
don 'di dag med bzhin du don snang ba la don du mngon par zhen pa'i bag chags kyi dbang gis skye bar snang ste /
rgyan po la goms pa'i dbang gis /
rmi lam na rgyan po rtse bar snang ba bzhin no / /
de bas na glo bur du ming du bsdebs te /
btags pa'i don 'di dag sems tsam yin gyi /
sems las phyi rol du gyur pa'i gzung ba'i don ni 'ga' yang yod pa ma yin no / /
gzung ba de med pas 'dzin pa yang yod pa ma yin no / /
de bas na sna tshogs 'di dag ni brjod du med cing gzung ba dang 'dzin pas stong pa'i sems tsam du nges par byas la /
yid kyi brjod pa thams cad spangs te /
chos thams cad sems tsam pa de nyid la sems bsdus te /
nye bar btags nas mi g.yo bar byas la /
ji srid lus dang sems shin tu sbyangs pa thob kyi bar du zhi gnas bskyed par bya'o / /
shin tu sbyangs pa so sor thob nas de nyid la gnas te /
ting nge 'dzin gyi spyod yul gyi gzugs brnyan la yang dang yang du rnam par phye la /
yang rnam pa sna tshogs pa 'di dag ni /
khams bcwa brgyad gzung ba dang /
'dzin pas stong pa'i rang bzhin med pa'i sems tsam mo zhes pa yang dang yang du rab tu rnam par phye la yongs su brtag par bya /
yongs su dpyad par bya bas lus dang sems shin tu sbyangs pa'i bar du lhag mthong bskyed par bya'o / /
de'i 'og tu rnam par rtog pa dang bcas pa'i gzugs brnyan la dmigs pa'i sems de nyid la gnyi ga mnyam pa'i sems kyis rgyun mi 'chad pa'i yid la byed pa'i rgyun 'jug pa ni /
zhi gnas dang lhag mthong zung du 'jug par 'brel pa'i lam zhes bya'o / /
shes rab kyi pha rol tu phyin pa'i man ngag las /
ji lta bar gyur pa'i sems tsam la dmigs pa'i rnal 'byor gyi sa ste gnyis pa'o // //
de nas gsum pa ni /
sna tshogs snang ba'i sems de bzhin du bskyed la /
'di ltar nye bar brtag par bya ste /
khams bcwa brgyad po sna tshogs pa 'di dag ni /
gzung ba dang /
'dzin pas stong pa'i rang bzhin med pas sems tsam ste /
gang yang 'di gzugs zhes bya ba nas chos thams cad kyi chos zhes bya ba'i bar du ming du snang ba dang /
don du snang ba gang yin pa ni 'di lta ste /
phung po dang /
khams dang /
skye mched nas /
chos thams cad kyi bar du snang ba ste /
chos ji lta bur snang ba'i phyir 'di dag ni chos thams cad kyi mtshan ma'o / /
'khrul pa'i dmigs pa yin pa'i phyir /
'di dag thams cad ni 'khrul pa'i mtshan ma dang /
spros pa'i mtshan ma dang /
phyin ci log gi mtshan ma yin te /
snang ba de yang blos bslad pa'i dbang gis yang dag pa ma yin pa'i snang ba yin yang /
yang dag pa ma yin pa de nyid dmigs par snang bas 'khrul pa'i dmigs pa zhes brjod do / /
de ltar snang ba 'di ji ltar ji snyed de snyed du ni 'khrul pa yin te /
yang dag pa ma yin pa mthong ba dang /
don dam pa ma mthong ba'i phyir ro / /
de bas na chos thams cad kyi don dam pa mthong bar 'dod pa des /
de bzhin du zhi gnas de nyid la brten te /
snang ba med par gyur pa'i sbyor bas /
mngon du gyur pa'i snang ba'i 'khrul pa'i mtshan ma 'di dag spang bar bya ste /
dper na bsam gtan pa 'ba' zhig gcig pu dben par gnas te /
bsam gtan la gnas nas /
gzugs kyi 'du shes las yang dag par 'das te /
nam mkha'i 'du shes kyis thams cad la nye bar gnas te /
nam mkha' mtha' yas skye mched rdzogs par byas nas gnas pa de bzhin du /
byang chub sems dpa' 'di yang khams bcwa brgyad po sna tshogs sems kyi snang ba tsam la mnyam par gzhag la /
yid kyi brjod pa thams cad spangs nas /
'khrul pa'i mtshan ma 'di dag thams cad dang /
rnam par rtog pa'i mtshan ma 'di dag thams cad spang bar bya ba ni 'di lta ste /
lus dang /
ljon shing dag dang /
grong dang /
grong khyer dang /
chu bo dang /
rgya mtsho dang /
sa gzhi dang /
nam mkha' dang /
snang ba dang /
mun pa dang /
zla ba dang /
nyi ma dang /
gza' dang /
rgyu skar la sogs pa'i snang ba 'ga' yang med cing /
de bzhin du gzugs dang /
sgra dang /
dri dang /
ro dang /
reg bya yang 'ga' yang med la /
mig dang /
rna ba dang /
sna dang /
lce dang /
lus kyi dbang po yang 'ga' yang med de /
de bzhin du mig dang rna ba dang /
sna dang /
lce dang /
lus kyi rnam par shes pa yang med cing /
yid dang /
chos kyi khams kyang med do / /
khams rnams med pa de bzhin du /
skye mched rnams dang phung po rnams dang ji srid sangs rgyas kyi chos rnams kyi bar du yang med de /
de ltar chos thams cad kyi rnam par rtog pa'i mtshan ma gzung bar gyur pa'i mtshan ma rnams spangs pas /
de la ltos pa'i 'dzin pa'i mtshan ma yang nub par gyur nas /
nam mkha' gcig tu dri ma med cing mtha' med pa lta bur chos thams cad kyi chos nyid gnyis kyis stong pa nyid gsal ba tsam nyid du blta'o / /
chos thams cad stong pa nyid du snang ba la lta ba'i sems de nyid la sems bsdus nas mi g.yo bar bya ste /
ji srid du lus dang sems shin tu sbyangs par gyur pa de srid du zhi gnas mngon du bya'o / /
de nas zhi gnas de nyid la brten te /
ting nge 'dzin de nyid kyi spyod yul chos thams cad stong pa nyid kyi gzugs brnyan de nyid rab tu rnam par phye la /
chos 'di dag thams cad ni ldan pa yang ma yin mi ldan pa yang ma yin la gzugs med pa dang /
bstan du med pa /
thogs pa med pa 'di lta ste /
mtshan nyid med par mtshan nyid gcig pa'o zhes bya ste /
de la ldan pa yang ma yin zhes bya ba ni /
don dam par dbyer med pa'i mtshan nyid gcig tu yod par gyur pa snang ba ma yin pa'o / /
mi ldan pa yang ma yin zhes bya ba ni /
mtshan nyid tha dad par yod par 'gyur ba nyid snang ba yang ma yin te /
'on kyang rang gi mtshan nyid sna tshogs pa rnams /
rtog pa'i mtshan nyid mi brdzun pa'i rnam pa tha dad par snang ba tsam ste /
don dam par gnyis kyis stong pa zhes bya ba thun mong gi mtshan nyid kyi snang bar ro gcig tu snang ba zhes bya ba'i don to / /
don dam pa'i rang bzhin de dag gi rnam par rtog pa'i yul las 'das shing rang gis brtags par mi nus pas gzugs med pa'o / /
gzhan la tshig gis bstan par mi nus pas bstan du med pa'o / /
nam mkha' gcig tu dri ma med cing mtha' med pa lta bur snang bas na thogs pa med pa'o / /
stong pa nyid ces bya ba'i spyi'i mtshan nyid du snang bas mtshan nyid gcig pa'o / /
de yang de rnams kyi thun mong gi mtshan nyid de /
de las gzhan yang ma yin te /
spyi'i rdzas su yod pa dang med par dgag pa tsam yang der snang ba ma yin te /
de dag la rigs pa med pa'i phyir ro / /
'o na ji lta bu zhe na /
gsal ba tsam gyi lus te /
rang gi mtshan nyid kyi dbye ba rnams brdzun pa'i rnam pa'i mtshan ma las gyur pa'i phyir de dag don dam par med de /
de dag tu snang ba med pa nyid stong pa nyid du snang ba yin no / /
de nyid kyi phyir 'di lta ste /
mtshan nyid med pa'o zhes so / /
de ltar rab tu rnam par phye nas ji srid lus dang sems shin tu sbyangs par gyur pa de srid du yongs su brtags pa dang /
dpyad pas lhag mthong rdzogs par bya'o / /
de nas de'i 'og tu rnam par rtog pa dang bcas pa'i ting nge 'dzin gyi spyod yul stong pa nyid kyi gzugs brnyan de nyid la dmigs pa'i sems de nyid du bar ma chad pa dang /
rgyun ma chad par yid la byed pa'i rgyun 'jug pa ni /
zhi gnas dang lhag mthong zung du 'brel pa 'jug pa'i lam zhes bya'o / /
shes rab kyi pha rol tu phyin pa'i man ngag las /
ji lta ba bzhin du gyur pa'i chos thams cad kyi de bzhin nyid la dmigs pa'i rnal 'byor gyi sa ste gsum pa'o // //
rnal 'byor gyi sa gsum pa la zhugs pa'i rnal 'byor pa chos kyi rnam par rtog pa shin tu phra ba yang spyod pa de srid du ni sa gsum pa rdzogs pa ma yin la /
gang gi tshe chos nyid 'ba' zhig gi rnam par rtog pa shin tu phra ba la spyod pa de'i tshe ni yongs su rdzogs par brjod par bya'o / /
yang gang gi tshe yongs su rdzogs pa de la mnyam par gzhag pas mngon par bsgoms pa'i stobs kyis rjes su 'gro bas 'bad pa med cing mngon par 'du byed pa med par chos thams cad kyi de bzhin nyid mngon sum du nyams su myong bar mngon du gyur pa na /
rnam par mi rtog pa'i ye shes chos dang chos nyid kyi mtshan ma rnams yang dag par nub pas /
gnyis su med cing ma 'khrul bas /
snang ba med cing dmigs su med pa /
rnam par mi rtog pa'i zhi gnas dang lhag mthong gi bdag nyid mchog gsal bar rgyu ba /
'jig rten las 'das shing zag pa med pa'i ye shes mngon du gyur pa de ni rnal 'byor gyi sa bzhi pa ste /
ji srid du don dam pa'i bden pa las ma mthong ba las mthong ba de snyed du ni mthong ba'i lam yin la /
mthong ba de nyid la lta ba ni bsgom pa'i lam yin no / /
sa gsum pas yang dag par bsdus pa'i de bzhin nyid kyi ye shes ji snyed pa ni /
des de bzhin nyid la rnam par rtog cing /
rnam par mi rtog pa ma yin mod kyi /
'on kyang yang dag pa la so sor rtog pa yin pas rnam par mi rtog pa skye ba dang rjes su mthun pa yin no / /
de bzhin nyid la des rtog pa'i phyir ro / /
de skad du yang /
rnam par mi rtog pa la 'jug pa'i gzungs las /
de ltar byang chub sems dpa' des rnam par mi rtog pa'i mtshan ma mngon du byas pa rnams /
snang ba med par gyur ba'i sbyor bas /
ji srid du mi rtog pa'i dbyings la ma reg pa de srid du spang bar bya zhing yid la mi bya'o / /
de yang des rnam par mi rtog pa'i dbyings la reg par bya ba'i phyir /
de bzhin nyid kyi skye gnas can gyi ting nge 'dzin yang dag pa'i sbyor bas kun tu bsten pas rjes su 'gro bar byed /
bsgom pas rjes su 'gro bar byed /
lan mang du byed pas rjes su 'gro bar byed /
yang dag par yid la byed pas rjes su 'gro bar byas na /
'bad pa med cing mngon par 'du byed pa med par rnam par mi rtog pa'i dbyings la reg par 'gyur te /
rim gyis yongs su sbyong bar byed do zhes gsungs te /
'dir rnam par mi rtog pa'i dbyings ni rnam par mi rtog pa'i ye shes so / /
reg pa ni thob pa'o / /
skye gnas ni de bzhin nyid do / /
ji ltar skye gnas yin zhe na /
de la dmigs pas skye ba'i rgyur gyur pa'i phyir ro / /
gang gi skye gnas yin zhe na /
'phags pa'i chos rnams kyi'o / /
kun du brten pa ni lung las bstan pa ste /
thos pa las byung ba'i shes rab bo / /
bsgom pa ni sgom pa mngon par rtogs pa ste /
bsams pa las byung ba'i shes rab bo / /
lan mang du byed pa ni yang dang yang du yid la byed pa ste /
bsgoms pa las byung ba'i shes rab bo / /
gsum po de dag nyid ni yang dag par yid la byed pa'o / /
de dag thams cad kyis bsgom pa'i nus pa dang /
bag chags dang stobs dang po bzhag pa gang yin pa chu bo bzhin du rjes su 'brel pa ni /
de dag gi rjes su 'gro ba'o / /
'bad pa med cing mngon par 'du bya ba med ces bya ba ni so so'i 'bad rtsol la ma ltos par ro / /
reg par gyur zhes bya ba ni rab tu dga' ba'i sa thob pa'o / /
rim gyis zhes bya ba de las gong ma'i rnams mngon du byed pa'o / /
yang rnam par mi rtog pa'i ye shes de ni /
mtshan nyid ni ci 'dra / /
rtags ni gang yin /
phan yon ni ci zhig yod ce na /
gsum po 'di dag kyang gzungs de nyid las ji lta ba bzhin du gsungs te /
de la re zhig mtshan nyid ni /
ji ltar rnam par mi rtog pa'i dbyings la mi rtog pa zhes brjod ce na /
rnam par rtog pa thams cad las yang dag par 'das pa nye bar bzung nas /
rang bzhin la nye bar rtog pa las yang dag par 'das pa dang /
dbang po'i rtog pa thams cad las yang dag par 'das pa dang /
yul gyi rtog pa thams cad las yang dag par 'das pa dang /
rnam par rig pa'i rtog pa thams cad las yang dag par 'das pa dang /
sgrib pa thams cad kyi gnas ma yin pa rnams nye bar bzung nas /
rnam par mi rtog pa dang /
nges par mi rtog pa dang /
bstan du med pa dang /
mi gnas pa dang /
snang ba med pa dang /
rnam par rig pa med pa dang /
gnas med pa'o zhes gsungs te /
'dir tshig phyi ma bdun ni mtshan nyid yin la /
tshig snga ma bdun ni de dag nyid rnam par bshad pa yin no / /
rnam par rtog pa rnams las 'das pa ni rnam par rtog pa ni mtshan ma rnams nub pa'o / /
de la thun mong du rnam par rtog pa thams cad las 'das pas rnam par mi rtog pa ste /
'di ni bstan pa'o / /
nges par rtog pa la sogs pa lnga ni khyad par te /
de dag las 'das pa ni nges par bshad pa'o / /
gang gi phyir 'dir dmigs shing dpyad pas na nges par rtog pa ste /
rang gi nges par rtog pa'o / /
de las 'das pa na nges par mi rtog pa'o / /
bstan pa ni tshig gis gzhan la nges par bstan cing gsal bar byas pa ste /
de las 'das pas na bstan du med pa'o / /
sems can du brtags pa'i dbang po'i khams drug ni gnas so / /
'dir mi snang bas mi gnas pa'o / /
rab tu snang bas na snang ba ste /
yul gyi khams drug go / /
de rnams su mi snang bas na snang ba med pa'o / /
rnam par rig pa ni rnam par shes pa'i khams drug go / /
de rnams su mi snang bas na rnam par rig pa med pa'o / /
rtog pa de dag thams cad ji snyed pa las 'das pa na rnam par mi rtog pa'o / /
gzhan yang rnam par rtog pa'i gnyen po yin pa'i phyir yang rnam par mi rtog pa bstan pa ni gnas med pa'o zhes gsungs te /
gzhi yin pas na gnas te /
nyon mongs pa dang /
shes bya'i sgrib pas bsdus pa'i rnam par rtog pa rnams kyi gzhi yin la /
de de la yod pa ma yin te /
gnyen po de nyid kyis de rnams bcom pa'i phyir gnas med pa'o / /
de'i phyir rnam par mi rtog pa zhes gsungs so / /
de nas de rnyed pa'i mtshan ma ni rnam par mi rtog pa'i dbyings la rab tu gnas pa'i byang chub sems dpa'i shes bya dang khyad par med pa'i ye shes kyi chos thams cad nam mkha'i ngos dang 'dra bar mthong la /
de'i rjes las thob pas ni chos thams cad sgyu ma dang /
smig rgyu dang /
rmi lam dang /
mig yor dang /
sgra brnyan dang /
gzugs brnyan dang /
chu zla dang /
sprul pa dang mtshungs par mthong ngo zhes gsungs te /
'dir shes bya dang /
khyad par med pa zhes bya ba la /
shes bya ni chos thams cad do / /
de dang khyad par med pa ni de rnams kyi ro gcig pa'i de bzhin nyid tsam mthong ba ste /
'jig rten las 'das pa'i ye shes so / /
yang na shes bya de bzhin nyid tsam yin la /
de dang khyad par med pa ni de dang 'dra bar ro gcig pa'o / /
yang na shes bya ni de bzhin nyid tsam de dang khyad par med cing dbyer med pa ste /
de dang tha mi dad par snang bas chos dang chos can gyi mtshan ma rnams nub pa'i phyir /
de bzhin nyid gzung bar byas nas de 'dzin pa por mi snang ba'i phyir ro / /
nam mkha'i ngos dang mtshungs par zhes bya ba ni nam mkha'i ngos dang mnyam pa ste /
ngos ni sgrib pa med pa yin la /
mnyam pa ni thams cad de chos gang dag gi ngos mnyam pa de la de skad ces bya'o / /
de'i rjes las skyes pa zhes bya ba ni 'jig rten las 'das pa'i stobs kyis thob pa yang dag pa 'jig rten pa'i ye shes kyis so / /
de la sgyu ma lta bur mthong ba ni sems can gyi 'jig rten te /
bden pa ma yin pa'i skyes pa dang /
bud med la sogs par snang ba'i phyir ro / /
smig rgyu lta bu ni snod kyi 'jig rten te /
brdzun pa'i chu la sogs par snang ba'i phyir ro / /
rmi lam lta bu ni yul rnams la nye bar spyod pa ste /
dngos po med pa'i phyir ro /
mig yor lta bu ni grib ma lta bu lus kyi las te /
g.yo ba med pa'i phyir ro / /
sgra brnyan lta bu ni ngag gi las te /
sgra med pa'i phyir ro / /
gzugs brnyan ni me long gi ngos la snang ba'i gzugs so / /
mnyam par bzhag pa'i sa pa'i yid kyi las rnams ni sprul pa lta bu ste /
don med par don gyi gzugs brnyan de la snang ba'i phyir ro / /
mnyam par ma bzhag pa'i sa pa'i yid kyi las rnams ni chu zla lta bu ste /
shin tu sbyangs pa'i chus brlan pa'i phyir ro / /
gzhan gyis byin gyis brlabs pa'i yid kyi las ni sprul pa lta bu ste /
gzhan la rag las pa'i phyir ro / /
de nas 'di thos pa'i phan yon ni mdor bsdus pa'i tshigs su bcad pa gcig dang /
rgyas par phye ba'i 'gres gcig gis gsungs te /
rab zhi mi g.yo dam pa ste / /
dbang sgyur mi g.yo dam pa yin / /
rnam par mi rtog bde ba ni / /
byang chub sems dpa' de las thob / /
ces bya ba ni tshigs su bcad pa'o / /
bde ba chen pos gnas pa shin tu rgyas pa'ang rnyed par 'gyur ro / /
sems chen po phun sum tshogs pas gnas shin tu rgyas pa dang /
shes rab kyi ye shes chen po shin tu rgyas pa dang /
bstan pa spangs pa shin tu rgyas pa dang /
sems can gyi don bya ba rgya chen po shin tu rgyas pa dag kyang rnyed par 'gyur ro zhes bya ba ni 'gres so / /
'dir nyon mongs pa med pas na rab zhi'o / /
nyams pa med pas na mi g.yo ba'o / /
de las gzhan pa'i bde ba las khyad par du 'phags pas na dam pa'o / /
ji ltar 'dod pa dang /
ji snyed 'dod pa mngon du byed pa'i phyir dbang sgyur ro / /
de las gzhan pa'i bde ba dang /
rigs mtshungs pas mnyam pa'o / /
khyad par bzhi po de dag gis khyad par du byas pas na mi mnyam pa yang yin no / /
de las bya ba ni rnam par mi rtog pa'i ye shes las so / /
chen po dang spangs pa ni rgya che ba'o / /
ting nge 'dzin des zhugs pa ni gnas pa'o / /
sems phun sum tshogs pa ni bsam gtan la sogs pa'i rang bzhin no / /
bstan pa ni chos bshad pa'o / /
don byed pa ni nyon mongs pa 'dul ba shin tu rgyas pa ni de dag la dbang bar gyur ba'o / /
shes rab kyi pha rol tu phyin pa'i man ngag las /
snang ba med pa'i rnal 'byor gyi sa ste bzhi pa'o // //
mngon par rtogs pa 'di dag ni bcom ldan 'das kyis 'phags pa lang kar gshegs pa las /
tshigs su bcad pa gsum gyis gsungs te /
sems tsam la ni brten nas su / /
phyi rol don la brtag mi bya / /
de bzhin nyid la dmigs nas ni / /
sems tsam las kyang bzla bar bya / /
sems tsam las ni bzlas nas kyang / /
snang ba med las bzla bar bya / /
snang med gnas pa'i rnal 'byor la / /
de yis theg pa chen po mthong / /
lhun gyis grub pas zhi bar 'jug /
smon lam gyis ni rnam par sbyangs / /
ye shes dam pa bdag med pa / /
theg pa chen po mthong bar 'gyur / /
zhes bya ba dang /
dpal gsang ba 'dus pa las kyang /
de nyid tshigs su bcad pa gcig gis gsungs te /
rang gi sems ni brtags pas na / /
chos kun sems la rab tu gnas / /
chos 'di nam mkha'i rdo rjer gnas / /
chos dang chos nyid med pa'o / /
zhes so / /
gnyi ga la yang rnal 'byor gyi sa dang po ni shugs kyis bstan par 'gyur te /
ji srid du chos thams cad ni 'di dag go zhes ma bzung ba de srid du /
de dag gis stong pa nyid gzung bar mi nus pa'i phyir ro / /
de bas na chos thams cad 'di dag go zhes bya bar yongs su gcod pa ni rnal 'byor gyi sa dang po'o // //
de dag kyang gzung ba dang /
'dzin pas stong pa'i sems tsam nyid lhag par mos te /
snang ba dang bcas pa ni gnyis pa'o / /
de nyid la chos rnams kyi mtshan ma mi snang bar lhag par mos pas gsal ba bzhin du lta ba ni gsum pa'o / /
de nyid la chos rnams dang /
chos nyid kyi mtshan ma thams cad shin tu mi snang bas mthong ba ni bzhi pa'o / /
de la sems tsam zhes bya ba ni sems tsam du dmigs pa'i shes pa ste /
rnal 'byor gyi sa gnyis pa zhes bya ba'i don to / /
brtag mi bya zhes bya ba ni de la brtag pa'i rnal 'byor gyi sa dang po'i phyi rol gyi don rnams dang cig shos la 'da' bar bya'o zhes bya ba'i don to / /
de bzhin nyid dmigs zhes bya ba ni /
ye shes gang gis de bzhin nyid dmigs pa ste /
rnal 'byor gyi sa gsum pa zhes bya ba'i don to / /
sems tsam las ni bzlas nas kyang / /
zhes bya ba ni snga ma nyid rjes su slob pa yin te /
sngar med pa bsgrub pa ni ma yin no / /
snang ba med las bzla bar bya / /
zhes bya ba ni sngar med pa'i bsgrub pa'o / /
'dir yang snang ba med pa zhes bya ba ni chos rnams kyi mtshan ma mi snang ste /
de bzhin nyid la dmigs pa zhes bya ba'i don to / /
ji ltar de las 'das pa yin zhe na /
snang ba med la gnas pa ste /
chos dang chos nyid kyi mtshan ma rnams shin tu mi snang bar mthong ba dang ldan pa ste /
rnal 'byor gyi sa bzhi pa la gnas pa'o zhes bya ba'i don to / /
rnal 'byor pa zhes bya ba'i tshig ni snga ma rnams la yang sbyar bar bya'o / /
de yis zhes bya ba ni rnal 'byor gyi sa bzhi pa la gnas pa'i rnal 'byor pas zhes bya ba'i don to / /
theg pa chen po la zhes bya ba la 'dis 'gro bas na theg pa yin zhing /
nyan thos dang rang sangs rgyas kyi theg pa las khyad par du gyur pas chen po ste /
byang chub sems dpa' rnams kyi zag pa med pa'i lam mo / /
de mthong ba ni mngon sum du byas pa ste /
gang gi phyir ye shes de nyid theg pa chen po yin pa'i phyir ro / /
ji ste theg pa chen po 'dis ji ltar 'gro /
su zhig gang du 'gro bar 'gyur zhe na /
de'i phyir tshigs su bcad pa gsum pa gsungs te /
lhun gyis grub pa zhes bya ba ni 'jig rten las 'das pa'i sa rnams su 'bad pa med par 'pho ba'o / /
zhi ba zhes bya ba ni sa de dag nyid nyon mongs pa med pa dang /
rnam par rtog pa med pa'i phyir ro / /
smon lam gyis ni rnam par sbyangs / /
zhes bya ba ni byang chub dman pa'i gnas dgag pa'o / /
des ni ji ltar 'gro ba bstan to / /
ye shes bdag med pa zhes bya ba ni shin tu snang ba med pa'i phyir ro / /
dam pa zhes bya ba ni sgrib pa rnams bag chags dang bcas par spang ba'i phyir te /
sangs rgyas kyi byang chub sems zhes bya ba'i don to / /
de theg pa chen po de'i rnal 'byor pas mthong bar 'gyur ba ste /
mngon sum du byed par 'gyur ro / /
'dis ni su zhig gang du 'gro ba bstan to / /
yang sems brtags pa zhes pa ni rnal 'byor gyi sa gnyis pa'o / /
rab tu gnas pa ni chos thams cad rang gi sems kyi snang ba ste /
rang ste bdag gi sems 'di nyid med bzhin du snang ba yin no zhes nges par byas pa'o / /
nam mkha' rdo rjes zhes bya ba ni snang ba med pa gnyis so / /
der gnas pa ni go rims bzhin du chos rnams dang /
chos nyid du snang ba med pa las gnas pa'o / /
de la chos rnams rang bzhin mi snang ba ni sa gsum pa yin la /
chos nyid rang bzhin mi snang ba ni sa bzhi pa'o / /
shes rab kyi pha rol tu phyin pa'i man ngag las mngon par rtogs pa'i tshigs su bcad pa rnams so / /
thos dang bsams dang bsgoms pa las byung sbyor ba sngon 'gro'i shes rab pha rol phyin / /
dri med nam mkha' lta bur gyur pa'i dngos bzhi de ltar bdag gis bshad pa las /
thob pa'i dge ba gang yin de yis bdag ni bde gshegs go 'phang thob gyur nas / /
sna tshogs khams ldan skye bo ma lus rnams kyang theg pa gsum gyis nges 'byung shog /
shes rab kyi pha rol tu phyin pa'i man ngag paN+Di ta chen po rat+na a ka ra shAn tis mdzad pa rdzogs so // //
paN+Di ta chen po zhi ba bzang po dang /
zhu chen gyi lo tsA ba 'gos lhas btsas kyis bsgyur cing zhus te gtan la phab pa'o //
[ ]
