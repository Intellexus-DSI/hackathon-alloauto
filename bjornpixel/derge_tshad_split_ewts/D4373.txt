[]'jam bu chu bo'i gser 'dras kha dog bskus / /
bde gshegs 'gro ba'i gnyen gcig rab mdzes la / /
yon tan dran pa'i dang ba sngon 'gro bas / /
phyag 'tshal zhi gnas la 'jug cung zad bri / /
stong gsum gyi ni stong chen po'i / /
rdul phran ma lus ji snyed pa / /
nyan thos rang rgyal gzugs gyur la / /
bsod nams 'dod pas rtag mchod pas / /
gang gis yang dag rdzogs pa'i sku / /
ri mo bris sogs mthong ba 'phags / /
dad pa'i stobs skyed la 'jug pa'i / /
phyag rgya'i mdo las bder gshegs gsungs / /
rin chen sna bdun gzhal yas khang / /
'dzam bu'i gling rnams bkang nang du / /
tsan+dan mchog las bder gshegs gzugs / /
byas kyang rtag tu mchod pa bas / /
gang gis yid rab nang btud nas / /
yud tsam bsgom pa khyad 'phags zhes / /
ting nge 'dzin mchog dam pa yi / /
mdo las sangs rgyas de skad gsungs / /
phan yon bstan pa'o / /
bdag dang longs spyod mdza' bshes la /
chags par 'gyur ba spang bar bya / /
tshul khrims rnam dag la gnas nas / /
rab tu dben pa'i gnas 'dug ste / /
ma chags tshul khrims rnam dag cing / /
zhe sdang zug rngu'i sems spangs na / /
ting 'dzin 'grub par 'gyur ro zhes / /
'od srungs zhus pa'i mdo las gsungs / /
tshogs bstan pa'o / /
'jam pa'i stan la skyil krung bcas / /
'gro la snying brtse'i sems btang nas / /
de don byang chub thob bya bsam / /
yid ni rnam par g.yengs gyur pa / /
nyon mongs mche ba'i phrag la gnas / /
thams cad mkhyen pa'i ye shes de / /
ting nge 'dzin las skye'o zhes / /
sa bcu'i mdo las bde gshegs gsungs / /
sngon 'gro'o / /
bdag gi mdun du bder gshegs sku / /
dbyibs legs kha dog gsal bar bsam / /
rab tu bsgrims pa'i dran pa yis / /
yang dang yang du gsal bar bsgom / /
gal te rangs pa mi gsal na / /
ji tsam snang ba de la gtad / /
de med gyur na rangs pa bsam / /
de ltar yang dang yang du bsgom / /
sems ji ltar gtad pa'o / /
de yi sems kyi skye lugs ni / /
rim pa bzhir ni 'byung srid de / /
rtsol ba drag zhan gnyi ga la / /
cung zad mi snang dang po'i sems / /
drag tu bsgoms na cung zad snang / /
zhen na mi snang gnyis pa yin / /
drag tu bsgoms na rtag tu snang / /
zhan na mi snang gsum pa yin / /
rtsol ba drag zhan gnyi ga la / /
bying rgod gnyis bral rdzogs par snang / /
lus bde sems dga' rtse gcig pa / /
bzhi pa zhi gnas phyogs mthun thob / /
sems kyi skye ba'i rim pa'o / /
mig gi mthong ba gsal ba yi / /
nga rgyal skye ba rab tshad yin / /
mig gi mthong ba 'dra ba yi / /
nga rgyal skye ba 'bring tshad yin / /
yan lag kun tshang ri bo tsam / /
snang ba de ni tha ma'i tshad / /
gsum ka yid kyi yul yin zhing / /
gsal mi gsal gyi phye ba yin / /
gsal bye brag gi tshad bstan pa'o / /
dang po'i nyin par thun gcig tsam / /
de nas nyi ma bdun gyi bar / /
thun re thun re bsnan par bya / /
de nas drug drug bdun bdun tsam / /
skyes bu gom pa tha mal pas / /
mda' rgyang phyed du phyin tshod tsam / /
yun gyi tshad ni de tsam gyis / /
grangs ni gong du bstan pa'o / /
khams kyi kyi tshod gzung ba'o / /
bya ba sna tshogs sems kyis spangs / /
'khor ba'i chos la skyo ba skyed / /
khon du 'dzin pa yongs su spangs / /
'gro ba kun la sems snyoms bya / /
mgron du 'bod dang 'du 'dzi ni / /
thams cad du ni spang bar bya / /
snyan dang mi snyan gtam snyan dang / /
smra ba rtag tu spang bar bya / /
kha na ma tho chung ba'i zas / /
khams dang mthun pa'i tshad ldan bza' / /
nyin par gnyid ni mi log cing / /
spyod lam rnam bzhi yang yang spo / /
lus kyi spyod pa dal ba dang / /
dge dang lung du ma bstan sems / /
bdag nyid gcig pu grogs med par / /
nyin mtshan rtag tu gnas par bya / /
nyin dang mtshan mo lan gsum du / /
mchod dang bshags sogs dge ba gang / /
sgyu ma lta bu'i sems bskyed de / /
thams cad byang chub chen por bsngo / /
ngal gso ba'i dus kyi bslab pa'o / /
phan yon tshogs dang sngon du 'gro bsgom / /
bskyed rim gnas tshad khams dang bslab / /
brgyad po dag gis zhi gnas kyi / /
phyogs mthun bya thabs bsdus pa yin / /
bde gshegs bka' ni bdud rtsi lta bu sman chen las / /
bdag 'dra rmongs pas slob phyir bsdebs par mi 'os kyang / /
ci zhig ltar nges bdag la mos pa de don byas / /
bsod nams 'di yis skye med ye shes thob gyur cig // /
zhig nas sku la bsgom thabs chung ngu rdzogs so
