@## / /
rgya gar skad du /
a pa ri mi ta A yur+dz+nyA na sA d+ha na nA ma /
bod skad du /
tshe dang ye shes dpag tu med pa'i sgrub thabs /
mgon po tshe dang ye shes dpag tu med pa la phyag 'tshal lo / /
dad brtson 'gro rnams bsgral 'dod pa / /
bsod nams tshogs ni sngon song bas / /
tshangs pa'i gnas bzhi bsgom par bya'o / /
rang gi snying ga'i hrIHdmar las / /
ye shes me 'bar rnam smin bsregs / /
de rjes rang sems thig le dang / /
hrIHdmar tsheg drag gyur pa las / /
rta mchog spyan gsum zhal bgrad pa / /
dbyug pa sdigs mdzub 'bar 'jigs bsgom / /
de yi thugs kar pad zla'i steng / /
hrIHlas bcom ldan tshe dpag med / /
mdog dmar rgyan mdzes bum pa bsnams / /
thugs kar pad zla'i steng du hrIH / /
de las b+h+rUM chad 'khor lo ni / /
rtsibs brgyad yongs su gyur ba las / /
gzhal yas gru bzhi sgo bzhi pa / /
'dab brgyad khyams dang pad ra dang / /
'dod yon pha gu dra phyed dang / /
rta babs mchod rten yongs mdzes pa / /
rdo rje me ri dmar smug 'khrug /
dngas shid thogs pa med pa yi / /
'od zer tshogs 'khrug bsgom par bya / /
de yang hrIHlas pho brang gi /
dbus su saM cig chad pa las / /
mi 'jigs brgyad du gyur par bsgom / /
de steng paM a raM chad pas / /
pad zla rta bdun dag tu 'gyur / /
de yi steng du hrIHlas ni / /
'od 'phros don byas tshur 'dus pas / /
pad+ma dmar po 'dab lngar gyur / /
de las bcom ldan tshe dpag med / /
mdog dmar gzhon sgeg rgyan gyis mdzes / /
'gro rnams re skong dpag bsam shing / /
bum pa'i kha rgyan thugs kar 'dzin / /
'gying bcas 'od 'khrug skyil krung bzhugs / /
de yi g.yon du paM dang a / /
gyur pas zla ba'i gdan stengs su / /
a las yum mchog gos dkar mo / /
mtshal mdog 'gying bcas 'dzum zhing sgeg /
thugs kar pad+ma rA ga yi / /
bum pa yongs su 'dzin pa'o / /
shar du pad zla nyi ma yi / /
steng du hUM las rdo rjer gyur / /
de las mi bskyod tshe dpag med / /
bai DUr sngon po'i mdog 'dra ba / /
skyil krung dang bcas bum pa 'dzin / /
de yi g.yon du pad zla'i steng / /
sa las yum mchog sangs rgyas spyan / /
mdog dkar phyag gnyis bum pa bsnams / /
gzhon sgeg skyil krung bzhugs pa'o / /
lho ru pad+ma nyi zla'i stengs / /
swa las rin 'byung tshe dpag med / /
btso ma gser mdog skyil krung bzhugs / /
bum 'dzin rin chen rgyan gyis spras / /
g.yon du pad zla trAM nyid las / /
byung ba'i yum mchog mA ma kI / /
nam mkha'i mdog can 'dzum sgeg mdzes / /
bum pa bsnams shing skyil krung bzhugs / /
nub tu pad zla nyi ma yi / /
steng du b+h+rUM las 'khor lor gyur / /
de las snang mdzad tshe dpag med / /
dkar zhing skyil krung bzhugs pa'o / /
g.yon du pad zla maM las ni / /
dbyings phyug ma ni dung gi mdog /
'gying bcas rin chen rgyan gyis spras / /
zhabs gnyis rdo rje skyil krung ngo / /
byang du pad zla raM nyi yi / /
steng du a las rgya gram pa / /
de las don grub tshe dpag med / /
mdog ljang bum pa skyil krung mdzes / /
g.yon du pad+ma zla ba'i steng / /
tAM las dam tshig sgron ma ni / /
sngo ljang sna tshogs rgyan gyis mdzes / /
thugs kar bum pa 'dzin pa'o / /
shar khyams zla ba'i gdan stengs su / /
hU~M bzhi rdo rje bzhir gyur pas / /
rdo rje rigs kyi sems dpa' bzhi / /
g.yas pa rang rtags rdo rje 'dzin / /
g.yon pa tshe yi bum pa 'dzin / /
rgyan mdzes rdo rje skyil krung bzhugs / /
lho phyogs pad+ma zla ba'i steng / /
swA las rin chen 'bar ba bzhi / /
rin chen rigs kyi sems dpar gyur / /
g.yas pa rin chen g.yon pa ni / /
tshe yi bum pa thugs kar 'dzin / /
bcom gser 'dra skyil krung bzhugs / /
nub tu pad zla hrIHbzhi las / /
pad+ma 'dab lngar gyur pa las / /
pad+ma'i sems dpa' bzhi ru gyur / /
phyag g.yas rang rtags pad+ma bsnams / /
g.yon pa bum 'dzin rgyan spras shing / /
rdo rje skyil krung gis bzhugs pa'o / /
byang du gdan stengs a bzhi las / /
rdo rje rgya gram las byung ba'i / /
las kyi sems dpa' bzhi ru gyur / /
sngo ljang rgya gram bum pa bsnams / /
gzhon sgeg mdzes shing skyil krung bzhugs / /
'od zer tshogs kyis bskor ba'o / /
shar sgor dzaHdang lcags kyu las / /
lcags kyu ma ni mu tig mdog /
lho sgor hUM las zhags pa ser / /
nub tu baM las lcags sgrog dmar / /
byang du hoHlas dril bu ljang / /
lha mo de dag thams cad kyang / /
'khril ldem gzhon sgeg rgyan spras mdzes / /
zhal ni phyir gzigs bzhengs pa'o / /
sgo bzhir rgyal chen bzhi yang bsam / /
yang na phyi rol dag tu'o / /
gru chad bzhi la mchod pa yi / /
lha mo spyi dang mthun par bsam / /
de nas thugs ka'i 'od zer gyis / /
rang bzhin gnas nas ye shes pa / /
'di brjod spyan ni drang bar bya / /
gdod nas rang bzhin mkha' ltar dag /
thugs rjes 'ja' tshon skur ston pa'i / /
bcom ldan gsung mchog tshe dpag med / /
rang bzhin lhun grub gzhal yas nas / /
ting 'dzin gzugs brnyan dam pa 'dir / /
'gro ba'i don phyir spyan 'dren na / /
tshe zad tshe nyams bsal mdzad phyir / /
gnas 'di nyid du gshegs su gsol / /
rdo rje rin chen pad+ma dang / /
las kyi rigs mchog tshe dpag med / /
rigs kyi yum mchog lnga dang ni / /
mchod pa'i lha mo rnam bzhi dang / /
sems dpa' bcu drug sgo mar bcas / /
rang bzhin bde chen dkyil 'khor nas / /
ting 'dzin gzugs brnyan dam pa 'dir / /
tshe dang longs spyod rgyas pa dang / /
thugs mchog ye shes thob bya'i phyir / /
gnas 'di nyid du spyan 'dren gyi / /
byin gyis brlab phyir gshegs su gsol / /
dzaHhUM baM hoHsa dgug gzhug bcing / /
mnyes par gyur la mchod pa dang / /
bstod pa rgyas dang bsdus ba bya / /
sku gsung thugs ni byin gyis brlab / /
de nas bying rgod rab spangs nas / /
ma yengs lha rnams gsal bar bsgom / /
de rjes bzlas pa bya ba ni / /
lha rnams thugs ka'i bum pa'i nang / /
hrIHhUM swA b+hUM AHla ni / /
rang rang sngags kyis bskor bar bsgom / /
oM hrIHb+h+rUM badzra dz+nyA na A yu She swA hA /
oM hUM b+h+rUM badzra dz+nyA na A yu She swA hA / /
oM swA b+h+rUM badzra dz+nyA na A yu She swA hA / /
oM b+h+rUM b+h+rUM badzra dz+nyA na A yu She swA hA / /
oM AHb+h+rUM badzra dz+nyA na A yu She swA hA / /
de rnams yab kyi snying po'o / /
yum gyi bum par a pa ri mi ta bsams la sngags 'dis bskor / /
oM b+h+rUM a pa ri mi ta A yur+dz+nyA na su bi ni sh+ci ta te dzo rA dzA ya swA hA / /
yum mchog lnga yi snying por brjod / /
phyogs bzhi'i sems dpa' bcu drug po / /
gtso bo'i sngags rnams bskor bar bsams / /
dzaHhUM baM hoHa pa ri mi ta A yudz+nyA na su bi niHswA hA /
sgo ma bzhi yi snying po'o / /
de ltar bum pa'i sngags rnams la / /
dmigs nas bzlas pa byas pa yis / /
yig 'bru rnams las bdud rtsi'i rgyun / /
byung bas bum pa khengs par bsam / /
bum nang ye shes bdud rtsi'i rgyun / /
rang gi gnas gsum thim pa yis / /
lus ngag yid gsum nad gdon dang / /
sdig sgrib dag nas dbang bzhi thob / /
'chi med dngos grub thob par bsam / /
de nas rang gi sngags bzlas pas / /
dkyil 'khor lha tshogs thams cad kyang / /
rang rang gsang sngags zlos par bsam / /
rang snying sa bon shar sgo nas / /
lha mo dkar mo lcags kyu thogs / /
dpag med shar du spros pa yis / /
nad gdon zhi ba'i las byas nas / /
dri za'i lag nas tshe bkug la / /
rang dang bum par bstim par bya / /
de bzhin lho yi zhags pa bsam / /
tshe dang longs spyod rgyas byas nas / /
gshin rje'i lag nas tshe bkug ste / /
gong bzhin du ni bstim par bya'o / /
nub kyi lcags sgrog dmar mo yis / /
srid gsum ma lus dbang bsdus te / /
chu lha'i lag nas tshe bkug la / /
bstim zhing klu gdon dag par bsam / /
byang gi dril bu dgyes mdzad mas / /
nad gdon log 'dren tshar bcad nas / /
gnod sbyin lag nas tshe bkug la / /
gong bzhin dmigs pa gsal bas bstim / /
shar phyogs rnam rgyal bum pa ni / /
rdzas dang mgul chings kha rgyan bcas / /
phyag mtshan bris nas gzhug par bya / /
phyi ni bum pa'i rnam pa la / /
nang ni gzhal yas khang du bsam / /
gong bzhin bdud rtsis bum pa dgang / /
de yis rang gzhan thams cad kyi / /
nad gdon sdig sgrib sangs dag nas / /
'chi med dngos grub thob par bsam / /
las bum rta mgrin bskyed pa yang / /
bgegs kyi steng du gzhag par bya / /
de yis rang gzhan bar chad bsrung / /
bdud rtsi dkar dmar khrus bya'o / /
de ltar rang don gzhan don la / /
ma yengs bskyed rim gsal po yis / /
zla ba gcig tu sngags bzlas nas / /
rtags rdzogs zla drug zhal mthong 'gyur / /
de yang rgyun du nyams len na / /
khwa da'i skad kyis ma non par / /
mdun du gtso bo yab yum bsam / /
gsol ba btab la mchod bstod bya / /
bum pa dag la dmigs nas ni / /
oM A yu d+he sa ra ha ka ra re sha ra re hUM / /
gsang sngags nyi shu rtsa gcig bzlas / /
de yis bdud rtsi'i rgyun byung nas / /
rang gi spyi gtsug thim pa yis / /
nad gdon sdig sgrib sangs dag nas / /
bdud rtsis rang lus khengs pa yis / /
'chi med tshe yi dngos grub thob / /
tshe dpag med par gyur par bsam / /
brtan pa'i yan lag sngags bzlas so / /
oM A yu a ma ra Na dzI ban+ti ye swA hA / /
de yi tshe tshad nyi zlar 'gyur / /
tshe nyams la sogs smos ci dgos / /
gsang nas sgrub pa rab tu bsngags / /
de nas gsang sgrub bshad par bya / /
dkyil 'khor gong dang 'dra ba las / /
yab lnga sku mdog 'tsher zhing dmar / /
sna tshogs rin chen rgyan gyis spras / /
bum pa thod par bcas pa 'dzin / /
rdo rje skyil krung bzhugs pa'o / /
yum lnga sku mdog 'dra ba dang / /
gzhon sgreg rgyan mdzes sku sha rgyas / /
'dzum zhing nu ma 'bur ba yis / /
g.yas pa pad+ma rdo rje dang / /
rin chen 'khor lo rgya gram ste / /
g.yas pa rang rtags phyag mtshan 'dzin / /
g.yon pa thod pa bdud rtsis bkang / /
yab la stobs shing skyil krung 'khril / /
yab kyi 'od zer dmar ba'i mdangs / /
yab yum 'od zer tshogs 'khrug cing / /
snyoms 'jug zag med bde bas rgyas / /
gnyis su med pa'i sbyor mtshams nas / /
byang sems dkar dmar bdud rtsi'i rgyun / /
rang gi gnas gsum phog pa yis / /
lus ngag yid gsum sdig sgrib dag /
thun mong ma yin dbang bzhi thob / /
rang lus zag med bde bas rgyas / /
ye shes lus la mgon por bskyed / /
shar gyi khyams su rdo rje'i rigs / /
khro bo zhal gcig phyag gnyis pa / /
mdog dmar phyag g.yas rdo rje bsnams / /
g.yon pa rA ga'i bum pa 'dzin / /
sprul dang rin chen sna tshogs brgyan / /
me ri 'bar ba'i klong dkyil nas / /
g.yas bskum g.yon brkyang bzhengs pa'o / /
yum yang mdog dmar rdo rje dang / /
bum pa 'dzin cing yab la 'khril / /
khro zhing cung zad sgeg par bsam / /
lho phyogs su ni rin chen rigs / /
yab yum g.yas pa rin po che / /
g.yon pa tshe yi bum pa'o / /
nub phyogs bud+d+ha'i khro bo ni / /
yab yum g.yas pa 'khor lo ste / /
g.yon pa tshe yi bum pa'o / /
byang phyogs phrin las khro bo ni / /
yab yum g.yas pa rgya gram bsnams / /
g.yon pa tshe bum 'dzin pa'o / /
dbus kyi steng dang 'og tu ni / /
khro bo yab yum phyag g.yas na / /
pad+ma 'dab lnga bsnams pa ste / /
g.yon pa tshe yi bum pa'o / /
phyogs bzhir khro bo gnyis gnyis bsgom / /
rgyan dang cha lugs sku mdog rnams / /
shar phyogs bzhin du bsam par bya / /
sgo ma bzhi ni mdog dmar zhing / /
zhal ni phyir gzigs khro mo'o / /
gtso bo lnga dang khrus chu yi / /
bum pa bdag la dmigs byas nas / /
gsang ba'i sngags ni bzlas par bya / /
oM hrIHhUM swA AHb+hUM dzaHhUM baM hoHa pa ri mi ta A yudz+nyA na ma ha sid+d+hi ha sa ni ri swA hA / /
de skad ma yengs bzlas pa yis / /
bum pa'i chu rgyun spyi bor phog /
sdig sgrib dag nas dbang bzhi thob / /
de nas rang nyid yab yum du / /
bsams la gsang ba'i sngags brjod do / /
shar dang byang shar mtshams su ni / /
bum pa lha rnams gong bzhin bsam / /
rang dang lha rnams sngags bzlas pas / /
'chi med bdud rtsi'i bum pa khengs / /
rjes su chags rnams zhu ba'i chus / /
rang gzhan thams cad khrus bya'o / /
de yis mchog dang thun mong gi /
dngos grub thams cad 'byung bar 'gyur / /
de nas kho na nyid 'di bsgrub / /
rang nyid mgon por gsal ba yi / /
gsang gnas chos 'byung gru gsum du / /
hrIHdang raM las me 'bar bas / /
khog pa'i nad rnams thams cad khengs / /
spyi bo'i haM brgyad zhu ba las / /
bde chen bdud rtsi'i chu rgyun bab / /
rtsa rnams khengs pas bde ba rgyas / /
drod dang bde ba'i khyad par kun / /
steng 'og rlung gi gnad shes bya / /
rta bdun ri bong rgyas brtan nas / /
mthar thug lhun grub rnam gsum thob / /
bcu gsum sa rnams rdzogs par 'gyur / /
bcom ldan 'das tshe dang ye shes dpag tu med pa zhes bya ba'i sgrub thabs /
ye shes kyi mkha' 'gro ma grub pa'i rgyal mos mdzad pa rdzogs so //
[ ]
