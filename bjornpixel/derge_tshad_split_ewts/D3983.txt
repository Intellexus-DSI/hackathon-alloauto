@## / /
rgya gar skad du /
d+harma a nu smr-i ti br-it+ti /
bod skad du /
chos rjes su dran pa'i 'grel pa /
'jam dpal gzhon nur gyur pa la phyag 'tshal lo / /
bcom ldan 'das kyis legs par gsungs pa'i chos yang dag bstan pa /
rims nad med pa /
dus chad pa med pa /
rig pa dang ldan pa /
tshur shog 'dir ltos shig pa lta bu'o / /
so so rang gis rig par bya ba /
chos mngon par dad par byed pa de ni byang chub sems dpa' dang rang sangs rgyas kyi lam bden pa'i chos gsum dang /
yang bden pa bzhi mngon par rtogs pas phyin ci ma log pa'i chos la mngon par dad pa thob ste /
'dir yang ji ltar gnas pa mngon du byas pa ni de bzhin du yang dag par bstan pa'o / /
bcom ldan 'das kyis legs par gsungs pa'i chos yang dag par bstan pa zhes bya ba la sogs pa'i mdo'i rim pa bzhin du legs par gsungs pa zhes bya ba ni bstan pa yin la /
lhag ma ni bshad pa yin no / /
de la phyin ci ma log pa'i chos dang /
yang dag par bshad pa ni legs par gsungs pa'o / /
de kho na mthong ba'i phyir yang dag par bstan pa ste /
dad pa tsam gyis rjes su 'brang ba ma yin no / /
nyon mongs pa dang bag la nyal gyi gnyen po yin pas rims nad med pa'o / /
yang spang du med pa'i phyir dus chad pa med pa'am /
dus thams cad du yang spang dgos pa mi srid cing nyon mongs pa spongs pa la rab tu nges pa med pa'i phyir ro / /
nyon mongs pa ma lus pa las sdug bsngal 'byung ba spang ba'i phyir rigs pa dang ldan pa'o / /
thun mong ma yin pa 'dir ltos shig pa ni dngos po la ste /
chos dang ldan pa 'di la 'dir ltos la 'di nyid du de kho na mthong bar gyis shig pa'o / /
'phags pas mkhyen pas ni the tshom dang bral ba'i phyir so so rang gis rig par bya'o / /
yang brjod du med pa'i phyir so so rang gis rig pa ste /
khong du chud pa zhes bstan to / /
de rnams kyis 'phags pa'i lam yan lag brgyad bshad pa yin te /
phyi rol pa rnams kyi chos dang /
sangs rgyas kyi chos rnams khyad par du gsal bar byas pa yin te /
phyi rol pa rnams kyi chos ni nyes par bshad pa'i phyir legs par bshad pa ma yin zhing /
de kho na mthong ba ma yin la /
yang dag par brten par bya ba ma yin te /
de dag ni gzhan du sbyor ba'i phyir ro / /
chos rjes su dran pa'i 'grel pa slob dpon thogs med kyis mdzad pa rdzogs so //
[
