@## / /
rgya gar skad du /
rat+na a sU ko Sha nA ma /
bod skad du /
skye med rin po che'i mdzod ces bya ba /
rma bya chen mo rma bya ltar mdzes bde gshegs yum / /
bcom ldan ma la bdag 'dud gus pas phyag 'tshal 'dud / /
gang gi drin gyis ma rtogs rtogs byed stong pa yis / /
don mthong ye shes nyi ma byang chub lam gyi sgron / /
skye med spros bral gnyis med gnyis su med pa yi / /
yang dag lam mkhan bde 'byung chos nyid chos sku'i spyan / /
gzugs 'dzin chags bral rgya mtsho'i gling / /
snying rje'i blo can ded dpon mchog /
mu tig ltar dkar rin chen brgyan / /
gzhung lam 'bras bu byang chub mdzod / /
shes spangs rten thob 'khor 'das stong / /
stong nyid 'khor 'das snying po can / /
gzhi lam 'bras bu skye med kyi / /
gzhi rtsa dran med blo las 'das / /
sems med sems las byung ba'ang med / /
bya bral re dogs rgyun thag chad / /
shing las mi skye shing las sbrul / /
chu las me byung nges med stong / /
snod bcud chu lbu snying po med / /
chu shing gar mkhan ltar 'gyur te / /
sangs rgyas sems can rigs drug ni / /
dngos yid tha dad snang dang bral / /
mtshan gzhi mo gsham mtshan nyid ni / /
yi ge spros dang bral ba nyid / /
cir yang mi rtog stong pa ste / /
yid la mi byed skye 'chi med / /
snang ba sgyu ma dge sdig bral / /
stong dang snying rje 'khor 'das stong / /
sgyu ma gsal stong brjod med kyi / /
chos nyid gsal dngos rtog pa med / /
grub pa med pa'i chos rnams la / /
gnyis dang gsum sogs ga la srid / /
snang sems khas len spros dang bral / /
chos nyid blo 'das bsgom du med / /
dngos rnams snang tsam nyid na ni / /
snang ba nyid kyis stong pa'i phyir / /
chos rnams snang med stong pa nyid / /
stong nyid cir yang mi rtog stong / /
snang ba sgyu ma smig rgyu bden dang bral / /
brtags pa na bun chu lbu snying po med / /
brag ca grag stong bden bral sgra yis stong / /
mi rtag mi brtan slu byed sgyu ma'i gzugs / /
rgyu byung rgyal srid rkyen gyis mi rtag cing / /
yid 'ong lha gnas dpal ldan 'jig dang bcas / /
mtshan mo g.yeng med skam sa shing bral kyang / /
me bdun chu la rlung gis gtor mi rtag /
gang yang mi rtag slu phyir snying po med / /
'dod chags chu ltar dgra bu lan chags snyegs / /
sgeg mo gzugs 'tshong byas pa drin mi gzo / /
'dod pa lan tshwa'i chu 'thung srid mi ldog /
rngon pa'i glu dbyangs ri dwags srog dang 'brel / /
gshin rje'i gshed ma rgya mtsho'i gling / /
chu srin khar chud bde dang bral / /
bdag gzhan snod bcud phyi nang mi rtag 'gyur / /
tshe 'di slu byed phyi ma bde dang bcas / /
sman pa'i ngag bzhin bla ma sangs rgyas gsungs / /
nyams len mi rtag don mthong sgyu ma'i 'gros / /
sgyu ma bden bral mi rtag sgyu ma yis / /
stong gi sgyu ma stong phyir don mthong mdzod / /
skye med don mthong chos nyid spros bral gyi / /
sgron ma sangs rgyas nyi ma byang chub lam / /
dpal ldan bde chen yon tan rin chen mdzod / /
bdag gzhan don sgrub rtog med don mthong shog /
skye med rin po che'i mdzod ces bya ba 'phags pa klu sgrub snying pos mdzad pa rdzogs so // //
rgya gar gyi mkhan po ka na ka barma dang /
lots+tsha ba sur+yakIrtis lha sa ra mo cher bsgyur ba'o // //
[
