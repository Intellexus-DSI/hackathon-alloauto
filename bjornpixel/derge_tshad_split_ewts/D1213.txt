@## / /
rgya gar skad du /
aSh+Ta Sh+ma sha na nA ma /
bod skad du /
dur khrod brgyad ces bya ba dpal he ru ka la phyag 'tshal lo / /
he ru ka dpal dpa' bo ni / /
lhan cig skyes dga' mdzes pa dang / /
bza' dang grol ba'i 'bras rab stsol / /
bla ma'i zhabs pad phyag 'tshal nas / /
dur khrod shing dang phyogs skyong dang / /
klu bdag chu 'dor rnams kyi ni / /
ming dang phyogs dbye gnas pa ni / /
bdag nyid dran phyir bri bar bya / /
g.yon gyi shar sogs phyogs rnams su / /
g.yas kyi dbang ldan phyogs rnams la / /
rdo rje gur gyi nang du ni / /
bzhi bzhir sbyor bar bya ba nyid / /
gtum mchog ga ha ra nyid dang / /
'bar ba 'khyim pa thod pa can / /
rnam 'jigs shar la sogs pa yi / /
phyogs su g.yon gyis yang dag gnas / /
aT+Ta ha sa dbang ldan du / /
byin za ru ni lak+Shi can / /
'jig pa'i mun pa bden bral du / /
rlung du kI li kI la'i sgras / /
ro langs 'byung po'i tshogs kyis dang / /
ce sbyang sgra yi 'jigs pa yis / /
rdo rje gur gyi nang du ni / /
dur khrod rnams ni 'jigs pa'i gzugs / /
'di nyid kyi ni rim pa 'dir / /
dur khrod brgyad po rnams ni gnas / /
shing dang /
phyogs skyong dang /
klu'i dbang po dang /
char sprin gyi dbang po de rnams gang zhe na /
shi ra sha dang a shwad+tha / /
kaM kel+le shing tsu ta nyid / /
gong mtshungs ba ta ka rany+dza / /
dbang po dang ni nor sbyin nyid / /
klu dbang de nas gshin rje bdag /
dbang ldan de nas byin za bdag /
srin po'i dbang po rlung bdag nyid / /
nor rgyas bu dang 'jog po nyid / /
stobs kyi rgyu dang pad+ma nyid / /
pad chen hu lu hu lu dang / /
rigs ldan dang ni dung skyong ngo / /
gardzi g+hurmi to 'jigs dang / /
a ba to dang g+ha na nyid / /
baR+Sha na dang bu ra Na / /
gtum pa 'di rnams char sprin bdag /
rgya gar gyi mkhan po rat+na shrI mi tra dang /
dge slong shAkya ye shes kyis bsgyur ba //
