@## / /
rgya gar skad du /
ga na tsa kra pU dzA kra ma /
bod skad du /
tshogs kyi 'khor lo'i mchod pa'i rim pa /
'phags pa spyan ras gzigs dbang phyug la phyag 'tshal lo / /
tshogs rnams bsags par bya ba dang / /
bgegs rnams nye bar zhi bya'i phyir / /
bsod nams mthar thug tshogs 'khor lo / /
lung dang man ngag gi bzhin bri / /
de la re zhig dang por lugs dang mthun pa'i tshogs kyi khang bu tsan+dan la sogs pa'i dris bgos pa yid du 'ong ba'i gnas su /
las thams cad pa'i skyes bu lha'i nga rgyal dang ldan pas chag chag gdab pa dang /
maN+Dal bya ba dang /
me tog dgram pa dang /
mchod pa bshams pa dang /
phyogs skyong gi gtor ma rgya chen po bsham mo / /
de nas slob dpon spyan drangs la / /
ji ltar rig ma dang bcas par bzhugs su gsol la / /
las thams cad pa'i bum pa rgyan dang ldan par byin gyis brlab mchod pa'i bum pa yang ci rigs par bsham mo / /
de nas rnal 'byor pa pho mo 'du bar 'os pa kun bsogs pa /
de dag gis dang por gsol ba gdab ste /
khro bo sngon po mdzes pa ste / /
khyod ni dam tshig yid du 'ong / /
nor bu rin chen gces bcings pa'i / /
dbyug pa phyag na bsnams pa ste / /
bdag ni 'khor ba las bsgral phyir / /
dpa' bos gnang gis gtong du gsol / /
rnal 'byor ma yi tshogs dbus su / /
bzang po'i sgo 'di phye ste thong / /
zhes gsol ba gdab nas /
nang du bkug ste /
las kyi bum pa'i chus gtor zhing /
skyor chu blud do / /
de nas gral rim bzhin du bkod nas rdo rje slob dpon la me tog phul la gsol ba gdab /
rnal 'byor pa pho mo la yang me tog gtor la bskul bar yang bya'o / /
de nas rdo rje slob dpon gyis lhag pa'i lhar bsgoms te /
mos pa tsam gyis kyang lce lag byin gyis brlab /
de nas rdo rje dang dril bu yang hUM dang /
a las byin gyis brlab /
mngon par rtogs pa brjod de /
hUM thog mtha' med pa'i sems dpa' ni / /
rdo rje sems dpa' de bzhin gshegs / /
kun du bzang po kun bdag nyid / /
rdo rje snyems pa bdag po'i gtso / /
oM ma hA badzra hUM /
a srid pa'i rang bzhin dag pa'i phyir / /
ngo bo nyid kyis gdod nas dag /
rang bzhin dag pa'i sems dpa' yis / /
srid pa dam pa mchog tu byed / /
ma hA badzra g+ha N+Da hoH /
de nas mchod pa'i khyad par thams cad 'bru gsum gyis byin gyis brlab /
de nas snying ga'i sa bon gyi 'od zer gyis /
bla ma dam pa dang bcas pa gang yin pa'i lha rnams nam mkha' la bltas la /
yon chab dang zhabs bsil dang zhabs khrus phul la /
me tog dang sgra snyan gyi bar du rim pas mchod /
de nas de nyid lnga pa'am /
gzhung gang yin pas bstod /
yan lag bdun pa rgyas bsdus gang yang rung bas mchod pa dang /
smon lam yan chad bya /
yi ge brgya pas bzod gsol byas la gshegs su gsol /
de nas shU n+ya'i sngags kyis stong par bsgoms nas /
yi ge hUM gi snang bas dra ba dang ra ba dang sa gzhir bsgoms la /
de'i 'og tu 'byung ba rim brtsegs ri rab rin po che bsgoms la /
de'i steng du sna tshogs pad+ma'i lte ba la /
sna tshogs rdo rje bsams te /
de'i lte ba la b+h+rUM las gzhal yas khang gdan dang bcas pa bskyed la /
gang rung gi ye shes sems dpa' spyan drangs te /
dbyer med par bstim mo / /
de nas chang bsrung ba dang byin gyis brlab pa gzhung bzhin du bya'o / /
yi ge ha dmar po las kha dog sbyangs la /
hoH dkar pos dri bsal te /
hrIHmthing gas nus pa bcom nas /
bdud rtsi'i rang bzhin du gyur par bsams la /
de nyid kyi 'od zer gyis bdud rtsi yang bkug ste bstim mo / /
de nas rtsa ba'i dkyil 'khor gyi lha la so so'i ming nas brjod cing mchod /
de'i 'og tu bdud rtsi dang bcas pa'i srin lag gis maN+Dal gru gsum bris la /
der bdud rtsi gtor bas zla ba'i gdan phyogs mtshams su gyur par bsam /
der ye shes kyi 'khor lor mos pa tsam gyis bsams la bdud rtsis mchod /
de nas bdag nyid la mchod de /
mtheb srin gyi lce rtse dang /
smin phrag dang /
spyi bor gtor /
de nas de dag mi dmigs par bsams la /
rtsa ba'i dkyil 'khor la yon chab la sogs pa'i mchod pa'i yo byad khyad par kun gyis mchod do / /
de nyid lnga pa'am /
gang yin pa'i gzhung du bstod pa byas la gshegs su gsol /
de nas zhing skyong rnams la gtor ma rgya chen po btang ste /
yi ge gsum gyis sbyangs pa dang /
'bar ba dang /
rtog par byas la /
maN+Dal thig bzhi btab pas ling tshe dgur byas te /
dbus ma la ye shes kyi 'khor lo bsams la /
phyogs mtshams la zhing skyong brgyad ma mo sum cu rtsa gnyis dang bcas pa spyan drangs la mchod de /
oM shing gcig dang ni dur khrod dang / /
ri bo dang ni ri sul phug /
grong dang bzhi mdo dag dang ni / /
khyad par du ni khang stong dang / /
gdol pa snod dang thang dang ni / /
khyad par du ni chu la gnas / /
nag po drag po drag chen po / /
brgya byin mnyam du bsten pa dang / /
nag po gtsigs dang mi sdug dang / /
dga' las 'das pa'i log 'dren rnams / /
rgan byed ma dang drag mo dang / /
mi sdug ma dang u ma dang / /
rgyal ma rnam par rgyal ma dang / /
mi thub gzhan gyis mi thub ma / /
nag mo bzang po nag chen mo / /
nag sbom ma dang rnal 'byor ma / /
dbang mo dang ni zla ba mo / /
drag tu sdang dang 'phyang ba mo / /
'phrog ma dang ni mar me ma / /
'jigs byed grong gnas rnal 'byor ma / /
drag mo'i gzugs dang gzugs chen mo / /
mche ba gtsigs dang thod chen ma / /
thod phreng can dang khwa gdong ma / /
sprul chen ral gri dgra sta can / /
rdo rje de bzhin gzhu can ma / /
de bzhin chen mo mkha' 'gro lnga / /
las kun rjes su sgrub byed ma / /
de bzhin rdo rje dbang phyag gtso / /
de bzhin gshegs pa'i sku chen te / /
rdul med rnal 'byor byin pa mo / /
rdo rje dbang mo'i bka' yis ni / /
thams cad ma lus 'dir 'dus shig /
oM kak+ka D+ha na /
ba b+ba na d+ha na /
kha kh+khA n+da na /
sarba du Sh+Ta na naM /
ha na ha na /
g+hA ta ya g+hA ta ya /
a mo g+ha sa hUM dzaHzhes pas bkug la pad+ma'i 'dab ma la gnas par bsams la /
mchod pa sngar byin gyis brlabs pa de dbul te /
so so'i lce hUM las rdo rjer bsams pa'i sbu gu'i 'od kyis drangs te /
mchod par bsams la /
de nas chos bshad de /
chos rnams gzugs brnyan lta bu ste / /
dag cing gsal la zhes pa la sogs pa brjod /
de nas smon lam gdab ste /
sems can thams cad sdig med cing / /
sems can thams cad bde gyur cig /
gang gi lam nas 'gro ba yis / /
sangs rgyas nyid dang phrad par shog /
ma rgal ba rnams bsgral ba dang / /
ma grol ba rnams bdag gis dgrol / /
da lta nyid du rjes brtse bas / /
rnal 'byor bstan bcos gnas la dgod / /
ces bya bas bsngo ba byas la gshegs su mi gsol /
de nas rnal 'byor pho mo kun lha'i dkyil 'khor du bltas la /
dbang po la dri yis mchod /
de nas me tog dang /
bdug pa dang /
mar mes tshul bzhin mchod la /
de'i 'og tu bdud rtsi lnga dang bcas pa'i chang gis mchod de lag pa g.yas par chang bzung nas /
g.yon pa rtse gsum par byas la /
tshigs su bcad pa 'dis sbyin te /
ltos shig mdzes pa dam pa'i chos / /
'di la the tshom yod ma yin / /
bram ze khyi dang gdol ba gsum / /
rang bzhin gcig tu rtogs pas bza' / /
zhes brjod la drang ngo / /
len pa pos brjod pa /
'dod chags dri ma bral ba yis / /
rin thang med las legs 'ongs chos / /
gzung dang 'dzin pa rnam par spangs / /
de kho na nyid la bdag phyag 'tshal / /
zhes pad kor dang bcas pas blang ngo / /
'og ma rnams la drang ba ni 'di skad brjod do / /
sbyor ba'i dngos grub don du ni / /
spyod kun de nyid ji bzhin du / /
rnal 'byor pas ni kun du spyad / /
ji ltar de bas spyad par bya / /
zhes brjod la brim mo / /
de'i 'og tu sha khu dang mar gyis mchod / /
de nas lha bshos so sor bgrangs la / /
de dag kun gyis phud bsdus nas / /
slob dpon la phul nas /
slob dpon gyis cha gnyis su bgos te /
cha gcig g.yon gyi phyogs su bzhag la / /
byin gyis brlabs la dkyil 'khor gyi lha la dbul / /
cha gcig g.yas su bzhag la byin gyis brlabs la /
chos skyong gi gtor mar dbul te /
oM a kA ro mu khaM zhes pa'i sngags kyis mchod /
de nas ci bder rol zhing spyad / /
skabs der bkra shis kyis /
de nas lha dang phyogs skyong la snang ba nod pa dang /
bzod gsol byas te badzra muHzhes pas gshegs su gsol lo / /
ye shes lha la yi ge brgya pas bzod gsol byas la badzra muHzhes pas gshegs su gsol lo / /
dam tshig gi lha snying gar bsdus la / /
oM A t+ma di shi hUM zhes bsdu'o / /
de nas oM sarba du Sh+Ta na gr-i h+na gats+tsha hUM zhes pas phyi rol gyi lha gshegs su gsol lo / /
de nas lhag ma bsdus te /
de la gnyis te /
rnal 'byor pho mo'i lhag ma ni phyi rol gyi sha za la sogs pa mi ma yin pa rnams la btang ste /
phyi sgor bton la btang ngo / /
khyim pa'i lhag maM ni khyim de nyid kyi mi ma yin la bsngo'o / /
lhag ma de lta bu'i skal pa med pa la /
slob dpon gyi kha nas bdud rtsi byin no / /
de nas yon bdag la bkra shis dang smon lam gdab po / /
de nas gtor ma skyel ba log pa dang /
tshogs kyi khang sgor me long dang /
dud 'bud pa dang /
dkrol ba dang /
chu can gyi zho zan gyis mchod /
de nas nang du log nas rnal 'byor pho mo la yang de bzhin mchod par bya'o / /
ma 'ongs skye bo gang dag tshogs rnams bsags par 'dod pa dang / /
bslab pa'i lam la zhugs pa'i rnal 'byor pa dag gis / /
don du dri med lung dang bla ma'i man ngag ltar / /
ma nor bzung ste bdag dang gzhan la phan phyir bris pa yin / /
tshogs kyi 'khor lo'i rim pa slob dpon nag pos mdzad pa rdzogs so // //
rgya gar gyi mkhan po kr-iSh+Na paN+Di tas mdzad cing de nyid dang lo tsA ba 'gos lha btsas kyis bsgyur ba'o //
