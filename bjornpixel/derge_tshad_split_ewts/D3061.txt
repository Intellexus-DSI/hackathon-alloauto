@## / /
rgya gar skad du /
Ar+ya a tsa la kro d+ha rA dza sto tra /
bod skad du /
khro bo'i rgyal po 'phags pa mi g.yo ba la bstod pa /
bcom ldan 'das mi bskyod pa la phyag 'tshal lo / /
thugs rje'i bdag nyid khro rgyal brtan pa'i sku / /
brkyang bskum thabs las byung ba'i khro rgyal dang / /
bcas te nam mkha'i 'od kyi dkyil na bzhugs / /
tshangs pa la sogs 'bum ni skrag byed pa / /
nyon mongs nye ba'i nyon mongs rnams dang ni / /
klu dang gnod sbyin sha za yi dags sogs / /
'byung po'i tshogs rnams ma lus skrag mdzad pa / /
khro rgyal khyod la bdag ni skyabs su mchi / /
sna tshogs pad+ma nyi zla'i gdan la bzhugs / /
phyag g.yas ral gri 'phyar bas ma rungs 'dul / /
rnam rtog 'joms shing rab tu grims pa'i sku / /
sku mdog mthing nag char sprin nag po 'dra / /
dbu skra ardza ka yi 'bras bu 'dra / /
sku ni shing mchog yongs 'du sa brtol 'dra / /
zhabs gnyis brkyang bskum gyad kyis khros khros 'dra / /
lha mchog khyod la bdag ni skyabs su mchi / /
spyan mig pa la sha yi me tog 'dra / /
mche ba gtsigs pa zla ba tshes pa 'dra / /
ljags 'gyur ba ni nam mkha'i glog dang 'dra / /
smin ma'i khro gnyer brig sha'i lo ma 'dra / /
ral gri zla tshes mtshor lhung 'od dang 'dra / /
sbrul gyi zhags pa rgya mtsho'i dba' rlabs 'dra / /
sku yis phyogs skyong dbang sdud ma rungs 'dul / /
khro rgyal mi g.yo mgon la phyag 'tshal lo / /
bgegs dang log 'dren ma lus zhi mdzad cing / /
'byung po'i 'khrugs sogs nad rnams zhi mdzad pa / /
mi dang mi min mtshon chas 'joms mdzad pa / /
dus min 'chi dang sdig pa rnams las grol / /
dbus dang phyogs bzhi'i rigs lnga'i mi g.yo ste / /
mtshams bzhi nas ni khro bo bzhi po dang / /
gru chad phyogs mtshams lha mo brgyad ldan pa'i / /
bcom ldan mi g.yo mgon la phyag 'tshal lo / /
sku las sprul pa'i khro bo bcu po ni / /
rdo rje shugs can sku mdog mthing nag ste / /
nga dang ngar 'dzin gnam lcags 'khor lo bsnams / /
bgegs tshogs skrag par mdzad la phyag 'tshal lo / /
sprul ba'i khro rgyal rdo rje chags chen ni / /
gdul bya'i don du sku mdog dmar po ste / /
chags dang chags ba'i don du mda' gzhu bsnams / /
ma rungs 'dul bar mdzad la phyag 'tshal lo / /
sprul pa'i khro bo rdo rje rnon po ni / /
gdul bya'i don du sku mdog ljang gu ste / /
'dzin cing 'dzin pa'i bdag nyid lcags kyu bsnams / /
'gro ba 'dren pa khyod la phyag 'tshal lo / /
sprul ba'i khro bo rdo rje 'bar ba ni / /
sku mdog gangs ri'i rtse la nyi shar 'dra / /
mi shes mi shes 'joms pa'i brag 'dzin pa / /
ma rungs 'dul bar mdzad la phyag 'tshal lo / /
rdo rje khro bo sku mdog ser po ste / /
khro dang khro ba'i bdag nyid ral gri bsnams / /
rnal 'byor bar chad rab tu zhi mdzad pa / /
khro rgyal stobs ldan khyod la phyag 'tshal lo / /
rdo rje gtum chen sku mdog ljang nag ste / /
btang snyoms btang snyoms 'gyur ba'i bdag nyid kyi / /
phyag mtshan phyag na sprin gyi zhags pa bsnams / /
'gro ba 'dren pa khyod la phyag 'tshal lo / /
sprul pa'i khro bo rdo rje thabs bdag ni / /
sku mdog ser nag du ba'i mdog 'dra ba / /
bya dang byed pa'i bdag nyid rdza rnga bsnams / /
sgra chen sgrogs pa khyod la phyag 'tshal lo / /
sprul pa'i khro bo rdo rje gtum chen ni / /
sku mdog mthing ga sku gsum rang bzhin can / /
sman pa'i rang bzhin gnam lcags 'khor lo bsnams / /
nyon mongs sel ba khyod la phyag 'tshal lo / /
rdo rje rgyu yi stobs ni dmar nag ste / /
rten 'brel rten cing 'brel pa'i bdag nyid ni / /
ma rungs gdul phyir phyag na be con bsnams / /
bdud rnams skrag par mdzad la phyag 'tshal lo / /
rdo rje rab byed sna tshogs phrin las kyis / /
'dod chags thams cad thabs las grol ba yi / /
bdag nyid can gyi rdo rje rtse gcig bsnams / /
rdo rje rab byed khyod la phyag 'tshal lo / /
gang zhig bstod pa 'di yis stod byed na / /
bcom ldan mi g.yo mgon po 'khor bcas kyis / /
'jig rten 'jig rten 'das pa'i dngos grub kun / /
bstod dang bsgrub pa rnams la stsol bar 'gyur / /
'di bstod 'di ni mchod byed na / /
dngos grub myur du thob par 'gyur / /
'phags pa khro bo'i rgyal po mi g.yo ba la bstod pa /
slob dpon chen po dpal mar me mdzad ye shes kyis mdzad pa rdzogs so // //
rgya gar gyi mkhan po de nyid dang /
lo tsA ba dge slong tshul khrims rgyal bas bsgyur cing zhus te gtan la phab pa'o // //
