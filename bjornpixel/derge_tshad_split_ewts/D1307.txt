@## / /
rgya gar skad du /
nai rAt+ma de pi pany+tsa da sha sto tra /
bod skad du /
bdag med ma lha mo bco lnga la bstod pa /
bcom ldan 'das rdo rje mkha' 'gro ma la phyag 'tshal lo / /
mos pa sna tshogs gdul dka' 'dul ba'i phyir / /
chos dbyings mi bskyod 'gag pa med pa las / /
thabs kyis sprul pa sna tshogs ston mdzad pa / /
ye shes thugs rje can la phyag 'tshal lo / /
'khor lo bzhi yi bdag nyid a las skyes / /
bdud bzhi zil gyis gnon pa 'jigs pa'i sku / /
mi bskyod dbu brgyan bde ba chen po'i ngang / /
ye shes mkha' 'gro'i tshogs la phyag 'tshal lo / /
A las skyes pa'i mdzes ma rdo rje ma / /
rtag tu dgyes pas kha T+wAM ga la gzigs / /
gdug pa rnam skrag rnam snang cod pan thogs / /
dur khrod rgyan dang ldan la phyag 'tshal lo / /
i las byung ba'i gsang ba'i gau rI ma / /
gzi brjid mi mtshungs gar ldan ro mchog myang / /
don dam thugs chud dbu rgyan rin chen tog /
spyan gsum thod rlon can la phyag 'tshal lo / /
A li kA li'i snyoms 'jug rnal 'byor ma / /
bde la rtag dgyes byang chub sems kyi ngang / /
'od dpag med kyis dbu brgyan I las skyes / /
gar gyis dgyes pa de la phyag 'tshal lo / /
u las byung ba'i rdo rje mkha' 'gro ma / /
khams gsum dag byed sgrol ma las kyi mchog /
don grub dbu brgyan chags pa'i spyan dang ldan / /
mtshungs med chags par ldan la phyag 'tshal lo / /
skye med chos dbyings rnam dag puk+ka sI / /
mi bskyod dbu brgyan dri ma dag mdzad cing / /
u las skyes pa brgya phyed phreng ba 'dzin / /
'jig rten zhi mdzad de la phyag 'tshal lo / /
dus gsum 'dus ma byas pa'i ri khrod ma / /
spros bral dri med rnam snang dbu la bzhugs / /
r-i las 'khrungs pa gar gyis phyogs bcur gzigs / /
chu zla dang mtshungs khyod la phyag 'tshal lo / /
gnas dang nye gnas la sogs bgrod mdzad cing / /
'du byed ma lus sreg mdzad tsaN+DalI / /
rin chen dbu brgyan brjid pas r-I las skyes / /
'dzag pa gsal mdzad ma la phyag 'tshal lo / /
mi gnas mya ngan 'das pa'i bdag nyid las / /
thugs rje skyed mdzad g.yo ba'i Dom+bi nI / /
sgeg mo snang mthas dbu brgyan l-i las byung / /
mkha' ltar dri med sku la phyag 'tshal lo / /
shin tu grag pa'i brda yi skad sbyor zhing / /
ru d+hi ra dang an+t+ra la rtag dgyes / /
zhe sdang rdo rjes dbu brgyan l-I las skyes / /
gau rI phyogs bcur gzigs la phyag 'tshal lo / /
chos nyid gsal ba'i yum gyur chom rkun ma / /
mi rtog mnyam nyid 'gro ba'i don la brtson / /
dbu rgyan gti mug rdo rje mi 'gyur rtags / /
e las bskyed pa de la phyag 'tshal lo / /
'jig rten ma lus chags las dbang du mdzad / /
dpal ldan gzi brjid skyed mdzad be tA lI / /
nga rgyal rdo rjes dbu brgyan ai las skyes / /
snyoms 'jug mi gnas ngang la phyag 'tshal lo / /
shes rab thabs su ldan pa'i g+ha sma rI / /
de nyid las skyes 'dod chags rdo rjes brgyan / /
o las byung ba drag po las las skyes / /
skye med skye bar bstan la phyag 'tshal lo / /
sgyu ma smig rgyu bzhin du mkha' la spyod / /
bar snang mnga' mdzad he ru ka yi ngang / /
cod pan snang ba mtha' yas au las skyes / /
thams cad mkhyen cing gzigs la phyag 'tshal lo / /
rnam snang mdzad kyis dbu brgyan sa 'og spyod / /
'og gi 'jig rten ma lus sgrol mdzad ma / /
aM las byung ba'i dur khrod 'jigs pas brgyan / /
thabs mkhas thugs rje can la phyag 'tshal lo / /
A li kA li zla ba nyi ma kha sbyor sa 'og rnam par dag pa las / /
gri gug thod pa la sogs phyag rgya lnga yis brgyan pa mdzes mdzad cing / /
skyil krung phyed pa'i gar ldan gcer bu spyan gsum stag lpags sham thabs can / /
phyag rgya chen po'i sku la rtsa gsum sprul mdzad de la phyag 'tshal lo / /
bsod nams ye shes chen po las byung sku lnga ye shes lngar ldan 'jigs pa'i gzugs can ma / /
bdag nyid dad pa'i mthu yis rgyu yi yon tan shas tsam mthong nas dad pa'i dbyangs kyis bstod pa yis / /
khams gsum 'khor ba'i rgya mtshor gnas pa'i rnam rtog rlung gis rgya mtsho phyogs bcur g.yeng ba rnams / /
skye rga na 'chi spangs nas 'khor ba'i rgya mtsho las brgal bla med byang chub thob par shog / /
slob dpon mi thub zla bas mdzad pa'o //
