@## / /
rgya gar skad du /
shrI he badzra prA dI pa shU lo pa ma bA bA da ka nA ma /
bod skad du /
dpal gyi rdo rje'i mar me'i rtse mo lta bu'i gdams pa zhes bya ba /
dpal kye'i rdo rje la phyag 'tshal lo / /
shes rab snying po'i rtser gyur pa / /
bdag med ma la phyag 'tshal nas / /
bdag med rdo rje'i zhal snga nas / /
dbang dang gdams ngag 'brel pa yi / /
mar me'i rtse mo lta bu yi / /
kye yi rdo rje'i man ngag bshad / /
rnal 'byor ba gang zhig dpal kye rdo rje'i dbang dang ldan zhing /
dam tshig dang ldan te rdo rje 'chang chen po bsgrub par 'dod pas / /
dang po gnas la sogs pa khyad can btsal te / /
khams dang lus kyi 'byung bas cha bsnyam mo / /
de ltar khams shin tu bde ba dang /
stan bde ba'i steng du lus khong glod de bde bar nyal lo / /
de ni bsam gtan gyi tshogs sna tshogs pas tshogs kyi lam gyi bdag nyid do / /
de nas tho rangs skya rengs dang po shar ba dang legs par langs te /
skyon med pa'i gos legs par gyon nas khams dang 'byung ba'i drod sbyar te /
khrus dang gnyid sad pa'i cho ga bya'o / /
de nas stan nang tshangs can gyi steng du legs par 'dug ste /
lus legs par cha bsnyam mo / /
sems kyang cha bsnyam ste /
de yan chad kyis ni bsam gtan la sbyor bas na sbyor ba'i lam gyi bdag nyid do / /
de nas bdag nyid dpal kye rdo rje zhal gcig phyag gnyis pa g.yas pa na rdo rje rtse lnga pa /
g.yon pa na ka pA la bsnams pa bsam mo / /
de nas rang gi snying gar nyi ma dang zla ba'i steng du hUM sngon po bsams te de las 'od zer phyi ru 'phros te /
phyi rol snod kyi 'jig rten thams cad dang /
nang bcud kyi 'jig rten skye 'gro mo rigs thams cad kyi rtog pa bsregs te slar 'dus pas yum bdag med ma shes rab kyi cha snod kyi 'jig rten gyi rang bzhin du bsam mo / /
de bzhin du skye 'gro pho rigs thams cad bsregs te slar 'dus pas rang nyid dpal he ru ka bcud kyi 'jig rten gyi rang bzhin du bsams te gzhan sbyong ngo / /
de nas yum gyi snying gar zla ba dang nyi ma'i bar du oM bsams te /
'od des yum nyid 'od du zhu ste /
yab kyi thugs kar thim par bsam mo / /
don de nyid sngar ma mthong ba mthong ba'i lam gyi bdag nyid do / /
de nas yab kyi snying gar nyi zla'i bar du hUM gi 'od kyis yab nyid 'od du zhu ste steng du nyi ma rang bsams ste thabs so / /
yum ni 'og tu zla ba ste shes rab bo / /
nyi zla'i bar du sa bon gyi yi ge hUM las yan lag gi yi ge kA li brgyad cu mgo thur du bltas par bsam mo / /
de bzhin du nying lag gi yi ge A li sum cu rtsa gnyis mgo gyen du bltas par bsam mo / /
yi ge hU~M ni thabs shes rab gnyis med du bsam mo / /
nyi ma dang zla ba ni sran ma tsam mo / /
hUM ni yungs kar gyi 'bru tsam mo / /
A li kA li ni skra'i rtse mo tsam mo / /
de ltar thig le bsgoms pa ni sgom pa'i lam gyi bdag nyid do / /
de nas hUM de las 'od zer byung ste /
kA li 'od du zhu ste A li la thim pas A li yang zhu ste zla ba la thim par bsam mo / /
de bzhin du nyi ma yang zla ba la thim par bsam / /
zla ba zhabs kyu la thim par bsam mo / /
hUM yang rim gyis spangs te rim gyis bsgoms pa ni phra mo'i rnal 'byor ro / /
de nas dkar la 'tsher ba'i bdud rtsi'i thig le skra'i rtse mo tsam la sems gtad do / /
de nas nA da skra rings rdul phra rab tsam la /
de nas sems tsam la sems gtad do / /
dngos po spong ba'i mthar phyin pas mthar phyin pa'i lam gyi bdag nyid do / /
de nas sems 'od gsal bar bsgom ste /
de yang snod bcud ni yab dang yum gyi bdag nyid do / /
yab yum ni thig le'i bdag nyid /
thig le 'ang phra mo'i bdag nyid /
phra mo'ang sems kyi bdag nyid /
sems kyang gdod ma nas stong pa'i rang bzhin can thog ma dang tha ma la sogs pa mtha' thams cad dang bral ba bsgoms pa ni rdo rje 'chang chen po ste /
lam lnga'i 'bras bu'i bdag nyid do / /
gong gi rim pa de dag kyang rnal 'byor ba'i mos pa'i bye brag gis lo 'am zla bar bzhag la sems brtan par bya ste /
de nas yab yum la bslabs te rim gyis bsgom pa'ang yod do / /
gzhan yang thun gcig la rim pa gnyis rdzogs par bsgom pa 'ang yod kha cig ni gong ma la cig car 'jug pa'ang yod pas ci rigs par sems ngos bzung zhing man ngag sbyin no / /
skyon ni bying rgod gnyis so / /
de la bying ba bsal ba'i thabs ni sems gzengs bstod de sangs rgyas kyi mkhyen pa'i ye shes dran par byas te de nas yang bsgom mo / /
gnyid la ni gdong pa la chu gtor ba 'am bsgos par byas te bsal la yang bsgom mo / /
rgod na 'khor ba'i sdug bsngal gyi yul de nyid la skyo ba bskyod de yang bsgom mo / /
des kyang ma zhin yul de nyid dmigs pa bsgyur te sems de nyid la gtad de bsgom mo / /
thun ni bzhi ste sems nyam chung tsam na ni thun tshod dbyu gus gzung la thun thung bar bsgom mtshams ring bar bsgom /
sems cung zad brtas nas chu tshod kyis thun tshod gzung ngo / /
de bzhin du sems cung zad brtas nas nyams rnyed pa dang /
sems stobs dang ldan pa'i thun tshod ni 'pho ba dang /
thun dang /
nyin zhag dang /
lo zlas thun mtshams gzung ste /
ring bar bsgom zhing thun mtshams thung bar bsgom mo / /
rtags ni dang po khams mi rtog pa 'byung ngo / /
de nas rang gi lus la nad rnying pa 'byang zhing gsar pa mi skyed pa dang /
lus kyi nyes pa las ngang gis ldog /
dge ba la thabs kyis 'jug ste /
lus kyi rtags 'dar ba la sogs pa 'byung ngo / /
rnal 'byor phyi la mchog tu gzhol bas ni thun bzhi ka'i sngon du mchod pa dang bstod pa dang /
gtor ma'i mchod pa byas te bsgom mo / /
bla ma brgyud pa las rnyed pa'i / /
dbang dang gdams ngag 'brel bcas pa'i / /
mar me'i rtse mo'i gdams ngag brtsams / /
de yis dge ba gang thob pas / /
'gro ba sems can thams cad kyis / /
stong pa'i 'od gsal thob par shog /
dpal kye rdo rje'i mar me'i rtse mo lta bu'i gdams ngag slob dpon mtsho skyes rdo rjes mdzad pa rdzogs so / /
rgya gar gyi mkhan po ga ya d+ha ra dang /
bla ma shA kya ye shes kyis bsgyur cing zhus pa'o // //
[]
