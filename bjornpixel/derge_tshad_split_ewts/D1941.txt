@## / /
rgya gar skad du / /
badzra tsartsi kA sA d+ha naM nA ma /
bod skad du /
rdo rje sems ma bde ba'i sgrub thabs zhes bya ba /
dpal rdo rje sems dpa' la phyag 'tshal lo / /
thabs kyi rgyal po la 'dud shes rab go cha can / /
byams pa rnam par dag pas sems can brtse skyong ba / /
thabs chen sang pa'i mda' yis ma rig srog gcod cing / /
gti mug rnam par dag pa ye shes yul can la / /
btud de zhe sdang thams cad rnam par mthar byed cing / /
snying po 'khor lo bsgrub phyir rab tu bshad par bya / /
dang po sngags pas tho rangs cha / /
khrus kyi bum pa legs byugs nas / /
gur gum chus byugs rdo dag gis / /
sgo dgu la ni brdeg par bya / /
de nas gos sogs tshul bsdams nas / /
shu kra dkar po'i maN+Dal bya / /
bdag nyid lha ru gsal ba yis / /
rnam dag bdun dang tshad med bzhi / /
byas nas phyi nang chos la blta / /
sngags rkyen gyis ni rnam thar bsgom / /
bdag bsrung ba ni ye shes la / /
gzhan bsrung 'khor lo chen po'o / /
ma chags dang ni 'od zer bsil / /
dza las chos kyi 'khor lo bskor / /
spro bsdus nga rgyal brtsam par bya / /
oM badzra tsartsi kA At+ma ko\u0f85 haM /
gyur pas sku mdog dkar la zhi / /
cung zad skem zhing phra la 'jam / /
dkar sngo dmar ba'i zhal gsum ma / /
gri gug 'khor lo ral gri dang / /
thod pa rin chen chu skyes 'dzin / /
stag gi pags pas smad dkris te / /
dbu skra ser brdzes thod pa lnga / /
dbu rgyan lnga bcu'i phreng ba can / /
zhi zhing sgeg pa me dbus dkyil / /
g.yon bskum g.yas pa brkyang bas gnas / /
rang snying sa bon rdzogs pa dang / /
yig 'bru gsum la rdo rje gsum / /
skye mched la ni rdo rje drug /
rig pa'i dbang bskur gshin rje gshed / /
dzaH hUM baM hoH rab thim nas / /
ba spu bu ga chen po'am / /
yang na snying ga'i rnam 'phrul dang / /
phyi nang gsang ba'i mchod pa bya / /
lag pa rdo rje dril ldan pas / /
rdo rje zhi ba byang chub sems / /
gti mug rdo rje nyid dbyer med / /
chos kyi dbyings kyi bdag chen po / /
rdo rje sems dpa' phyag 'tshal bstod / /
spro dang bsdu ba byed pa'am / /
ji srid mi skyo'i bar du bya / /
zhi rgyas dbang dang drag po yis / /
phrin las mthun par gsang sngags bsgrub / /
oM mo ha ra ti badzra hUM hUM hUM phaT phaT swA hA /
rdo rje tshig ni mi gsal zhing / /
sngags pa'i yid gsal bzlas par bya / /
gal te spros pa'i rnal 'byor gyis / /
ngal ba gso ba 'di lta ste / /
chos kun zhi ba rim bzhin du / /
pad+ma chos 'byung la thim bya / /
chos kun yi ge gsum ldan pas / /
go rims a yi sgras bskul te / /
skye med 'od gsal bsgom par bya / /
gti mug rab tu rmongs pa'i mun chen dang / /
nga bdag 'ching chen rab tu gcad pa'i phyir / /
rgyud chen las byung bcom ldan mngon sum du / /
thos nas bris pa'i gzhung 'dis kun grol shog /
rdo rje sems ma bde ba bsgrub pa'i thabs zhes bya ba slob dpon mkhas pa chen po mar me mdzad kyis mdzad pa rdzogs so // //
rnal 'byor pa pradz+nyA shrI dz+nyA na kIrtis rang 'gyur du mdzad pa'o //
[
