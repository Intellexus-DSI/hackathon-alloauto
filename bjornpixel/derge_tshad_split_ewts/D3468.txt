@## / /
rgya gar skad du /
ba sh+ya d+hi kA ra many+dzu shrI sA d+ha naM /
bod skad du /
lhag par dbang du byed pa'i 'jam dpal gyi sgrub thabs /
'phags pa 'jam dpal la phyag 'tshal lo / /
dpal ldan 'jam dpal rdo rje'i skur bsgrubs te / /
sku mdog dmar po 'od zer 'bar ba'i tshogs / /
dbyangs yig bcu drug yang dag 'khor ba yi / /
snying ga'i pad dbus rdo rje bsam par bya / /
ban+d+hu'i me tog rnam pa dang mtshungs skur / /
dmigs nas nges par rkang drug bshad pa yis / /
dbugs ni rlung gis ma lus dal bu yis / /
nges par drangs nas skye ba'i bsam pa yang / /
bsgrub bya mdun du gnas shing thal mo sbyor / /
mig zung gnyid ni yur bar yang dag bsam / /
sna bug nas ni de bzhin bung ba yis / /
de rnams bsgrub bya nyid kyi snying gar zhugs / /
snying ga'i pad+ma kun nas bldag cing rnyings / /
de yi yid kyi sbrang rtsi 'thungs pa yis / /
nges phyung de las slar yang zhugs gyur nas / /
de la de bzhin nges par yid thim bsam / /
rnam pa de bzhin brtan pa dang ldan sems / /
thun mtshams bzhi ru bsgrubs par gyur pa yis / /
dbang po'ang de rnams dbang dang ldan 'gyur te / /
bcu bzhi'i nyi ma rnams kyis nges par 'grub / /
dpal ldan 'jam dbyangs sgrub thabs gcig tu 'di / /
bla ma dam pa las rnyed bdag gsal byas / /
'di la ci ste'ang med par 'gyur snyam pa'i / /
'dir ni cung zad the tshom mi bya'o / /
'di rnams bkug nas nges par sems nyid zhi / /
dge byed ces byas ji ltar nyer bstan mdzad / /
dam pa rnams kyis bya ba yongs spangs nas / /
bdag gi bla ma dag ni 'di yis so / /
rkang drug brgyad pa dag gis mchog bris pa'i / /
gang 'dir dge ba dri med cung zad thob / /
de yis sems can ma lus de bzhin du / /
dpal ldan 'jam mgon lhan cig ldan par shog /
slob dpon dge ba byed pa'i zhabs kyis mdzad do / /
bdag gis sgrub thabs mchog tu gyur pa 'di bris pa'i / /
dge ba ma lus gang thob shin tu rnam dag pa / /
de yis 'jig rten 'di rnams rgyal ba nyid thob nas / /
srid pa'i 'jigs pa ma lus shin tu rab zhi shog /
lhag par dbang du byed pa'i 'jam dpal gyi sgrub thabs rdzogs so //
[ ]
