@## / /
rgya gar skad du /
sho ka bi no da na /
bod skad du /
mya ngan bsal ba 'phags pa spyan ras gzigs dbang phyug thugs rje chen po dang ldan pa la phyag 'tshal lo / /
gang zhig dga' bral nyam thag ste / /
rab tu mya ngan me 'bar ba / /
bsgribs nas shin tu spro bsrings shing / /
rang gi sems nyid brjod par bya / /
las kyi lam zhugs thob pa yi / /
sbron pa med par skye bo yang / /
nyes pa ma byas song gyur pa / /
de la ci zhig yongs su gdung / /
ci ste de nyid 'chi bar 'gyur / /
gzhan ni su yang min na go /
'di ni byur chen non pa zhes / /
cho nge chen pos gdab par rigs / /
'di ltar thams cad skye ba yi / /
mdun na gnas pa 'chi ba ste / /
kun kyang 'phro bar snang ba'i phyir / /
mya ngan bya bar 'os pa min / /
mdza' dang 'grogs pa brkam pa yi /
skye bo mya ngan gyis gdungs pa / /
rnga rtsid dag la chags pa'i 'bri / /
rngon pas nags kyi nang du bzhin / /
gang tshe kun gyi bgrod bya zhing / /
de dang der ni 'gro ba yi / /
snga nas de der song ba la / /
ci yi phyir na mya ngan byed / /
mi bzad 'chi ba'i bdag po la / /
rab tu myos pa'i skye bo 'di / /
nags na gsod sred seng ge yi / /
mdun na ri dgas gnas ba bzhin / /
'chi ba bzlog par bya ba yis / /
gang tshe thabs kun med pas na / /
spro sring ba dag mi bskyed par / /
chu la nya bzhin ci zhig 'dre / /
sa'am ci ste mtho ris na / /
skyes nas la la ma shi ba / /
'ga' zhig khyod kyis ma mthong ba / /
thos sam 'on te the tshom za / /
khams gsum 'di dag thams cad la / /
mi rtag me yis bsregs gyur pa / /
dgon par me ni 'bar ba yis / /
dgon pa'i me tog ji lta bzhin / /
rtag par 'du shes rnams log na / /
srid rtse las kyang 'gro ba rnams / /
'chi ba'i zhags pas drangs gyur pa / /
zhags pas glang po bzhin du'o / /
bsam gtan las skyes bde ba myong / /
tshangs pas tshangs pa'i gnas las kyang / /
mi rtag phyir ni lhung gyur pa / /
chu yis klung gi 'gram sa bzhin / /
brgya byin dag ni stong rnams kyang / /
'khor los sgyur ba brgya dag dang / /
dus kyis 'chi bar 'gyur ba ni / /
mar me 'bar ba rlung gis bzhin / /
drang srong chen po lnga mngon shes / /
mkha' la rgyang ring 'gro ba yang / /
gang na spyod yul 'chi med pa / /
der ni 'gro bar nus pa med / /
gang dus rnams bsreg 'gyur te / /
lhun po'ang thal bar 'jig pa dang / /
rgya mtsho'i chu yang skam 'gyur na / /
lus can de dag lta ci smos / /
ci ste sangs rgyas rnams kyi sku / /
mtshan dang dpe [(]byed [,]byad [)]kyis brgyan pa / /
rdo rje'i sku yang mi rtag na / /
chu shing snying po'ang med 'dra ba'i / /
lus can gzhan rnams smos ci dgos / /
gnyen gyis phang du blangs pa yi / /
skye bo rnams kyang 'chi bas 'phrogs / /
rgya mtsho'i nang na gnas pa yi / /
klu la nam mkha' lding gis bzhin / /
kyi hud mi srog kye gnyen zhes / /
shin tu sdug bsngal ngu 'bod pa / /
ji ltar sbrul gyis sbal pa bzhin / /
'gro ba rnams ni 'chi bas mid / /
rab tu bgrod dka'i don gyi mthar / /
ma phyin par ni 'jig rten 'di / /
rab tu zhi ba'i khar bcug pa / /
chu srin gnas su chu 'bebs bzhin / /
gang dus 'jig rten pha rol du / /
'gro ba'i rjes 'gro dga' med na / /
dgra 'am ji ste mdza' sdug rnams / /
'di la bye brag med par 'gyur / /
skye bo gzhan la byams byed phyir / /
skye bo rang 'khor 'du shes pa / /
bsam pa'i 'dam du bying ba ni / /
glang po 'dam du bying ba bzhin / /
khyod kyi ji snyed bshes gnyen rnams / /
'khor ba'i nang na glang bor ba / /
gang ga'i bye ma rnams la yang / /
de rnams tsam du yod ma yin / /
gang nyid khyod kyis rab bsgrims te / /
btse ba'i bu yi 'du shes pa / /
de nyid tshe rabs gzhan dus na / /
rdeg par byed cing dgrar 'du shes / /
rang gis shes pa'i nu ma yang / /
khyod kyis 'thung ba'i srid gzhan la / /
de yis khrag nyid 'thung ba dang / /
rgyab nas sha yang zos pa yin / /
gang khyod 'di ltar 'khor gyur te / /
mgo la lan grangs brgyar rjed pa / /
de nyid bran gyur khyod yin te / /
rtogs pas lan grangs brgyar yang brtag /
'gro ba'i rgyu yi dngos bo yis / /
sngon bcas gzhan du snang gyur pa / /
gzhan na yongs su 'gyur ba ste / /
rme bdun drang srong bdun tshogs bzhin / /
ji ltar nam mkha'i char thigs ni / /
tshogs shing rnam par 'jig 'gyur pa / /
de bzhin 'khor ba'i srog chags kyang / /
tshogs shing rnam par 'jig par 'gyur / /
ldan pa dang ni bral ba yi / /
lus can rnams ni yud tsam ste / /
'bab chu dba' klong 'khyil shugs la / /
shing dag ji ltar btsugs pa bzhin / /
ngo mtshar che 'o ma rig mthu / /
gang gis 'gro ba rnams rmongs pa'i / /
bral ba'i sdug bsngal dran nyams shing / /
ldan pa rnams la sred par byed / /
gtsang ma'i gnas rnams ma gtogs par / /
sna tshogs las kyis chas nas su / /
bros pa gang du'ang mi ltung ba / /
sems can 'ga' yang yod ma yin / /
yang dang yang du dmyal ba na / /
zangs zhun bskol ba gang 'thungs pa / /
rgya mtsho nang gi chu la yang / /
de yi tshad tsam yod ma yin / /
khyi dang phag tu gyur pa na / /
mi gtsang ba ni gang zos pa / /
ri yi rgyal po lhun po yi / /
tshad las shin tu lhag par 'gyur / /
mdza' bshes rab tu bral ba yi / /
'khor ba'i gnas su gang dus pa / /
mig gi mchi ma'i thigs pa yis / /
snod du rgya mtsho'ang rung ba yin / /
phan tshun dag tu rtsod pa'i phyir / /
mgo bo bcad pa gang yin pa / /
spungs na de ltar mtho ba ni / /
tshangs pa'i 'jig rten las kyang thal / /
srin por gyur cing rab bkres pas / /
lus ni zos pa gang yin pa / /
'o ma'i rgya mtsho che nang du / /
de yis bkang na shin tu gang / /
yi dags 'jig rten mi bzad par / /
bkres skom sdug bsngal gang myong ba / /
de ni dran phyir rang gi snying / /
rang gi sha yang 'dod mi 'gyur / /
mi la dbul ba'i nyes pa yis / /
mtho btsams pa ni gang myong ba / /
brjod pa bdag la mthu med pa / /
rang gi lce la ngo tsha zhing / /
ri bo'i ngos la yun ring dus / /
lha yi bde ba myong gyur pa / /
lha rdzas yul gyis mi ngoms te /
shing skam pa la me bzhin du / /
dge ba'i las rnams yongs zad pas / /
bde 'gro las kyang shi 'phos te / /
tshe zad sa la lhung ba ni / /
'dab chags bya ni mkha' la bzhin / /
las kyi shugs kyis 'gro ba 'di / /
gang phyir 'khor lo bzhin du 'khor / /
de bas chags pa yongs spangs shing / /
thar pa la ni blo zhen bya / /
mya ngan bsal ba zhes bya ba /
slob dpon rta dbyangs kyis mdzad pa rdzogs so // //
rgya gar gyi mkhan po a dzi ta shrI b+ha dra dang /
zhu chen gyi lo tsA ba dge slong shAkya 'od kyis bsgyur cing zhus te gtan la phab pa'o //
[ ]
