@## / /
rgya gar skad du / /
shrI tsakra sam+ba ro pa de sha mu kha kar+Na pa ram+pa ra tsin+tA ma Ni nA ma /
bod skad du /
dpal 'khor lo sdom pa'i man ngag zhal nas snyan du brgyud pa yid bzhin nor bu zhes bya ba /
dpal rdo rje sems dpa' la phyag 'tshal lo / /
sku gsum bdag nyid dgos 'byung bla ma dam pa'i zhabs pad ze 'bru dri med 'od zer la phyag 'tshal / /
gsang sngags mthar thug snying po'i bcud phyung yid bzhin nor bu mkha' 'gro'i gsung bzhin rtogs pas 'dir gsal bkod / /
bde gshegs thugs la snang ba dri med pany+tsa pa nas rtogs pas ke ri li ru gsang bdag mnyes / /
spyod pas zil mnan lus kyi bkod pas rnal 'byor rjes bzung mdzad pa tha mas 'gro rnams stong par byas / /
bslab pa gsum dang brgyud par ldan pa nyams su myong bas 'jug tshul shes pas bla ma dam par shes / /
sen d+ha ba dang rigs chad bran ltar rus sbal spu ste mo gsham bu ltar slob ma skyon lnga bral / /
mchog gi don 'dod gang gi de brten thog mar dbang bzhis rgyud smin thabs dang shes rab 'brel pa nyid / /
'di don rim par brgyud pa rna bar 'pho byed de tshe sangs rgyas bstan gnas gus pas mnyan par gyis / /
sa yi cho ga lhag par gnas pa rig byed slob dpon rig sbyor sogs kyis bum pa'i dbang bskur bya / /
bslab pas rgyud mdzes thos bsam nor ldan bla mar 'os pa phul ba bla mas gsal stong la sogs bskur / /
nyer lnga lhag spangs rigs ldan rgyan spras zag bcas bskul sogs gsum pa byin nas brtul zhugs brtan par bya / /
dga' ba gsum son lhan cig skyes pa rnyog pa dang bral yul du bya sogs 'bras bur shes par gyis / /
dbang bzhi dang 'brel brda yis mtshon pa shes rab bdag nyid sin+d+hu ra la mnyes sogs ston mos brgyan / /
slob dpon bzhi la dbang bzhi dus bzhi byed pa bcu gnyis chos nyid dbang la mtshon du med par byos / /
dbang gis smin nas rim pa gnyis shes rnal 'byor dbang phyug zung du 'jug pa rgyal ba'i sku sgrub phyir / /
dbang po'i rim pas dbye dang bsdu ba'i rim pa shes nas 'du 'dzi med par rgyun du 'bad pas spyad / /
tshangs pa'i gnas bzhi gsol dang khams sogs bslab pa 'khor lo tshogs brten rgyu 'bras nyid dang phra mor brjod / /
go cha ye shes rgyas btab sku gsung mchod dang bzlas pa rdzogs rim phrin las phyogs dang thub pa nyid / /
bsdus pa'i sbyor ba tshad med bzhi ldan rdzus te skyes pa skad cig rnal 'byor bzlas par bcas pa nyid / /
brtan g.yo'i dngos po lhan cig skyes pa snang sems dbyer med rnon po'i spyod yul zung 'jug rdo rje'i sku / /
kun la khyab pa'i ngo bo nyid ston gsal rig mtshan nyid thub pa'i dbang po bde gshegs kun gyi gtso / /
gsum gsal bdag gis mngon sum nyid du legs par rtogs nas bsgom dang bzlas pa gsal por rab tu phye / /
chos dbyings skye med rgyal ba yum gcig rgyal dang rgyal ba nyid de nam mkha'i ri mo lta / /
brtan dang g.yo ba rten dang brten pa lha yi rang bzhin rang la bcug nas sna yi rtse mor rdo rje bzlas / /
gtor ma byin nas dbang po 'bring pos 'od gsal bsgoms te dbang sogs lam dang dam tshig 'bras bur bsre / /
bdag 'jug dbang dang bla ma mchod byed nyams chags bskang phyir rdo rje sems dpa' brtan pa'i cho ga bzlas / /
rgyal po blon po dmangs kyi byed pas mtshams kyi kun spyod za nyal 'gro dang khrus sogs rnal 'byor bya / /
rnam rtog dang bral zla ba drug tu nges par bsams nas grub pa'i mtshan ma mthong nas rol par gnas / /
thub pa'i bstan pa rgyas mdzad dngos grub mthar phyin zab dang rgya che ba dang gnyis med dam tshig kun gyi gzhi / /
bag yod bsgom zhing rten dang gsang ba mi bsag mi 'bral bza' bsrung mchog gyur thub pas rab tu gsungs / /
bslab pa gsum dang rgyu 'bras zhen med dbang sogs 'bras bu rgyud gzhan las gsungs rang sems brtan pas bsrungs / /
sku gsum la brten ting 'dzin gsum gyis rgya cher rab gsal gzhi lam 'bras bus lta ba mtshon par gyis / /
rnal 'byor srog rtsol sangs rgyas mnga' bdag g.yon dang g.yas su rim pa ji bzhin rgyu ba nges pa ste / /
mnyam par bzhag pas 'jug pa'i rlung nyid bum pa can du byas nas bstan pa'i go 'phang so sor thob / /
rlung gi sbyor ba 'di nyid mi shes las dang las min mi grub rlung rig pas ni 'bras bu ster / /
gdams pas tshe dang bzlas pa'i rim pa goms pas dge dang mi dge 'chi bzlog rlung rig pas ni shes / /
bya dang byed las chos mtshungs rgyu mtshan gdams pa'i sbyor ba bskyed rim goms pas mthun pa'i rkyen dang ldan / /
gsang spyod la gnas sdug bsngal bzod pas lus gnad gsum ldan dmigs pa bzhi las sbyor ba'i skyon bsal te / /
steng 'og bar du 'bugs pa'i sbyor ba li ri'i tshul du sgo gsum sbyang bar bya phyir nges par rol / /
rdo rje bzlas pa yig 'bru gsum la goms shing sangs rgyas lnga la kha dog so sor bslab par bya / /
'byung ba lnga yi rlung zin pas ni du ba smig rgyu me khyer mar me sprin med nam mkha' 'byung / /
brtan pa'i rtags su zla zer nyi zer glog gi zer dang 'ja' tshon nyi zlar bsres pa dngos su mthong / /
spyod lam dang ni sbyor ba mkhas pas dug sogs gzhom dang 'chi ba rtag pa la sogs sna tshogs rgyur / /
rtsa dang rlung dang thig le 'dres pas bde gsal mi rtog rgyun mi 'chad par rgyal por 'gyur ro kye / /
rim pa 'di nyid 'phel bar bya phyir snang dmigs dngos po sgyu mar bsams la dben pa'i gnas su ni / /
rdo rje sems dpa' mtshan dpes spras pa'i gzugs brnyan la ni rab tu dmigs la dngos po chu zla ltar / /
bcu gnyis sgyu ma'i dpe yis mtshon te mnyam rjes la ni chos brgyad las 'das mkha' bzhin snyoms par 'jug /
de ltar shes pas mi bya ba med sngags zlos bsrung sogs mi dgos dge slong sogs la phyag mi bya / /
'di dang mtshan dus bsre zhing sbyang dang goms pas gyen du 'phangs te bde gshegs bltas la chos sogs mnyan / /
rmi lam med dus gnad dang ldan pas 'dod chags la sogs brgyad cu 'gags nas snang ba gsum 'das te / /
rgyun mi 'chad pa'i 'od gsal chen pos sa bcur gyur pa lam ma bgrod na rnam shes gong du 'pho / /
sna tshogs don chen mthong nas shes pa spong ste rim pa gnyis ldan 'jug phyir gzhan gyi mi 'gyur ro / /
chags dang chags bral 'di ma shes par gzhan ni don med dus gsum sangs rgyas bgrod pa gcig pa'i lam / /
ri bong rgyug dang zla ba chu 'dzin dus dang 'brel pa bslab bcas sangs rgyas dgongs pa mi shes phyir / /
sgo gsum gnad kyis sbyang bar bya zhing ngal na sna rtser bltas la nges shes skyes nas chen por blta / /
dang po'i las kyi yid 'ong la brten goms pas sngags las zhing dang lhan cig skyes sogs rtsa bsnyen bya / /
cig car mgon po bsgoms nas mthar gnas rdo rje'i bzlas pa rtsa la mkhas pas pad+ma'i skyon bzhi bsal / /
bde ba'i lam drangs ye shes mtshon pa mar la 'du bar rgyu 'bras shes nas zhes bya'i dkyil 'khor blta / /
thur sel gcud nas glang chen seng ge rma bya'i 'dren dang bya rgod stag mos snang dmigs bde bar 'char / /
sbyor bar dngas ma rlung dang mnyam zhing rig mas bde ba lus la spros nas rtsa mdud dgrol bar bya / /
bde ba'i nyams skyes tshogs drug kun la ro mnyam lugs las 'byung dang bzlog pas dga' bzhi mtshon par bya / /
dga' ba gsum dang dpe don bsres nas rgyu tshogs gzung 'dzin chos nyid goms nas rtsol med 'bras bu 'char / /
ye shes gsal byed dbang gi 'bras bur rdo rje'i lus la 'khor lor mdud pa spyi bor grol ba'i gnas / /
sgo dgu 'gags nas sgo bzhi thim pa gnyis kyi rnam grol ye shes lus can sgra brnyan lta bur 'bral / /
mig sogs stong dang bdud bzhi grol ba chos nyid la mkhas gsum po gcig gyur ye shes rgyun chad med / /
gzhi lam 'bras bu gcig gyur bde chen dngos po ro mnyam yi ge bzhi don 'bras bu mngon du 'gyur / /
mthar ma skyol na nye bar spyod pa lus ldan bzhi dang nges shes brtags te ngo sprod shes par bya / /
skye shi bar do shes pa snga phyi gnyid du dran mtshams 'chi ba'i dus su phra rags thim nas ni / /
'od gsal chen po de ma rtogs na bla ma sogs kyi skyel bsu nying mtshams rlung gsum bcing ba'i phyir / /
yon tan rdzogs pa bar dor longs sku yon tan bdun ldan de ma brtan na dug gsum las gyur pa'i / /
rtogs par bcas la dbang dus nyams dang lha sogs sgyu ma zung du 'jug pa slob dang mi slob pa / /
bdun phrag re la brgyal bar gyur pa de ma khegs na skye ba sna tshogs sprul sku nying mtshams sbyor / /
bar do gsum la 'dod chags la sogs dug gsum shes pa zag med 'od gsal sgyu mar bsres la sgom / /
'di don rim pa 'khor ba dang ni mya ngan 'das las rgyal ba gnyis med zung 'jug phyag rgya chen por 'gyur / /
dbang dang dam tshig 'brel par shes pa gdod nas dag pa rkyen gyis bskur tshul nyams su blang dang rtogs / /
bum sogs dam tshig mnyam gzhag rjes spyod mi 'bral bza' bsrungs spros bcas spros med yan lag bshags bya nyid / /
dbang dus lta sogs mtshon par byas la bdud rigs ngos bzung zil gyis mnan nas sgom dang rtags su 'brel / /
tha ma 'bring dang rab dang mchog gyur 'jug sgo shes pas bsgoms la sbyar te gang dang gang la sogs / /
mchog gi dngos grub tshe 'dir 'dod pa dus dang 'brel par spyod pa byas nas gol sa bcad par bya / /
bya dang spyod sogs tshogs su bsgyur la phrin las byed par rab gnas sbyin sreg rnam bzhis 'dod dgur bsgyur / /
'khor lo bzhi la sku bzhir yan lag bdun ldan rdo rje sems dpa' sgo gsum ngo sprod mtshan dpes spras / /
rgyud rnams snying phyung man ngag bcud bsdus lam gyi rim pa bde gshegs kun thugs yid bzhin nor bu nyid / /
mi mthun phyogs las rgyal bar bya phyir 'jug pa'i tshul dang zhugs pa'i 'bras bu gsal ba'i thabs nyid do / /
lus la go gyon ngag gis g.yul sprad sems kyis mtshon bsnun sku gsung khrus bcud rlung dang 'khor lo bskor / /
rtsa ba drug la yan lag so dgus nad la sman dpyad bar chad srung 'khor gnad bral gegs bsal te / /
sa la sogs pa'i ro bzhi ngos bzung 'khor lo bzhi yis ro bzhi mnyam la zhi gnas phyogs la ni / /
thabs dang ldan pa pi wang sgra sogs rtsa rlung la ni shes rab sku gsum mthun sbyor rdzas sogs lnga / /
zin dang ma zin legs par shes nas lus kyi gnad la nyi ma zla sogs brdzis nas rdul sprugs byed / /
'byung bzhi rlung la lte ba la sogs stong ra bcas nas na tsha bogs 'don 'gags 'khyil la sogs bsal / /
bcu pa'i rlung shes ting 'dzin rang grol sman pa lta bus brgyad po bsal nas dngul chu ltar sprad bya / /
dngas ma bsrubs nas skyon rnams sel phyir bdag tu lta ba'i bud shing bsregs nas 'od gsal chos skur bsgral / /
'di don rim brgyud bla ma la bsten gus pas blang phyir byin rlabs lam khyer snyan nas snyan du brgyud / /
mchog gi blo can brtse ba chen pos theg gzhan spangs pa smin dang grol ba rim pa gnyis la 'bad / /
snod bcud la sogs gzhal yas khang dang phung po khams sogs lha ru dag pas rgyal ba thams cad bsdu'o / /
rdo rje'i lus la bde chen gnas pas pho nya la sogs spros dang spros med 'khor lo zung du 'jug /
rim pa 'di la mos pa brtan pas sprul pa mthong zhing skyon yon dang bcas chung ngu yin phyir tshogs / /
skad cig bzhi yis dga' ba gsum son 'bring po'i drod de lhan cig skyes pa d+hU tI'i lam zhugs nas / /
'jig rten las 'das brgya phrag bdun po yon tan gyis spras gnas dang nye gnas nyi shu bzhi la sogs / /
dngas ma yas byon pUl+li sogs khyab rgyu ba mas brtan bde chen brtol nas ma chags pad+ma'i sa / /
rab bkram chen po phrag bdun yon tan ye shes gsal byed chos sku bdag nyid rdo rje 'dzin par 'gyur / /
'khor lo sdom pa'i bskyed rdzogs la sogs gting dpag dka' ba gsal por rab phye snyan brgyud mkha' 'gro'i gsang / /
dri med bsags pa'i dge ba des ni sa gsum gnas pa rdo rje 'dzin pa'i go 'phang thob par shog /
yid bzhin nor bu zhes bya ba mkha' 'gro ma'i gsang tshig til+li pas bkod pa rdzogs so // //
rtsigs kyi rgya mdud dang bcas pa nA ro paN+Di ta'i zhal snga nas dang /
lo tsA ba mar pa chos kyi blo gros kyis puSh+pa ha ri'i gnas su bsgyur ba'o //
[ ]
