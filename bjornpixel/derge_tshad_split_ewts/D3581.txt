@## / /
rgya gar skad du /
Ar+ya sI ta ta patrA pa rA dzi tA sA d+ha naM /
bod skad du /
'phags ma gzhan gyis mi thub ma gdugs dkar mo can gyi sgrub thabs /
'phags ma gzhan gyis mi thub ma la phyag 'tshal lo / /
'dir sngon du gsungs pa'i cho gas snying gar zla ba'i dkyil 'khor la oM yig dkar po las skyes pa'i bcom ldan 'das ma gdugs dkar mo can gzhan gyis mi thub ma zhal gsum pa /
phyag drug pa /
zhal so so la spyan gsum pa'o / /
sku mdog dkar mo / /
sngon po dang /
dmar po ni g.yas dang g.yon gyi zhal lo / /
'khor lo dang /
lcags kyu dang /
gzhu rnams g.yas kyi phyag na bsnams pa'o / /
rdo rje dkar po dang /
mda' dang /
zhags pa dang bcas pa'i sdigs mdzub ni g.yon gyi phyag na'o / /
khro bo'i lta stangs dang bcas pas gdon thams cad rnam par 'joms par byed pa /
lha'i rgyan dang na bzas brgyan pa /
'dren pa rnam par snang mdzad spyi bor bsgoms nas phyag rgya bcing bar bya'o / /
lag pa g.yas pa'i khu tshur dang sdigs mdzub snying gar yang dag par bkod la lag pa g.yon pa rdo rje khu tshur 'phyar ba'o / /
bzlas pa ni oM si tA ta pa tre a pa rA dzi te sarba gra hA nu trA sa ya trA sa ya ha na ha na druM druM hUM hUM phaT phaT swA hA /
'phags ma gzhan gyis mi thub ma gdugs dkar mo can gyi sgrub thabs rdzogs so //
[ ]
