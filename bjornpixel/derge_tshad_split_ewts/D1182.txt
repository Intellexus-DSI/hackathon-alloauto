@## / /
rgya gar skad du / /
shrI he badzra s+ya byA khya bi wa ra Na nA ma /
bod skad du /
dpal dgyes pa'i rdo rje'i rnam bshad rnam par 'grel pa zhes bya ba /
dpal rdo rje sems dpa' la phyag 'tshal lo / /
gang gis sgrib pa'i tshogs rnams dag pa ni / /
bdag med 'o ma'i dbang bskur ba yis dag /
skyu ru ra bzhin gzhan gyi don skyes pa / /
de ni rdo rje 'dzin pa khyed kyis srungs / /
dgyes pa'i rdo rje'i yid ni dgyes pa'i rdo rje nyid / /
rnam par dbye ba mngon par 'dod pa ste / /
rdo rje 'dzin pa nyid ni ma gtogs pa / /
'gro ba gsum na bde 'gro de su zhig /
gus pa'i stobs las skyes pa'i bsam pa yis / /
rnam par dbye ba dgyes rdor bdag blos bstod / /
bstod pa nyid kyang ji ltar de bzhin min / /
rang yid rab tu dad pa'i don phyir ro / /
de la dgyes pa'i rdo rje zhes bya ba ni rgyud gzhan nyid du gyur pa ste /
dgyes pa'i rdo rje chen po las byung ba ni ma yin no / /
gang gi phyir ming gcig gis mang por rjod par byed do / /
ji ltar gau zhes pa'i sgras phyugs dang / /
sa gzhi dang /
mtho ris dang /
mig la sogs pa rnams so / /
rgyud gzhan nyid du gyur pa 'di nyid kyang bla ma'i rim pa las rtogs pa'o / /
'dir sdud pa po ni rdo rje snying po nyid yin la /
gsol ba 'debs pa yang de nyid de /
sangs rgyas spyan la sogs pa'i lha mo rnams kyang ngo / /
'dir ston pa po dang /
bstan pa dang /
ston pa ni sdud pa po dang /
gnas phun sum tshogs pa rtogs par bya ba'i don du 'di skad bdag gis zhes bya ba la sogs pa'i ngag brjod pa ni sdud pa po'i'o / /
gang gi phyir don ston pa po la sogs pa'i che ba'i bdag nyid rtogs pa sngon du 'gro ba can ni dad pa'i rjes su 'brang bas yang bstan pa la rab tu 'jug pa ste /
ston pa po la sogs pa che ba'i bdag nyid gsal bar bya ba'i don du yin gyi bstan pa che ba'i bdag nyid gsal ba'i don du ni ma yin no / /
sdud par byed pa yang gzhan gyi don nyid dgos pa'o / /
de'i don gyis na gzhan gyi dgos pa ni 'bras bu yin zhes pa'i tha tshig go / /
de la gang gi tshe bcom ldan 'das dus gcig na de bzhin gshegs pa thams cad kyi sku gsung thugs rdo rje btsun mo'i b+ha ga rnams su gnas pa de yang /
gang phyag rgya chen po'i dngos grub kyi thabs ni ci dgyes pa'i rdo rje 'am /
gzhan nyid dam /
de las so sor khyad par du gyur pa zhes /
rdo rje snying po la sogs pa rnams kyis 'dul ba'i don du zhus pa la /
phyag rgya chen pa'i dngos grub kyi thabs la the tshom bsal ba de'i tshe bdag gis bcom ldan 'das las mngon du thos zhes pa'i ngag ni bsdus pa'i don to / /
yan lag gi don brjod par bya ste /
'di skad ces pa nyid kyis 'chad par 'gyur ba'i de bzhin gshegs pa thams cad ces bya ba la sogs pa nas /
ze 'bru la a'i rnam pa'o zhes pa'i bar brjod par bya ba dang rjod par byed pa'i bdag nyid can gyi rgyud du gsungs te /
gang gi phyir bdag gis bsdus pa nyid du brjod ces pa'i don to / /
gcig nas gcig tu brgyud pa'am /
gzhung 'di'i don du gzung ba'am /
ji lta ba de bzhin du 'am /
ci gzhung gzung ba tsam nyid bsdus te ston par byed pa yin zhe na /
gsungs pa /
bdag gis thos zhes pa ste /
bcom ldan 'das las bdag nyid kyis mngon du thos pas gzhung gi don gzung ba ni brgyud pa yang ma yin pa dang /
ji lta ba de bzhin du yang ma yin pa dang /
gzhung gi lus bzung ba tsam nyid kyang ma yin no / /
de yang gzhung las kyi tshogs dang bcas pa ni bstan pa'o / /
dpal he ru ka ni brjod par bya bar gyur pa'o / /
bcom ldan 'das kyis ni ston par byed pa ma yin na sdud pa pos ji ltar nus she na /
gsungs pa /
dus gcig na zhes bya ba la sogs pa ste /
sems gcig gi rang bzhin yin pa'i phyir ro / /
ji ltar zhe na /
gsungs pa gcig gi rang bzhin du bltas pa ni /
sems kyi rang bzhin zhes pa'o / /
dus ni 'dir lha rnams 'dus pa zhes pa ni dus te /
rten du gyur pa'i gzhal yas khang dang brten pa'i dkyil 'khor zhes pa'i don to / /
de skad du gsungs pa /
dkyil 'khor nges pa'i dus dag tu / /
bdag dang sngags dang phyag rgya dag /
lha rnams grub pa'i mtha' dag ni / /
rgyal ba yis ni dus su gsungs / /
zhes pa'o / /
b+ha ga rnam pa drug dang ldan pas na /
bcom ldan 'das te /
de la bcom ldan 'das kyi dbang phyug phun sum tshogs pa ni bag chags ma lus pa bcom pa'i bdag nyid can kun rdzob dang don dam pa rnam par dag pa'i pa'i rang bzhin shin tu rnam par dag pa'i ye shes te /
rang dang gzhan gyi don phun sum tshogs pa'i rang bzhin yin pa'i phyir ro / /
gzugs bzang ba phun sum tshogs pa ni ji ltar me long du gzugs brnyan 'byung bar 'gyur ba ltar /
dngos po ma lus pa ye shes su 'char ba'i rgyu ni me long lta bu'i ye shes te /
de yang bcom ldan 'das kyi rang bzhin gyi ye shes gcig gi mtshan nyid du gyur pa las so / /
grags pa dang dpal phun sum tshogs pa ni snying rje la sogs pa'i yon tan gyi stobs las 'gro ba thams cad la phan pa ster ba'i nus pas grags pa phun sum tshogs pa'i yang dag pa la brten pa dang /
bdag por sbyor ba las mnyam pa nyid kyi ye shes so / /
ye shes phun sum tshogs pa ni dngos po ma lus pa phyin ci ma log pa ni so sor rtog pa'i ye shes so / /
brtson 'grus phun sum tshogs pa ni /
'grus kyi pha rol tu phyin pa rnam par dag pa rab tu skyes pa bya ba grub pa'i ye shes so / /
ye shes lnga'i bdag nyid can de rnams kyis na b+ha ga rnam pa drug dang ldan pa rdo rje 'dzin pa nyid yin gyi gzhan ma yin pas na ston pa po che ba'i bdag nyid grub bo / /
de yang gang gi phyir bag chags dang bcas pa'i kun nas nyon mongs pa'i phung po 'byed pa'am 'joms pas na b+ha ga'o / /
de sbyor bas na rdo rje 'dzin pa nyid bcom ldan 'das so / /
des na gsungs pa /
dbang phyug dang ni gzugs bzang dang / /
dpal dang grags dang ye shes dang / /
brtson 'grus phun sum tshogs pa'o / /
zhes thos la /
des na yang ni phun sum tshogs / /
ji ltar rgyal ba skal bzangs ldan / /
de bzhin gzhan la ldan pa min / /
de yi phyir na bcom ldan 'das / /
zhes pa'o / /
yang na nyon mongs pa dang /
phung po dang /
'chi bdag dang /
lha'i bu'i bdud 'joms pas na b+ha ga'o / /
de skad du gsungs pa /
'joms pa las ni b+ha gar brjod /
nyon mongs bdud sogs 'joms pas na / /
shes rab nyon mongs de 'joms pa / /
des na shes rab b+ha gar brjod / /
ces pa'o / /
de skad du yang 'chad par 'gyur te /
b+ha ga rnam pa drug tu brjod / /
dbang phyug la sogs yon tan kun / /
yang na nyon mongs la sogs bdud / /
'joms pa las ni bcom ldan 'das / /
zhes pa'o / /
de la 'dod chags dang /
zhe sdang dang /
nga rgyal dang /
lta ba dang /
the tshom gyi mtshan nyid can gyi nyon mongs pa dang por gyur pa de dag ni nyon mongs pa rnams so / /
gtso bor gyur pa gang yin pa de dag ni nyon mongs pa la sogs pa ste /
bdud ni sems can rnams la 'dis gnod par byed pas na bdud ces ba nyon mongs pa dang /
phung po dang /
'chi bdag dang /
lha'i bu'o / /
de bzhin gshegs pa thams cad ces bya ba ni bsod nams dang ye shes kyi tshogs dang ldan pa'am /
de'i bdag nyid du 'chang bas na thams cad kyang de yin la /
de bzhin gshegs pa rnams kyang ste rtogs shing son pa dang ldan pa'o / /
de skad du yang 'chad par 'gyur te /
dpal ldan bzhin nyid gshegs shing / /
slar yang de bzhin nyid gshegs pa / /
shes rab rig pa 'di yis ni / /
de bzhin gshegs pa nyid du brjod / /
ces pa'o / /
de bzhin nyid du zhes bya ba ni de bzhin nyid du gshegs pa ste rtogs pa dang ldan pa'o / /
gshegs shing byon pa zhes bya ba ni bdag nyid de'i bdag nyid la de bzhin nyid du son pa dang ldan pa'am /
'dzin pa dang ldan pa ste / /
khams don du mar gyur pa'o / /
de rnams kyi sku dang /
gsung dang /
thugs gang rnams ni gang gis kyang dbye bar mi nus pas na rdo rje ste /
de ni rdo rje 'chang chen po'o / /
de nyid ni btsun mo ste shes rab kyi pha ral tu phyin pa'o / /
shes rab kyi pha rol tu phyin pa'i gnyis su med pa'i ye shes de de bzhin gshegs pa zhes pa'i tshig las so / /
de lta bu'i b+ha ga bag chags dang bcas pa'i nyon mongs pa'i phung po 'joms par byed pa'i phyir ram /
de bzhin gshegs pa thams cad skyed par byed pas sam /
yang de bzhin gshegs pa thams cad kyi chos 'byung ba dang rgyur gyur pas sam /
dga' ba'i gnas su gyur pas so / /
de nyid gsungs pa /
gang gi phyir na b+ha ga ni / /
bcom ldan 'das dang sangs rgyas te / /
des na 'dod chags nyes pa med / /
ces pa ste /
sangs rgyas rdo rje 'chang chen po'o / /
bag yang rnam par thar pa gsum rnam par dag pas na gru gsum pa'o / /
chos kyi dbyings kyi rang bzhin gyi phyir dang /
dri ma thams cad bsal bas na dkar ba'o / /
kun gyi gtso bo bas na gong nas gong du spangs pa'o / /
lha rnams kun gyi go skabs 'byed pas na nam mkha' nang du chud pa'o / /
'dod chags sna tshogs pa'i gnas nyid bas na dbus su sna tshogs pad+ma'o / /
sna tshogs gnyis su med pa'i rang bzhin pas na dbus su sna tshogs rdo rjes mnan pa'o / /
yang gsungs pa /
gru gsum gyis ni gcig 'gyur te / /
zhes pa dang /
yang gsungs pa /
e yi cha byad bzang po gang / /
dbus su waM gyis rnam par brgyan / /
bde ba kun gyi gzhir gyur pa / /
sangs rgyas rin chen za ma tog /
ces pa la sogs pa'o / /
waM yig ces pa ni sna tshogs rdo rje'o / /
sangs rgyas rin chen za ma tog /
ces bya ba ni sangs rgyas rnams skyed par byed pa dang 'dzin pas na'o / /
mang po'i tshig kyang 'dir bde bar gshegs pa thams cad gnas pa dang lha rnams kyi rang bzhin gyis na zhes pa'i tshig las te /
'jig rten pa'i tha snyad las kyang mthong ba ni /
gnas gcig nyid la bla ma'i zhabs dang /
khyed kyi zhabs zhes pa dang /
nyid ces bya ba la sogs pa'o / /
yang gsungs pa /
nges par gsungs pa ni bcom ldan 'das rnams so zhes pa dang /
bcom ldan 'das rnams bdag ni 'khrul par gyur lags so zhes bya ba la sogs pa'o / /
yang na gzhi gcig la yang tshig mang po ste /
don dang rtags dang /
tshig dang sdeb sbyor la sogs pa 'jig rten pa'i lugs shes pa'o / /
bzhugs zhes pa ni phyag rgya chen po'i dngos grub tu gyur pa'i mtshan nyid yin nam ma yin snyam pa'i gdul bya nyan pa rnams kyi the tshom sel ba'o / /
de nas yang de bzhin gshegs pa thams cad kyi sku gsung thugs rdo rje btsun mo'i b+ha ga rnams la dus gcig tu gang gi tshol khor rnams kyis bskor ba'i bcom ldan 'das bzhugs pa de'i tshe bcom ldan 'das las mngon sum nyid du 'di skad bdag gis thos zhes par 'brel to / /
de ltar gsang ba khyad par du gyur pa'i gnas pa dang /
de bzhin du khyad par du gyur pa'i bcom ldan 'das bsod nams chen po zhes bya bas chos ston pa khyad par du gyur pa nyid 'chad pa dang ldan pa'o / /
de lta bas na gsol ba 'debs pa'i gnas skabs su sdud pa pos 'chad par 'gyur ba thos pa'o / /
des na sdud pa po'i rgyud ni brjod par bya ba'i bstan par bya ba dang /
de nye bar ston pa'i mtshan nyid can gyis stong pa ni bde blag tu rtogs pa'i che ba'i bdag nyid de /
gang gi phyir che ba ste chen po nyid kyis gnas skabs thob pa'o / /
de bzhin du 'jig rten pa la yang yod de /
rin po che cher 'ong ba ni gser gyis so zhes pa'o / /
la la dag dus gcig na zhes pa ni sa ma ya ni dus te gcig pa de yang lhan cig mi gnas pa ste /
skad cig ma gcig ces pa'i don to / /
de'i tshe nyid du bdag gis gang 'chad par 'gyur ba thos pa ste /
rdo rje snying po'i shes rab kyis so / /
de skad du yang 'chad par 'gyur te /
dngos po bsgom 'gyur shes rab can / /
zhes 'di ltar bcom ldan 'das nyid kyis rdo rje snying po la bod pa mdzad de zhes pa ni sdud pa po de'i nus pa nyid grub pa ste shes rab dang ldan pas bsdu ba'i don du gsol ba btab pa'o / /
de bzhin gshegs pa thams cad kyi sku dang /
gsung dang /
thugs rdo rje btsun mo'i b+ha ga 'am /
gzhal yas khang du zhes pa blangs pa ste /
lhag ma ni sngar bzhin du brjod par bya'o / /
da ni bcom ldan 'das kyis bka' stsal pa zhes bya ba la sogs pa nas /
ze 'brul a yig go zhes bya ba'i bar gyis gzhung ji lta ba bzhin du thos te rtogs par bya ba'o / /
yang na 'di ltar 'chad par 'gyur ba'i bcom ldan 'das las bdag gis mngon sum nyid du thos pa ste bcom ldan 'das nyid kyis ston pas na ste /
'chad par 'gyur ba las so / /
dus gcig na zhes bya ba la sogs pa nas ze'u 'bru la a yig go zhes pa'i bar gyis gzhung ji ltar thos pa bzhin rtogs par bya'o / /
dus gcig na zhes bya ba la sogs pa nas bzhugs so zhes bya ba'i bar gyi ngag ni sngar bshad pa nyid do / /
de nas zhes bya ba la sogs pa ni de nas rdo rje'i snying po la sogs pa rnams phyag rgya chen po'i dngos grub kyi thabs yongs su zhu ba la /
bcom ldan 'das kyis bka' stsal pa ste /
'jig rten las 'das pa'i ye shes kyi rjes thogs las byung ba /
dag pa 'jig rten pa'i ye shes tsam mngon du bya ste /
rdo rje 'chang chen pos bstan pa mdzad ces pa'i don to / /
ci bka' stsal zhe na /
thams cad ces bya ba la sogs pa ste /
de bzhin gshegs pa thams cad kyi sku gsung thugs rnams de'i bdag nyid du gang la yod pa de rdo rje 'chang chen po'o / /
de'i snying po ni snying po de nyid du ston cing bden pa la dmigs pa'o zhes pas na /
de bzhin gshegs pa thams cad kyi sku gsung thugs kyi snying po'o / /
de ni dpal he ru ka'i lus dang yan lag go / /
de ni phyag rgya chen po'i dngos grub kyi thabs nyid du gsungs pas na sngar nyid du 'brel to / /
de nyid du ston pa nyid kyis na ste 'chad par 'gyur ba las so / /
de rnams kyis ni thabs dang shes rab kyi bdag nyid can gyi khro bo'i 'khor los yin gyi / /
shin tu gdug cing khro ba rnams la zhi bar sbyor ba ma yin pa'o / /
de bzhin gshegs pa thams cad ces bya ba ni phyi rol gyi khro ba tsam yin zhing 'gro ba ma lus pa nye bar 'tsho ba'i nang gi thugs rjes phyag rgya chen po'i dngos grub kyi thabs su ma rungs pa 'dul ba la sbyor ba'i he ru ka sangs rgyas kyis mdzad pa bstan pa ste /
rdo rje 'chang gis bka' stsal pa / /
zhes pa'i don to / /
des ji ltar 'gyur zhe na /
gsungs pa /
rje btsun zhes bya ba sogs pa ste /
rje btsun ni mngon par 'dod pa'am /
yi dam ste /
lha dang lha ma yin la sogs pa kun gyi bla mar gyur pa'i phyir ro / /
gsang ba ni 'di'i don dam par gsang ba zhes pa ste /
de yang kun rdzob kyi bden pa bskyed pa'i rim pa de lta bu'i gsang ba las shin tu rgal ba ni shin tu gsang ba ste don dam pa rdzogs pa'i rim pa'o / /
de dag gis gdul bya rnams lugs bzhin du sgrol bas na /
ches gsang bar gyur pa zhes pa'o / /
yang na de bzhin gshegs pa thams cad kyi sku gsung thugs kyi snying po dang /
rdo rje 'chang gi snying po la bya ste /
de yang snying rje'i bdag nyid can gyi khro bo spyan gsum pa /
dpal he ru ka'i gzugs thun mong ma yin pa'i yon tan dang ldan pas na /
rje btsun zhes pa ste lhag ma ni snga ma bzhin no / /
sdud pa po rang gi tshig gi rjes la bcom ldan 'das nyid kyis ji ltar gsungs pa de bzhin du bstan pa ni /
e ma'o zhes pa la sogs pa ste /
e ma'o zhes pa ni thabs kyi che ba'i bdag nyid gsal bar bya ba'i don du'o / /
rdo rje ni gnyis su med pa'i ye shes kyi rdo rje ste /
de nyid bcud du gyur pas na rdo rje snying po'o / /
de'i phyag mtshan yang rdo rje zhes pa'i don to / /
legs so legs so zhes pa ni khyad par du shin tu bzang bar 'gyur zhes pa'i don to / /
chen po ni gzhan don yongs su rdzogs pa phun sum tshogs pa la sogs pas brtse bas na snying rje ste /
de nyid kyis na snying rje chen po'o / /
bod pa'i tshig gnyis kyis ni thabs dang shes rab kyi ye shes kyi bdag nyid can nyid kyis 'gro ba'i don rdzogs pa can nyid du ston to / /
byang chub sems dpa' chen po zhes pa ni gsol ba 'debs pa'i gnas skabs te de'i byang chub sems dpa'o / /
sdud pa po'i gnas skabs su ni mngon par rdzogs par sangs rgyas pa grub pas na rdo rje sems dpa' dang /
sems dpa' chen po dang /
dam tshig sems dpa' zhes pa'i tshig gsum po khyad par du gyur pa mi bskyod pa'i thugs snying po'i rgyu mthun pa nyon cig par 'brel to / /
des na mi bskyod pa'i rigs su gyur pa'i snying por grub pa'o / /
ci rjod par byed pa yin zhe na gsungs pa /
dgyes pa'i rdo rje zhes bya ba zhes pa ste /
dgyes pa rdo rje'i ming zhes pa dang rang bzhin zhes pa ni de nyid de bzhin du'o / /
de nas brjod par bya ba dang rjod par byed pa ste /
dpal he ru ka de nyid la brjod par bya ba yang nyon cig pa'o / /
gang gi tshe ci rdo rje snying po khyod phyag rgya chen po'i dngos grub kyi thabs 'dri ba de mi bskyod pa'i snying por gyur pa dgyes pa'i rdo rje zhes bya ba la /
nyon cig pa ni blo brtan par gyis shig pa'o / /
'dus pa rnams la sngar chos kyi tshul ston par byed pa na 'gro ba skal ba med cing lkog tu gyur pa rnams la yang ma yin no / /
gsungs pa yang da ltar gyi dus su ni ji ltar ston zhe na /
bden mod kyi chos ston pa yang rtag tu 'jug pa nyid du bstan pa'i don du'o / /
'di ltar ston pa po dang bstan pa yang rtag tu rab tu 'jug par byed pa nyid do / /
'on kyang sems can rnams ni sgrib pa dang bcas pas na ston pa dang bstan pa rnams kyang mthong ba ma yin pa dang thos pa ma yin pa ste /
de dang de dag la long ba dang /
'on pa lta bur gyur pas na'o / /
de bzhin du gang gi phyir rigs can ma yin pa'i sems can rnams kyis ni bcom ldan 'das dang de'i chos rnams la mthong zhing thos mod kyi sems dad pa dang bcas par ma skyes pa nyid du zad do / /
de skad du yang gsungs pa /
gang phyir sangs rgyas 'byung 'gyur yang / /
skal ba med la 'bras mi 'byung / /
ji ltar rdo stengs char bab kyang / /
sa bon las ni myu gu min / /
zhes so / /
yang 'jig rten gyi khams rnams su sprul pa sna tshogs pa rnams kyis dus mnyam du 'gro ba ma rungs pa 'dul ba'i don du /
bcom ldan 'das dgyes pa'i rdo rje nyid du ston par mdzad de /
des na ston par byed pa ni rtag tu rab tu 'jug pa nyid do / /
yang na 'jig rten gyi khams sna tshogs pa rnams su sprul pa rnam pa sna tshogs pa rnams kyis chos ston par byed pa yang da ltar gyi dus su ston pa'i don du yin la /
'das pa'i dus su ni dgyes pa'i rdo rje nyid du bstan par gsungs shing rgyas par bshad pa'o / /
'dod pa yis ni rkyen sbyar bas / /
gtso bor sgra don 'das ma yin / /
zhes bya ba'i rigs pas so / /
sngar ni rdo rje snying po la sogs pa rnams kyis thun mong gi zhu ba la zhugs pa yin la /
da ni khyad par du ston par bya bas na /
rdo rje snying po zhes pa la sogs pa ste /
gsol ba zhes pa ni /
de yi rje la zhus par brjod / /
ces pa'i don to / /
'dir yang lkog tu ji ltar ston par byed ce na 'di nyid du 'dus par gyur pa de rnams nyid las gang gsol ba 'debs pa ni rdo rje snying po'o / /
de la yang mngon sum du gsol ba 'debs pa ni da ltar gyi dus su mi 'gyur ram zhe na ma yin te /
ma 'ongs pa'i dus kyi sems can skal ba med pa rnams ni de'i tshe ma 'ongs pa'i dus su gsol ba 'debs pa'i gnas skabs rdo rje snying po la mngon du gsol ba 'debs pa yin la /
sngar gyi dus su ni gsol ba 'debs pa'i skabs yin la sdud par byed pa'i gnas skabs su ni bdag nyid kyi nus pa tha dad pa'i blos rnam par gzhag ste /
rdo rje snying pos lkog tu des par bstan to / /
des na sdud pa po'i gnas skabs las gsol ba 'debs pa'i gnas skabs sngon du gyur pa'o / /
de yang 'dus pa'i rjes la sdud par byed pa nyid mngon sum du gyur pa ste /
des na /
rdo rje snying pos gsol ba btab / /
ces pa dang /
gsungs zhes pa 'dir skyon med pa'o / /
gang phyir rdo rje sems dpa' lags / /
ji ltar sems dpa' chen po lags / /
gang gi dam tshig sems dpa' lags / /
bcom ldan 'das kyis bdag la gsungs / /
zhes bya ba ni yi ge bco brgyad pa'i tshigs su bcad pa dang /
gzhan gyi phyed pa yang zhes pa ste /
gtso bor gyur pas na dag gi rgyu mtshan no / /
da ni dris pa'i lan bstan pa'i don du gsungs pa /
bcom ldan 'das kyis zhes bya ba la sogs pa ste /
mi phyed ces bya ba ni gang gis kyang 'byang pa'i nus pa med pas na mi phyed pa'o / /
rdo rje dang 'dra bas na rdo rje'o / /
des na gang gis kyang 'byed par byed pa'i nus pa med pa nyid mi phyed rdo rje zhes bya'o / /
gang gi phyir gang gis kyang mi phyed pa'i rdo rje de ni rin po che'i bye brag go / /
de bzhin du rin po che brtag pa'i bstan bcos las /
sa gzhi'i 'byung khungs nas gang rin po che yin par gyur na kha dog dmar zhing thams cad 'bigs par byed kyang rdo rje ni rdo rje la 'bigs par byed pa ma yin no zhes so / /
de skad du rin chen 'byung gnas kyi theg pa chen po'i mdo las gsungs te /
'di lta ste /
'jam dpal rdo rje rin po ches ni rin po che rnams 'bigs par byed pa de bzhin du rdo rje rin po che rnams la ni des kyang 'bigs par byed pa ma yin no zhes gsungs so / /
rgyu de lta bas na gang gi tshe mi phyed par gyur pa de'i tshe rdo rje'o / /
sems dpa' srid pa gsum gcig pa / /
zhes pa ni gsum po rnams te lus la sogs pa'i srid pa rnams yang dag par bsdus pa srid pa gsum gcig ni sems tsam nyid do / /
de bzhin du mi phyed pas na rdo rje nyid ni sems dpa' ste /
gang gi phyir rdo rje sems dpa' zhes bya ba gzhan du 'brel te /
shin tu rnam par dag pa chos kyi dbyings kyi ye shes kyi rang bzhin chos kyi sku zhes pa'i tha tshig go / /
shes rab rig pa 'di yis zhes bya ba la /
'di yis ni zhes pa ni lung gis te sems tsam nyid du'o / /
de bzhin du yang sems rnam par dag pas sems tsam du gang las she na /
shes rab rigs pa zhes gsungs te /
rigs pa ni 'dir rjes su dpag pa'i tshad ma ste /
gcig dang du ma'i rang bzhin dang bral bas sems tsam nyid du rnam par gnas pa'o / /
gang gi phyir gcig pa dang du mas ni dngos po kun la khyab pa yin la /
de dag log pas dngos po rnams kyang nges par ldog pa ste ji ltar shing log pas shing sha pa'i don ldog pa'o / /
sbyor ba dgod pa ni 'di yin te gang zhig gcig dang du ma dang bral ba de dang de ni grub pa ma yin te /
ji ltar nam mkha'i me tog bzhin no / /
chos thams cad kyang gcig dang du ma dang bral ba'i phyir ro / /
'o na gzhan dag ni gcig dang du ma dang bral bar 'dod pa ma yin te /
des na gtan tshigs kyi ngo bo ma grub pa'o snyam du sems na /
gang la shar phyogs dang /
nub phyogs la sogs pa'i dbye bas phyed pa de ni gcig tu grub pa ma yin no / /
du ma yang gcig pa sngon du 'gro ba'i phyir ro / /
de yang ji ltar sangs rgyas pa rnams kyis rtogs pa'o / /
rigs pa can la sogs pa rnams la rab tu grub pa ni cha shas la sogs pa'i rdzas rnams so / /
shar phyogs dang /
nub phyogs la sogs pa'i dbye bas phye ba'i rdul phra rab 'dus pa rnams kyang ye shes su son pa'i rnam pa'o / /
de'i phyir rang gi sems tsam 'di nyid phyi rol gyi don brdzun pa'i rnam par snang ba las so / /
de skad du yang gsungs pa /
sems ni chen po gcig nyid las / /
zhes bya ba la sogs pa'o / /
de dang de bzhin du lung gzhan las kyang gsungs te /
dngos po thams cad dang bral ba / /
phung po dang /
khams dang /
skye mched gzung ba dang /
'dzin pa rnam par spangs pa chos thams cad bdag med par mnyam pa /
rang gi sems tsam ma skyes shing stong pa nyid kyi rang bzhin no / /
de yang /
ji ltar me long nang gi gzugs / /
mthong yang de ltar yod ma yin / /
de bzhin dngos po'i rnam rtog kyang / /
gcig dang du ma rnam par spangs / /
rgyu rkyen dag ni log pa dang / /
byed pa'i rnam pa 'gag pas na / /
sems tsam du ni rnam par gnas / /
skye ba med par da smra'o / /
zhes pa la sogs pa'o / /
de ltar lung gi tshad mas grub pas na rdo rje sems dpa'i sgras ni mi bskyod pa dran pa ye shes tsam gyi rnam pa zhes par ston to / /
ye shes chen po'i ros gang ba / /
zhes bya ba la /
ye shes ni thams cad shes pa dang /
lam shes pa dang /
rnam pa thams cad mkhyen pa ste /
kun mkhyen pa gsum ni ye shes so / /
de'i ro ni gnyug ma nyams su myong ba'o / /
chen po yang de nyid yin te de bzhin du de rnams kyis gang zhing phun sum tshogs pa thob pa'o / /
yang na ye shes chen po ni lhan cig skyes pa'i ye shes te /
de'i ro'o / /
yang na mnyam pa nyid dang /
so sor rtog pa'i ye shes kyi bdag nyid can ni /
ye shes chen po'o / /
de lta bas na /
ngag rnam par dag pa longs spyod rdzogs pa'i sku'i bdag nyid ces pa'i don to / /
sems dpa' chen po zhes bya ba ni ye shes kyi ros gang ba zhes bya ba'am /
sems dpa'i sgra ni nges pa'i tshig gis byed pas don du bya ba'o / /
rgyu de lta bas na sems dpa' chen por brjod pa ni mi bskyod pa'o / /
'di dag kyang yi ge dgu pa'i tshig go / /
rtag tu zhes pa la sogs pa la /
dam tshig ni kun rdzob po /
de yang rnam pa gnyis te /
yang dag pa dang yang dag pa ma yin pa'o / /
de la yang dag pa ni yongs su dag pa'i sbyin pa la sogs pas dpal he ru ka la sogs par sprul pa'i sku'o / /
yang dag pa ma yin pa ni dbang phyug chen po dang brgya byin la sogs par sprul pa'i gzugs dang /
'khor los sgyur ba la sogs par sprul pa'i gzugs dang /
'gro ba la sogs par sprul pa'i gzugs dang /
'jig rten pa'i lugs su rnam par gzhag pa tha na bum pa dang snam bu la sogs pa brdar btags pa'i tshul lo / /
de yang 'di skad du rtag tu dam tshig gi byed pa rgyun mi 'chad par rtag tu dgos pa'i bya ba byed pa la rtag tu 'jug pa kun du ston pa las de sems can gyi don bya ba'i gnas skabs gzigs nas bcom ldan 'das kyis thugs rje'i dbang gis bsgrub pa'o / /
des na rab tu 'jug pa ni dam tshig sems dpa' zhes brjod do / /
brjod par bya ba'i yul du byas pa ni mi bskyod pa'o / /
de yang lus rnam par dag pa me long lta bu dang /
bya ba grub pa ye shes kyi bdag nyid can sprul pa'i sku'i rang bzhin zhes pa ni tshigs su bcad pa phyed pa yi ge bco brgyad pa'o / /
gang 'di lta bu'i thugs de nyid la dgyes pa'i rdo rje'i sgra ji bzhin 'jug ces gsol ba 'debs pa po 'dri na /
de la bstan pa'i don du gsungs pa /
dgyes pa'i rdo rje zhes bya ba la sogs pa ste /
gang ni dgyes pa'i rdo rje lags / /
zhes bya ba'i sgra ni khyad par du gyur pa'i don to / /
don ni 'di yin te /
de lta bu'i thugs la yang ci phyir khyad par du brjod pa dgyes pa'i rdo rje'i sgra rab tu 'jug ce na de nyid gsungs pa /
ji lta bu zhes bya ba la sogs pa ste /
ji lta bu ni dgyes pa'i rdo rje zhes pa'i ming ngo / /
don gyi dbye ba cha bsnyams te /
gzung bya gzung zhing gang gi ming rnams de dang de bzhin du'o / /
des na sngar gyi ji ltar lags / /
zhes par 'brel to / /
dgyes pa'i rdo rje'i bsdus pa'i don gyi rjes la yan lag gi don 'dri bar bstan pa ni /
he'i yi ge zhes bya ba la sogs pa ste /
ci zhig brjod ces pa dang /
don ji lta bu zhes pa ni khyad par med do / /
sems can thams cad kyi sdug bsngal dang sdug bsngal gyi rgyu las yang dag par bsgral ba'i don du gshegs pa'am bzhud pa ni he ste /
de yang he ga to zhes pas nges pa'i tshig byed pas rab tu sbyor ba'o / /
'dir ka ni bde ba ste thugs rje'i bkod pa ni snying rje'o / /
gang gi phyir snying rje dang ldan pa ni pha rol gyi sdug bsngal dang sdug bsngal can la de nyid sdug bsngal ba'o / /
rtag tu sems can thams cad kyi don du 'jug pas na chen po ste /
de bzhin du de nyid snying rje yang ngo / /
thabs dang shes rab bdag nyid ni rjod par byed pa dang brjod par bya ba'o / /
nyon zhes pa ni rna ba'i spyod yul du bya ba'o / /
des na dris pa'i lan bsdu ba ni /
da'i zhes pa ni byed pa'i drug pa ste /
nga yis bshad ces pa'i tha tshig go / /
de dag gi ni rjod par byed pa dang /
brjod par bya ba dag ste ngag dang ngag can gyi mtshan nyid du 'brel to / /
de yang rjod par byed pa ni brjod par bya ba'i don la nges pa'o / /
brjod bya phyin ci ma log par rtogs pa nyid ni rjod par byed pa'i dgos pa'o / /
brjod par bya ba'i dgos pa yang yul rnams rnam par dag pa'o / /
de'i yang dgos pa ni 'gro ba ma lus pa rjes su gzung ba dang ldan pa lhan cig skyes pa'i bde ba'i bdag nyid phyag rgya chen po'i dngos grub bo / /
de skad du yang 'chad par 'gyur te /
rdo rje snying po snying rje che / /
dgyes pa rdo rje'i thabs shes nas / /
gang zhig yul rnams rnam sbyong ba / /
des ni bla med rnyed par 'gyur / /
zhes pa'o / /
rgyud kyi brjod par bya ba'i lus brjod par bya ba ni lta stangs zhes bya ba la sogs pa ste /
de yang lta stangs ni rnam pa bzhi'o / /
dgug pa zhes pa ni dga' bzangs ma la sogs pa 'gugs pa'o / /
don byed rnam mang zhes bya ba ni grong khyer dkrug pa dang /
char dbab pa dang /
sprin dral ba la sogs pa'o / /
rengs pa zhes pa ni stobs can la sogs rengs par byed pa ste gnas nas mi g.yo ba'o / /
ji ltar rigs pa ni rim par ro / /
bskyed dang zhes pa ni sa bon la sogs pa'o / /
gnas dang byed rgyu zhes pa ni chos 'byung dang gzhal yas khang la sogs pa'o / /
don byed ces pa ni dngos po'i nus pa ste /
de yang /
ji ltar me tog la gnas dri / /
me tog dngos med shes mi 'gyur / /
de bzhin gzugs sogs dngos med pas / /
bde ba nyid ni dmigs mi 'gyur / /
zhes bya ba la sogs pa'o / /
ye shes rnam shes zhes bya ba la ye shes ni dngos grub gtan la dbab pa'i ye shes so / /
rnam shes ni mngon par byang chub pa rnam pa lnga'i ye shes so / /
lha rnams ji ltar 'byung ba zhes bya ba ni ji ltar 'byung ba las mi 'da' ba ste /
bskyed pa'i rim pa zhes bya ba'i don to / /
de yang rang gi snying gar sa bon dgod pa dang /
stong pa nyid dang /
sdig pa bshags pa la sogs pa dang /
byams pa la sogs pa rim pa bzhin du blta bar bya'o / /
he ru ka ni bskyed pa'i rgyu / /
dang por gcig ni bsgom par bya / /
zhes bya ba ni yi ge bcu bdun pa'i tshigs su bcad pa phyed pa'o / /
dang por gcig ni bsgom pa zhes pa ni /
'o na rdzogs pa'i rim pa la snying rjes ci byed ce na /
gsungs pa /
he ru ka ni bskyed pa'i rgyu / /
zhes pa ste /
he ru ka bskyed pa'i rim pa zhes pa'i don to / /
he ru ka ni thun mong gi lha rnams nye bar mtshon pa'o / /
bskyed pa'i rim pa rgyas par bshad pa gsungs pa /
dngos po zhes bya ba la sogs pa ste /
ma byung ba las skye ba dang /
byung bzhin du 'jig pa ni dngos po ste /
phung po dang /
khams dang /
skye mched kyi tshogs dang /
las dang nyon mongs pa'i phung po'o / /
de nyid brjod par bya ste /
khyad par du gyur pas mi gnas pa'i mya ngan las 'das pa rjes su thob ces bya ba'i bar du ste /
phyag rgya chen po'i dngos grub thob par byed pa'i thabs las mi gzhan zhes pa'i don to / /
'o na 'dri ltar rnam par grol ba las dngos po rnams kyis ji ltar 'ching ste /
'dis 'ching bas na 'ching ba yin la srid pa nyid 'ching ba'o / /
des na sdug bsngal lo zhe na /
gsungs pa /
rnam grol 'gyur zhes pa la sogs pa ste /
de'i phung po dang las dang nyon mongs pa la sogs pa yongs su mthar thug pa'i ye shes yongs su shes pa ni sgyu ma dang smig rgyu la sogs pa lta bu shes pa'o / /
de nyid de lta bas na gzung ba la sogs pa'i mngon par zhen pas dkris pas de ltar de bzhin du gyur pas ni 'ching ba'o / /
de nyid sdug bsngal gyi rgyu yin zhing mngon par zhen pa'am /
dkris pa de nyid mya ngan las 'das pa yin pas de nyid bde ba'i rgyu'o / /
de bzhin du gsungs pa /
kun rtog mun pa stug pos mngon par zil gnon cing / /
'dod chags la sogs bzlog dka'i dri mas g.yogs gyur pa / /
rab tu 'thor rlung gis bskyod glog ltar g.yo ba yis / /
sems ni 'khor ba yin par rdo rje can gyis gsungs / /
rtog pa las ni rnam par grol zhing 'od gsal ba / /
'dod chags la sogs dri ma'i sgrib g.yogs rab tu spangs / /
gzung ba dang ni 'dzin pa med na de nyid ni / /
mya ngan 'das pa'i don du sems can mchog gis gsungs / /
de bas sdug bsngal mang po'i tshogs kyi rgyur gyur pa / /
'di las gzhan pa 'ga' yang yod pa ma yin la / /
thar 'dod 'phags pa khyed kyi bde ba dpag med pa / /
skye ba'i rgyu yang 'di las gzhan pa 'ga' yang med / /
sdug bsngal ma lus zad bya'i go cha bgos nas ni / /
rdzogs sangs rgyas kyi bde mchog thob par 'dod pa yis / /
sems ni brtan byas de la 'bad de dpyad byas la / /
de yi rang bzhin bdag gi rang bzhin nyid du bya / /
skye ldan rnams kyi yid 'di ji srid rtogs pa'i mun pa'i snam bu mthug pos dkris gyur pa / /
de srid sdug bsngal dpag tu med yin de nas de ni ji srid bshus par gyur pa na / /
de srid bde ba rgya chen mtshungs med yin pas 'phags mchog de la nan tan gyis shig dang / /
de zad nas ni de nyid la gnas yon tan rgyas par rang bzhin gyis ni snang bar 'gyur / /
zhes so / /
yang na dngos po nyid kyis 'ching ba dang /
de nyid kyis grol ba'i dngos po'i khyad par de ji lta bu zhe na /
gsungs pa /
rnam par grol zhes bya ba la sogs pa'o / /
de yongs su shes zhes bya ba ni kun rdzob dang don dam pa'i bdag nyid can gyi rnam par dag pa'i ye shes so / /
des na grol ba'o / /
de yang gang gi phyir rnam par dag pa'i 'ching ba ni sdom pa'i bya ba byed pa ma yin no zhes pa ste /
de yang gser gyi ske rags dang dpung rgyan la sogs pa'i bcing ba bzhin no / /
de lta na yang ji ltar grol zhe na gsungs pa /
dngos po nyid ces bya ba la sogs pa ste /
skye bas na dngos po ste /
phung po la sogs pa lha rnams kyi gzugs su bskyed pa ste /
bskyed pa'i rim pa zhes pa'i don to / /
de yang dus ring por rgyun mi 'chad par goms pa bsgoms pas yul du byas zhes pa'o / /
shes rab can zhes pa ni bod pa'o / /
'dir shes rab can gyis bsgoms pa'i dbang du byas zhes bstan pa'i don du'o / /
bskyed pa ni ji lta bu zhe na /
dngos po med pa las zhes pa la sogs pa ste /
'ang gi sgra ni nges pa nyid do / /
de'i dngos po ni bskyed pa'o / /
yang dngos po med pa de nyid ni ma skyes pa nyid yin la /
ji ltar yongs su shes pa ni bdag med par yongs su shes pa ste /
nges na bskyed pa'i dgos pa ni sems can la sdug bsngal skye ba skyed par mi byed pa'o / /
des na rdzogs pa'i rim pa la yang bdag med pa'i ye shes mngon du byas pa dang /
bskyed pa'i rim pa bsgom pas kyang mngon du byas te zag pa med pa'i bde ba nyid 'ba' zhig la gnas pa'o zhes shes par bya'o / /
de ltar na bskyed pa de ji ltar bsgom par bya zhe na /
gsungs pa /
de ltar zhes bya ba la sogs pa ste phung po la sogs pa'i dngos po gnyug mar yod pa ma yin te /
de lta bu de ni de nyid do / /
he ru ka yang de nyid yin te /
des na de ltar he ru ka'o / /
bsgom par bya ba rdzogs pa'i rim pa ni bskyed pa'i rim pa rnam par dag par byed pas na de ltar he ru ka bsgom pa'o / /
de yang ma ning du nges par bstan pa ni mdo'i tshig las so / /
dngos po med pa zhes bya ba ni dngos po yod pa ma yin pa'i rang bzhin de'i dngos po zhes bya'o / /
don dam par na phyag dang /
zhal dang /
gzugs kyi rnam pa de'i don ni sgyu ma lta bu'o / /
yang na dngos pos ji ltar grol bar 'gyur zhe na /
dngos po zhes bya ba la sogs pa ste dngos po de ni sems la yang dang yang du bkod cing bsgom pas na dngos po zhes bya'o / /
des na dngos po bsgom pa nye bar 'jog pa'o / /
ji ltar bsgom zhe na /
gsungs pa /
dngos por yod pa ma yin pa'i rang bzhin yang de'i rang bzhin du ste /
de lta bu'o / /
dngos po med pa nyid kyis bsgom par bya ba'o zhes pa'i don to / /
dngos po med pa nyid cis she na /
gsungs pa /
yongs shes pa zhes pa ste /
chos rnams ma lus pa'i mtshan nyid rab tu shes pa'o / /
ci dngos po med pa tsam zhig bsgom par bya'am zhe na gsungs pa /
de ltar zhes pa la sogs pa ste phung po la sogs pa'i tshogs rnam par dag pa de rtag tu sbyor ba de ni de ltar zhes bya ste /
he ru ka'ang de'o / /
de skad du yang 'chad par 'gyur te /
mig la gti mug rdo rje ma / /
zhes pa la sogs pa dang /
sha la puk+ka sI ru brjod / /
ces bya ba la sogs pa dang /
'di rnams rang bzhin skye ba med / /
ces bya ba la sogs pa'o / /
lhag ma ni snga ma bzhin no / /
rdzogs pa'i rim pa nyid gsungs pa lus gnas zhes bya ba la sogs pa la /
lus ni rnam par dag pa'i phung po la sogs pa'i tshogs su gyur pa'i gzugs so / /
'dir lus la ma brten na ni de bzhin du dmigs par mi 'gyur ro / /
ji lta bu zhe na /
gsungs pa /
ye shes chen po zhes pa ni lhan cig skyes pa'i ye shes te /
des gzung ba dang 'dzin pa'i rnam par rtog pa dang mngon par zhen pa las byung ba'i bag chags tsam du gnas pa thams cad kyang spang ba'o / /
de'i rang bzhin gyis rnam par dag pa las /
gang phung po la sogs pa'i rnam par dag pas ni lhan cig skyes pa'i ye shes de nyid ni he ru ka'i rnam pa nyid do / /
de lta bas na gsungs pa /
khyab pa po zhes bya ba la sogs pa ste /
khyab cing de'i bdag nyid du byed pas na khyab pa'o / /
dngos po kun zhes bya ba ni rnam par dag pa'i phung po la sogs pa'o / /
de la sbyor ba dgod pa ni 'di yin te /
gang zhig rnam par dag pa de ni he ru ka'i gzugs yin te /
ji ltar phyag bcu drug pa la sogs pa lta bu'o / /
phung po la sogs pa 'di rnams kyang rnam par dag pa yin pas so / /
gang gi phyir lha'i rnal 'byor pa gang zhig ji srid du rnam par dag pa de srid du de'ang de'i bdag nyid du sgrub par byed de /
he ru ka'i rnal 'byor pas kyang ji srid rnam par dag pa de srid du mngon par 'dod pa'o / /
gang lha rnams su lhag par mos pa nyid ji ltar de nyid du lhag par mos pa ste /
de yang lus gnas zhes pa la sogs pa rnams te /
de ltar he ru ka zhes bya ba bstan pa bshad par bya ba ni /
skyes pa nyid ni skye ba med / /
ces bya ba'i don to / /
mngon par zhen pa med pa'i phyir ro / /
gang gi phyir mngon zhen med pa dang bcas pa gang cung zad thams cad ni nyes pa yod pa ma yin no / /
da ni lus nyid he ru ka'i sku sgyu ma lta bu'i lus 'dzin pa shin tu 'dri bar bya ba ma yin par ston pas rdo rje zhes bya ba la sogs pa la rdo rje ni sems tsam mo / /
lus ni phung po la sogs pa ste rdo rje yang de nyid yin la /
de bzhin du lus kyang de nyid do / /
du zhes pa ni rtsa rnams du lags zhes pa'i don to / /
rtsa sum cu rtsa gnyis zhes pa'i grangs bstan pas ni dris pa'i lan no / /
byang chub kyi sems sum cu rtsa gnyis zhes bya ba ni rtsa sum cu gnyis po rnams lha rnams kyi rnam par bsgoms nas thabs dang shes rab kyi bdag nyid can gyi ye shes byang chub kyi sems rgyu ba rnams las sgrub pa'i thabs sgrub pa pos byang chub kyi sems rgyu ba zhes pa'o / /
des na las su bya ba'i sgo nas dris pa'i lan no / /
bde ba chen po zhes bya ba la sogs pa la /
bde ba chen po ni zag pa med pa'i bde ba chen po gnas pa las gzhan du mi bsgrub pa'i phyir ro / /
gang du bde ba chen po de gnas pa ni lus so / /
de la rang gi gnas ji lta ba nas 'dzag cing rgyu bas rgyun gyi bya ba byed pa ni rtsa de rnams so zhes bya bar 'brel to / /
de lta bu'i khyad par du bya ba'i sgos ni dris pa'i lan no / /
rtsa de rnams kyi nang nas gtso mo ni du zhe na zhes pa la gsungs pa ni ming gsum gyis bstan to / /
de la rkyang ma zhes bya ba la sogs pas ni gnas nges par bshad pa gsungs pa /
rkyang ma shes rab rang bzhin zhes bya ba ni /
g.yon na gnas pa lags so / /
ro ma thabs kyis zhes pa ni g.yas pa na gnas pa'i phyir ro / /
dbus gnas zhes bya ba ni smin ma'i dbus na ste /
gsungs pa /
de dag gi ni mtha' g.yas g.yon dag dang /
dbus kyi rtsa gsum po dag ni gtso bor gnas pa zhes so / /
gzung dang 'dzin pa rnam par spangs / /
zhes bya ba ni rtsa gsum po dag gis thun mong dang khyad par gyi rang rang gi las byang chub kyi sems rgyu ba'i don du gsungs pa /
mi bskyod ces bya ba la sogs pa'o / /
yang na spyi bo bde ba chen po'i gnas te bde ba chen po rtogs pa'i rgyu byang chub kyi sems gnas pa'i phyir ro / /
der gnas shing 'dzag pa las rang rang gi las byed pa'o / /
rtsa sum cu rtsa gnyis po de rnams kyi nang nas rtsa gsum ni gtso bo'o / /
lhag ma ni snga ma bzhin no / /
yang na rtsa rnams du lags zhes pa'i ngag ni mchog dang /
rtsa sum cu rtsa gnyis por sbyor ba'o / /
bcom ldan 'das kyis bka' stsal pa zhes pa'i tshig ni rtsa sum cu rtsa gnyis zhes pa'i sngar gyi tshig tu sbyar ro / /
des na don ni 'di yin te rdo rje snying pos rtsa sum cu rtsa gnyis po rnams la rtsa rnams ni du lags zhes dris pa'o / /
rtsa sum cu rtsa gnyis la sogs pa gsungs pa'i rjes kyi tshig byang chub kyi sems la sogs pas ni bcom ldan 'das kyis dris pa'i lan du byas pa'o / /
zla ba 'bab ces pa ni bde ba'i rgyur gyur pa las so / /
zla ba ni a la sogs pa'i yi ge dang /
dus kyi cha'i bdag nyid kyis ni /
zla ba dang nyi ma ste khams dag las so / /
da ni yang rtsa sum cu rtsa gnyis po rnams kyi ming rgyas par bshad pas dris pa'i lan du bya ba ni /
mi phyed ces pa la sogs pa'o / /
rkyang ma la sogs pa rnams ni thog ma nyid du gtso bor rnyed par ston te /
dbus su gnas pa'i bdag med mar rnam par dag pa dag pa'i dkyil 'khor gyi dbus su bzhugs pa las so / /
ci bdud 'dral ma ni ji lta bu zhe na /
ka ta ya na dang /
bdud 'dral ma dag ming tsam du tha dad pa'o / /
de rnams zhes bya ba la sogs pas ni rang bzhin dris pa la gsungs pa ni /
srid gsum yongs gyur zhes bya ba la /
yongs su gyur pa ni yongs su gyur pa ste /
yongs su smin pa can no / /
de'i rang bzhin gyis na rtsa rnams nyid du yongs su gyur pa'o / /
don ni 'di yin te /
sku la sogs pa'i srid pa gsum por yongs su gyur pa ni yongs su smin par gyur pa'o / /
srid gsum rtsa gsum gyi rang bzhin gyis na yongs su gyur ces pa'i don to / /
de yang ji ltar sa bon las myu gu'i gzugs su gyur pa can no / /
thams cad ces bya ba ni ro ma la sogs pa yongs su gzung ba'i don to / /
gzung dang 'dzin pa zhes pa ni gzung ba dang 'dzin pas nye bar mtshon pa ste /
rtag pa dang mi rtag pa la sogs pa kun nye bar gzung ba'o / /
'o na gang gi tshe gzung ba dang 'dzin pa spangs pa las gang gi phyir sangs rgyas la sogs pas don gyi bya ba ji ltar byed ce na /
gsungs pa /
yang na zhes bya ba la sogs pa ste /
sems can thams cad la nye bar sbyor ba mdzad pa'i thugs rje chen po'i thabs ni thams cad do / /
des na dngos po ni don rnams so / /
de nyid kyis na mtshan nyid do / /
brtags zhes pa ni byis pa rnams kyis gzung ba dang 'dzin pa de nyid du brtags pa ste /
des na brtags zhes pa ni gzung ba dang 'dzin pa'i rnam pa'o zhes pa'i tha tshig go / /
des ni 'di skad bstan par 'gyur te /
ji ltar bden pa ma yin pa'i don ni sgyu ma lta bu ste /
don gyi rnam pa ni ye shes las byas pa'o / /
de bzhin du rtsa'i rnam pa yang ste 'dzin pa la sogs pas sbyor ba'i brtags pa rnam par dag pa'i rnam pa phyag rgya chen po la sogs pa'i don gyi bya ba byed pa la 'gal ba med pa'o / /
de rnams ni gnas so so'i byed pas bya ba yang gzhan no zhes 'dri na de'i lan du gzhan ma yin no zhes nga smra'o / /
gnas dang /
las dang /
nye bar bstan pa brjod pa ni de la mi phyed ma ni mtshog mar gnas te so dang sen mo 'bab pa'o / /
phra gzugs ma ni spyi gtsug tu gnas nas skra dang ba spu 'bab pa'o / /
bzang mo ni rna ba g.yas par gnas te pags pa dang dri ma 'bab pa'o / /
g.yon pa ma ni rgyab kyi sgal tshigs su gnas te sha 'bab pa'o / /
mi thung ma ni rna ba g.yon par gnas te rgyus pa 'byung ba'o / /
rus sbal skyes ma ni smin ma'i dbus su gnas te rus pa 'byung ba'o / /
sgom pa mo ni mig dag la gnas te mkhal ma 'byung ba'o / /
dbang bskur ma ni dpung pa'i rtsa bar gnas te snying 'byung ba'o / /
skyon ma ni brang du gnas te mig dag 'byung ba'o / /
'jug ma ni nu ma dag la gnas te mkhris pa 'byung ba'o / /
ma mo ni lte ba la gnas te glo ba 'byung ba'o / /
mtshan mo ni sna'i rtse mo la gnas te rgyu ma'i phreng ba 'byung ba'o / /
bsil sbyin ma ni kha la gnas te ngos kyi chu rgyus 'byung ba'o / /
tsha ba mo ni ske la gnas te lto ba 'byung ba'o / /
gzhol ma ni snying la gnas te bshang ba 'byung ba'o / /
rangs ma ni mtshog ma na gnas te mtshan ma'i bar gyi sbubs 'byung ba'o / /
shin tu gzugs can ma ni chu sor gnas te bad kan 'byung ba'o / /
spyi ma ni bshang lam du gnas te rnag 'byung ba'o / /
rgyu sbyin ma ni brla la gnas te khrag 'byung ba'o / /
sbyor bral ma ni rje ngar la gnas te rdul 'byung ba'o / /
sdu gu ma ni sen mo rnams la gnas te tshil 'byung ba'o / /
grub ma ni rkang pa'i bol du gnas te mchi ma 'byung ba'o / /
'tshed ma ni mthe bong la gnas te lud pa 'byung ba'o / /
yid bzangs ma ni pus mo dag la gnas te snabs 'byung ba'o zhes bya ba de dag ni rtsa nyi shu rtsa bzhi'o / /
gsum 'jug ma dang /
'dod ma dang /
khyim ma dang /
gtum mo dang /
bdud 'joms ma zhes pa ni snying gi pad+mar gnas te bdud rtsi rnam pa lnga 'byung ba'o / /
de lta bu'i rtsa lnga po dag ni saM pu Ti'i rgyud kyi don tsam blangs te /
las dang nye bar bstan pa byas pa yin no / /
gang 'di ltar phung po la sogs pa la brten cing rgyu dang bcas pa ji ltar shes zhes pa rdo rje snying po'i dri ba 'dir blangs pa'o / /
de lta bas na bcom ldan 'das kyis gsungs pa /
sdom pa zhes bya ba la sogs pa ste /
yang gi yi ge ni bskyar te dri ba'o / /
de'i don ni 'di yin te sdom pa'i dbye ba rjes su 'dri ba kye rdo rje snying po khyod 'dri ba zhes pa ci zhe na /
bshad par bya zhes pa ste /
zag pa dang bcas pa las yid kun nas dkris pa yang dag par song bas na sdom pa zhes bya ste /
lhan cig skyes pa'o / /
de'i dbye ba ni thabs te /
dbye ba dang /
gsal bar byed pa dang /
rtogs pa'i yul du byed pa 'dis na rtogs par ston pa zhes pa ste /
de dag gi rgyun dang ldan pa'i rang bzhin du ston zhes pa'i don to / /
de nyid gsungs pa /
A li dang kA li zhes bya ba la sogs pa ni mtha'i dbye ba ma yin pa ste /
A li zhes pa ni shes rab po / /
kA li zhes pa ni thabs so / /
thugs ni chos kyi sku'i bdag nyid do / /
gsung ni longs spyod rdzogs pa'i sku'i rang bzhin no / /
sku ni sprul pa'i sku'i ngo bo'i zhes pa go rims bzlog nas sbyar bar bya'o / /
e waM la sogs pa bstan pa'i bshad pa gsungs pa /
e zhes bya ba la sogs pa la /
spyan zhes bya ba ni sa'i khams so / /
mA ma kI ni chu'i khams so / /
gos dkar mo ni me'i khams so / /
sgrol ma zhes pa ni rlung gi khams so / /
sprul pa'i 'khor lo la rtsa 'dab ma drug cu rtsa bzhi dang /
de bzhin du chos kyi 'khor lo brgyad pa ni 'dab ma brgyad pa'o / /
longs spyod kyi 'khor lo bcu drug ces pa ni pad+ma 'dab ma bcu drug ces pa'o / /
bde ba chen po'i 'khor lo sum cu rtsa gnyis kyang pad+ma zhes pa ste pad+ma'i 'dab ma rnams ni 'og nas 'og tu bskor bar bya'o / /
'khor lo'i grangs nyid kyis rnam par gzhag pa zhes bya ba ni 'khor lo bzhi po rnams su rnam par gzhag pa'o / /
sku gsum po rnams ni sprul pa'i 'khor lo la sogs pa de nyid du'o / /
bde ba chen po'i sku yang bde ba chen po'i 'khor lo de nyid du rnam par gzhag par bya'o / /
de ma yin na ngo bo nyid kyi sku nyid kyis ma yin par 'gyur ro / /
gang gi phyir gsungs pa /
skye gnas snying mgrin mgo bor yang / /
sku gsum la ni rnam par gnas / /
sku gsum yongs su shes pa ni / /
bde ba chen po'i 'khor lor brjod / /
ces pa'o / /
mtshan nyid dang bral ba zhes pa ni 'di'i mtshan nyid dang mi 'dra ba zhes pa ste /
de bzhin du'o / /
'phags pa'i bden pa bzhi zhes pa la /
'phags pa ni ring du song ba ste /
sdig pa mi dge ba'i chos rnams las ring du song ba zhes pa ni nyan thos so / /
de rnams kyi bden pa ni don dam pa'o / /
sngags kyi theg pa chen por ni theg pa thams cad bsdus pa'i phyir /
de rnams kyi lus kyi nang du chud pa las so / /
'phags pa'i bden pa rnam pa bzhir gsungs pa brjod par bya ste /
rus pa bden pa bzhi po nyid / /
ces pa'o / /
sdug bsngal ni skye ba dang /
rga ba dang /
'chi ba dang /
brtse ba dang bral ba dang /
mi sdug pa dang phrad pa'i mtshan nyid can gyi sdug bsngal ba rnam pa lnga'o / /
kun 'byung zhes bya ba ni kun 'byung ba ste /
kun nas skye bar gyur pa las te sred pa'o / /
'gog pa ni mya ngan las 'das pa ste /
de yang sdug bsngal gyi yin pa dang /
de yang kun 'byung gi yin pa'o / /
lam zhes pa ni 'gog pa'i don du ste /
de yang yang dag pa'i ngag dang /
yang dag pa'i lta ba dang /
yang dag pa'i rtog pa dang /
yang dag pa'i rtsol ba dang /
yang dag pa'i las kyi mtha' dang /
yang dag pa'i 'tsho ba dang /
yang dag pa'i dran pa dang /
yang dag pa'i ting nge 'dzin gyi mtshan nyid do / /
bdag gi de kho na nyid dang /
lha'i de kho na nyid dang /
sngags kyi de kho na nyid dang /
ye shes kyi de kho na nyid dang /
dga' ba dang /
mchog tu dga' ba dang /
dga' bral gyi dga' ba dang /
lhan cig skyes pa'i dga' ba dang /
gnas brten pa dang /
thams cad yod pa dang /
mang pos bkur ba dang /
dge 'dun phal chen dang /
zla ba dang /
nyi ma dang /
A li dang /
kA li dang /
'pho ba bcu drug dang /
dbyu gu drug cu rtsa bzhi dang /
chu tshod sum cu rtsa gnyis dang /
thun tshod bzhi po ste kun mtha'i dbye ba ma yin pa'o / /
'dir dang gi sgra ni lhan cig skyes pa'am /
gzhan rnams la bstan to / /
zla ba dang nyi ma zhes pa ni rim pa ji ltar g.yon dang g.yas kyi sna bug gnyis so / /
zla ba dang nyi ma zhes pa ni zhag gcig gi thun phyed las 'pho ba bcu drug gi rlung ngo / /
zhag gcig gis dbyu gu drug cu rtsa bzhi ni chu tshod kyi phyed cha'o / /
chu tshod ni dbyu gu gnyis zhes pa'i don to / /
zhag gcig gi chu tshod ni sum cu rtsa gnyis so / /
thun gcig ni chu tshod bzhi po rnams kyis so / /
dpyid zla 'bring po'i nyin mtshan mnyam pa'i tshe ni thun bzhi la dbyu gu mnyam pa'o / /
dbyu gu gcig la dbyu gu drug cus lhag pa'i sum brgya'o / /
de lta bu'i dbyu gu gnyis kyis ni chu tshod do / /
chu tshod bzhi yis ni thun gcig go / /
gzhan dag ni nyin mtshan song ba'i zhag la ni 'grib pa dang 'phel bar 'gyur te /
ji ltar dgun zla 'bring po'i zla ba'i mtshan mo la dbugs sum cu rtsa drug gi dbyu gu yin la /
nyin mo'i dbugs nyi shu rtsa bzhi'o / /
dgun zla tha chungs kyi mtshan mo la dbyu gu nyi shu rtsa bzhi la /
nyin mo'i sum cu rtsa drug go / /
dpyid zla ra ba'i mtshan mo la dbyu gu sum cu rtsa gnyis yin la /
nyin mo la ni nyi shu rtsa brgyad do / /
dpyid zla tha chungs kyi mtshan mo la dbyu gu nyi shu rtsa brgyad yin la /
nyin mo la ni sum cu rtsa gnyis so / /
dbyar zla ra ba'i mtshan mo la dbyu gu nyi shu rtsa drug yin la /
nyin mo la ni nyi shu rtsa bzhi'o / /
dbyar zla 'bring po'i mtshan mo la ni dbyu gu nyi shu rtsa bzhi yin la /
nyin mo la ni sum cu rtsa drug go / /
dbyar zla tha chungs kyi mtshan mo la dbyu gu sum cu rtsa drug yin la /
nyin mo la ni sum cu rtsa bzhi'o / /
ston zla ra ba'i mtshan mo la ni dbyu gu nyi shu rtsa brgyad yin la /
nyin mo la ni sum cu rtsa gnyis so / /
ston zla 'bring po la nyin mtshan mnyam pas na gong gi dpyid zla 'bring po dang 'dra ba mi 'thad gsung /
ston zla tha chungs kyi mtshan mo la ni nyi shu rtsa brgyad yin la /
nyin mo la ni sum cu rtsa gnyis so / /
dgun zla ra ba'i mtshan mo la ni sum cu rtsa drug yin la /
nyin mo la nyi shu rtsa drug tu 'gyur ro zhes pa de lta bu'i 'pho ba bcu drug gi 'phel ba la sogs pa ni rlung gi chos so / /
rlung las 'byung ba dang 'byung ba'i bdag nyid can gyi lus yin pa des na 'pho ba la sogs pa brjod pa yin no / /
yang na lus kyi gnas skabs su brjod pa'i don du 'pho ba 'phel ba la sogs pa brjod pa'o / /
de ltar thams cad bzhi pa'o zhes bya ba ni lhan cig skyes pa rnam pa bzhi'i dbang du byas te /
bsnyen pa dang /
sgrub pa dang /
nye bar sgrub pa dang /
sgrub pa chen po la sogs pa dang /
rgyu mthun pa la sogs par brjod do zhes par yang bstan to / /
gtum mo zhes bya ba la sogs pa'i tshigs su bcad pa ni /
sprul pa'i 'khor lo la sogs pa'i 'chad par 'gyur ba bstan par bya ste / /
de rnams kyi don ni de dag nyid du skabs su bab pa'i phyir ro / /
rdo rje ni lhan cig skyes pa'o / /
de'i rigs dang grang bya 'dis ni rdo rje'i rigs te lus so / /
de dag gtso bor ston pa gzhung gi tshogs la yang le'u zhes bya ste /
de yang dang po ste gnyis pa ma yin pa'o / /
de dag ni dpal dgyes pa'i rdo rje'i rnam par bshad pa las le'u dang po'o // //
da ni le'u dang por mthu dang chog mang zhes mdor bstan nas /
rgyas par bshad pa ni bcom ldan 'das kyis sngags kyi le'u gsungs pa /
sngags zhes bya ba la sogs pa ste /
sngags ni de kho na nyid bskul ba'i tshig yin la sngags mngon par brjod pa ni le'u ste /
de'i rnam par dbye ba bdag gis bstan par bya'o / /
de'i yang lha rnams bsgom pa dang /
mchod pa dang /
rab tu gnas pa dang /
sbyin sreg dang /
dkyil 'khor la sogs pa las kyi tshogs rnams kyi sngon du 'gro ba can ni gtor ma sbyin pa'o zhes pa nas dang por gtor ma'i sngags brjod pa'o / /
oM zhes bya ba la sogs pa la /
oM zhes pa ni khas len pa'o / /
a haM gi yi ger byas pa las haM yig phyis nas a yig tu gyur pa ni sems a haM ka ra ste /
bdag tu 'dzin pa'i gnas su gyur pa'o / /
a haM ka ra bdag 'dzin la brten pas na nyon mongs pa la sogs pa'i gzhir gyur pa'o / /
des na nyon mongs pa rnams kyi rab tu skye ba ni a haM bdag nyid las so / /
a kA ro mu khaM zhes pa ni gtso bor byed pa'o / /
gang dag gi zhe na /
gsungs pa /
sar+b+ba d+ha rmANAM zhes pa ste /
phung po la sogs pa rnams kyi'o / /
sems nyid nga rgyal ba de dag las nyon mongs pa'o / /
de rnams las phung po la sogs pa'i rtog pa'o zhes snyam du dgongs so / /
de nyid ji lta bu zhe na /
gsungs pa /
Ad+ya zhes bya ba la sogs pa ste thog ma nyid nas thams cad ma skyes pa'o / /
'di yang ma yin par dgag pa'i ma skyes pa ste /
skyes bzhin du ma skyes pas na a'o / /
skyes pa nyid de ltar rab tu rtogs zhes par dgongs so / /
des na rgyu dang 'bras bu dang bcas pa'i dngos po la sogs pa ni tshad mas rab tu gnod pas bsal bar snang ba tsam la Ad+ya nu t+pa n+na twAta ces so / /
de yang rgyu ci zhe na /
A d+ya nu t+pan+na twA ta ces pa thog ma nas ma skyes pa'i tshul gyi sarba d+harmA NAM ste /
chos kun a yi sgo can no / /
zhes shes par bya'o / /
de'i rang bzhin yang ji lta bu zhe na /
gsungs pa /
oM zhes bya ba la sogs pa ste /
oM yig ni sku'i bdag nyid can gyi sprul pa'i sku'o / /
AHyig ni gsung gi bdag nyid can gyi longs spyod rdzogs pa'i sku'o / /
hUM yig ni thugs kyi bdag nyid can gyi chos kyi sku'o / /
yang gzhan dag gi rang bzhin ji lta bu zhe na /
phaT swA hA zhes pa la phaT shes rab bo / /
swA hA ni snying rje'o / /
'byung po ni sems can rnams so / /
de'i sngags ni gtor ma gtong ba pos gtor ma gshegs su gsol ba'i dus su blta bar bya'o / /
yang na bya ba byed pa ni las so / /
de yang yod pa ma yin par byed pa a'i'o zhes pas ni a kA ro ste chos kyi dbyings stong pa nyid ces bya ba'i tha tshig go / /
des na stong pa nyid dang chad pa ma yin pa de bzhin nyid dang /
bden pa dang /
chos kyi dbyings dang /
chos yang dag par 'byung ba dang /
chos yang dag par gnas pa dang /
yang dag pa'i mtha' dang /
bsam gyis mi khyab pa'i dbyings zhes pa ni ming gi rnam grangs so / /
des na nam mkha'i rang bzhin las 'gyur ba med cing bya ba rnam par spangs pa'o / /
lhag ma ni snga ma bzhin no / /
lha rnams ji ltar 'byung ba mdor bstan pa ni /
de bzhin gshegs pa rnams kyi dbang du byas pa de'i tshe rgyas par bshad pa gsungs pa /
de bzhin gshegs pa rnams kyi sa bon zhes pa la sogs pa la skyed par byed pa'i yi ge b+h+rUM AM dzr-I khaM hUM zhes pa rim pa ji lta bar rnam par snang mdzad dang /
rin chen 'byung ldan dang /
snang ba mtha' yas dang /
don yod grub pa dang /
mi bskyod pa'i sa bon rnams so / /
sngar gyi gtor ma'i rjes la 'di bstan pa ste /
bi ra shu ma mu zhes pa'i yi ge rnam pa lngas rim pa ji ltar bdud rtsi rnam pa lnga'i gzugs kyis gtor ma nyid bza' ba la sogs pa rdzogs shing smin pa'i don ji lta ba gsungs pa ni rdzogs par byed pa'i sa bon yi ge gsum zhes pa'o / /
oM zhes bya ba la sogs pa la /
de ba zhes pa ni sprul pa sna tshogs pas rol zhing sems can gyi don so sor lugs bzhin du zhes pa ste /
snying rje'i cha'o / /
pi tsu ni ras bal ltar 'jam pa las so / /
badzra zhes pa ni mi phyed pa ste shes rab kyi cha'o / /
sngags 'di ni phyag bcu drug pa'i 'chad par 'gyur ba gang las sngags btus pas ni phyag bcu drug pa'i snying po yin zhes pa'o / /
sngags thams cad la sogs pa 'di dag kyang ji ltar 'byung ba bzhin du blta bar bya ste /
yang dag par sbyor zhing spel ba ni ring ba ma yin par gzhibs nas gtso bo'i sngags dang swA hA'i yi ge gnyis kyi bar du hUM yig dang phaT kyi yi ge spel bar bya ba ni ji ltar shing gnyis kyi bar du shing gzhan dag gis spel ba bzhin no / /
mthu dang zhes bya ba la sogs pa rnams grong khyer dkrugs pa la sogs pas bstan pa de bshad pa ni /
a ka tsa Ta zhes bya ba la sogs pa ste /
grong re re nas 'khrugs pa ni kun nas g.yo ba'o / /
rang bzhin gzhan du 'gyur bas na grong khyer 'khrugs pa'o / /
de yang dbang du gyur pa'i khyad par ro / /
sngags 'di ni byams pa la dmigs pa'i rnal 'byor pa gang zhig gis bzla bar bya'o / /
rnal 'byor ma rnams zhes bya ba la sogs pas ni /
rnal 'byor ma rnams bskyed pa'i rgyu / /
zhes bstan pa'i bshad pa ste /
a la sogs pa so sor 'di rnams kyi mgo bor zla phyed thig le sbyin par bya'o / /
de yang sngags su bzla ba ni sa bon re re rnams sam / /
bsdus te bzla bar bya'o / /
sku la sogs pa zhes pa ni /
sku la sogs pa byin gyis brlab pa 'ba' zhig ma yin gyi bza' ba la sogs pa byin gyis brlab pa la yang ngo / /
de skad du /
dpal gsang ba 'dus pa las /
sa bon yi ge gsum gyis rdzogs / /
zhes gsungs so / /
rak+Sha rak+Sha zhes pa'i k+Sha yig ni gnyis brda ste /
re pha'i ni ma yin no / /
rengs par byed pa zhes pas ni rengs pa mdor bstan pa'i bshad pa ste /
oM hUM swA hA rengs par byed pa'o / /
mthu la sogs pa'i dbang du byed pa'i bstan pa bshad pa ni /
oM aM swA hA che ge mo dbang du gyis shig ces pa'o / /
skrod par byed pa 'dis skrod pa mdor bstan pa bshad pa ste /
oM khaM swA hA u tsa ta ya zhes pa'o / /
mngon spyod ces bya bas ni /
mngon spyod mdor bstan pa'i bshad pa ste /
oM buM swA hA a bi tsa ra ka zhes pa'o / /
de las gzhan yang mthu la sogs pa mdor bstan pa bshad par bya'o / /
de la dgug pa bshad pa 'di ltar blta bar bya ste /
oM hUM swA hA che ge mo A ka R+Sha ya zhes pa'o / /
de la sogs pa sbyor ba 'di rnams kyi kha dog la sogs pa ni ji ltar rtogs pa bzhin du bya'o / /
a phu zhes bya ba la sogs pa ni klus byin gyis brlabs pa'i rdzing bu'i 'jim pa nag po blangs te a phu zhes pa'i sngags brgya rtsa brgyad mngon par bsngags pa de las mtha' yas kyi rnam par bya'o / /
dur khrod kyi so phag ces pa ni 'jim pa skam po phye mar byas pa'o / /
ardza ka zhes pa ni 'jig rten la rab tu grags pa'i pa na se'o / /
tshangs pa'i sa bon zhes pa ni 'jig rten la rab tu grags pa'i pa la sha'i sa bon no / /
de yang skar ma rgyal la gzung ba ni dgun zla 'bring por skar ma rgyal gyi dus su bsgrub par bya'o / /
de rnams gsungs pa /
yang dgun zla 'bring po'i skar ma rgyal nyi ma gzas zin pa'i dus su tshangs pa'i sa bon la sogs pa sngar bsdus pa des sta re'i gzugs bya'o zhes pa la la dag zer ro / /
rdo rje ma la sogs pa zhes pa ni rdo rje ma la sogs pa gzhan dag rnal 'byor ma rnams kyi sbyor bas rengs pa la sogs pa bya ba'o / /
de dag ni dgyes pa'i rdo rje'i rnam par bshad pa las sngags kyi le'u ste gnyis pa'o // //
da ni lha rnams ji ltar 'byung ba'o zhes pa'i gang mdor bstan pa de'i bshad pa ni lha'i le'u gsungs pa'o / /
lha zhes bya ba la sogs pa la /
lha zhes pa ni thun mong gi lha dang khyad par du gyur pa'i lha rnams so / /
de dag gnyis ka bstan pa'i le'u gang yin pa de bstan par bya'o / /
de la rang gi snying gar re pha yongs su gyur pa las nyi ma'i dkyil 'khor gyi steng du hUM yig sngon po blta bar bya'o / /
de lta bu dag ni phyis 'chad par 'gyur te /
rang gi snying gar re pha bsgom / /
de las byung ba nyi dkyil 'khor / /
der ni hUM gi rnam pa nyid / /
thabs dang shes rab rang bzhin can / /
zhes pa'o / /
de nas stong pa nyid dang mtshan ma med pa dang smon pa med pa'i rnam par thar pa'i sgo gsum bsgom par bya'o / /
de ltar yang gsungs pa /
shrI ni gnyis med ye shes te / /
he ni rgyu sogs stong pa'o / /
ru ni tshogs dang bral ba ste / /
ka ni gang du'ang mi gnas pa / /
zhes pa'o / /
de nas sa bon las byung ba'i 'od zer gyi tshogs rnams kyis rdo rje 'chang dang /
de dang 'dra ba'i bla ma rje btsun dang /
dkyil 'khor gyi 'khor lo dgug cing gsal bar bltas te /
de dag gi mdun du gzugs rdo rje ma la sogs pa rnams kyis yang dag par mchod pa dang /
phyag bya zhing bshags pa la sogs pa yang bya'o / /
de lta bu dag kyang phyis 'chad pa ste /
nam mkhar rje btsun bltas nas ni / /
lha mo brgyad po rnams kyis mchod / /
rgyan rnams thams cad 'dzin pa ni / /
zhes pa dang /
yang lha dbang bskur ba'i le'u las kyang /
gzugs rdo rje ma la sogs pa rnams kyis mchod de zhes pa dang /
spyod pa'i le'u las kyang /
dngos grub rnyed pa'i slob ma gang / /
yang dag ye shes snang ba'o / /
mnar med spang ba'i rgyu yi phyir / /
zhes pa des na sdig pa bshags pa dang /
bsod nams la rjes su yi rang ba dang /
yongs su bsngo ba dang /
gsum la skyabs su 'gro ba'i rjes la bdag nyid dbul bar bya'o / /
de nyid kyang 'chad par 'gyur te /
lus kyi sbyin pa byin nas su / /
zhes pa'o / /
de nas smon pa byang chub kyi sems bskyed par bya ste /
bdag nyid dpal he ru kar gyur nas 'gro ba ma lus pa rnams kyang dpal he ru kar bya'o zhes pa'o / /
de nyid kyang 'chad par 'gyur te /
'khor ba'i rnam pa he ru ka /
'gro ba sgrol ba'i gtso bo nyid / /
ces pa'o / /
des na bdag gis 'gro ba bsgral bar bya'o zhes pa dang /
de bzhin du bdag gis dgyes pa'i rdo rje'i dkyil 'khor gyi lam la gnas par bya'o zhes lam la brten par bya'o / /
de lta bu yang 'chad par 'gyur te /
rdo rje snying po snying rje che / /
kye yi rdo rje'i thabs rnyed nas / /
gang zhig yul rnams rnam sbyang ba / /
gang phyir bla med de ni rnyed / /
ces pa'o / /
sbyor ba de dag gi rjes la /
dang po zhes bya ba la sogs pa ste /
de la byams pa ni sems can ma lus pa rnams la bu gcig pa ltar brtse ba'o / /
snying rje ni sems can rnams sdug bsngal ba'am /
sdug bsngal ba'i rgyu rnams las yang dag par bsgral bar 'dod pa ste /
de yang sdug bsngal ni 'bras dang chu bur la sogs pa'i bdag nyid can no / /
sdug bsngal gyi rgyu mi dge ba la sogs pa ste /
de dag bsal ba'i don du'o / /
dga' ba ni sems can rnams sdug bsngal rnams las grol zhing bde bar gyur pa la sems dga' ba'o / /
btang snyoms ni sdug bsngal ba dang /
bde ba ba dang /
smad pa dang /
bstod pa dang /
grags pa dang /
ma grags pa dang /
rnyed pa dang /
ma rnyed pa'i mtshan nyid can gyis 'jig rten pa'i chos rnams la sems mnyam pa nyid du gyur pa'o / /
de nas zhes pa ni sbyor ba kun gyi rjes la'o / /
yang ni zhes pa 'dis ni sngar gyi rnam par thar pa'i sgo gsum bstan to / /
des na stong pa nyid ces pas nye bar mtshon pa'i rnam par thar pa'i sgo gsum 'di nyid du blta bar bya'o / /
de nas stong pa nyid kyi rjes la byang chub tu rtogs nas ring po ma yin par 'dis stong pa nyid kyi byang chub tu byed pa'i sngags ni /
oM shU n+ya tA dz+nyA na badzra swa b+hA ba At+ma ko\u0f85haM zhes pa ste /
stong pa nyid kyi rjes la sngags 'di brjod do zhes pa'i tha tshig go / /
de nas re pha yongs su gyur pa'i nyi ma'i dkyil 'khor la hUM yig yongs su gyur pa'i sna tshogs rdo rje'i lte bar yang des byin gyis brlabs pa bsgom par bya'o / /
de nas rdo rje'i 'od zer gyis rdo rje phra mo'i bdag nyid can gyi rdo rje ra ba dang /
rdo rje'i gur dang /
rdo rje'i sa gzhi'i bdag nyid du bsgom par bya'o / /
de lta bu yang de nas 'chad par 'gyur te /
dang por re pha zhes bya ba la sogs pa'i tshigs su bcad pa'o / /
der chos 'byung gi phyag rgya skad cig gis bsam par bya'o / /
de yang 'chad par 'gyur te /
nam mkha'i khams su b+ha ga bsam / /
zhes pa'o / /
de'i nang gi dbus su sna tshogs pad+ma dang sna tshogs rdo rje'i lte ba la sa'i dkyil 'khor laM yig las byung ba gru bzhi ser po'o / /
de'i steng du chu ni baM yig las byung la zlum zhing dkar ba'o / /
de'i steng du me'i dkyil 'khor raM las gru gsum kha dog dmar po'o / /
de'i steng du rlung gi dkyil 'khor yaM yig las skyes pa gzhu'i dbyibs can nag po'o / /
de'i steng du bdag nyid sems tsam du blta bar bya'o / /
de nas sa la sogs pa yongs su gyur pa las /
gzhal yas khang gru bzhi pa la sogs pa dang ldan par bsgom par bya'o / /
de ltar yang 'chad par 'gyur te /
'khor los dang sngon 'gro chu / /
ji ltar rigs pa byin za dang / /
lha rnams kyi ni rlung chen po / /
ji ltar sgom pa po 'byung ba / /
chos 'byung las skyes 'khor lo nyid / /
ces pa dang /
gru bzhi sgo bzhi zhes pa'o / /
de'i dkyil 'khor gyi dbus su sna tshogs pad+ma'i steng du ro la gnas pa'i nyi ma'i gdan bsam par bya'o / /
shar la sogs pa'i sgo bzhi po rnams dang /
dbang ldan la sogs pa mtshams bzhi po'i steng du dbang po dang /
gshin rje dang /
chu bdag dang /
gnod sbyin dang /
'byung po'i bdag po dang /
me lha dang /
bden bral dang /
rlung lha rnams pa skyel ba'i snying gar gnas pa'i nyi ma'i gdan rnams bsam par bya'o / /
de ltar yang 'chad par 'gyur te /
dang por ro ni rnam bsgom pa / /
zhes pa'o / /
tshangs pa la sogs pa'i gdan dag las dbus kyi nyi ma'i gdan la zla ba'o / /
de'i steng du rang gi sa bon yongs su gyur pa'i rang gi mtshan ma'i lte bar des byin gyis brlabs pa la A li dang kA li'o / /
de'i steng du nyi ma'i dkyil 'khor bsam par bya'o / /
de dag kyang 'chad par 'gyur te /
A li zla ba kA li nyi / /
sa bon nang du son par bsgom / /
zhes pa'o / /
de yang sa bon dang mtshan ni rang gi lha'i yin te /
zla ba la sogs pa yongs su gyur pa las rgyu'i rdo rje 'chang phyag bzhi pa la sogs pa'i he ru ka'am gzhan dag gi gzugs so / /
'on kyang dkar por gyur pa'am /
sngon po'i mdog 'chang ba'i phyag gnyis pa'i he ru ka'am /
bdag med ma la sogs pa gzhan dag kyang ngo / /
de lta bu yang 'chad pa yin te /
A li kA li mnyam sbyor ba / /
rdo rje sems dpa' yi ni gdan / /
yi ge las byung gong bu'i hUM / /
zhes pa dang /
sems dpa'i gzugs brnyan las byung ba / /
dkyil 'khor bdag po zhes pa dang / /
phyag mtshan zhal sogs gong ma bzhin / /
zla ba chu shel nor bu'i 'od / /
ces pa'o / /
rang gi gdan la sa bon dang mtshan ma la sogs pa dang po'i rnal 'byor brtsam par bya ba ni ji srid mngon par byang chub pa lnga las rgyu'i rdo rje 'chang ni spyi'i rnal 'byor ro / /
rdo rje 'dzin pa rang gi ba spu'i bu ga nas a la sogs pa'i yi ge dang /
ga la sogs pa'i yi ge byung zhing rab tu zhugs pa'i bdag nyid can no / /
de nas yang de bzhin du byung ste /
rang gi rang bzhin du zhugs nas rdo rje 'dzin pa dkyil 'khor gyi bdag po de'i pad+ma'i dbus su bsam par bya'o / /
bde ba chen po'i gnas skabs su sems can rab tu zhugs pa dang /
'byung bar bsams te /
kun gzhi'i rnam par shes pa rab tu zhugs pa'i rjes la bdag nyid zhu bar gyur pa las lha mo rnams kyis bskul ba dang ldan pa bsam par bya'o / /
de dag kyang 'chad pa ste /
zla ba nyi ma mnyam sbyor bas / /
gau ri la sogs rab tu grags / /
zhes pa dang /
de nas rdo rje chags chen las / /
rigs mar bcas pa zhu bar gyur / /
de la lha mo rnams kyis bskul / /
sna tshogs glu yi mchod pas so / /
zhes pa'o / /
gnyis pa la ni sa bon bsdu / /
zhes pa la /
de yang sngar gsungs pa'i rnal 'byor thams cad la ltos nas gnyis pa'i rnal 'byor ro / /
sa bon bsdu ba ni gang gi zhe na /
bskul ba'i rjes la thabs dang shes rab dag sa bon gnyis kyi gzugs kyis zhu ba de bsdus pa'o / /
de ltar yang 'chad de a hUM dag las skyes pa'o / /
gsum pa la ni gzugs brnyan rdzogs / /
zhes pa ni /
de yang rang gi sa bon yongs su gyur pa las mtshan ma'i lte bar byin gyis brlabs pa de yongs su gyur pa las rang gi lha'i gzugs brnyan no / /
de rdzogs pa ni bzhengs pa ste /
phyag dang zhal la sogs pa'i gzugs kyis rab tu skye zhing 'byung ba'o / /
de lta bu dag kyang 'chad par 'gyur te /
zhu ba gzugs las bzhengs nas ni / /
rdo rje chen po dag gi sku / /
zhes pa'o / /
bzhi pa la ni yig 'bru dgod / /
ces pa ni rnal 'byor bzhi pa ste /
gang gi zhe na yi ge de'i dang /
sngags kyi dgod pa ni nye bar dgod pa ste /
oM d+ha rmA d+hA tu swa b+hA ba At+ma ko\u0f85haM /
zhes bya ba 'dis byin gyis brlab ces pa'i tha tshig go / /
de lta bu yang phyis 'chad pa ste /
chos kyi bdag nyid brjod pa'o / /
phyag gnyis pa'i he ru ka'am /
bdag med ma'am /
'chad par 'gyur ba'i lha mo gzhan rnams ni mngon par byang chub pa lnga yis so / /
phyag bzhi pa la sogs pa'i he ru ka gsum po dag ni /
rdo rje 'chang sngon du song ba las bskyed pa'o zhes shes par bya'o / /
re pha zhes bya ba la sogs pa la /
sngon du zhes pa ni thog ma'o / /
gur bcing ba zhes pa la /
'ang gi yi ge ni sa gzhi yang rdo rje'i rang bzhin du bsgom par bya zhes bya bar 'brel lo / /
rdo rje'i 'od zer rnams logs su song ba las rab /
steng du song ba las gur ro / /
'og tu song ba las sa gzhi zhes bya bar dgongs so / /
yang na sa bon bsdu zhes pa ni sa bon gyis lha rnams skyed par byed pa'i rgyu rdo rje 'chang gi'am /
mngon par byang chub pa rnam pa lnga'i 'am /
yang dag par bsgrub pa'i sbyor ba ste /
de yang rdo rje ra ba dang /
gur dang /
sa gzhi dang /
chos 'byung dang /
gzhal yas khang dang /
gdan dag la sa bon la sogs pas rim pa bzhin du yang dag par bskyed pa'o / /
gsum pa la ni gzugs brnyan rdzogs / /
zhes bya ba ni lha'i gzugs su bsgom par bya ste /
rdo rje 'chang zhu ba sngon du song ba las glus bskul ba'i rjes la'am /
yang na bya ba grub pa'i ye shes kyi rjes la rdzogs par byung ba'o / /
de yang rjes su chags pa'i mthar thug pa'am /
yang na dbang bskur ba'i bar du'o / /
bzhi pa la ni yig 'bru dgod / /
ces bya ba la dgod pa ni kun nas nye bar dgod pa ste /
des na dkyil 'khor 'byin cing dgod pa'o / /
yig 'bru ni mi zad pa dang /
mi 'gyur ba ste /
bdag med pa'o / /
de yang don dam pa dang de'i rang bzhin yin pa'i phyir yig 'bru dgod pa'o / /
sa bon bsdu ba'i yan lag cung zad gsungs pa re pha zhes bya ba la sogs pa'o / /
dang por ni thog mar te mngon par byang chub pa rnam pa lnga'o / /
thog mar ro ni zhes pa la sna tshogs pad+ma'i steng du ro te gan rkyal du bsgom par bya'o / /
chos kyi dbyings kyi bdag nyid brjod / /
ces bya ba la chos rnams kyi dbyings ni chos kyi dbyings kyi rang bzhin te /
bdag med cing stong pa zhes bya ba'i don to / /
de nyid kyi bdag nyid ni rang bzhin te /
phung po la sogs pa de'i chos kyi dbyings kyi bdag nyid ces dgongs so / /
de yang chos kyi dbyings kyi bdag nyid las sku 'byung ba nyid du byin gyis brlab pa'i sngags ni /
oM d+harmA d+hA tu swa b+hA ba At+ma ko\u0f85haM zhes pa'o / /
brjod ces pa ni rgyud gzhan las gsal ba nyid du brjod pa'o / /
de yang ji ltar dpal gsang ba 'dus pa las /
oM d+ha rmA d+hA tu swAb+hAb At+ma ko\u0f85haM zhes pa'o / /
rnal 'byor pa ni de yis te ro'i steng du'o / /
sngon du brjod pa'i nyi ma la rnal 'byor pa gnas pa'o / /
des na bdag nyid dpal he ru kar bsgom par bya'o / /
de skad du brjod par yang bskul ba'i rjes la'am /
sa bon yongs su gyur pa las sam /
mngon par byang chub pa lnga'i sbyor ba las /
he ru ka nyid du bsgom par bya'o / /
de'i rjes la oM d+ha rmA d+hA tu swAb+hA ba At+ma ko\u0f85haM /
zhes pa 'dis byin gyis brlab par bya zhes pa'o / /
rang gi snying gar bya zhes pa ni bsgom pa nye bar rtsom pa'i dus su rang gi snying gar re pha yongs su gyur pa las /
nyi ma'i dkyil 'khor bsgom par bya'o / /
der ni zhes pa ni nyi ma'i dkyil 'khor de nyid du'o / /
de yang stong pa nyid dang snying rje mi phyed pa'i bdag nyid can gyi byang chub sems kyi rang bzhin hUM gi rnam par bsgom par bya'o / /
des na nyi ma dang hUM gi rnam par mchog tu nye bar mtshon pas las gang yang rung pa'i lha rnams bsgom par bya ba de lta bu nyid kyang rang gi gdan la gnas pa'i sa bon zhes pas bstan to / /
de lta bu yang sngar brjod pa nyid do / /
da ni phyag gnyis pa skyed par byed pa'i khyad par gsungs pa /
nag po zhes bya ba la sogs pa la /
'jigs pa chen po zhes pa ni gtsigs pa las so / /
rdo rje ni rnam par dbye ba'i mtha' can dang bral ba'o / /
byung ba zhes pa ni rdo rje yang dag par byung ste /
de las ni he ru ka'o / /
de'i lte ba la nyi ma la gnas pa'i hUM bsgom par bya'o / /
de yang de kho na nyid de /
de ltar yang gang gi phyir chos thams cad ni rgyu dang bral ba'i phyir sgyu ma lta bu'i dngos por gyur pa ni hUM ngo / /
yang na hUM yig de'i yang de kho na nyid de /
spro ba'i gzugs su bsgom par bya / /
zhes pa dang /
rdo rje lte ba'i zhes bya ba la sogs pa tshigs su bcad pa bcu bdun no / /
hUM yig gis nye bar mtshon nas zla ba dang /
A li dang /
kA li dang /
rdo rje dang /
hUM yig dang /
nyi ma yongs su gyur pa las phyag gnyis pa'i he ru ka'i bdag nyid du bltas te /
de'i rang bzhin ni zhe sdang gi bdag nyid mi bskyod pa'i skur bsgom par bya'o / /
de nas sku dang mig la sogs pa byin gyis brlabs pa'i rjes la dbang bskur ba'i he ru ka'i bdag nyid can gyi dbul thugs kyi bdag pos mtshan pa'o zhes dgongs so / /
rdo rje skye ba zhes pa ni hUM yig las skyes pa la des byin gyis brlabs te /
rdo rje'i lte ba las hUM byung ba ni rdo rje las skyes so / /
yang na rdo rje skye ba zhas pa ni don dam par na 'chi bdag gi bdud las rgyal bas so / /
des na rdo rje lta bu mi phyed pa de 'di la yod pas na de skad ces bya'o / /
'dam skyes sngon po 'dra ba'i mdog / /
ces bya ba ni nag po che zhes pa'i khyad par te /
sngo ba dang 'dres pa skya rengs kyi mdangs can gang gi he ru ka'i bdag nyid kyi sku ni / /
sngo dang nyi ma'i mdog ces pa dang /
gnag cing sngo dang skya rengs mdog /
ces pa'o / /
gang zhig sems nyid gsal ba las skyes pa de ni phyag gnyis pa'i he ru kar sgom par byed pa yin te /
shes rab nyid kyi 'bras bur gyur pa'i phyir ro / /
nges par zhes bya ba ni phyogs gnyis po de la ltos nas so / /
sgom par byed pa 'di gsungs pa /
nam mkhar zhes pa ste /
chos 'byung gi nang gi gzhal yas khang ni nam mkha'o / /
rdo rje skye ba zhes pa ni he ru ka'o / /
snying rje che zhes pa ni bla ma'o / /
mchod par bya zhes pa ni sdig pa bshags pa la sogs pa'i don te /
gzugs rdo rje ma la sogs pa drug po rnams kyis sam /
lha mo brgyad po rnams kyis mchod pa ste gsum pa'o / /
rgyan rnams thams cad rab 'dzin pa / /
zhes pa ni 'khor lo dang rna cha la sogs pa 'dzin pa rnams kyis so / /
des he ru ka'i dkyil 'khor gyi 'khor lo dang /
rdo rje 'chang dang 'dra ba'i bla ma rje btsun mdun du dmigs te /
rang gi snying ga'i sa bon las spros pa de dag gis gzugs rdo rje ma la sogs pa'i mchod pas yang dag par mchod pa dang /
sdig pa bshags pa la sogs pa bya'o zhes dgongs so / /
de rnams thams cad kyis thun mong gi rnal 'byor ro / /
rnal 'byor ma brgyad ni phyag gnyis pa'i dkyil 'khor ba yang 'di dang 'dra zhes pa'o / /
dkar mo zhes bya ba la sogs pa la chu lag ma zhes pa ni chus bkang ba'i bum pa zhes pa'o / /
sman zhes pa ni thod par bdud rtsi lnga blugs pa'o / /
ro 'dzin zhes pa ni ro drug gis bkang ba'i thod pa 'dzin pa'o / /
g.yung mos mgrin par 'khyud ces pa ni rlung gi grwa nas g.yung mos mgrin par 'khyud par gyur pa ji ltar 'gyur ba zhes pa ste /
bya ba'i khyad par 'khyud pa'i phyag rgya dang ldan zhes pa'i don to / /
chags pa chen po ni phyag gnyis pa'i he ru ka'o / /
rjes su chags pa ni de'i'o / /
nang du gyur pa'i phyag gnyis pa'i mtshan nyid ni /
snying rje chen por shes par bya / /
zhes pa ni tshig lhag ma'o / /
dkar mo la sogs pa rnams ni /
gaM tsaM baM g+haM paM shaM laM DaM zhes pa'i sa bon rnams kyis gnas rnams su rim pa ji lta bar bskyed pa'am /
phyag gnyis pa'i snying gnas 'od zer phra mo spros pa las blta bar bya'o / /
de rnams kyi sku mdog dang gdan la sogs pa ni phyag bcu drug pa'i dkyil 'khor las 'chad par 'gyur la /
khyad par gyi dbye ba ni phyag mtshan tsam mo / /
phyag gnyis pa mngon par byang chub pa lngas bskyed pa nyid du bstan pa'i don du gsungs pa /
zla ba zhes pa la sogs pa la gdan gyi steng du zla ba yin la /
de'i steng du a la sogs pa dang /
ka la sogs pa'i yi ge'o / /
de nyid du sa bon las bskyed pa'i mtshan ma la gnas pa'i sa bon de'i steng du bdud las rgyal ba'o zhes sbyar ro / /
phyag gnyis pa ni mngon par byang chub pa lngas bskyed pa shes rab med pa'o zhes man ngag las rtogs par bya'o / /
de nyid ces bya ba la sogs pa la /
sems dpa' ni mngon par byang chub pa'i sbyor ba de nyid las rdo rje 'chang ba ste /
lhag ma ni go sla'o / /
da ni ye shes kyi 'khor lo dang dam tshig gi 'khor lo dag rig par bya ba gsungs pa /
rnam par spros zhes pa la sogs pa ste /
rnam par spro ba ni rang gi sems las lha rnams su rab tu gsal bar bya zhes pa skabs 'dir blangs te /
dam tshig gi dkyil 'khor gyi lha rnams rang gi lus la ldan pa sku mdog dang /
phyag mtshan dang /
dbyibs la sogs par gyur pa yin no zhes pa'o / /
de bzhin du ci gang du rnam par spros she na gsungs pa /
nam mkha'i dkyil 'khor zhes pa ni yi ge dgu pa'i tshig go / /
de yang rang gi snying ga'i 'od zer rnams kyis ye shes kyi lha rnams bsdu zhing bkug ste /
gzhan ma yin pa nyid du rab tu gzhug par bya'o / /
snying po ni dam tshig gi dkyil 'khor rnal 'byor pa'i sems tsam du snyoms par 'jug pa dang ldan pa'o / /
ji skad du /
sems tsam du ni snyoms 'jug pa / /
rnal 'byor zhes su brjod pa yin / /
zhes brjod pas so / /
des na zhe sdang zhes pa ni de nyid phyi rol gyi don la rnam par sdang ba'o / /
de lta bu nyid kyi bdag nyid gyur na zhe sdang bdag nyid can no / /
sngo dang nyi ma mtshungs mdog ni /
mtha' can gyi rnam par dbye ba med pa'o / /
des na sngo ba yang yin la nyi ma yang yin pas na sngo dang nyi ma mtshungs pa'i mdog go / /
grong khyer dkrug pa'i sngags kyis bzlas pa ni he ru ka rnam pa bzhi las gang yang rung ba bsgom par bya zhes pa ni man ngag go / /
ba n+du yang yin la dmar po yang de nyid yin pas ba n+du dmar po can no / /
de yang rgyas par na spyan no / /
ba n+du'i khyad par dmar po ci dgos she na /
dkar po'i ba n+du yang mthong bas so / /
yang na rgyas pa rtogs par bya'i don du dmar pos khyad par du byas pa'o / /
gang gi phyir rgyas pa ni dmar po nyid kyis rab tu bsal bar gyur pa'o / /
yang rgyas pa nyid kyis zlum por yang ste /
de'i spyan ni khro bar byed pa dang /
'dren cing 'thob par byed pa dang /
sems can gyi don la dmigs par byed pas na spyan no / /
ban+du ltar rgyas shing dmar ba'i spyan ni ban+du dmar po'i spyan de nyid de /
zlum zhing dmar la rgyas pa'i spyan zhes pa'i don to / /
de lta bu yang lha rnams kyi spyi'i tshul du shes par bya zhes pa'o / /
skra ser gyen du 'khyil ba zhes pa ni skra ser zhing gyen du 'khyil ba ji lta ba de bzhin du mig gi rdzi ma yang ser zhing gyen du 'degs pa'o / /
phyag rgya lnga la sogs pa ni go sla'o / /
sdang lta zhes pa ni sdang ba yang de yin la /
de bzhin du lta ba yang de yin te /
zlum zhing rgyas pa dmar ba'i spyan dang ldan pa'i phyir ro / /
des na de'i spyan zlum zhing dmar ba ni shes rab dang ldan zhing snying rje'i rnam par dag pa'o / /
gang gi phyir bcom ldan 'das ni don dam par sems can rnams la sdang zhing khro ba ni ma yin no / /
'on kyang sdang bar bcos pa ste /
sems can rnams nyon mongs pa nyid du ldan pa'i phyir ro / /
khro zhing sdang ba nyid kyis ni stag gi pags pa'i rgyan can no / /
brgyad gnyis lo'i tshul ni stong pa nyid bcu drug rnam par dag pa'o / /
de dag kyang lha'i gzugs thams cad kyi thun mong du brjod do / /
rdo rje thod pa dang zhes pa ni rdo rjes mtshan pa'o / /
g.yon pa nas kyang kha T+wAM ga /
zhes pa ni nye zhing gsal bar bcar ba'o / /
sku mdog nag po zhes pa ni byams pas gnag pa'o / /
hUM gi yi ge 'don pa'i bdag /
ces pa ni ngag tu ste /
khro zhing gdug par ston par byed pa'o / /
dur khrod la sogs pa'i tshigs su bcad pa ni yi ge sum cu rtsa gnyis pa'o / /
sa sa ti ni ro gnas zhes pa ste /
a yig phyis pa des na Sha grub ste /
srog chags phra mo tsam gnas pa'o / /
de yang med pa las bden par mngon par zhen pa las gnas par gyur pa de gang gi tshe dur khrod de /
bdag med pa nyid kun rdzob tu gdan du byas pa'o / /
de'i rnam par dag pa ni gzhal yas khang gi phyi rol du yang dur khrod do / /
de dag kyang thun mong du gyur pa'o / /
gang gi phyir de rnams kyi phyag gnyis pa bskyed par yang gsungs pa /
phyag bzhi ni zhes bya ba la sogs pa la phung po la sogs pa bdud bzhi las rgyal ba'i rnam par dag pa ni phyag bzhi'o / /
sngar gyi he ru ka'i sku mdog dang /
gzugs dang /
dbyibs gang gi yang sa bon ni hUM yig yin pas sngar gsungs pa'i sku mdog dang /
gzugs dang /
hUM las byung ba de phyag bzhi pa'i yang ngo / /
khrag gis bkang ba zhes pa ni thun mong ngo / /
shes rab rdo rje phag mo ni ming ngo / /
rdo rje 'chang zhu ba sngon du song ba las bskul ba'i rjes la zhu ba bsdus pa las skyes pa'i hUM dang /
de las byung ba'i sa bon gnyis po rim pa ji lta bar ro / /
de yongs su gyur pa las rdo rje dang gri gug gi lte ba la de dag gis byin gyis brlabs pa'i phyag mtshan gnyis so / /
de dag yongs su gyur pa las thabs dang shes rab ste /
phyag bzhi pa'i thabs dang shes rab bo / /
de bzhin du zhu ba bsdus pa las skyes pa hUM aM gi sa bon gnyis so / /
de dag yongs su gyur pa las rdo rje dang gri gug gi lte ba la de dag gis byin gyis brlabs pa'o / /
de dag yongs su gyur pa las phyag drug pa'i thabs dang shes rab bo / /
dang po sngon po gcer bu zhes pa ni sngon po nyid gcer bu sngon po ste /
zhal dang po sngon po zhes bya ba'i don to / /
la la dag ni gcer bu zhes pa'i tshig ni smad g.yogs dang bral ba'o / /
phyag bzhi pa dang drug pa dag gi lhag ma ni mang por yod de /
phyag bcu drug pa bzhin no / /
'on kyang lha rnams bsgoms pa'i don bsdus pa ni phyag bzhi pa'i he ru ka dang /
bdag med ma dang /
ku ru ku l+le'i sgrub thabs su shes par bya'o / /
khams gsum gyi zhes pa ni khams gsum po rnams te /
'dod pa dang /
gzugs dang /
gzugs med pa zhes brjod pa bsdus pa'o / /
de'i bdag nyid ni rang bzhin no / /
de yang sems tsam mo / /
ji skad gsungs pa /
kye rgyal ba'i sras dag khams gsum pa 'di dag ni sems tsam mo zhes de nyid ni zag pa med pa'i bde ba ste lhan cig skyes pa zhes pa'i don to / /
ro mnan pa zhes pa ni srog med pa'i gang zag go / /
des na ro 'di nyid khams gsum gyi bdag nyid can yin la /
khams gsum gyi bdag nyid can yang ro ste /
chags pa dang /
chags pa med pa dang /
bdag dang gzhan du rig pa la sogs pa bral bar chos mthun pas na'o / /
de ru mnan pa ni he ru ka'o / /
mnan pa ni a kran ta te /
ta rkyen du byas pas bdun no / /
gang du rkang pas mnan par byas pa ste /
de dang de ni zag pa med pa'i bde ba de'i'o / /
de yang zag pa dang bcas pa'i bde ba'i bdag nyid ma yin pa las bde ba'i bdag nyid du byas pa'o / /
de skad du yang /
sems kyi rang bzhin 'od gsal ba / /
dri ma rnams ni glo bur ba / /
zhes pa dang /
byams pas kyang gsungs la /
sems ni rang bzhin 'od gsal ba / /
nyon mongs rnams ni glo bur ba / /
zhes so / /
des na mchog tu zag pa med pa'i bde ba chen po las logs na cung zad kyang yod pa ma yin no zhes dgongs so / /
yang chos kyi dbyings las ma gtogs pa / /
'di ltar chos gzhan yod ma yin / /
zhes pa'o / /
des na lhan cig skyes pa'i bde ba nyid ro'i rang bzhin du mnan zhes pa'i don to / /
de dag ni dgyes pa rdo rje'i rnam par 'grel pa las /
lha'i le'u ste gsum pa'o // //
da ni 'chad par 'gyur ba'i mig la sogs pa byin gyis brlabs pa dang /
sku la sogs pa byin gyis brlabs pa'i rjes la sgrib pa thams cad gzhom pa'i don du dbang bskur ba rdzogs pa'i lha'i gzugs kyis rnal 'byor rigs so zhes lha dbang bskur ba'i le'u gsungs pa /
lha zhes bya ba la sogs pa la /
rang gi snying gar gnas pa'i rang gi sa bon las 'od zer byung ba ni 'od zer nag pos sangs rgyas rnams spyan drangs pa'i rjes la zhes bya bar sbyor ro / /
'od zer nag pos rab tu gsal ba'i 'od zer gang yin pa de ni 'od zer nag po ste /
de'i rang bzhin ni 'od zer nag po'o / /
'od zer nag po zhes pa ni 'gugs pa dang rab tu 'jug par byed pa dang /
mtshon par byed pa dang /
skye ba med pas bsdigs par byed pa de nyid mtha'i tshig dang ldan pas don 'dzin par byed pa'o / /
des 'gugs par byed pas na lcags kyu'o / /
de yang a'i sgras sa man+ta ste /
mtha' yas pa'o / /
ka ra ni byed pa ste lcags kyu'i rnam pa'o / /
gang gis bya ba mtha' yas pa las /
de ni lcags kyu'i 'od zer nyid do / /
yang de lta bu'i rnam pa tsam gyis ni 'gugs shing 'dzin pa ma yin no / /
sangs rgyas rnams zhes bya ba ni rnam par snang mdzad la sogs pa khams gsum na bzhugs pa yid kyis dmigs te phyi nas sngar brjod pa'i 'od zer nag po'i gzugs kyis spyan drangs nas gsol ba gdab ces bya bar 'brel to / /
der ci byas nas she na /
ma mo brgyad ces bya ba la sogs pa la /
brgyad ces pa ni bdog cing 'dod pas na gzugs la sogs pa la khyab pa'i tshul gyis na 'dod par gyur pa'o / /
gzugs rdo rje ma la sogs pa drug po yang ngo / /
ma mo ni de rnams nyid sems can thams cad la ma ltar brtse bar gyur pa las so / /
de rnams kyis yang dag par mchod nas gsol ba gdab ces pa ni /
de dag tsam gyis na mchod pa'i rjes la gsol ba gdab ces pa'o / /
gsol ba gdab pa yang gsungs pa /
oM a b+hi Shi ny+tsa zhes pa la sogs pa'o / /
yang na ma mo brgyad kyis zhes pa ni /
gau rI la sogs pa rnams kyis dang /
sangs rgyas rnams dang lhan cig tu gzugs rdo rje ma la sogs pa 'chad par 'gyur ba'i tshig las thob pa rnams kyis so / /
yang dag par mchod ces bya ba ni de bkug ste /
rtag tu mchod pa'o / /
he ru ka'i gzugs zhes bya ba ni he ru ka'i rnam pa ste /
mi bskyod pa rnam par dag pa'i gzugs gang yin pa rnams kyis de bzhin du'o / /
de dag kyang nye bar mtshon pa'o / /
yang lha rnams dbang bskur bar bya ba de nyid du rigs kyi bdag po dgug par bya zhes shes par bya'o / /
yang na he ru ka'i gzugs nyid kyis dkyil 'khor pa dang lhan cig tu'o / /
bdud rtsi lnga zhes bya ba ni me long lta bu'i ye shes la sogs pa ye shes lnga po de dag nyid bdud rtsi ste de dag gis 'dzin pa'o / /
de bzhin gshegs pa lnga'i bdag nyid can gyi bum pa ni sna tshogs pa'i bum pa'o / /
lngas dbang bskur ba ni de dag gis dbang bskur ba'o zhes pa la sogs pa'o / /
gang gi tshe dbang bskur ba na /
de'i tshe me tog gi char la sogs pa 'bab ces pa'i don to / /
char gyi sgras ni mang bar bstan to / /
gur kum ni mtshon pa ste /
dri zhim po sna tshogs pa'i char pa 'bab par 'gyur ro / /
gzugs rdo rje ma dang /
sgra rdo rje ma dang /
dri rdo rje ma dang /
ro rdo rje ma dang /
reg rdo rje ma dang /
chos kyi dbyings rdo rje ma rnams ni rgyan rnam pa sna tshogs kyis brgyan pa rim pa ji lta ba bzhin du me long dang /
pi bang dang /
dri'i dung phor dang /
ro'i lhung bzed dang /
kha dog sna tshogs pa'i gos dang /
chos 'byung 'dzin pa rnams dkar po dang /
nag po dang /
ser po dang /
dmar po dang /
ljang gu dang /
dmar ser dag ste /
de rnams kyis mchod pa ste /
de dag kyang gsungs pa /
gzugs rdo rje zhes bya ba la sogs pa ste de dag thams cad nyid la de rnams kyis mchod par byas pa ste /
dbang bskur ba'i dus su nye bar mtshon pa'o / /
spyan la sogs pa zhes pa ni sangs rgyas spyan dang /
mA ma kI dang /
gos dkar mo dang /
sgrol ma rnams te rim pa bzhin du dkar ba dang /
sngo ba dang /
dmar ba dang /
ser ba ste /
'khor lo dang /
ut+pal dmar po dang /
pad+ma dang /
ut+pal ser po 'dzin cing rgyan thams cad kyis brgyan pa /
rdo rje'i glu dang /
bstod pa byed pa dag tu blta bar bya'o / /
de yang kol+la i reT+Thi zhes pa la sogs pa rdo rje'i glu 'chad par 'gyur bas so / /
spyi bor zhes pa ni spyi bo'i rnam grangs ni spyi bo'i skrar gnas pa'o / /
rang gi rigs zhes pa ni mi bskyod pa'o / /
'dis ni zhes pa ni he ru ka ste /
rnam par dbye ba ma byas par ro / /
rdzogs pa nyid ni yan lag bzhi'i rnal 'byor gyis rdzogs pa'i don to / /
de la bsnyen pa'i he ru ka bskyed pa tsam mo / /
nye bar bsgrub pa ni mig la sogs pa byin gyis brlab pa'o / /
sgrub pa ni sku la sogs pa byin gyis brlab pa'o / /
sgrub pa chen po ni dbang bskur ba'o / /
de rnams kyi 'bras bu chung ngu dang /
'bring po la sogs pa'i dbye ba ni skabs su bshad par bya'o / /
thun gsum du byin gyis brlab pa'i sgom pa rnam par bsgoms nas langs te zhes bya ba la thun gsum du ste /
byin gyis brlabs pa ni lha rnams su rnam par dgod pa'o / /
de rnams kyi sgom pa ni goms pa'o / /
de'i sgom pa ni cho ga'o / /
langs pa ni rnal 'byor gyis gnas pa'o / /
thun dang bsgoms pa'i phyi rol gyi bya ba gsungs pa /
lha'i zhes bya ba la sogs pa la /
lha'i gzugs ni 'dug pa dang /
za ba dang /
nyal ba la sogs pa rnams su lha'i nga rgyal gyis yul rnams la lha'i gzugs su nye bar longs spyod pa'i rnal 'byor gyis nges pa nyid do zhes dgongs so / /
de dag kyang de dang der 'chad par 'gyur ro / /
de dag ni dgyes pa'i rdo rje'i rnam par bshad pa las /
lha dbang bskur ba'i le'u ste bzhi pa'o // //
da ni bdag gi de kho na nyid la sogs pa de kho na nyid bzhi po mdor bstan pa rgyas par bshad pa gsungs pa /
de nas zhes bya ba la sogs pa la /
de nas ni lha rnams rdzogs pa'i rjes la ste /
gang gi phyir lha rnams de kho na nyid du rig cing bsgoms nas rdzogs pa'i byang chub tu 'gro bas so / /
de kho na nyid ces pa ni de kho na nyid rnam pa bzhi'o / /
de la yul rnams skyes pa de'i tshe de'i rnam par shes pa dang phung po lnga rnams so / /
de rnams kyi bdag nyid ni rang bzhin te /
gcig dang du ma la sogs pa'i mtshan nyid do / /
de'i de kho na nyid ni bdag med pa'i rang bzhin te /
dngos po med pa zhes bya ba'i bar du'o / /
de yang gsungs pa /
nges par dngos po thams cad ni / /
dag pa de bzhin nyid du brjod / /
yang na yul la sogs pa rnams kyi bdag nyid du nges pa'i dbang po ni 'dzin pa'i rang bzhin no / /
des na nges par 'gyur ba'i rten dang /
brten par nges shing dmigs pa rnams te /
phung po lnga rnams so / /
de'i bdag nyid ni rang gi mtshan nyid do / /
de skad du yang gzugs ni gzugs su rung ba'i mtshan nyid do / /
tshor ba ni nyams su myong ba'i mtshan nyid do / /
'du shes ni mtshan mar 'dzin pa'i mtshan nyid do / /
'du byed ni mngon par 'du byed pa'i mtshan nyid do / /
rnam par shes pa ni yul gyi rnam par shes pa'i mtshan nyid do zhes pa'o / /
de dag gi de kho na nyid ni sngar gyi bzhin no / /
de nyid kyang gsungs pa ni ngo bos zhes bya ba la sogs pa la ngo bos ni gnyug ma'i bdag nyid do / /
de la med ces bya ba ni byis pa rnams kyis brtags pa'i gcig dang du ma'i mtshan nyid du yod pa ma yin pa'o / /
ngo bo nyid kyis zhes pa ni gong nas gong du yang ngo / /
cis she na gsungs pa /
gzugs zhes pa ste /
dkar po dang /
ser po la sogs pa dang /
ring po dang /
thung ngu la sogs pa'i mtshan nyid ni gcig pa nyid la sogs pa'i tshad mas gnod pas na yod pa ma yin pa'o / /
yang na rang nyid kyis rang bzhin gyi gnas rtag pa nyid du yod pa ma yin te /
bdag med pa'i de nyid kyis gzugs la sogs pa'i bdag nyid can gyi mtshan nyid de /
gang gi phyir bdag med par mthong bas gcig pa la sogs pa yod pa ma yin pa'i phyir ro / /
ji lta ji ltar de kho na nyid gnyi ga yang bdag med pa tsam gyi rang bzhin du gnas pa'o / /
gal te gzugs la sogs pa'i yul rnams ni med du chug na de bzhin du yang mig la sogs pa'i dbang po dang /
de'i rnam par shes pa la sogs pa ni yod dam zhe na / /
gsungs pa /
mthong ba po med ces pa la mthong ba ni lta ba po mig ste /
gang gi mig gis blta ba po / /
zhes brtags pa de de'i bdag nyid du ma skyes pa'o / /
'ang gi tshig ni de'i rnam par shes pa yang ste /
de gnyis ka yang yod pa ma yin pa ni tshad mas gnod pa ma yin pa'i phyir ro / /
de'i lung gis gnod pa bstan pa ni / /
ji ltar me long gzugs brnyan la / /
mthong yang de na yod ma yin / /
de bzhin dngos dang dngos med kyang / /
gcig dang du ma rnam par spangs / /
zhes pa yang ste /
lung gzhan las kyang ngo / /
de'i phyir gzugs la sogs pa med pa nas sgra dang dri la sogs pa med pa'o / /
de bzhin du sgra dang /
rna ba dang /
de'i rnam par shes pa yang ngo / /
thos pa po zhes pa ni rna ba'i dbang po'o / /
snom pa po zhes pa ni sna'i dbang po'o / /
myong ba po zhes pa ni lce'i dbang po'o / /
reg pa po zhes pa ni reg par sbyor ba'i chos /
reg pa po ste lus kyi dbang po'o / /
sems zhes pa ni yid kyi dbang po'o / /
sems las byung ba zhes pa ni bde ba la sogs pa'o / /
thams cad la yang dang 'ang gi sgra gnyis ni ji ltar rang rang gi rnam par shes pa yang 'gog par byed pa'o / /
yang na nges pa'i dbang pos gzung ba la sogs pa'i tshul gyis na gzugs la sogs pa yod pa ma yin pa nyid de /
dngos po med pa'i phyir ro / /
des na yang bdag med pa 'ba' zhig tu gnas so / /
de ni bdag med pa zhes bya ba'i de kho na nyid dang /
lha rnams kyi gzugs kyi phung po la sogs pa'i rnam par dag pa bsgom pa rnams la zag pa med pa'i bde ba chen po 'grub pa yin no / /
'o na gang gi tshe bsgom par bya ba ni dbang po'i spyod yul ma yin pa de mngon du bya ba ni de dang 'dra ba yin pa dang /
la la dag ni rtogs nas bsgom par bya ba yin nam /
la la dag kyang lhan cig skyes pa de bsgom pas mngon sum du bya bar 'dod pa yang de kho na nyid mthong zhing mngon sum du rtogs nas bsgom par bya'o / /
de'i phyir de dang 'dra ba zhig mngon sum du byed cing rtogs par bya'o zhe na /
gsungs pa /
skyed byed ces bya ba la sogs pa la 'dir bu mo zhes pa yang shes par bya ste /
de la bu mo ni 'chad par 'gyur ba'i ngag las so / /
rnal 'byor zhes bya ba ni sbyor ba'o / /
rtag tu zhes pa ni 'khor ba mthas gtug par ro / /
skyed byed ma la sogs pa'i sgras bsgom pa rtogs pa ni sgra ji bzhin pa'i don to / /
yang 'chad par 'gyur te /
phrag dog khro ba rnam spangs pa'i / /
slob ma cher 'gyur shes nas ni / /
zhes pa'o / /
bram ze mos ni rgyal rigs dang /
rje'u rigs kyang nye bar mtshon pa las so / /
he badzra zhes bya ba la sogs pa la rigs rnam pa lnga'i cha dag las /
gtso bo'i dbang du byas pa ni rang nyid kyi lha'i gzugs su rdzogs pa rdo rje dang por byas pas so / /
mchod pa ni yang dag pa'i sbyor ba'i mchod pa byed pas so / /
bu mo yang thos pa dang ldan pa dang snying rje dang ldan pa rnams te gzhan dag ni ma yin no zhes dgongs so / /
de nyid kyang 'chad par byed de /
shes rab gdong yang bcings pa dang / /
thabs kyi gdong yang de bzhin no / /
zhes pa'o / /
de ltar na skyed byed ma la sogs pas ni dge ba dang bral lo zhe na /
gsungs pa /
de nyid rig pa'am sdug pa zhes pa ste de kho na mkhyen pa'o / /
de kho na nyid la 'dod pas kun la chags par nus zhes pa'i don to / /
sngon du dge ba bcu la sogs pa dang /
lung la sogs pa'i bya ba'i tshogs la sogs pa du mas slob ma 'dus byas la chu la sogs pa nas slob dpon gyi dbang bskur ba sbyin pa'i bar du sngon du 'gro ba can gyis rgyud 'dir bshad pa ste /
de'i don du bshad pa'o / /
yang bdag med ma bshad pa ni lhan cig skyes pa dang 'brel ba gang gi rnam pa bstan pa ni /
lhan cig skyes pa de kho na nyid la 'dod pa skyes pas shes rab 'di rnams la gsang ba la sogs pa'i dbang sbyin par bya'o / /
des na gal te bdag med ma las skyed byed ma la sogs pa 'gro ba 'di dag phyin ci log tu snang ba de dag go zhe na /
slob ma nyid las rtogs pa'am /
de yang rkyen du byed pa ste /
grol ba nyid du skyed byed ma la sogs pa gzung ba ni log par snang ba'i dngos po yin yang bstan pa las rtogs pa'i rgyu'o zhes dgongs so / /
mchod pa gdon mi za bar bya ba yin pas na gsungs pa /
bstan pa nyid ces bya ba la sogs pa ste /
de dag ni sgrub pa pos ji ltar rnyed pa de dag tu gyur pa bsten par bya ba'o / /
ji ltar zhe na /
gsungs pa /
rab tu 'bad ces pa de rab tu 'bad pa nyid ni de lta bu 'dis bya ba ste /
gzhan du na ni phyag rgya chen po'i dngos grub tu mi 'gyur ba ste /
ci lhan cig skyes pa'i rang bzhin dang /
bdag med ma yang ji lta bu mngon sum du shes par mi nus pa'o / /
de dag ni gang gi phyir shes rab mas ma gtogs pa lhan cig skyes pa'i rang bzhin nam /
bdag med ma yang rung ste /
mngon sum du rtogs pa ma yin no zhes shes par bya'o / /
gal te yang sgrub pa po dang 'dra ba ma yin par gyur na ni ji ltar bsten par bya zhe na /
gsungs pa /
ji ltar dbye ba zhes bya ba la sogs pa la ji ltar de rnams ni sgrub pa po dang dbye bar mi 'gyur ba ste /
de yang mi 'dra ba ni dam tshig dang /
sdom pa la gnas pa la sogs pa mi mthun pa ma yin pa dag de bzhin du bsten par bya'o / /
rtag tu mchod par byed par 'dod pas dam tshig dang sdom pa la gnas pa rtag tu bsten par bya'o zhes dgongs so / /
bsten pa yang shin tu gsang bar bya ba yin pas na gsungs pa /
shin tu gsang ba zhes pa ni shugs te /
ma gsang zhes pa ni ma gsang ba las sdug bsngal bar byed pa'o / /
cis she na /
gsungs pa /
sbrul dang zhes pa ste sbrul dang stag la sogs pa'o / /
chom rkun ni nor la sogs pa 'phrog pa ste /
de yang ma gsang ba las sdug bsngal bar byed pa'o / /
me yis zhes pa ni khyim la sogs pa tshig pas so / /
sa spyod ni sa gzhi ste /
de yang lcug ma dang /
khyim dang /
chu klung dang /
ri phug dang /
rtsig pa la sogs pa ral bdag dang g.yang sa dag tu gzhan gyis bskul nas 'gro zhing de rnams kyis dug la sogs pa ster ba'o / /
yang na srin po la sogs pa rnams sa la rgyu bas na sa spyod do / /
yang na rgyal po la sogs pa ste /
ma gsang ba las sdug bsngal bar ston pa yin la gsang zhing ma smras pa ni dngos grub tu 'gyur ba'o / /
yang na ji ltar dbye bar mi 'gyur zhes pa la sogs pa ni de rnams brten pas ye shes kyi dbye ba ste /
ji ltar bsten pa'i pha rol dag las yang dag par 'pho ba'i ye shes skye ba de ltar bsten par bya zhes pa'o / /
gsang ba yis ni dngos grub yin la /
de nas ma gsang na skyon gsungs pa /
ma gsang zhes pa la sogs pa'o / /
gang gi tshe lhan cig skyes pa ni shes rab kyis mtshon pa de'i tshe mig gi spyod yul du bskyed pa ma yin no / /
ci de dag las nges par skyed par byed ce na /
gsungs pa /
phyag rgya zhes pa la sogs pa la /
phyag rgya gsungs pa ni /
de yang rigs lnga las ma gtogs pa ni ma yin zhes pa'i don to zhes bya ba'i sgra ni skyed byed ma la sogs pa'o / /
de dag gis cir 'gyur zhe na gsungs pa /
thar pa'i rgyu zhes pa la thar pa ni bgrod dang bgrod min la sogs pa'i 'dzin pa las grol ba'o / /
de nyid kyi rgyur skyed byed ma la sogs pa bsten pa nges pa'i'o / /
yang 'chad par 'gyur ba yang /
bgrod dang bgrod min zhes pa la sogs pa'o / /
phyag rgya zhes pa'i sgras ji ltar myur du 'jug par 'gyur zhe na /
gsungs pa /
rdo rje 'dis ni zhes bya ba la sogs pa la /
rdo rje ni ga bur gyis te /
yang dang yang du rgyas 'debs shing mtshon par byed pa 'dis na phyag rgya'o / /
de yang 'dod pa can rnams kyi ga pur phal che bar gyur pa las so / /
yang na rdo rje 'dis zhes pa ni stong pa nyid kyis te /
de yang /
rdo rje rdo rje zhes brjod pa / /
nyon cig rdo rje'i mtshan nyid ni / /
zla ba'i 'od mtshungs dag pa'i blo / /
rdo rje zhes ni gsungs pa'o / /
zhes gsungs so / /
rigs zhes pa ni ming ci zhe na /
gsungs pa /
rdo rje pad+ma zhes bya ba la sogs pa ste /
rgyud gzhan las ni rigs du ma gzung ba de dag ni 'dod pa ma yin pa 'dis na lnga'i grangs su byas pa'o / /
rgyun mi 'chad par rigs gsum po dag gam zhe na gsungs pa /
dam pa'i zhes pa ste /
nges pa nyid du phyag rgya chen po'i dngos grub kyi rgyu yin pa las so / /
de dag gi yang khyad par ni skyed byed ma la sogs pa'o / /
gal te 'di lta bu ni 'jig rten pa dang 'gal ba'i phyir bstan par bya ba ma yin no zhe na gsungs pa /
snying rje chen po zhes pa'o / /
gal te khyed ni snying rje chen po'i yon tan mnga' ba de'i tshe 'jig rten gyi rnam par gzhag pa las 'das pa 'gro ba ma lus pa'i don yongs su rdzogs par byed pa phyag rgya chen po'i dngos grub sgrub par byed pa'i rigs skyed byed ma la sogs pa rnams khyed kyis bstan pa ni rjes su mthun pa'am rigs so zhe na /
gsungs pa /
gang gi phyir sngags kyi gzhung gis /
'jig rten pa'i spyod pa'i lugs las shin tu 'das pa nyid kyis 'grub pa'o / /
de skad du /
'jig rten spyod las rnam par grol / /
ci gsungs dam tshig sdom pa las / /
sangs rgyas kun yang mi 'da' bas / /
sngags kyi spyod pa zhes su brjod / /
ces gsungs so / /
rgyud gzhan dag las mngon par 'dod pa rnams gzung ba'i rdo rje la sogs pa'i rigs kyis ming lnga po rnams gsungs pa /
rdo rje g.yung mo zhes bya ba la sogs pa nas /
rnam par nges zhes pa'o / /
rgyud 'dir ni lnga char yang rdo rje'i rigs yin zhes dgongs so / /
g.yung mo la sogs pa lnga po rnams nyid ji ltar dam pa yin zhe na /
gsungs pa /
de bzhin zhes bya ba la sogs te tshigs su bcad pa 'di ni yi ge bcu bdun pa'o / /
de bzhin gshegs pa'i rigs ji lta bu zhe na /
gsungs pa /
ming zhes pa ni ming du rab tu grub pa zhes bya ste /
ming gis dngos grub nges par ster / /
zhes bya ba'i tha tshig go / /
ming ni rigs kyi khyad par dag gis so / /
'di rnams zhes pa ni grangs rnam pa lnga pos rigs kyi rnam par gzhag pa'o / /
mdor bsdus pa zhes pa ni rigs drug pa la ltos nas so / /
gsungs pa /
de dag ni de bzhin gshegs pa nyid la kun rdzob kyi gzugs kyis brten pa'o / /
rigs rnam pa lnga rnams kyis de nas rim pa ji lta ba bzhin du bsten pa dag las dngos grub ster zhes pa'o / /
des na yang rdo rje zhes pa'i sgras ni mi bskyod pa dang g.yung mo'o / /
pad+ma'i sgras ni snang ba mtha' yas dang gar ma'o / /
las kyi sgras ni don yod grub pa dang tshos ma'o / /
de bzhin gshegs pa'i sgras ni rnam par snang mdzad dang bram ze ma'o / /
rin po che'i sgras ni rin chen 'byung ldan dang gtum mo'o / /
g.yung mo la sogs pa'i bu mo rnams kyang dgongs pa'i skad kyis yang 'chad par 'gyur ba dang /
rigs ni rnam pa lnga ru brjod ces pa dang /
kha dog dbye ba so so yin / /
zhes pas kyang ngo / /
don dam par ni me long lta bu dang /
mnyam pa nyid dang /
so sor rtog pa dang /
bya ba grub pa dang /
shin tu rnam par dag pa chos kyi dbyings kyi ye shes kyi rang bzhin rim pa bzhin du rnam par snang mdzad dang /
rin chen 'byung ldan dang /
snang ba mtha' yas dang /
don yod grub pa dang /
mi bskyod pa'i de bzhin gshegs pa rnams su shes par bya'o / /
des na de bzhin gshegs pa'i rang bzhin las mchog tu gyur pa dag go / /
de bzhin gshegs pa'i sgras ni ji ltar rnam par snang mdzad la sogs pa rnams la rab tu 'jug pa de bzhin du gsungs pa /
de bzhin nyid ces kyang gsungs te /
de bzhin nyid ni stong pa nyid dang /
bdag med pa dang /
yang dag pa'i mtha'i zhes pa don gzhan ma yin pa'o / /
de skad du yang stong pa nyid dang /
gsog ma yin pa dang /
chad pa ma yin pa dang /
snying po med pa ma yin pa dang /
de bzhin nyid dang /
yang dag pa dang /
gzhan ma yin pa nyid dang /
chos nyid dang /
chos kyi dbyings dang /
chos skyon med pa nyid dang /
yang dag pa'i mtha' dang bsam gyis mi khyab pa'i dbyings zhes gsungs te /
de dag ni thun mong du gyur pa'o / /
gshegs pa ni 'gog pa ste /
sgyu ma lta bur gyur pa las so / /
dpal ldan zhes bya ba ni bsod nams dang ye shes kyi tshogs dang ldan pas so / /
de bzhin slar yang gshegs pa zhes pa la slar gshegs pa ni 'byung ba'o / /
de bzhin ni de bzhin nyid de /
sgyu ma lta bu las so / /
skye ba dang 'gag pa ni kun rdzob tu ste de bzhin nyid du gnas pa'o / /
bsod nams dang ye shes kyi tshogs dang ldan pa /
ston pa 'dis na de bzhin gshegs pa'o / /
de skad du yang /
'di rnams ni chos rnams kyi rang bzhin du gnas pa'o zhes gsungs so / /
yang na de bzhin nyid du gshegs pa zhes pa ni de bzhin nyid du gnas pa ste /
chos kyi sku'i rang bzhin ni / /
zhes pa'i don to / /
slar yang gshegs zhes pa ni slar 'byung zhing skyes pa dang /
sgyu ma lta bur bstan pa ste sprul pa'i sku'i rang bzhin no / /
de lta bu ni de bzhin gshegs pa zhes bya'o / /
de nyid gsungs pa /
'di yis ni zhes pa la sogs pa la gong du gsungs pa'i shes rab kyis bkod pa dang ldan zhing bsod nams dang ye shes kyi tshogs kyi sbyor ba las /
de bzhin gshegs pa zhes mngon par brjod do / /
de lta bu'i don mdzad cing 'chad pa dang ldan pas de bzhin gshegs par mngon par brjod do zhes dgongs so / /
yang na shes rab ces pa ni de bzhin nyid yongs su shes pa'o /
de nyid ji lta bu zhe na /
gsungs pa /
rigs pa zhes pa ste gzung ba la sogs pa rnams tshad mas 'gog par byed pa'i phyir zhes pa'o / /
gang la ltos nas mdor bsdus pa zhe na /
gsungs pa /
rigs ni zhes pa ste /
rdo rje sems dpa' bcug pas na rnam pa drug go / /
brjod ces pa ni de bzhin gshegs pa rnams so / /
rigs drug pa la ltos nas rigs rnam pa lnga'o zhes gsungs pa mdor bsdus pas ni rnam pa lnga zhes pa'o / /
rigs rnam pa lnga la ltos nas rigs rnam pa gsum zhes bya ste /
de gnyis gsungs pa /
phyi nas zhes bya ba la sogs pa la /
gsum zhes pa ni rnam pa gsum ste /
sku la sogs pa'i rang bzhin rnam pa gsum gyis so / /
dbye ba yis zhes pa ni so sor gyur pas so / /
de yang rin chen 'byung ldan dang /
don yod grub pa dang /
rdo rje sems dpa' rnams ni thugs kyi khongs su gtogs pa'o / /
rigs gsum po dag la ltos nas rigs gcig tu bsdu bar blta bar bya ste /
sku dang gsung yang thugs kyi khongs su gtogs pas so / /
de yang 'chad par 'gyur te /
mi bskyod zhe sdang gzugs can gyis / /
thugs kyi bdag po rigs gcig pa / /
zhes pa'o / /
rigs drug pa la ltos pa'i rigs rnams ji ltar 'gyur zhe na /
gsungs pa /
rigs dang zhes bya ba la sogs pa la /
'byung ba yang yin la /
lnga yang yin pas na 'byung ba lnga ste /
de rnams ni rigs so / /
de yang 'chad par 'gyur te /
bo la kak+ko la sbyor bas / /
reg pa sra ba'i bag chags nyid / /
sra ba gti mug chos kyi phyir / /
gti mug rnam par snang mdzad brjod / /
ces bya ba la sogs pa'o / /
yang na 'byung ba lnga zhes bya ba me long lta bu la sogs pa ye shes lnga'i rang bzhin dang /
rim pa bzhin du gzugs la sogs pa dang /
phung po lnga'i rang bzhin dang /
rnam par snang mdzad la sogs pa'i rigs lnga po rnams so / /
de skad du yang /
phung po lnga ni mdor bsdus na /
sangs rgyas lngar ni rab tu grags / /
zhes gsungs so / /
'o na rigs kyi sgras ni ji ltar de bzhin gshegs pa rnams la 'jug ce na /
'di yis zhes pa la sogs pa gsungs so / /
rigs dang bgrang bya zhes bya ba ni grangs sam /
bgrang bya zhes pas na rigs so / /
'di yis ni zhes bya ba ni 'god pa dag gis so zhes bya ba'i sgra ni don ji lta bar rtogs pa'o / /
rigs kyi sgras ni de bzhin gshegs pa'i dgod pa la thun mong du rab tu 'jug pa'o / /
gzhan du ni ji lta ba de lta bu'o zhes dgongs so / /
yang bgrang bya ni gtso bo dag las te /
bgrang bya gtso bo de bzhin gshegs pa ma gtogs pa gzhan du 'gro ba ni ma yin no zhes pa'i don to /
des na yang 'dis ni zhes pa ni rang bzhin dgod pa 'dis de bzhin gshegs pa'i tshogs la rigs zhes mngon par brjod par bya zhes sbyar ro / /
yang na zhes pa'i sgra ni rigs dang bgrang bya 'di yis ni / /
zhes par 'brel to / /
rigs rnams ni de bzhin gshegs pa rnam pa lnga po de dag gi bdag nyid do / /
de bzhin du phung po dang lus nas brtsams pa des kyang rigs su shes par bya'o / /
da ni sngags dang lha'i de kho na nyid ci zhe na /
gsungs pa /
med ces bya ba la sogs pa la /
sgom pa po med ces bya ba ni rnam par dbye ba'i cha med par bstan pa'o / /
sgom pa ni goms par byed pa ste /
de ma grub pas na sgom pa po dang /
bsgom par bya ba'i don kyang med pa'o / /
gnyis po ma grub pas bsgom par ldan par yang med do / /
des na shugs kyis sngags dang lha gnyis po yang med pas bsgom pa ma grub pa'o zhes pa 'di ni yi ge bcu bdun pa'i tshigs su bcad pa phyed do / /
'o na gang gi phyir rdzogs pa'i byang chub tu ji ltar 'gyur zhe na /
gsungs pa /
yang dag gnas zhes bya ba la sogs pa la /
lha ni lha rnams so / /
des na sngags dang lha rnams yang dag par gnas pa'o / /
ji ltar grol zhe na /
spros pa med ces bya ba la spros pa ni gzung ba la sogs pa'i rang bzhin no / /
gang gi phyir de lta bu'i rang bzhin ni gzung ba la sogs pa ste /
de bzhin du de dag gis stong pa ni rang bzhin te /
de dag gi bdag nyid du yang dag par gnas zhes pa'o / /
de yang bsub cing bsgyur ba las lnga pa bzhin no / /
rang bzhin med pa dang ldan pa'i lha la sogs pa bsgom pa'i dbang du byas nas rdzogs pa'i byang chub tu 'gyur zhes dgongs so / /
lha rnams ni gang dag ce na /
gsungs pa /
rnam snang zhes bya ba la sogs pa la rin chen zhes pa ni rin chen 'byung ldan no / /
dpag med ni snang ba mtha' yas so / /
sems dpa' ni rdo rje sems dpa'o / /
de bzhin gshegs pa de rnams kyis ni rigs drug po dag kyang bstan to / /
'jig rten dang 'jig rten las 'das pa'i lha thams cad ni rigs lnga dang /
drug dang /
gsum las gzhan pa'i rang bzhin du mi gnas pa ste /
de'i bdag nyid du gyur pa'i phyir ro / /
da ni he ru ka la sogs pa'i ming gis mi ston gyis kyang de kho na nyid bstan par bya ba'i sgos 'di rnams ming gzhan dag gis bstan pa'i don du gsungs pa /
tshangs pa zhes bya ba la sogs pa la gang cung zad 'phel bar byed cing skyed par byed pa'i gzhir gyur pas na tshangs pa zhes bya'o / /
des na gsungs pa /
sgrib bral zhes pa ste /
sgrib pa dang bral bar byed cing rdzogs pa'o / /
de nas skyed par byed pas na tshangs pa'o / /
ci zhe na /
gsungs pa sangs rgyas zhes pa ste /
dngos po'i de kho na nyid rtogs pas na sangs rgyas so / /
de yang rnam par snang mdzad ces pa 'dis te /
sangs rgyas zhes pa'i khyad par gyi tshig gong nas gong du sbyar bar bya'o / /
de nas khyab 'jug ni khyad par dang /
ston pa zhes pa'i tshig las sa yig tu byas nas so / /
de yang gzung ba la sogs pa 'joms pa'i mtshan nyid can te /
des na khyab 'jug ni sangs rgyas mi bskyod pa'o / /
zhi ba ni sangs rgyas snang ba mtha' yas so / /
ci zhe na /
shin tu bzang ba dang /
dge ba dang rnam par dag pa'i phyir ro / /
de'i bdag nyid du gyur pa ni /
zhi ba zhes bya bar dgongs so / /
thams cad ces bya ba ni phung po la sogs pa kun gyi bdag nyid kyi rang bzhin du mnyam par gnas pas na thams cad ces pa ni sangs rgyas rin chen 'byung ldan no / /
rtag tu zhes pa ni zag pa med pa'i bde ba'o / /
dam pa'i bde ba ni 'di nyid shin tu bzang ba dang /
gsal zhing bzang bar gyur pa'i tshe na'o / /
de'i rang bzhin ni dam pa'i bde ba'o / /
des na de nyid ces pa ni sangs rgyas rdo rje sems dpa'o / /
de skad du yang /
sangs rgyas rdo rje 'dzin par brjod / /
ces gsungs so / /
rnam sangs rgyas zhes bya ba la sogs pa la bde ba zhes pa ni sprul pa ste /
dga' ba zhes pa dang /
rol pa zhes bya ba 'dis so / /
de'i stong pa la sogs pa'i rang bzhin gyi ye shes ni rnam sangs rgyas te /
sangs rgyas don yod grub pa'o / /
yang na me long lta bu'i ye shes la sogs pa thob pa rim pa ji lta ba bzhin du sngar gsungs pa'i bya ba'i sgos rnam par snang mdzad la sogs pa rnams ni tshangs pa la sogs pa rnams su gyur pa'o / /
rdo rje sems dpa' nyid ni ye shes rnam pa lnga char thob pa'o / /
da ni lha'i sgras rnam par snang mdzad la sogs pa rnams la de bzhin du 'jug par bstan pa ni lus las zhes bya ba la sogs pa ste /
lus ni rnam par dag pa'i phung po la sogs pa'i rang bzhin no / /
'byung ba nyid ces pa ni der tha mi dad pa'i rang bzhin gyis gnas pa'o / /
lha zhes pa 'dir ni bcom ldan 'das kyis tshig tu yang bstan pa'i don du gsungs pa /
'di la b+ha ga mnga' zhes pa la sogs pa ste /
b+ha ga ni phun sum tshogs pa'i phyir ro / /
sangs rgyas zhes bya ba ni rtogs pa'o / /
yon tan ni goms par bya ba de rnams la yon tan zhes bya'o / /
'dir drag po phyis pa ni gsung rab las so / /
kun zhes pa ni sangs rgyas kyi yon tan gzhan gyis ma bcom pa'o / /
yang na yon tan kun ni drag po med pas na yang dag par bsdus pa'o / /
yang na zhes bya ba ni phyogs gzhan du ston par byed pa'o / /
nyon mongs pa la sogs zhes bya ba ni 'dod chags dang /
zhe sdang dang /
gti mug dang /
nga rgyal dang /
lta ba dang /
the tshom gyi nyon mongs pa rnams so / /
sogs pa'i sgras ni phung po dang /
nyon mongs pa dang /
'chi bdag dang /
lha'i bu'i bdud rnams gzung ngo / /
bcom pa ni de rnams kyi tha mal gyi rang bzhin 'joms pa ste /
de rnams kyi tha mal pa'i rang bzhin gyis rnam par dag ces pa'i don to / /
des kyang shes rab tu bsgrubs so / /
de skad du yang /
shes rab nyon mongs 'joms pas na / /
de phyir shes rab bcom ldan brjod / /
ces gsungs so / /
yang na shes rab ni ma rig pa rnam par sbyong zhing nyon mongs pa yang shes rab des 'joms shing ldog mi nus so zhes gsungs so / /
des na dag pa ni sems rnam par dag pa'o / /
sems rnam par dag pa ni 'chi bdag la sogs pa'i bdud rnams rnam par dag pa'o / /
gang gi phyir bdud rnams ni sems nyid las rab tu byung bas so / /
de skad du yang /
sems nyid bdud ni chen po ste / /
sems nyid de bzhin gshegs ma yin / /
rang gis sems ni 'dul don du / /
bdud rnams nye bar zhi bar bya / /
zhes gsungs so / /
des na nyon mongs pa la sogs pa rnam par dag pa nyid rdzogs pa'i byang chub kyi rgyu rnams so zhes shes par bya ste /
der rab tu sbyor ba ni sangs rgyas bcom ldan 'das so / /
des na yang 'di skad bdag gis zhes bya ba la sogs pa'i tshig las bcom ldan 'das kyi sgra dang /
de bzhin gshegs pa'i sgra ni 'dis legs par 'gyur ba yin no / /
da ni skyed byed ma la sogs pa'i tshig rnams ni nges pa'i don sbas te /
drang ba'i don du gsungs pa /
skye 'gro skyed ces bya ba la sogs pa la /
gang gi phyir gang zhig dam tshig dang sdom pa la sogs pa la gnas pas ni shes rab ste /
yun ring mor gus pa rgyun mi 'chad par lhan cig skyes pa goms par byas pa las de nyid rgyal bar 'gyur ba'o / /
des na skye 'gro skyed pa ni sangs rgyas rnams skyed pa ste rab tu rdzogs par byed pa'o / /
sring mo ni skal ba ste /
skal shes gsal bar ston pa las so / /
de yang lhan cig skyes pa lhan cig tu khong du chud pas kyang skal ba so sor ston par byed par 'brel to / /
sems rnam par dag pa las so / /
gdong bzang ba la sogs pa phyi rol gyi yon tan dang /
sgrub pa po dang sems mthun pa'i sems can dang rnal 'byor pa sgyur zhing 'tshed pas na btso blag ma'am /
nang du skyes pa'i khyad par gyi bu rnams dang /
sems can dang /
nor dang /
gos la sogs pa rnams kyang 'tshed pa 'dis na yang ngo / /
yon tan 'jo phyir zhes pa ni stobs bcu dang mi 'jigs pa la sogs pa'i yon tan rnams 'jo zhing 'gengs pa'i phyir dang /
pha ma dag las rang nyid skyes pas kyang cung zad 'dra ba'i yon tan bzhos nas bdag nyid du 'gengs par byed pa 'dis kyang ngo / /
g.yo ba'i phyir zhes pa ni 'jig rten pa'i rnam par gzhag pa dag la'o / /
de yang g.yo ba ni g.yo ba'i gnas skabs te brdzun pa'i chos can yin pa'i phyir ro / /
nang nas skyes pa'i khyad par gyis kyang gar ma ste /
g.yo bas na'o / /
mi reg pa zhes bya ba la reg pa ni gzugs la sogs pa'i mtshan nyid do / /
don dam par na de yod pa ma yin zhes pa dang nang du skyes pa'i khyad par gyi bus kyang mi reg pa zhes bya'o / /
gtum mo yang ma brjod pa ni mi reg pa nyid kyis bsdus pa'o / /
de lta bu bkod cing gsal ba byas pas ni /
skyed byed ma la sogs pa'i sgra'am /
yang na shes rab dag pa ste /
sems can gyi bsam pa'i bye brag shes par byas la /
drang don du gsungs so / /
de skad du yang /
bsam pa'i bye brag ji bzhin du /
sems can rnams ma bshad par 'tshal / /
zhes gsungs pa'o / /
slob ma'i don du chu la sogs pa dang /
slob dpon du dbang bskur ba thob nas drang don bshad par bya ba ni /
sngags kyang med ces bya ba la sogs pa mdor bstan pa'i sngags dang rgyud kyi rgyas par bshad pa gsungs pa /
brjod pa bzlas pa zhes bya ba la sogs pa las /
brjod pa ni ngag tu'o / /
de yang ji srid du brjod pa de srid ni sngags so / /
gang zhe na /
gsungs pa /
A li zhes bya ba la sogs pa ste /
A li dang kA li brjod pa'i bdag nyid do / /
de dag brjod pa'i bdag nyid can gyi sgra dang ldan pa'o / /
des na yang A li kA li las ma gtogs pa'i sgra ni gang yang yod pa ma yin la /
sngags ni sgra'i bdag nyid can te de ni bdag med pa nyid do / /
des na sngags ni bdag med pa zhes bya ste sngags kyi de kho na nyid do / /
dkyil 'khor la sogs pa'i de kho na nyid bshad pa ni ji lta bu zhe na /
lus la bya'o zhes gsungs pa /
rkang pa'i rjes ni zhes bya ba la /
rkang pa ni ye shes te de nyid rjes su bya ba ni rjes so / /
gang yang ye shes kyi dkyil 'khor nyid rjes zhes pa'i don to / /
des na yang rnal 'byor rgyun mi 'chad pas rten dang brten pa'i dkyil 'khor gyi rang bzhin sems kyis 'dri zhing sgom par byed pa'o / /
de dag gis ni phyi rol gyi dkyil 'khor gyis ci zhig bya zhes pa'o / /
de kho na nyid bshad pa'i skabs su ye shes tsam nyid dkyil 'khor gyi de kho na nyid yin pas na rang gi sems nyid bsgom mo zhes pa'o / /
ci zhe na /
gsungs pa /
nyed phyir zhes bya ba la sogs pa la /
lag pa nyed pa ni byang chub tu 'dzin zhing 'chang ba las so / /
sor mo nyid pa zhes bya ba ni sor tshigs nyed pa de nyid phyag rgya'o / /
sor tshigs nyed pa yang phyag rgya ste /
ji srid lus kyi rnam par g.yeng ba la sogs pa phyag rgya yin par ni de nyid kyi ngag las so / /
des na rtag tu rnal 'byor dang ldan pas ni phyag rgya dang /
lag pa nyed pa la sogs pa nyid kyis ci zhig bya ste /
'bad pa med pa'i phyag rgyas 'grub / /
ces bya ba'i don to / /
bsam bya dang /
bsam gtan du gyur pa'i dkyil 'khor gsungs pa /
dkyil 'khor zhes bya ba la sogs pa la /
gang bsams de ni bsam gtan no / /
zhes bya ba ni sems nyid du gnas par byas pa'o / /
gang yin zhe na /
gang rnam pa sna tshogs pa'i bsam gtan te /
phyag bzhi pa la sogs pa'i gzugs rnams su bsams pa'o / /
sngar gyi rjes su gyur pa de'i yang dang yang du dran par bya'o zhes pa ni bsam gtan gyi dkyil 'khor du bshad pa'o / /
da ni ye shes kyi de kho na nyid gsungs pa /
pha las bde ba thob ces bya ba la sogs pa la /
pha zhes bya ba ni byang chub kyi sems te /
bde ba las skyes pa'i phyir ro / /
yang na bdag nyid ni pha ste de yang /
khyod rang yang ni de yi pha / /
zhes 'chad par 'gyur ba'i ngag las so / /
thob pa zhes pa ni dga' ba la sogs pa'i dbye bas cha yang dag par phye ste 'dir thob par lta'o / /
ci zhe na /
gsungs pa /
bde ba nyid ni bde ba gang yin pa'o / /
de'i bde ba ni zhes pa ni rang nyid dang /
de'i bdag nyid nyams su myong ba ste /
ma lus pa bde ba nyid du rang rig par nyams su myong ba'i phyir ro / /
bdag nyid la nyams su myong ba dper bya ste /
der gzhan dag rnams la yang der dpag cing gzhal ba las yin gyi nyams su myong ba ni ma yin no / /
de dag gis ni thun mong du brjod nas khyad par du gsungs pa /
'chi ba 'dir zhes pa la sogs pa la /
'chi ba ni yul rnam pa lnga rnams dang /
dbang po lnga dang bral ba ste /
gang zhig gi bde ba dga' bral rgyu las gyur pa ste /
gang yang yid kyi dbang po 'ba' zhig bde ba la dmigs nas gnas pa tsam mo / /
de'i bde ba zhes bya ba ni /
des na dga' bral gyi bde ba'i rgyu las byung ba gang gi bde ba ni de'i bde ba'o / /
de yang de'i bde ba ni lhan cig skyes pa rtogs pa'i byed rgyu ste /
des ni de'i bde ba nyid bsam gtan no / /
bsam bya ni ye shes kyi dmigs par bya'o zhes pa'i dbang du byas pa ni de las skyes pa'i lhan cig skyes pa'o / /
lhan cig skyes pa la ni dmigs par byas pa la dmigs par ma grub pa'o / /
des na yang lhan cig skyes pa nyid ye shes kyi de kho na nyid yin par dgongs la /
lhan cig skyes pa nyid kyang rang bzhin med pa'o zhes dgongs so / /
de dag ni dgyes pa'i rdo rje'i rnam par 'grel pa las /
de kho na nyid kyi le'u ste lnga pa'o // //
de kho na nyid la 'jug pa lha rnams bsgoms pa la sogs pas rang gi khyim mam /
dur khrod la sogs par sngar bsnyen pa'i cho gas dgug pa la sogs pa'i nus pa skyes pas de kho na nyid la rang gi sems brtan zhing rtogs pa'i don du rnal 'byor pas rnam par rtog pa med pa'i spyod pa bya ba ni spyod pa'i le'u gsungs pa /
de nas zhes bya ba la sogs pa la bdag gi de kho na nyid la sogs pa bstan pa las gzhan pa'i skabs shes par byas pa la /
spyod pa bshad par bya'o zhes par 'brel to / /
rnam par rtog pa med pa nyid du bstan pa dang nges pa'i don du spyod pa 'dis tha snyad du byed pa ste /
spyod pa yang rna cha bzang po la sogs pa 'dzin cing rigs rnam pa lngas 'chag pa la sogs pa mtshon pa ste /
de ni 'jig rten las brgal zhing mchog dang /
phul du 'gyur ba'i mthar thug pa ste /
bzang po'i rang bzhin du gyur pa nyid las so / /
des na gsungs pa /
spyod pa zhes pa'o / /
spyod pa byed pa'i dgos pa gsungs pa /
mthar 'gro ba zhes pa gsungs te /
dngos grub ni spyod pa byed pa gang gis phyag rgya chen por ro / /
mthar zhes pa ni lhag mar gtugs pa'o / /
'gro ba ni rdzogs pa ste phyag rgya chen po'i dngos grub tu 'gyur ba dang /
rtogs pa zhes bya ba'i bar du'o / /
de spyod pa bya ba la rab bshad bya zhes bya bar 'brel to / /
ji lta bu zhe na /
gsungs pa /
kye'i rdo rje zhes bya ba la sogs pa ste thabs dang shes rab kyi bdag nyid can gyi ye shes dag go / /
dngos grub ni rtog pa med pa dang /
brtan pa dang /
nges par brtan pa ste /
de'i rgyur gang gi phyir spyod pa byed pa de bzhin du'o / /
gsungs pa /
de dag gis ni spyod pa byed pas rtogs pa med cing dngos grub brtan pa'i don du ste /
des kyang phyag rgya chen po grub pa'o zhes shes par bya'o / /
spyod pa gsungs pa /
sgom pa po zhes bya ba la sogs pa ste /
sgom par byed pa ni lha rnams kyi rnam pa ma byung ba nyid las bsnyen cing bsten pas na sgom pa po'o / /
bzang zhes pa ni lha rnams kyis bzang ba ste /
lha rnams dang rol par gyur pas na bzang po'o / /
rna cha dag la ji lta ba de bzhin du 'khor lo la sogs pa yang ste /
des na rus pa'i rna chas ni skyon med cing rol pa'i don du ste /
'dzin zhes pa'i rnam pas so / /
lag gdub gnyis zhes bya ba ni keng rus kyi phreng ba gnyis so / /
bcu phyed ni bdud rtsi rnam pa lnga'o / /
bza' ba ni rnal 'byor pas gang gi tshe bdud rtsi za ba de'i tshe brtags nas bzar rung zhes shes par bya'o / /
de'i spyod pa yang ji lta bus she na /
gsungs pa /
he ru ka zhes bya ba la sogs pa gsungs te /
he ru ka'i sbyor ba ni gang gi tshe rtse gcig pa'i ting nge 'dzin de'i tshe'o / /
de la gnas pas za ba dang /
nyal ba la sogs pa rnam par mi rtog pas 'jig rten pa'i 'phrog pa'o / /
cis she na /
gsungs pa /
rigs lnga dag gis zhes pa ste /
bram ze dang /
rgyal rigs dang /
rje'u rigs dang /
dmangs rigs dang /
mthar skyes rnams ji ltar gser gyi rnam pa lta bu rnams so / /
de nyid ji lta bu zhe na /
gsungs pa /
lnga zhes bya ba la sogs pa ste yang dag par ldan pa ni gang zhig tu bsdus pa ste /
lnga po rnams kyi rigs rnams so / /
des na /
rigs gcig tu ni rnam par brtag /
ces bya ba la /
na'i sgras ni khyad par du gyur pa'i don to / /
rigs gcig pa rnams so / /
brtags te rnam par gzhag ces pa ni lhag ma'o / /
bram ze la sogs pa rnams las gang yang rung ba gcig po de nyid du brtags pa ni mchog ste /
gcig tu brtags pa mchog yin pas lnga po dag gis ci zhig bya ste /
bsdus pa'i rnam pa zhes dgongs so / /
ji lta bu zhe na /
gsungs pa /
du ma nyid kyis ni zhes bya ba la sogs pa la /
du ma ni gcig las mi mthun pa ste /
mang po dag gi dbye ba'o / /
de dag gi rigs ni bram ze la sogs pa gzhan rnams dag gis ni mtshon par mi bya zhes pa ste /
gang gi phyir khyad par gyi mtshon bya med pas so / /
des na yang gcig tu gyur pa'i rnam pa ni khyad par te mi phyed pa nyid do / /
ji lta bu zhe na /
brjod par bya ste /
'di lta ste dper na /
nyon mongs pa'i phung po dang /
khams dang /
skye mched rnams dang /
khu ba dang /
khrag la sogs pa rnams dang /
skad cig ma dang /
stong pa nyid la sogs pa'i mtshan nyid can gyi chos rnams ni bram ze la sogs pa lnga po rnams la thun mong du mthong ba ste /
de dag gi dbye ba ni rnam par gzhag pa tsam mo / /
de bas na rigs gcig tu rnam par gzhag ste /
sgyu ma lta bu'i rnal 'byor pas tha snyad kyi lugs tsam du gnas par bya zhes pa'o / /
nus pa dang mi ldan pas spyad par bya ba ma yin zhes pas na dngos grub bsgrub pa'i gnas gsungs pa /
shing gcig ces bya ba la sogs pa ste /
'dir yang mtshan mo zhes pa'i mthar tshig gsum gyi tshigs su bcad pa'o / /
gcig nye ba ma yin pa dang /
gnyis ma yin pa dang /
grib ma ltos pa med pa'i khyad par du gyur pa'i shing dag go / /
bzang bar zhes bya ba ni rang gi khyim du sngar bsnyen pa byas pas rang gi 'dod pa'i lha rmi lam du mthong ba dang /
dang por nag po bsgom par bya / /
zhes bya ba la sogs pa le'u brgyad pa las gsungs pa'i mtshan ma mthong ba dang /
sems bskyed pa la sogs pa dang /
ji ltar grub pa de ltar dgug pa la sogs pa'i dngos grub ni don du gang dur khrod la sogs pa rnams su bsgom pa de ni bzang bar brjod do / /
ma mo'i khyim zhes bya ba ni tshangs ma dang /
drag mo la sogs pa ma mo bdun po de rnams kyi gzugs brnyan de dag gang du gnas pa de ni ma mo'i khyem mo / /
de dag ni mtshan mo yang ngo / /
yang na dben pa'am bas mtha' ru / /
zhes bya ba ni rang dbang du gnas pa'o / /
dben pa zhes pa ni ri'i bya skyibs la sogs pa'am /
ma rungs pa'i skye bo spangs pa'o / /
bas mtha' zhes pa ni bar mtshams thag ring ba ste /
sgrib g.yogs kyis chod pa dag go / /
de lta bu ni bas mtha' ste gling la sogs pa'o / /
sgom pa bzang bar brjod par bya / /
zhes pa ni kun la sbyor ro / /
cung zad ces bya ba la sogs pa ni ji lta bu yang ste /
gnas rnams su bsgom pa la sogs pa dang /
nor bu dang sngags la sogs pas nus pa thob pa'o / /
yang ci zhe na /
rtogs zhes bya bar 'brel te de dag gis ni phyag rgya chen po'i dngos grub kyang rtogs zhes pa'i don to / /
de yang sngags la sogs pa'i nus pa'i bya ba ni phyag rgya chen po'i dngos grub tu 'gyur ba'o / /
ji ltar byang chub sems dpa'i phyag dang zhabs la sogs par 'khor lo rtsibs stong dang ldan pa la sogs pa'i mtshan mar son pa ni yang dag par rdzogs pa'i byang chub tu 'gyur ba bzhin no / /
sngags la sogs pa nus pa 'bras bur gyur pa mthong bas sangs rgyas su 'gyur bar byed par rjes su dpag go / /
ji ltar 'jig rten na yang grog ma 'pho ba la sogs pa'i mthong bar gyur pas de ma thag tu char 'byung ba bzhin no / /
sangs rgyas ji lta bur 'byung ba bzhin no / /
spyod pa byed pa ni 'dod ces pa la /
ni'i sgra ni khyad par du gyur pa'i spyod pa byed ces pa'i don to / /
dngos grub kyi mtshan ma mthong bas spyod pa brtsam par bya'o zhes gsungs pa /
dngos grub ces bya ba la sogs pa la /
dngos grub ces bya ba ni phyag rgya chen po'i dngos grub bo / /
'dis ni zhes bya ba ni 'chad par 'gyur ba gang gi spyod pas so / /
spyod pa ni rig ma dang lhan cig 'grogs pas spyad par bya'o zhes gsungs pa /
shin tu bzhin bzangs zhes bya ba la sogs pa rang gi zhes bya ba ni /
bdag nyid kyis dbang bskur ba ste /
rang nyid kyi chos thams cad kyi man ngag de la sbyin par bya zhes bya ba'i don to / /
sgrub pa po'i rang gi bdag nyid du gyur pas /
'khyud cing dbang bskur ba ni khrus byas pa dang ldan pa'o / /
kha cig ni sgrub pa pos ji srid du bdag gi bar byas pas so zhes pa'o / /
snying rje can zhes bya ba la /
snying rje de ni dngos grub tu 'gyur ba'i rtsa ba'o zhes pas na snying rje can te snying rje dang ldan pa'o / /
des kyang /
snying rje dman na 'grub mi 'gyur / /
zhes pa 'di nyid kyi ngag las so / /
rdo rje bu mo zhes bya ba ni sngar gyi lo can bsten pas chos bsten par nus pa nyid kyi bu mo bskyed cing bsdu ba ste /
de yang bcu drug pa'i na so can no / /
gzung zhes pa ni lag pas gzung zhing khyer ba ste /
'jug ces bya ba'i don to / /
rang gis dbang bskur zhes bstan pa ni rang gi khyim thab lta bu'am /
gzung zhing khyer zhes pas nges par bshad pa'o / /
spyod pa bya bar rtogs zhes bya ba ni de nyid nye bar bsdu ba'i don to / /
yang bskyar te bstan pa des na yang gang gi tshe 'di lta bu'i bu mo rnyed pa de'i nges pa'i dngos grub tu'o zhes shes par bya'o / /
rdo rje rigs kyi dngos med na / /
zhes bya ba la sogs pas ni phyogs gzhan ston par byed do / /
rang zhes bya ba ni rang gi mtshan nyid bstan pa'o / /
'dod pa ni rang gi'o / /
lha'i rigs ni de lta bu'o / /
gzhan zhes pa ni rdo rje'i rigs la sogs pa rnams las te /
rdo rje rigs la sogs pa las gzhan pa zhes bya ba'i tha tshig go / /
de mtshon par byed pa yang /
skyes pa'am ni bud med kyi / /
gang gi srin lag rtsa ba na / /
rdo rje rtse dgu par gyur pa / /
mi bskyod pa ni dam pa'i rigs / /
zhes bya ba la sogs pa 'chad par 'gyur ro / /
phyogs gsum pa gsungs pa /
yang na zhes bya ba la sogs pa la gzhan gyi rigs las byung ba zhes bya ba ni dga' bzang ma la sogs pa dgug pa'i rnal 'byor ma mchog rnyed pa'o / /
byang chub kyi sa bon ni rgyu'i chos rnams so / /
de'i bcug ces pa ni dgod cing gsol bar ston pa'o / /
des sbyangs pa zhes pa ni tha mal pa'i gnas skabs las grol ba'o / /
gzung zhing khyer zhes pa ni de lta bu rnyed nas spyod pa bya'o zhes sngar gyi dang 'brel to / /
gal te zhes bya ba la sogs pa la /
rdo rje ni mi phyed pa ste /
sba ba dang /
gsang ba dang /
de kho na nyid ces pa'i bar du'o / /
de mngon par rtogs pas na tshig ces bya ste rdo rje'i tshig go / /
des ldan pa ni 'brel ba ste /
glu blang zhes pa'i don to / /
dga' ba skyes zhes pa ni ngag gi bya ba bstan pa'o / /
lus kyi bya ba gsungs pa /
gal te dga' ba zhes bya ba la sogs pa la /
thar pa'i rgyu zhes bya ba ni so so'i skye bo'i gar rnams ni gzung ba la sogs pa'i mngon par zhen pa de rnams rnal 'byor pas ni de la mngon par zhen pa med pa ste /
de bas na gar gyi bya ba ni thar pa'i rgyur gyur pa yin no / /
rdo rje rkang pa zhes pa ni gom stabs brgyad pa'o / /
de rnams ni du zhe na /
'di lta ste /
g.yas pa'i brla cung zad bskum ste rkang pa g.yas pas gnas pa ni mtho gang tsam gyi steng du ni shin tu mnan par bya zhing rkang pa g.yon pas shar phyogs la sogs pa rnams su dgod cing bsgyur bar bya'o / /
de bzhin du g.yon pa'i brla bskums te rkang pa g.yon pas gnas te rkang pa g.yas pas bsgyur zhing dgod par yang de bzhin du bya'o / /
gang yang 'chad par 'gyur ba yang yin la de dag gi rkang stabs brgyad pa'i gar zhes pa ste /
rkang pa gcig la man ngag gis brgyad du bsgyur ba'o / /
yo gI zhes pa ni lha'i rnal 'byor dang ldan pas so / /
mnyam par gzhag pa zhes bya ba ni 'jig rten pa'i spyod pa la mos pa dang bral zhing lha'i rnal 'byor nyid dam sems brtan pa'o / /
des na 'di nyid kyis ni sems kyi bya bar yang ston to / /
des na mngon par zhen pa med pa'i thar pa zhes bya bas yang dag par bsdus pa ste /
tha mal pa'i bya ba las bzlog pa'o / /
sems kyi bya ba brtan pa'i don du sngar gsungs pa'i rgyan rnams kyi rnam par dag pa gsungs pa /
mi bskyod pa zhes bya ba la sogs pa'o / /
kha T+wAM ga gzugs shes rab ste / /
zhes pa ni kha T+wAM ga ni dngos po med pa rnam par dag pa'o / /
thabs kyi gzugs kyis cang te'u nyid / /
ces bya ba ni cang te'u brdung ba ste /
sgyu ma lta bu'i rang bzhin du rnam par dag pa'o / /
de dag gis gnyis ka yang gzung bar bya zhes shes par bya'o / /
zhe sdang rnam par dag ces bya ba la gzung ba la sogs pa la zhe sdang bas na zhe sdang he ru ka'o / /
rna cha la sogs pa rnams ni 'jig rten pa'i tshul mi'i rus pa la sogs pa'i bdag nyid rnams kyang mi bskyod pa la sogs pa'i bdag nyid du rnam par dag pas na /
mi'i rus pa la sogs pa'i rna cha la sogs pa rnams lha'i gzugs kyi bdag nyid can du rnam par dag pa'o / /
lha'i gzugs su rnam par dag pa yang bdag med pa nyid du rnam par dag par shes par bya'o / /
de ltar yang tha mal gyi bag chags kyis bsgos pa'i glu rnams rnam par dag pa'i glu yin la de yang /
rnam par dag pa'i sngags yin la sngags kyang bdag med par rnam par dag pa'o / /
de ltar tha mal gyi lus kyi bya ba'i gar rnam par dag pa'i gar dang /
lha'i gzugs kyang bdag med par rnam par dag pa zhes bya'o / /
de lta bu nyid gsungs pa /
sngags su gnas zhes bya ba la sogs pa ste /
glu dang gar dag ni bsgom pa dang bzlas pa'o / /
des na gnyis ka rnal 'byor pas spyad par bya'o zhes gsungs pa de'i phyir zhes bya ba la sogs pa la /
rtag par rtag tu zhes bya ba ni blang bar 'dod pa yang gang dang gang du dga' ba ma skyes pa de'i tshe ni len par 'dod pa med pa ste /
de dang der zhes pa'i don to / /
sman ni zhes bya ba la sman pa sangs rgyas bcom ldan 'das te /
nyon mongs pa thams cad kyi nad gso bar byed pa'i phyir ro / /
des na gsungs pa /
sman ni bdud rtsi lnga'o / /
de yang sbar la sogs pas sbyangs te bza' bar bya'o / /
de skad du yang /
mi 'chi bcu phyed bza' ba zhes mdor bstan pa bshad pa'i tshig go / /
chu ni rtag par btung ba nyid / /
ces bya ba la 'ang gi sgra ni sdud par byed pa ste /
rtag tu ma yin par yang zhes pa ste /
dang po'i don la gnyis pa'o / /
a ri ni dgra ste /
'dod chags la sogs rnams dang 'gal ba'i las rnams so / /
rtag par ni rgyun du gnas pa ste /
de dag nyid btung bar bya'o / /
de yang gang gi phyir chu la sogs pa 'thungs pas ni rdzing la sogs pa nas kyang zad par 'gro bas de yang des stong ngo zhes brjod pa ltar 'dod chags la sogs pa rgyun du gnas pa rnams kyang /
rnal 'byor pas 'thungs na de dag kyang des der zad par 'gyur ro / /
sman la zos pa dag gis ni cir 'gyur zhe na /
gsungs pa /
rga shi zhes bya ba la sogs pa la /
rgas pa dang /
'chi ba dag gis mi 'joms pa'o / /
gang yang cho ga 'dis ni rtag tu bsrung bar gyur pa yin te /
gang gi phyir kun kyang mngon sum nyid du 'chi ba la sogs pa med par 'gyur ba'o / /
'chi ba yang las dang nyon mongs pa'i dbang las gyur pa ste /
cho ga 'dis ni rnal 'byor pa rnams las dang nyon mongs pa shin tu phra ba nyid du 'gyur ba'o / /
rgas pa dang 'chi ba ni ci zhe na /
des na rim pa 'di yang byang chub bsgrub pa la goms par byed pa ste /
bsrung ba'i 'khor lo la sogs pa dang 'dra'o / /
hUM byung ni lhag pa'i he ru ka ste /
de dang nye bar gyur pa yang hUM byung zhes de skad du brjod pa'o / /
shing la sogs pa'i bdag nyid he ru ka'i skur bsam pa yin gyi mos pa tsam gyis ni ma yin no / /
de skad du yang /
sku gsung thugs kyi rdo rje rnams / /
lus ngag yid kyi sgom pa ste / /
rang bzhin nyid du byas pas na / /
des ni dngos grub thob pa'o / /
zhes gsungs so / /
lnga zhes bya ba la sogs pa ni rnam par snang mdzad la sogs pa rnam par dag pa'i thod pa rnam pa lnga dpral ba'i steng du 'dzin pa'o / /
rnal 'byor spyod pa zhes bya ba ni theg pa chen po gsang sngags kyi spyod pa'o / /
des na rnam pa lnga po la sogs pa de dag kyang sangs rgyas rnam pa lnga'i rnam par dag par shes par bya'o / /
thal ba zhes pa ni dur khrod na gnas pas so / /
de bzhin du skra'i mchod phyir thogs pa yang ngo / /
rdo rje zhes bya ba la sogs pa la mi phyed pas na rdo rje ste gzung ba la sogs pa la mngon par zhen pa med pa'o / /
ji ltar zhe na ka ni bde ba skyong bar byed pas na rdo rje thod pa'i he ru ka ste /
de'i spyod pa'o / /
brkam dang zhes bya ba ni gzung ba'i dngos po'o / /
rmongs dang zhes bya ba ni ma rig pa ste gzung ba la sogs pa'i mngon par zhen pa'o / /
des nye bar mtshon pas 'dod chags la sogs pa nyon mongs pa rnam pa lnga yang blta bar bya'o / /
chu ni rtag par btung ba nyid / /
ces pa mdor bstan pa'i rgyas par bshad pa gnyis so / /
'jigs dang zhes bya ba ni rnam par g.yeng pa'o / /
khro zhes bya ba ni bdud rnam pa bzhi'i gnod pa 'ong ba las sems kyis 'joms pa'o / /
ngo tsha ba ni 'dzem pa ste sems kyi zhum pa'o / /
de'i bya ba ni brtan pa'i bya ba la sogs pas spong ba'o / /
gnyid ces pa ni bdag med pa ste / /
'dzin pa'i bya ba la mi sems pa'o / /
de yang rkang pa la sogs pa'i thun mong du lha dang /
lha ma yin dang /
mi rnams dang /
dmyal ba dang /
yi dags dang /
byol song la yang yod la /
ngo tsha ba'i bya ba ni lha dang /
lha ma yin dang /
mi rnams la'o / /
de bas na thun mong dang /
khyad par gyi dngos grub rnams kyi nyon mongs pa dang /
nye ba'i nyon mongs pa spong ba'o / /
bdag nyid ces bya ba ni gnyug ma'i lus so / /
spangs na zhes bya ba ni nye bar 'tshe ba thams cad bcom nas spyod pa bya'o zhes bya bar 'brel to / /
rnal 'byor pa bdag tu 'dzin pa med par gyur pas ni nyon mongs pas gnod pa ma yin pa'o / /
des na yang rnam par rtog pa dang bral bas kun du bzang po'i spyod pa byed pa nyid ni ci ste /
'dir the tshom du gyur ces dgongs so / /
lus kyi zhes bya ba la sogs pa la gang gtong bar byed pa ni len pa nyid gtso bo nyid yin gyi /
lus gtong ba ni gtso bo ma yin no / /
'o na lus gtong ba ma yin nam zhe na /
sems can thams cad la de ster bar byed pa yang de kun la ste /
sems can rnams nyid la'o / /
des na yang sems can rnams nyid kyi don du khyad par bya ba'i tshul gyis spyad pa spyod par byed pa'o / /
ci yang 'dis bdag nyid kyi dngos po gtong bar byed pa yang rang gi sems nyid kyis te /
gang cung zad bsod nams ci skyes pa de dag thams cad kyang sems can thams cad kyi don du'o zhes shes par bya'o / /
spyod pa 'di yang 'di ni sems can thams cad do snyam pa'i bsam pa 'dis lus 'di sbyin par byed pa'o zhes pa ni ma yin no / /
'o na de ji ltar lus de byin la spyod pa byed pa yin nam zhe na /
gsungs pa /
skal dang zhes bya ba la sogs pa la skal ba ni rang gi lus kyi mtshan nyid do / /
skal min ni sems can thams cad kyi mtshan nyid de /
'di dag ni phan tshun ma yin par dgag pa'o / /
des na de dag nyid du dpyad par bya ba ma yin pa'o / /
bdag tu 'dzin pa med pas sems can thams cad dbyer med cing de rnams dang bdag nyid mi gzhan pa ni 'gro ba'i rang bzhin ni chos kyi dbyings kyi rang bzhin du mnyam pa 'dis yin gyi gang phyir sbyin pa ni rnam par dpyad cing thams cad du sbyin par bya ba ma yin pa nyid do / /
des kyang der skal ba yang dag par 'byung bar 'gyur ba las so / /
de nyid 'chad par 'gyur te /
gang phyir 'gro kun nga las byung / /
srid gsum po yang nga las byung / /
nga yis 'di kun khyab pa ste / /
'gro ba'i rang bzhin gzhan ma mthong / /
zhes pa'o / /
gang gi tshe rang bzhin mi 'byed pa'i blo skyes pa de'i spyod pa spyad par bya'o zhes dgongs so / /
brkam pa la sogs pa bstan pa'i bshad pa gsungs pa /
bza' bcas zhes bya ba la sogs pa la bca' ba ni khur ba la sogs pa'o / /
bza' ba zhes pa ni gsol ba la sogs pa'o / /
btung ba nyid ni 'thung ba ste btung bya'i rdzas so / /
de yang ji ltar rnyed pa bza' ba'o / /
ci'i phyir zhe na /
gsungs pa /
zhen pa tsam zhes bya ba la sogs pa la /
gang gi phyir dngos po dang dngas po med par 'dzin pa nyid ni zhen pa ste de gtang bar bya'o / /
bza' dang bza' min zhes bya ba la sogs pas ni sngar gsungs pa'i rgyas par bshad pa'o / /
bla ma la bsnyen bkur ba'i don du gsungs pa /
dngos grub ces bya ba la sogs pa la /
dngos grub ni dgug pa la sogs pa'o / /
yang dag ye shes zhes bya ba ni /
gnyis su med pa'i ye shes so / /
mngon phyag 'tshal zhes pa ni bla ma la zhes pa ste /
yi ge dgu pa'i tshig go / /
bsgom pa'i dus su yang mchod pa'i rjes la phyag bya bar blta'o zhes bstan to / /
de dag ci'i phyir zhe na /
gsungs pa /
mnar med ces bya ba la sogs pa la /
spang ba ni btang ba ste ngo bo yang ngo / /
gal te bla ma la bkur sti mi byed pa de ni grub par gyur kyang de mnar med par 'gro ba yang cis 'grub par 'gyur zhes pa'o / /
bslab dang zhes pa ni bzo la sogs pa'i rig pa bslab pa'o / /
cho ga ni skra bregs pa la sogs pa'i brtul zhugs 'dzin pa ste /
gang de mchod sbyin ni phyi rol gyi'o / /
dka' thub ni bud med dang /
nya dang /
sha la sogs pa spang ba'o / /
sngags dang bsam gtan rnam par spangs / /
zhes bya ba ni dgyes pa'i rdo rje'i sngags dang /
bsam gtan gcig pu las gzhan pa'i lha'i sngags dang bsam gtan te de dag spang bar bya'o / /
yang na sngags dang bsam gtan ni las kyi tshogs bsgrub pa'i don du ste de dag spang bar bya'o / /
dam tshig ces pa ni 'jig rten pa'i rnam par gzhag pa'o / /
sdom pa zhes pa ni 'jig rten las 'das pa'i bya ba nyid kyis so / /
de la 'jigs pa ni 'jigs pa'o / /
'jigs pa bstan pa'i bshad pa ni / /
brgya byin zhes bya ba la sogs pa ste /
ji ltar seng ge ni thams cad la dman par blta zhing gnod par yang mi byed pa'o / /
de bzhin du rnal 'byor pas kyang ngo / /
snying rjes gzhan gyi don bya ba gsungs pa /
rnal 'byor pas sems can thams cad bsgral ba'i sems kyis dus thams cad du btung bar bya'o / /
snying rje ni srid pa ste de dang ma bral zhes pa'i don to / /
de dag ni rnal 'byor pa'i chos te /
sems can gyi don las gzhan pa'i bya ba med ces pa'o / /
des na gsungs pa kun gyis zhes bya ba la sogs pa'o / /
yang na snying rje'i bya ba rnal 'byor pa'i sems kyis btung ba ni 'thung ba ste /
bdag tu 'dzin pa thams cad 'thung zhes pa'i don to / /
chang dang bur chang la sogs pa btung ba ni g.yeng ba byed pas na 'gog pa gsungs pa /
rnal 'byor zhes bya ba la sogs pa ste /
nus pa thob pa'i rnal 'byor pas yul dang /
dus dang /
gnas dag tu chang la sogs pa spyad par bya ba ma yin no zhes 'chad par 'gyur te /
de nas rang nyid btung bar bya / /
zhes bya ba la sogs pa'o / /
de bzhin du gang gi tshe chang la spyod pa de'i tshe mchod par bya ba ma yin mod /
yang na gal te btung ba dang btung ba ma yin pa gnyis med pas btung bar bya zhing de'i tshe yang rtsed mor ni ma yin te / /
rnal 'byor nyams par 'gyur ba'i phyir ro / /
gzhan du na sems can thams cad kyi don nyid lha'i rnal 'byor gyis bsgrub pa las nyams par 'gyur ro / /
de dag ni dgyes pa'i rdo rje'i rnam par 'grel pa las le'u drug pa'o // //
da ni spyod pa'i rnal 'byor pa rnams kyi grub pa'i rnal 'byor ma rnams blta ba'i don du /
gnas dang zhing la sogs pa rnams su bgrod cing /
de rnams las mngon par 'dod pa'i grub pa'i mtha' bdag dang 'brel ba las rtogs pa'i phyir dang /
de rnams dang bdag mnyam zhing 'dra bar bskyed pa'i don du de dag gi brda ster bar rigs so zhes pa dang /
brda la goms par yang rigs zhes pa'o / /
brda chen zhes gang mdor bstan pa nas brtsams te /
le'u gsungs pa /
de nas zhes bya ba la sogs pa ste /
ts+tsho ma'i sgra'i brda can te /
de yang brda dang ldan zhing phyag rgya'i rab tu dbye ba zhes pa'i bar du'o / /
gang gis zhes pa ni brda dang ldan pas so / /
spun dang sring mo zhes pa ni thun mong gi grub pa'i mtha' gzung ba ste /
gang la des sor mo gcig gis 'ongs sam zhes pa de la gnyis byin pa des ni legs par 'ongs zhes pa'i don du brjod do / /
des na gsungs pa /
khyod legs 'ongs sam zhes pa la / /
brjod ces pa ni khyod legs par 'ongs sam zhes brjod pa'i don to / /
sor mo gcig ston par byed pa de la sor mo gnyis ston par byed pa ni shin tu legs par 'ongs pa rtogs pa'i don du ste /
gsungs pa /
gnyis kyis zhes bya ba la sogs pa ste /
bdag ni shin tu legs par 'ongs / /
zhes pa'i don to / /
bsnyun gyi zhes bya ba la sogs pa yang sor mo gcig phyag rgya nyid phyag rgya'i lan du blta bar bya'o / /
gos ni zhes bya ba la sogs pa gos gyon pa dag las ji ltar 'dul bar byed pa'o / /
rtse gsum zhes bya ba ni mthe bos mthe chung mnan te sor mo gsum par byas pa'o / /
'khor lo zhes bya ba ni mthe bo dang mdzub mo dag phan tshun du rtse mo sbyar te sor mo gsum dgrol ba sngon du 'gro bas zlum po'i rnam par 'chad par byed pa'o / /
phyag rgya zhes bya ba la sogs pa la /
phyag rgya ni rengs par byed cing 'gog par byed pa'o / /
phyag rgya dang phyag rgya'i lan gyis mtshon par byas te /
phyag rgya'i lan ni dbye ba ste /
phyag rgya'i rjes la zhes pa'i don to / /
khyod kyis phyag rgya shes so zhes pa dang lan du rtogs so zhes dgongs so / /
gang gi phyir dam tshig 'di rnams dgyes pa'i rdo rje'i rnal 'byor pa dang /
rnal 'byor ma rnams kyi yin pa des na ci zhe na /
gsungs pa / /
rnal 'byor mas smras pa zhes bya ba la sogs pa la /
rnal 'byor mas zhes pa ni rnal 'byor ma rnams so / /
des smras pa ni sgrub pa po la bstod pa'i phyag rgyar rtogs pa'o / /
bstod pa gsungs pa /
e ma zhes bya ba la sogs pa ste /
khyod ni gsang ba chen po 'di lta bu rtogs pa zhes ngo mtshar ba'o / /
bu ni snying rje che zhes pa ni bod pa ste /
gang rnal 'byor ma rnams kyis de ni brtse ba dang ldan zhing 'gro ba'i don rdzogs par 'dod pa'o zhes de dag gis rtogs pa'o / /
gzhan yang ci zhe na /
gal te zhes bya ba la sogs pa ste /
lag pa gnyis bskums pas phreng ba 'dzin zhing brtse bar gar byed pa de ni phreng ba'i lag pa'o / /
ston pa yang de yin te /
de dag gis ni 'du bar bya / /
zhes brjod pa'o / /
ji ltar me tog gi phreng bas ni 'du bar byed pa de bzhin du bdag kyang 'du bar bya zhes dgongs so / /
gzhan yang bstan par bya ba ci zhe na gsungs pa /
phreng ba zhes bya ba la sogs pa ste /
ji ltar na brtse bas gzung ba 'di ni de ltar na brtse bas btang ba ni mngon par btang ba'o / /
des na phreng ba yang yin la mngon par btang ba yang yin zhes phyis phan tshun du bsdus pa'i tshig gi phrad do / /
des na yang phreng ba mngon par gtang bar byas nas phreng ba rnal 'byor pa la lan du /
phreng ba mngon par gtang byas nas / /
zhes bya ba brjod pas sngar gyi bya ba dag ces bya ba dang 'brel to / /
cis she na gsungs pa /
dam tshig ces bya ba la sogs pa ste /
bdag nyid kyis dam tshig gam 'du ba'am /
tha snyad du gnas te dam bcas pa yin no / /
ji ltar zhe na gsungs pa /
phyi rol zhes bya ba ni 'gro ba dang de nyid du 'ong ba yang ngo / /
de'i don ni 'di yin te /
kye bu phyi rol du zhes pa dang /
gang du zhe na /
gsungs pa /
de la 'du ba zhes pa'o / /
gang du 'gro zhe na /
gang la sa 'ongs pa der 'du ba'o / /
su zhe na gsungs pa /
bzang po spyod yul la gnas pa / /
zhes pa la bzang po'i rnal 'byor ma rnams dang 'du ba ni mchog ces gsungs pa gang dag dang mi 'bral lo zhes pa'o / /
gang 'dus pa nyid ni bzang po'i rnal 'byor pa de dag dang mi 'bral bar nges par 'gro zhes pa'i tha tshig go / /
der yang rnal 'byor ma rnams 'dus pa ni 'jig rten pa'i tha snyad las 'das pa'i tshig tu khyod kyis byas pa'o zhes pa des na gsungs pa /
gang smras zhes bya ba la sogs pa ste /
dam tshig la gnas pa la sogs pa ste /
phreng ba gtong bar ston pa'o / /
de nas yang phreng ba'i lag pas bdag nyid 'du bar bya'o zhes ston pa ni phreng ba btang bas mngon par 'du bar bya'o zhes ston pa'o / /
yang na 'jig rten las 'das pa'i rang gi grub pa'i mtha' mi 'gog par bkug cing smra ba ste /
rnal 'byor mas de dag thams cad bya'o zhes brjod pa ste /
de dag gis ston pa ni phreng grub ces pa'o / /
de nas 'du ba'i gnas gsungs pa /
gnas dang zhes bya ba la sogs pa ste /
de dag kyang go sla'o / /
'di rnams zhes bya ba la sogs pa la /
'di rnams ni sa bcu gnyis po ste /
sa bcu gnyis rnam par dag pa zhes pa'i don to / /
sa bcu'i dbang phyug mgon po nyid / /
'dis ni gzhin gyis brjod mi bya / /
zhes bya ba ni gang gi phyir sa bcu'i dbang phyug dang /
mgon po he ru ka'i gnas 'di rnams kyis brjod pa'o / /
cir 'gyur zhe na /
gzhan gyis ma yin par 'di nyid byang chub sems dpa'i ye shes kyis dag la dbyer mi phyed pas /
de'i rang bzhin te /
sa rnams rnam par dag pa zhes bya ba'i don to / /
de la sa rnams ni rab tu dga' ba la sogs pa'o / /
de yang 'di lta ste /
sa dang po ni rab tu dga' ba'o / /
de bzhin du dri ma med pa dang /
'od byed pa dang /
'od 'phro ba dang /
sbyang dka' ba dang /
mngon du gyur pa dang /
ring du song ba dang /
mi g.yo ba dang /
legs pa'i blo gros dang /
chos kyi sprin no / /
sa bcu gcig pa ni sangs rgyas kyi sa'o / /
sa de dag kyang ci'i phyir sangs rgyas bcom ldan 'das kyis sa dang po rab tu dga' ba zhes brjod ce na /
ci'i phyir na /
sangs rgyas kyi sa bcu gcig par brjod ces pa'i bar du'o / /
sa dang po ni bsam pa rgya che ba dang /
'jig rten las 'das pa'i sems thob pa dang /
brtse bas rgyas shing rab tu dga' ba 'dzin pas na rab tu dga' ba zhes brjod do / /
sa gnyis pa ni bde ba thams cad skyes pas tshul khrims 'chal ba'i dri ma dang bral ba 'dzin pas na dri ma med ces brjod do / /
sa gsum pa ni snang ba tshad med pa bsten cing gzung ste de'i ting nge 'dzin dang de'i thos pa dang /
bsam pa yang 'chang bas na 'od byed pa zhes brjod do / /
sa bzhi pa ni nyon mongs pa'i bud shing ye shes kyi 'od zer gyis bsregs par gyur pas ni de'i byang chub kyi chos bsgoms pas na 'od 'phro ba zhes brjod do / /
sa lnga pa ni de rnams nyid byang chub kyi phyogs kyi chos rnams te /
de bsgoms pa'i thabs lus nyon mongs par gnas pa de 'dzin par byed pas na sbyang dka' ba zhes brjod do / /
sa drug pa ni mngon par 'du byed ba la rab tu 'jug pa bsgoms pas mngon sum du byed cing /
phal cher mtshan ma med pa yid la byas pa 'dzin par byed pas ni mngon du byed pa zhes brjod do / /
sa bdun pa ni bar chad med cing rgyun ma chad par mtshan ma yid la byed pas ring por 'jug cing rnam par dag pa'i sa la rab tu 'jug pa /
'dzin par byed pas na ring du song zhes brjod do / /
sa brgyad pa ni mtshan ma med pa lhun gyis grub pas /
mtshan ma dang nyon mongs pa'i tshogs rnams kyis mi g.yo bar 'dzin pas na mi g.yo ba zhes brjod do / /
sa dgu pa ni rnam pa thams cad du chos ston pa la gnas shing skyon med pa shin tu rgyas pa thob pa 'dzin pas na legs pa'i blo gros zhes brjod do / /
sa bcu pa ni nam mkha' ltar lus kyi gnas ngan len pa dag la sprin chen po dang /
chos kyi mdzod lta bu nas spros shing gsal bar byed pa 'dzin par byed pas na chos kyi sprin zhes brjod do / /
sa bcu gcig pa ni shin tu phra ba'i nyon mongs pa'i sgrib pa rab tu 'joms shing nyon mongs pa 'joms pa la thogs pa med pa rnam pa thams cad du mngon par byang chub pa 'dzin par byed pas na sangs rgyas kun du 'od ces brjod do / /
mos pa spyod pa'i sa ni thams cad kyi nang du chud pa ste /
tha mi dad pa'i phyir ro / /
sangs rgyas kyis yang 'bras bur gyur pas logs shig tu ma bstan pas bcu ste /
rab tu dga' ba la sogs pa dang /
gnas la sogs pa rim pa ji lta ba bzhin du sbyar bar bya'o / /
mos pa spyod pa'i sa dang /
sangs rgyas kyi sa ni dur khrod dang /
nye ba'i dur khrod pa ji lta ba bzhin du sbyar ro / /
yul bstan pa'i rjes la ngas bstan pa'i don du gsungs pa /
nyin par nyid kyang zhes bya ba la sogs pa ste /
yi dags zla phyed ces bya ba'i yi dags rnams ni mngon par 'dod pa'o / /
zla ba phyed ni phyogs te de yang nag po nyid do / /
yang na yi dags ni rdo rje 'chang chen po ste /
bdag gi sdig pa rnams bskul zhing 'khor ba'i 'gro ba rnams der khyer bar byed pas na'o / /
de skad du yang /
sdig pa thams cad skul byed cing / /
'khor ba dag ni sgrol ba po / /
des na nga ni yi dags gsungs / /
chos kun rnam par dag pa'o / /
zhes gsungs so / /
lhag ma'i don ni snga ma bzhin no / /
rgyal mtshan zhes bya ba la /
gang mngon par 'phyang ba thams cad rgyal mtshan no / /
mtshon bsnun zhes bya ba ni g.yul ngor bsnun pa'o / /
lan bdun pa yang zhes bya ba la /
lan bdun du bar ma chad par mir skyes pa gang yin pa de ni lan bdun pa ste /
bsod nams dang ldan pa'i skyes bu'o / /
de dag thams cad kyis kyang dam tshig nye bar mtshon pa zhes pa ni lhag ma'o / /
bza' bar bya zhes pa ni chang dag kyang btung bar bya ste zhes dgongs so / /
de yang dam tshig tu btung ba ma yin pa ste /
'on kyang sems cung zad yang dag par dga' ba'i don du'o / /
de yang gang gi phyir 'chad par 'gyur te /
de ni chang yang 'thung bar byed / /
de nas rab tu brtul zhugs can / /
zhes pa'o / /
de yang rnal 'byor pas khyad par du lan bdun pa'i sha zhim par bza' bar bya ba yin la /
de yang thun mong du ni khyab pa'i snying rje can gyis so / /
gang zhig rang la chags pas za ba de ni bdag nyid slu bar rtogs nas gsungs pa /
snying rje zhes bya ba la sogs pa ste /
de yang bdag ni rtag pa dang /
gtsang ba dang /
snying po can dang /
bdag po zhes phung po lngar mnyam pas na bdag nyid bde ba dang /
bdag nyid sdug bsngal ba dang bral bar 'dod cing bdag nyid la snying rje bskyed nas rang gi ra la sogs pa mtho ris kyi don du gsod par byed pa'i slu bar byed pa 'ba' zhig pa nyid de /
gang gi phyir de lta bu nyid byas pa las 'bras bu shin tu med pa nyid kyi phyir ro / /
sus byed ce na /
lan du brjod pa /
mkhas pas so zhes pa ni bzhad gad dang bcas pa'i tshig nyid de /
de yang mkhas pa ni bram ze la sogs pa'i ngag la dad pa'o / /
de skad du yang /
rang gi ra la sogs pa gsod ces pa ni rig byed pa'i ngag go / /
rigs kun la ni bza' bya ba / /
rtag tu sder chags lnga lnga ste / /
ri bong gzugs mo byi thur dang / /
ba men dang ni rus sbal dang / /
bse dang rnam pa lnga po yin / /
zhes drang srong ba'i tshig go / /
rnam shes stobs dang shugs kyis ni / /
dud 'gro skye ba bdun gyi mthar / /
rnam pa gang dang gang gis ni / /
blo dang ldan pas bkug ste bza' / /
zhes pa ni bde byed pa'i'o / /
des na bza' ba yang bsod pa nyid nye bar mtshon pa yin zhing gzhan du na mi gtsang ba nyid du thal bar 'gyur te /
rnam pa gang dang gang gis bkug pa'i khyad par lags so / /
de nas gang gi phyir de rnams ni mkhas pa ltar snang ba yin te /
rang gi lung dang yang 'gal bar spyod cing don med pa'i cha la brten pa'i the tshom la rab tu 'jug pa'i phyir ro / /
de skad du yang /
rig byed pa na re /
gang gi phyir snying rje chos kyi gtso zhes pa'i phyir dang /
ri dwags sha sred mchod sbyin byed / /
las kyi bsod nams dman par skyes / /
zhes drang srong las khyab pa dang ldan pa'o zhes gsungs so / /
de la ri dwags kyi shal chags shing sred pas srogs chags su skye'o zhes pa ni khyab pa ma grub pa'o / /
yang bde byed kyis gsungs pa /
thog mar snying rje rgyas par bya / /
zhes pa'o / /
des na yang srog bcad pa las phung bar 'gyur bas na don du nges nas de la rab tu 'jug pa'i mkhas pa zhes pa ni ji ltar bzhad gad kyi gnas ma yin /
la lar yang mkhas pa'o zhes pa'i tshig yod do / /
de'i don ni bdag nyid la snying rje bskyed cing gsod par byed pa de ni mkhas shing rig pa dang ldan pa dang /
shes rab dang ldan pa'o zhes pa'i gtam rgyud dag las so / /
der ni sngar gyi rig pa yis / /
phyin ci log ces pa la /
mkhas pa ma yin par bshad pa'o / /
des na yang snying rjes 'gro ba'i sdug bsngal 'phrog par bzhed pa'i mdzad pa ni dngos grub thams cad kyi rgyu'o zhes de rtogs pa'i don du gsungs pa /
snying rje zhes bya ba la sogs pa la /
snying rje ni sdug bsngal dang /
sdug bsngal gyi rgyu'i 'gro ba 'don par 'dod pa'i mtshan nyid can no / /
gang de lta bu yin na mngon spyod la sogs pa ji ltar gsungs she na /
gdug pa zhes bya ba la sogs pa la /
gdug pa ni dkon mchog gsum la gnod pa la sogs pa'i las kyis bdag nyid la sdug bsngal 'phel bar byed pas na ma rungs pa ste /
de rnams kyi de dag spangs pas yang dag pa'i lam la sbyar ba'i don du mngon spyod la sogs pa thams cad ni rab tu grags par zad do / /
de yang ji lta bu zhe na /
gsungs pa /
cho ga'i gtso bo zhes bya ba la sogs pa la /
cho ga zhes pa ni cho gas sgrub par byed pa'o / /
de yang gtso bo ste mchog go / /
des na cho ga'i gtso bo'i sgras ni gtso bo'i cho ga zhes shes par bya ste snying rje brjod par bya ba'i don gyi nang nas phul du byung ba'i phyir ro / /
snying rje phal che ba'i yid can nyid la mngon spyod la sogs pa rjes su gnang ba yin no / /
de bas na yang ci'i phyir gdug pa la sdug bsngal ster zhe na /
gang ji srid du sdig pa'i rgyu las ldog pa de srid du sems can la sbyor ba dang bral bas ni ma yin no / /
'dis kyang mngon spyod la sogs pa'i blo yang snying rje'i rab tu sbyor ba'i khyad par las so / /
de la 'du ba'i gnas su gang bya ba'i don du bstan pa gsungs pa /
de la 'di ltar zhes bya ba la sogs pa la /
nyin mo bcom ldan rdo rje can / /
zhes pa ni nyin mo thabs kyi cha'o / /
de yang gsal ba'i bdag nyid las yon tan du gyur pa'o / /
mtshan mo ni shes rab kyi cha ste /
de yang dri ma dang bral bas na skyon no / /
yon tan dang skyon dag ni thabs dang shes rab dag go / /
des na yon tan dang skyon gyi rang bzhin ni 'gro ba dang 'ong ba'i dus su'o / /
de ltar na thams cad kyang yon tan dang skyon las ma gtogs pa mya ngan las 'das pa dang 'khor ba ji lta bu zhes pa'o / /
de lta na yon tan dang skyon yang res 'ga' ni mya ngan las 'das pa'o / /
res 'ga' ni 'khor ba ste /
ma dag pas yon tan yang 'khor ba'o / /
rnam par dag pa las ni skyon dag kyang mya ngan las 'das pa'o / /
de yang mngon par zhen pa dang ldan pas ni mya ngan las 'das pa yang skyon no / /
mngon par zhen pa med pas ni 'khor ba yang yon tan no zhes pa'o / /
mi bya cung zad ces bya ba la sogs pa la /
skyes bu dam pa'i bya ba ni bya zhes pa ste /
sbyin pa la sogs pa'o / /
de las bzlog pas ni mi bya ba'o / /
yod ma yin zhes pa ni med pa'o / /
mi bza' zhes bya ba ni bza' bar bya ba ma yin pa go ku da ha na la sogs pa'o / /
yod ma yin zhes pa ni de lta mod kyi 'di dag bza' ba nyid do / /
mi bsam zhes bya ba ni bzang po'i bya ba byed pas mi bsam zhes pa ste /
pha rol gyi don du mi 'gyur ba bsam par bya ba ma yin pas so / /
mi smra zhes bya ba ni ngo tsha ba'i gtam bzung nas mi brjod pa ste /
pha rol po dag la gsal bar mi ston pa'i tshig go / /
yang mi dge ba de dag mi brjod pas ni de med pa'o / /
'dis ni sdig pa bshags par yang bstan to / /
yang na bya ba ma yin pa la sogs pa thams cad nyid de /
gang 'jig rten pa dang 'gal ba de med pa'o / /
de med pa ni ma yin pa ste /
srog gcod pa la sogs pa gsum ni lus kyi nyes par spyod pa'o / /
ngag gi nyes par spyod pa ni brdzun la sogs pa rnam pa bzhi'o / /
yid kyi nyes par spyod pa ni brnab sems la sogs pa gsum ste /
des na lus kyi zhes bya ba la sogs pa ni blang bar bya ba ma yin zhes bya ba ste /
de rnams ni rang bzhin gyis kha na ma tho ba dang bcas pa'i phyir ro / /
des na gang gi phyir dge ba kun kyang sgyu ma lta bur lhag par mos par bya zhing mi dge ba ma yin par rtag tu byang chub kyi spyod pa nyid las te de'i'o / /
bdag dang gzhan la brje ba gsungs pa ji ltar zhes bya ba la sogs pa la ji ltar bdag ni bdag dang nga'o zhes nga rgyal ba de bzhin du sems can pha rol po dag la'o / /
gzhan zhes bya ba ni gzhan du nga rgyal ba de bzhin du bdag nyid la yang bya'o / /
de ni gang sngar gsungs te /
lus kyi sbyin pa byin nas ni / /
phyi nas spyod pa yang dag spyad / /
ces pa'o / /
bza' dang zhes bya ba la sogs pa ni kha da naM ste /
da phyis pa las so / /
kha nu a pa da ra na gcod cing bza' ba'i sgra'i byings las rab tu sbyor ba'o / /
spyod pa'i le'ur bstan pa'i gar dang glu'i rnam par dag pa bshad pa gsungs pa /
ji snyed ces bya ba la sogs pa'o / /
nam gyi tshe zhe na /
gsungs pa /
gang gi tshe dpal he ru ka'i go 'phang la rnal 'byor pa gnas pa de'i tshe de lta bu yin no / /
de la 'dod pa'i lha dpal he ru ka kun brjod pa'i don du gsungs pa /
dpal zhes bya ba la sogs pa la /
dpal gyi sgras ni gnyis su med pa'i ye shes te /
gzung ba dang 'dzin pa la sogs pa dang bral bas so / /
he ni rgyu sogs stong pa nyid / /
ces bya ba la /
ha'i sgra'i byings las i stengs su rkyen dang ldan pa phyi bas he'o / /
ni i di'i sgra las i phyis pas des na yang he zhes bya ste rnyed pas he ni zhes par sbyar ro / /
des na rgyu la sogs pa stong pa nyid ni he'i sgra zhes pa'i don to / /
du ni tshogs dang bral ba zhes bya ba la /
tshogs ni lha la sogs pa rtog cing dpyod pa ste de dang bral ba ni lha rnams dngos po med par 'gyur zhing /
des na yang lhar skye bar gyur cig ces bya ba la sogs pa'i smon lam dang bral ba'o / /
gang las she na /
ru yig gi don gyis so / /
des na stong pa nyid dang /
mtshan ma med pa dang /
smon pa med pa'i mtshan nyid can gyi rnam par thar pa'i sgo gsum po 'di dag gis bsdus so / /
ka ni gang du'ang mi gnas zhes bya ba la /
gnas pa ni gnas pas nye bar mtshon pa nyid de /
skye ba dang 'jig pa yang gzung ngo / /
des na yang don dam par gnas la sogs pa ni gang du yang yod pa ma yin te /
kun rdzob tu ni yod do zhes dgongs so / /
ro mnyam pa'i rang bzhin du nye bar bsdu ba ni sgo nas gang dang gang rnams zhes bya ba la sogs pa ste /
skye bo zhes pa ni shes pa'i rten gyis ngo bo las skye zhing rab tu 'byung bas na skye bo zhes pa ste /
lus la sogs pa'i dbang po rnams so / /
sha zhes bya ba ni yul rnams te /
sha dang chos mthun pas na sha'o / /
sems nyid kyis thams cad bza' ba yang brkam chags dang bral bar bya'o / /
de bzhin du yul rnams la yang ngo / /
mkhas pas bza' bya ba zhes bya ba la /
mkhas pa ni gzung ba med par gnas pa ste /
skye bo gang dang gang rnams kyi yul gyi bza' bya za ba tsam byed pa'o / /
de dang de'i yul so so bdag ni ji ltar dbang du byed par gyur pa'i sems can te /
dbang po dang skye mched la sogs pa mthun par 'gro ba ste /
ji ltar 'dod pa ltar zhes pa'i don to / /
de bas na yul rnam par dag pa'i longs spyod pa'i dbang pos longs spyod pas ni srid pa'i btson rar mi ltung zhing /
mi gnas pa'i mya ngan las 'das pa'i skam sar gnas par brjod do / /
de yang 'chad par 'gyur te /
dag pas dug med byas nas ni / /
bsten bya 'di dag bsten pa nyid / /
ces pa'o / /
des na dbang por gnas pa ro mnyam pa'i rang bzhin gyi 'bras bu'o / /
yang na skye bo dbang po la brten nas yul la dmigs pa skye zhes pas na skye bo'o / /
skye bo'i zhes pa ni byed pa'i don gyis drug pa'o / /
de'i don ni 'di yin te /
dbang po 'di rnams la rnam par shis pa rnams brten pa nyid ngo zhes sbyar te /
yul rnams la dmigs zhes par 'brel to / /
lhag ma ni snga ma bzhin no / /
gang las she na gsungs pa /
rdo rje thod pa'i sbyor ba zhes bya ba la /
rdo rje ni mi phyed pa ste rtog pa med pa nyid do / /
kaM ni bde ba ste skyong bas na rdo rje thod pa'o / /
de'i sbyor ba ni dpal he ru ka'i sbyor ba ste ting nge 'dzin to / /
des na brda dang gnas la sogs pa gang du gtan la 'bebs pa'i le'u la brda dang gnas gtan la 'bebs pa'i le'u zhes bya'o / /
de dag ni dgyes pa'i rdo rje'i rnam par 'grel pa las le'u bdun pa'o // //
da ni rnal 'byor ma rnams kyis gsungs pa dang /
ma gsungs pa'i rgyu rtogs par bya ba'i phyir dang /
gnas dang byed rgyu nges par bshad pa'i don du rnal 'byor ma'i le'u gsungs pa /
de nas zhes bya ba la sogs pa ni /
rnal 'byor ma'i skye gnas dang byed rgyu bstan pa'i dbang du byas pa'o / /
rnal 'byor ma ni bdag med ma la sogs pa rnams sam /
rnal 'byor ma rnams so / /
des na bdag med ma la sogs pa'i 'khor lo ni /
rnal 'byor ma'i 'khor lo yin pa ste /
rnal 'byor ma rnams kyang so sor mngon par byang chub pa lngas bskyed pa ste rang gtso bor gyur pa las so / /
bdag med ma yang dkyil 'khor gyi gtso bor gyur pas so / /
de yang 'chad par 'gyur te /
bdag med rnal 'byor ldan pa yis / /
zhes pa'o / /
nam mkha'i khams su zhes pa ni stong pa nyid do / /
b+ha ga zhes pa ni stong pa nyid bsgom par byas nas rdo rje ra ba la sogs pa'i dbus su skad cig tsam gyis chos 'byung gi phyag rgya gru gsum gyen du gnas pa'i nang gi dbus su sna tshogs pad+ma dang /
sna tshogs rdo rje la gnas par bsams pa'o / /
de'i dbus su sna tshogs rdo rje'i lte ba la 'chad par 'gyur ba bsgom zhing brtag par bya'o / /
de nyid gsungs pa /
'khor lo zhes bya ba la sogs pa la lha rnams bsgom pa las sngon du 'chad par 'gyur ba'i gzhal yas khang gi rim pa'i lugs las mi 'da' bar bsgom par bya zhes 'dir blang bar bya'o / /
lha rnams ji ltar 'byung ba nyid / /
ces bya ba ni phyi nas gzhal yas khang du lha rnams kyi tshogs rim par bskyed pa las mi 'da' bar bsgom par bya zhes pa'i don to / /
gzhal yas khang bskyed pa'i tshul gsungs pa /
sa dang zhes bya ba la sogs pa la /
sa'i dkyil 'khor ni laM las byung ba'o / /
chu'i zhes pa ni baM las byung ba'i chu'i dkyil 'khor ro / /
sngon zhes pa ni gzhal yas khang gi rgyur ro / /
de lta bu'i khyad par ni sngar gyi dang gzhan dag la yang sbyar bar bya'o / /
ji ltar rigs pa zhes pa ni rim pa ji lta ba bzhin du bkod pa'o / /
byin za zhes pa ni raM las byung ba'i me'i dkyil 'khor ro / /
lha rnams ni rol pas na lha ste rengs pa la sogs pa'i mtshan nyid do / /
de yang 'phel zhing rgyas pas na lha rnams te /
laM yig la sogs pa'i sa bon gyi yi ge rnams so / /
de rnams la lha rnams zhes bya ba ni lnga pa'i don la drug pa'o / /
rlung chen zhes pa ni yaM las skyes pa'i rlung gi dkyil 'khor zhes pa'i don to / /
sgom pa po zhes pa ni sems tsam gyi gzugs te /
sems nyid sa la sogs pa'i rang bzhin du byung zhes pa'i don to / /
ji ltar byas nas 'di dag sgom par byed ce na /
gsungs pa /
ji ltar rigs zhes pa ste /
laM yig la sogs pa'i rnam pa las rim pa ji lta ba bzhin du sa la sogs pa'i dkyil 'khor rnams bskyed par gyur pa ni bsdus pa'i don to / /
chos 'byung las skyes 'khor lo zhes pa ni chos 'byung gi phyag rgya'i dbus su gnas pa'i sna tshogs pad+ma dang /
sna tshogs rdo rje'i lte bar sa la sogs pa'i dkyil 'khor yongs su gyur pa las gzhal yas khang bsgom par bya zhes pa ste thun mong ngo / /
khyad par gsungs pa /
rim pa gnyis zhes pa ste /
bdag med pa'i dkyil 'khor gyi mtshan nyid do / /
dag pa zhes pa ni dus rib bor gus pa rgyun mi 'chad par goms pa las sgrib pa thams cad rnam par dag pa'o / /
skyon med pa zhes pa ni gzugs la sogs pa'i rnam par rtog pa'i skyon te /
de yang gang gi phyir don dam par de las nges par 'byung ba ste /
de bzhin du'o / /
yang na me long ye shes kyi rang bzhin gyis dri ma med cing rang gi nyes pa dang chos mthun pas na skyon te /
gang gi tshe mthong ba tsam gyis nyon mongs pa las nges par byung ba ni sems can rnams las so zhes de bzhin du brjod pa ste /
de dag kyang thun mong ngo / /
'phar ma gnyis bstan pa'i bshad pa gsungs pa /
ze 'bru las ni gcig gyur te / /
zhes pa la pad+ma la sogs pa las ma gtogs par ni ze'u 'bru 'byung ba ma yin no / /
des na pad+ma 'dab ma bzhi'i ze 'bru zhes man ngag tu ston to / /
nang gi 'phar mas gcig gyur pa'o / /
gru gsum gyis ni phyi ma brjod / /
ces pa ni chos 'byung gi nang du son pa gru gsum gyi rnam pa'i nam mkhar ston pa ni phyi ma ste phyi rol gyi 'phar ma nyid do / /
de yang gru bzhi la sogs pa dang ldan pa ste /
gru bzhi pa la sogs pa ni 'chad par 'gyur ba thun mong gi mtshan nyid las so / /
gdan rnams gsungs pa ni de dbus zhes bya ba la sogs pa la /
de dbus shi ba rnam par bsam / /
zhes pa ni yi ge dgu pa'i tshig ste 'phar ma gnyis pa'i gzhal yas khang gi dbus su ro bsam par bya'o / /
ji lta bu zhe na /
gsungs pa /
bco lnga'i gdan gyi bdag nyid la ni gang yang nyi ma'i dkyil 'khor bco lnga'i bdag nyid ni bco lnga'o / /
ro zhes pa ni rigs tsam du byas pas gcig gi tshig go / /
nyi ma'i dkyil 'khor bco lnga'i gdan du yongs su gyur pa de ru ro bco lnga bsam zhes pa'i don to / /
nyi ma'i gdan rnams kyang lha mo rnams khros pa'i bdag nyid yin pa'i phyir yin gyis /
zla ba'i gdan ni ston pa'i tshig med pas so / /
A li zla ba kA li nyi / /
sa bon nang du son gyur pa / /
zhes bstan pa'i bshad pa gsungs pa /
de'i zhes bya ba la sogs pa la de'i steng du nyi ma'i gdan /
de'i steng du zla ba /
de'i steng du yang mtshan bzang po sum cu rtsa gnyis rnam par dag pa dbyangs yig bcu drug nyis 'gyur ro / /
dpe byad bzang po brgyad cu rnam par dag pa lce rtse cung zad bskyod pas brjod pa'i bye brag gi dbye ba Da D+ha da d+ha ya la'i gsal byed drug dang bcas pa nyis 'gyur dang /
ka la sogs pa gsal byed sum cu rtsa bzhi'o / /
zla ba'i steng du sa bon nyid ces pa ni gsal byed dang dbyangs kyi tshogs gnyis ka yang mnan pa'i zla ba'i steng du rang gi sa bon yongs su gyur pa las mtshan ma ste /
de'i lte bar sa bon gnas pa'o / /
de ltar ni 'chad par 'gyur te /
rang lha'i sa bon phyag mtshan ni / /
so sor rtog pa nyid du brjod ces pa'o / /
phyi nas bdud las rgyal bas mnan / /
zhes pa ni de thams cad bdud las rgyal bas mnan zhes pa'i don to / /
gnyis 'dus pa las bde chen po / /
zhes pa ni zla ba dang nyi ma dag stong pa dang /
snying rje'i rang bzhin gnyis 'dus shing dbyer med par mi phyed pa las bde ba chen po'o / /
de ltar yang 'chad par 'gyur te /
A li shes rab kA li thabs / /
zla ba nyi ma rab dbye ba / /
zhes pa'o / /
a la sogs pa dang ka la sogs pa nyi ma nyid du rnam par gzhag par bya ba gsungs pa /
A li zla ba'i gzugs kyis gnas / /
zhes pa ni dbang bskur ba'i dkyil 'khor du bstan pa'i don du gsungs pa /
zla ba zhes bya ba la sogs pa ste /
zla ba nyi ma zhes pa ni zla ba dang nyi ma dag a la sogs pa dang /
ka la sogs pa nyid 'dus shing 'brel ba ni 'brel ba las so / /
gang dag ce na gsungs pa /
gnyis zhes pa ste /
rdo rje sems dpa' dang /
bdag med ma gnyis so / /
de yang ci zhe na /
gsungs pa /
dkar mo la sogs zhes pa la / /
mngon par byang chub lnga dag las / /
rdo rje 'chang du gyur pa'i ba spu'i bu ga dag tu a la sogs pa dang /
ka la sogs pa'i yi ge'i tshogs rab tu zhugs shing de bzhin du phyung nas /
bdag med ma'i nang du zhugs nas gcig tu gyur cing chos 'byung du zhu bar gyur par bsam par bya'o / /
de nas zhu ba bsdus pa las lha dgu'i bdag nyid can gtso bo rdo rje sems dpa' sems can dbang bskur ba'i don du dkyil 'khor sprul pa'o zhes dgongs so / /
de la yang a la sogs pa dang /
ka la sogs bzhu ba'i sems can rnams dbang bskur bas dam pa'i bde ba thob pa las skyes pa'o zhes shes par bya'o / /
yang 'chad par 'gyur te /
thabs dang shes bar rang bzhin las / /
'jig rten gsum po de las skyes / /
zhes pa'o / /
zla ba la sogs pa rnams me long lta bu'i ye shes la sogs par rnam par dag par gsungs pa /
me long zhes bya ba la sogs pa ste /
cung zad kun nas blta zhing dmigs te rab tu gnas par byas pa las gang gi phyir gzung ba la sogs pa'i bdag nyid can gyi dngos po rnams ni bden pa yang ma yin brdzun pa yang ma yin pa'i phyir /
me long dang chos mthun pa ste /
gzugs brnyan dang 'dra ba las so / /
ye shes kyang yul du dmigs pa'i phyir te /
ye shes rjes su 'jug cing gong nas gong du 'gro ba ni me long lta bu'i ye shes kyis de sbyor ba ste me long lta bu'i ye shes so / /
mnyam pa nyid ni chos rnams rang bzhin med pa'o / /
ye shes ni de nyid 'od gsal ba las so / /
rang lha'i sa bon phyag mtshan ni / /
so sor rtog pa nyid du brjod / /
ces bya ba 'di ni rnam par dbye ba ma byas te /
rang gi sa bon las rdzogs shing rang gi sa bon gyis byin gyis brlabs pa'i lha rnams rang gi mtshan ma ni so sor rtog pa'i ye shes rnam par dag pa ste /
de yang so sor rtog pa ni dngos po ma lus pa phyin ci ma log byas so / /
ye shes ni de la dmigs pa ste /
des na so sor rtog pa'i ye shes so / /
de rnams gcig gyur bya nan tan / /
zhes bya ba ni zla ba dang /
sa bon dang /
mtshan ma dang /
A li kA li dag las gang gcig tu gyur pa de ni nan tan zhes bya'o / /
de'i yang bya ba ni sems can gyi don la rab tu 'jug pa'i sprul pa'i sku'i mdzad pa'o / /
ye shes kyang de nyid sgyu ma la sogs pa'i gzugs kyis sprul zhing dmigs pa las so / /
gzugs rdzogs chos dbyings dag pa zhes bya ba la /
gzugs ni gzugs brnyan dang 'dra ba'o / /
rdzogs pa ni lha rnams kyi lus so / /
dag pa ni shin tu rnam par dag pa chos kyi dbyings te /
gzugs brnyan rdzogs zhes pa'i don to / /
shin tu rnam par dag pa'i chos kyi dbyings ni de bzhin nyid do / /
de nyid ni ye shes te dag cing gsal ba'i bdag nyid kyi phyir ro / /
lha'i le'ur phyed gnyis pa bskyed pa'i skabs su sngar bstan pa 'di'i bshad pa ni /
da ltar bdag med ma bskyed pa'i skabs su mngon par byang chub pa lnga'i sbyor bas thun mong du byas pa'o / /
de'i khyad par gsungs pa rnam pa lnga po zhes bya ba la sogs pa ste /
'bras bu'i gzugs kyis rnam par 'byed cing gsal bar byed pa ste /
de bzhin gshegs pa lnga'i rnam pas rdo rje 'chang nyid du sgom par byed ces bya bar 'bral to / /
ji lta bu zhe na gsungs pa /
cho ga lnga gsungs pa zhes bya ba ni zla ba la sogs pa'i gzugs rnam pa lnga las so / /
A li dang kA li rnam par dag pa brjod pa gsungs pa /
A li zhes bya ba la sogs pa ste /
A li dang kA li dag mnyam pa ni 'dra ba'o / /
kun nas sbyor ba ni nyis 'gyur bskor ba ste /
gang gi tshe rnam lnga'i sbyor ba de bzhin du'o / /
de 'bras bu'i gzugs kyi rdo rje 'chang gi rgya che ba'i gdan no / /
de dag kyang skyed par byed pa'i sa bon dang /
mtshan ma ni ci zhe na /
gsungs pa /
yi ge las byung gong bu'i hUM / /
zhes bya ba la yi ge zhes bya ba ni mi 'gyur ba dang /
mi zad pas so / /
las byung ni rdo rje ste /
des na yi ge las byung ngo / /
de lta bu'i gong bu ni lus te /
gang gi rdo rje sems dpa' la de skad du brjod do / /
de'i hUM yig dang de lta bu'i rdo rje ni mtshan ma yin la /
hUM yig ni sa bon zhes ston to / /
'on kyang sa bon gnyis ni yod pa ma yin pa ste /
de gsungs pa /
phaT kyi rnam pa 'dod mi bya / /
zhes bya ba la /
phaT ni chos kyi brdas 'byed par brjod do / /
rnam pa ni byed pa ste bya ba'o / /
de'i don ni 'di yin te /
rdo rje 'chang gi shes rab kyi sa bon ni tha dad par yod pa ma yin pa ste /
sa bon gcig pa nyid las thabs dang shes rab gnyis ka rdzogs zhes pa'i don to / /
'bras bu he ru kar gyur pa las ni shes rab dang 'brel ba'i sa bon yang logs shig pa nyid do / /
de'i phyir rgyu'i rdo rje 'chang du gyur pa la ni shes rab nyid kyang sa bon logs shig tu ni yod do zhes bya ba'i the tshom ni 'dod pa ma yin no zhes gsungs so / /
shin tu rgyas par gsungs pa /
sems pa'i gzugs brnyan las byung ba'i / /
dkyil 'khor bdag po rnam par bsgom / /
zhes bya ba la sems dpa' ni a yig la sogs pa'i sa bon dang mtshan ma'o / /
gzugs brnyan ni zla ba dang nyi ma dag sbyor ba'o / /
de dag las byung ba ni de dag yongs su gyur pa las sa / /
dkyil 'khor ni nyi ma'i dkyil 'khor te /
des bsgom zhes par 'brel to / /
de dag ji lta bu yin zhe na /
yang dag ces pa la /
yang dag ni saM gi sgras bde ba'o / /
de'i rang bzhin ni rdo rje 'chang chen po la yang de skad du brjod pas de bsgom par bya ste /
dpal he ru ka phyag bzhi pa dang /
phyag drug pa dang /
phyag bcu drug pa'i rnam pa'i gzugs su yang bsgom par bya'o / /
da ni nye bar bsdu ba gsungs pa /
gong ma bzhin zhes bya ba la sogs pa la /
gong ma ni he ru ka gsum po ste /
ji ltar le'u gnyis par zhal brgyad dang phyag bcu drug pa gsungs pa dang /
le'u gsum par phyag bzhi pa la sogs pa dang ldan pa'i phyag bzhi pa dang /
phyag drug pa la sogs pa dang ldan pa'i phyag drug pa gsungs so / /
des na yang sngar dang 'dra bas gong ma bzhin no / /
phyag dang zhal la sogs pa zhes pa'i sgras ni gar gyi nyams te /
zhal dang mdog la sogs pa rnam par 'gyur bar blta bar bya'o / /
des na yang phyag drug pa dang /
phyag bcu drug pa'i rdo rje 'chang ba ni phyag drug pa dang /
phyag bcu drug pa'i dpal he ru ka'i rgyu 'gyur pa dag ste /
rtsa ba'i zhal ni dkar po'o / /
g.yas pa ni nag po /
g.yon pa ni dmar po /
lus thams cad ni dkar ba'o / /
de nyid gsungs pa /
zla ba chu shel nor bu'i 'od / /
ces pa ste /
lus thams cad ni dkar po yin no / /
da ni bdag med ma skyed par byed pa'i skabs su bab pa rnam pa lnga'i sbyor ba'i rgyu nyid gsungs pa /
'di ltar zhes bya ba la sogs pa la /
'di ltar ni rnam pa lnga po nyid do / /
bdag med ma la sogs pa rnal 'byor ma bco lnga bskyed pa'o / /
de rnams kyang chags pa chen po dang ldan pa ste /
rjes su mthun pa'i thabs dang 'khyud cing sbyor ba'i phyir ro / /
des na gsungs pa /
thabs dang shes rab rang bzhin las / /
zhes pa'o / /
de nas stong pa nyid dang rnam par dag pa'i snying rje'i rang bzhin gyi thabs kyi ngo bo A li dang /
kA li shes rab dang thabs su bstan pa bshad pa gsungs pa /
shes rab ces bya ba la sogs pa'o / /
de lta bu yang ci zhe na /
gsungs pa /
zla ba nyi ma zhes bya ba la sogs pa la /
zla ba ni gsum pa gcig gi tshig mi mngon par byas pa'o / /
des na zla ba ni a la sogs pa rnams so / /
nyi ma ni ka yig la sogs pa'o / /
rab dbye ba ni khyad par dag las so / /
des na a la sogs pa dang /
ka yig la sogs pa rnams kyi yi ge 'dres pa ni dgos pa yod pa ma yin te /
sgra'i lugs su mi gnas pas so / /
des na yang so so gsal ba las A li ni shes rab bo / /
kA li ni thabs su gsal bar byas pa'o / /
'di las dkar mo la sogs pa / /
kha dog dbye ba so so yin / /
zhes pa ni dpal he ru ka phyag bzhi pa dang /
phyag drug pa dang /
phyag bcu drug pa'i gau rI la sogs pa'i dkyil 'khor pa rnams a la sogs pa dang /
ka la sogs pa'i yi ge 'di nyid las yang dag par byung ba'o / /
de dag gis ni 'di skad du ston te /
A li dang kA li gnyis kyi tshogs rang gi zhal du zhugs nas rdo rje'i lam nas shes rab kyi pad+ma'i dbus su bkod cing zhu bar gyur par bsam par bya'o / /
zhu ba de yongs su gyur pa las ga la sogs pa'i sa bon gau rI la sogs pa'i lha rnams dpal he ru ka phyag bzhi pa la sogs pa'i rnal 'byor ma rnams su blta bar bya zhes pa'o / /
phyag gnyis pa'i dkyil 'khor ni sngar bzhin du gdan gyi steng du skad cig gis rang nyid ji lta bar gaM yig la sogs pa'i sa bon tsam gyis rdzogs pa de dag nyid do / /
kha dog dbye ba so so zhes pa ni gau rI la sogs pa brgyad po rnams kyi kha dog ni dkar po la sogs pa'i kha dog gi dbyi ba sna tshogs pa nyid do / /
bskyed pa ni A li dang /
kA li zhu zhing gcig tu gyur pa las so zhes dgongs so / /
yang na kha dog ni yi ge ste gaM yig la sogs pa'i sa bon dbye ba so so'o / /
so so ni dbye ba'i bshad pa'o / /
re zhig nang gi zhes bya ba la sogs pa la /
bdag nyid kyi dbang du byas pas gang gyur pa de ni nang gi 'phar ma ste /
nang du gyur pa dag la bdag med ma la sogs pa rnams kyis mnan pa nyid kyis so / /
des na bdag nyid du gyur pa phung po lnga rnams ni /
bdag med ma la sogs pa rnams kyis rnam par dag pa'o / /
des na gsungs pa /
phung po lnga zhes bya ba la sogs pa ste /
ji ltar phung po lnga rnams la rdo rje ma la sogs pa rnams kyi phyag dang zhal la sogs pa'i gzugs ni rang bzhin te des na rnal 'byor ma rnams su bsgom par bya'o / /
rdo rje ma la sogs pa rnams kyis gzugs la sogs pa rnam par dag par ro zhes dgongs so / /
dbang po zhes pa ni shar gyi 'dab ma'o / /
gshin rje zhes pa ni lho'i'o / /
chu dbang zhes pa ni nub kyi'o / /
lus ngan zhes pa ni byang gi 'dab ma'o / /
dbus su zhes pa ni ze 'bru la'o / /
phyi rol gyi ni 'phar ma zhes pa ni phyi rol gyi skye mched kyi rang bzhin du gyur pa la go rI la sogs pas mnan pa nyid do / /
srid dang zhi ba'i rang bzhin gyis / /
zhes pa la /
srid pa ni gzung ba'o / /
mya ngan las 'das pa ni gzung ba las grol ba'o / /
lha mo thams cad kha dog gnag /
ces pa ni bdag med ma la sogs pa lha mo bco lnga po rnams so / /
gau rI la sogs pa rnams ni 'chad par 'gyur ba'i sna tshogs pa'i kha dog nyid do / /
gri gug ni gri gug nyid do / /
'khor lo zhes bya ba la sogs pa'i rgyan gsungs pa ni dpung rgyan la sogs par blta bar bya'o / /
de ltar thams cad rnam par bshad / /
ces pa ni de dag thams cad nyid mngon par byang chub pa rnam pa lngar bstan te /
thams cad kyi sku mdog dang /
phyag mtshan la sogs pa 'dra'o / /
sa bon dag ni tha dad de / /
ji ltar bdag med ma ni aM ngo / /
rdo rje ma ni AM ngo / /
dkar mo'i iM ngo / /
chu ma'i IM ngo / /
rdo rje mkha' 'gro ma'i uM ngo / /
puk+ka sI'i UM ngo / /
ri khrod ma'i r-iM ngo / /
gtum mo'i r-IM ngo / /
g.yung mo'i l-iM ngo / /
yang na dkar mo'i l-IM ngo / /
chom rkun ma'i eM ngo / /
ro langs ma'i aiM ngo / /
g+ha sma ri'i eM ngo / /
mkha' spyod ma'i auM ngo / /
sa spyod ma ni aM ngo / /
nga rgyal la sogs skyon drug rnams / /
zhes bya ba ni yi ge bdun pa'i tshig ste /
skyon ni sems kyi skyon du byed pas na skyon te /
nga rgyal dang /
'dod chags dang /
zhe sdang dang /
gti mug dang /
lta ba dang /
the tshom gyi mtshan nyid can gyi nyon mongs pa'i 'khor ba rtsad nas gcod pa'i gri gug ni gcod pas na gri gug go / /
nga rgyal la sogs pa ma rungs pa'i skyon gcod pa ni shes rab rnam par dag pa'i gri gug go zhes dgongs so / /
de skad du yang /
shes rab nyon mongs 'joms pa'o / /
zhes gsungs so / /
dngos dang zhes bya ba la sogs pa la dngos dang dngos po med pa la sogs pa ni mi mthun par brtags pas na /
dngos dang dngos med de sems kyi rnam par dag pa'o / /
de'i mgo bo ni tha mal gyi bag chags kyi rang bzhin te /
de gcad pa ni pad+ma'i snod de thod pa'o / /
de dag gis ni yang srid pa med par ston to / /
dngos dang dngos po med pa la sogs pa rnam par rtog pa'i bag chags kyis yang srid pa med pa ni rtog pa rnam par dag pa'i thod pa 'dzin pa'o zhes dgongs so / /
rang gi sems las byung ba'i bdud thams cad tha mal ba'i sems bcom pa ni bdud bcom pa'o zhes gsungs pa /
khrag ces bya ba la sogs pa la /
grol ba'am dngos grub phyir zhes pa ni gang gi phyir bdud ni thar pa la 'ching bar byed pa ste /
de sems nyid kyis 'joms pa'o / /
rnam par spros pa tsam gyi gzugs nyid kyis bcom nas de rnams kyi khrag ni lhag mar byas te gzung ba'o / /
de'i phyir de rnams ni phyis skye bar mi 'gyur ba'o / /
de skad du yang /
sems nyid las ni bdud chen po / /
sems nyid de bzhin gshegs pa yin / /
rang gi sems ni gdul ba'i phyir / /
bdud ni nye bar zhi bar bya / /
zhes gsungs so / /
bdud rnams bzhi'i khrag ni rnam par dag pa'i khrag tu sprul pa'o / /
stong pa'i rnam pa kha T+wAM ga /
zhes pa ni stong pa nyid kyi rnam pa ni mi rtog pa la sogs pa ste /
de'i rnam par dag pa ni kha T+wAM ga'o / /
thabs kyis ro ni rnam par brtag /
ces pa'i kha T+wAM ga'i steng du ro ste /
snying rje'i rnam par dag pa'o / /
da ni dus ring por gus pa rgyun mi 'chad par bsgoms pas dngos grub kyi mtshan ma mthong ba'o zhes gsungs pa /
dang po zhes bya ba la sogs pa la /
nag po zhes pa ni 'od zer zhes pa lhag ma'o / /
yan lag drug ces pa ni mig la sogs pa byin gyis brlabs pa de dag dus gcig tu thams cad mthun par sku gsung thugs kyi byin gyis brlabs pa dang /
dbang bskur ba'ang de bzhin du'o / /
de ltar gzugs rdo rje ma la sogs pa'i mchod pa dang /
spyan ma la sogs pa'i rdo rje glus bstod pa dang /
bdud rtsi myang ba dang /
gtum mo'i sbyor ba dang /
sngags bzlas pa dang /
bsdu zhing gshegs su gsol ba yang bya'o / /
dga' bral mtha' yang de bzhin no / /
zhes bya ba la /
dga' bral mtha' ni lhan cig skye'o / /
yang zhes pa ni khyad par du gyur pa'i dkyil 'khor du rtogs par bya'o / /
de'i don ni 'di yin te lhan cig skyes pa'i rang bzhin nyid la khyad par du gyur ba'i dkyil 'khor bsgom par bya zhes pa'o / /
lhan cig skyes pa'i dga' ba la sogs pa bstan pa'i don du gsungs pa /
rim pa zhes bya ba la sogs pa la /
rim pa ni bskyed pa'i rim pa zhes pa'i don dang /
rdzogs pa'i rim pa zhes pa'i don to / /
de dag kyang rim gnyis mnyam par gnas nas ni /
rdo rje can gyis te sangs rgyas rnams kyis so / /
chos bstan pa ni de yang rim pa gnyis pa la brten nas chos bstan to zhes bya bar dgongs so / /
de dag gi nang nas bskyed pa'i cha bstan nas rdzogs pa'i phyogs kyang dga' ba la sogs pa ston zhes pa des na gsungs pa /
bskyed pa yi ni cha bshad do / /
zhes bstan pa nyid kyis so / /
rdzogs pa gsal bar bya ba gsungs pa /
nam mkha'i khams zhes bya ba la sogs pa la /
pad+ma la zhes pa ni chos 'byung du skyes pa'i ye shes so / /
b+ha ga zhes pa ye shes brjod / /
ces pa ni 'dir lhan cig skyes pa rtogs pa yis so / /
ye shes ni rdo rje'o / /
de nyid ni b+ha ga ste /
chos thams cad kyi nyon mongs pa'i phung po bag chags bag la nyal dang bcas pas 'joms par byed pa'i phyir ro / /
sgom pa zhes bya snyoms 'jug nyid / /
ces pa ni pad+ma dang rdo rje dag yang dag par sbyor ba'i sgom pa'o / /
de'i bde ba 'khor lor brjod / /
ces pa ni snyoms par 'jug pa las byung ba'i bde ba'i ye shes ni 'khor lo'o zhes yang dag par bsgom par bya ste /
dang po'i dga' ba zhes pa'i don to / /
ji ltar 'gyur zhes bya ba la sogs pa la /
dga' bde la sogs pa las skye ba'i rim pas rang gi bdag nyid yang dag par rig pa'i don du byang chub kyi bdag nyid can gyi sems ni byang chub kyi sems so / /
gang lhan cig skyes pa'i ming ni de kho na nyid do / /
de ni lha rnams so / /
de lta mod kyi rang rig pa nyid du ji ltar 'gyur zhe na /
gsungs pa /
ji ltar 'byung ba khu ba yin / /
zhes pa la /
khu ba ni bde ba 'byung ba las mi 'da' ba'o / /
ji ltar 'byung ba ni de ltar rang rig pa'i byang chub kyi sems yin pas so / /
de ltar na ji ltar gyi sgras 'dir blangs pa'o / /
des na yang de kho na nyid kyi lhan cig skyes pa rnam pa gnyis so zhes pas na de yang gsungs pa /
de'i rnam pa gnyis zhes pa la /
gnyis ni zhu ba dang /
bde ba'i rang bzhin gyi rnam par dbye ba gang la yod pa de ni rnam pa gnyis te /
gnyis po nyid ni gnyis su dbye ba'o / /
ci zhe na gsungs pa /
des na lhan cig skyes pa zhes pa la /
lhan cig tu byung zhing lhan cig tu skyes pas na lhan cig skyes pa ste zhu ba'o / /
de yang lus kyi nye bar rtsom pa nyid las te /
'gro ba de nyid du skyes pa'i bde ba yang bdag nyid du skyed par byed pa'i rtsom pa las so / /
yang na lhan cig skyes pa'i rang bzhin du gnas par brjod do / /
yang na zhu ba de'i lhan cig skyes pa ni phan tshun du rtag par ltos nas skye ba'o zhes pa ste /
phan tshun ltos pa yang rigs tsam nyid do / /
de'i zhes pa ni ji ltar 'byung ba ste zhu ba yang dag pa nyid las so / /
lhan cig skyes pa'i gnyis kyi dbye ba las bzhir dbye ba bstan pa'i don du gsungs pa /
btsun mo zhes bya ba la sogs pa lte /
skyes pa dang bud med dag bde ba skye ba ni thabs dang shes rab tu 'gyur ba yin no / /
des na btsun mo nyid la ltos nas skyes bu ni thabs so / /
skyes bu la ltos nas /
btsun mo ni shes rab bo / /
gnyis las ma gtogs pa ma yin pas na gnyis po dag las ni zhu ba de phun sum tshogs pa che ba'i bdag nyid do zhes dgongs so /
des na 'gro ba rnams pho dang mo dag nye bar 'dus pa nyid las te /
de nyid kyang gang cung zad sgrub pa por byed pa ni bde bar bsgrub par bya ba nyid kyi bar du'o / /
phyi nas zhes bya ba la sogs pa la /
de dag ces pa ni bde ba dang zhu ba'o / /
don dam pa ni nyams su myong bas na don dam pa ste bde ba'o / /
kun rdzob ni bde ba rtogs par byed pas na kun rdzob ste zhu ba'o / /
gang zhig snyoms par 'jug pa tsam las skyes pa ni bde ba ste /
des na yang gang shes par byed pa ni zhu ba'o / /
de dag ni zhu ba dang bde ba'i sgras so / /
des na zhu ba las gang skyes pa ni bde ba gzhan ste /
don dam pa'o / /
don dam pa'i bde ba skyes pa nyid kyi rang bzhin thob pa de lta bu yang kun rdzob zhu ba zhes pa'o / /
des na lhan cig skyes pa bzhi'i dbye bas khyad par gyi grub pa'o / /
da ni thun mong du grub pa nyid gsungs pa /
re zhig skyes bu zhes bya ba la sogs pa la /
skyes bu'am /
btsun mo dag 'brel ba'i zhu ba dang bde ba'i lhan cig skyes pa'o zhes pa'i don to / /
des na yang btsun mo'i lhan cig skyes pa ni zhu ba de'o / /
skyes bu'i yang lhan cig skyes pa'i zhu ba dang bde ba ste /
thabs dang shes rab dag gi lhan cig skyes pa'i dbye ba rnam pa bzhis ni thun mong du grub pa'o / /
snyoms par 'jug pa las byung ba'i bde ba dang de'i zhu ba ste /
des na zhu bas bskyed pa'i bde ba gzhan dag ni don dam pa'i ming can no / /
don dam lhan cig skyes pa'i bde ba skyes pa de nyid kyi zhu ba yang kun rdzob kyi ming can no / /
lhan cig skyes zhes pa ni lhan cig skyes pa'i khyad par grub pa'o / /
rnam bzhi zhes pa ni bsdus pa'i don to / /
des na yang de kho na nyid can gyis lhan cig skyes pa'o / /
de nyid phyir na dga' ba ni / /
bzhi yi rab tu dbye ba yis / /
zhes pa /
de nyid phyir na ni khyad par du grub pa'o / /
bzhi'i rab tu dbye ba ni lhan cig skyes pa'i mtshan nyid kyi rgyus so / /
dga' ba'i dga' ba la sogs pa'i ye shes rnams kyi rab tu dbye ba gzhan dang gzhan dag gi khyad par ro / /
des na gsungs pa /
gang phyir lhan cig skyes rnam bzhi / /
zhes pa'o / /
de nyid gang la brten nas she na /
gsungs pa /
rdzogs pa'i rim pa'i phyogs la ni / /
zhes pa la /
rim pa ni thob par bya ba yin zhing bsgrub par bya ba yin pas na rim pa ste thabs so / /
rdzogs pa ni lhan cig skyes pa yongs su shes pa'i rim pa ste /
rdzogs pa'i rim pa'o / /
rdo rje pad+ma snyoms par 'jug pa de'i tshe bde ba ni bde ba las zhu ba la sogs pa'i mtshan nyid can no / /
de nyid phyogs te /
bskyed pa'i rim pa'i phyogs la ltos nas so / /
der brten pa yin yang lhan cig skyes pa de dngos kyi rgyu ma yin no / /
bzhi'i rab tu dbye ba zhes bya ba ni /
lnga pa mi mngon par byas pa'o / /
mtshan ma'i rnam par rtog pa thams cad bral ba'i lhan cig skyes pa'i de kho na nyid du gyur pa la bzhi'i rab tu dbye ba ni ma yin te /
de'i gnyis su med pa nyid kyis rnam pa gzhan du ma yin pas so / /
lhan cig skyes pa'i dga' ba rnam pa bzhir rab tu dbye ba ni /
ji lta bu zhe na gsungs pa /
dga' ba zhes bya ba la sogs pa ste /
gang snyoms par 'jug pa las byung ba'i bde ba skyes pa de dag dman pa'i rgyun dag gis bsdus nas nges pa nyid du 'bring po las gzhan pa'i bde ba dang zhu ba skyes pa'o / /
'bring po yang rgyun dag gis de bzhin du ste /
mchog las gzhan pa'i zhu ba dang bde ba skyes pa'o / /
mchog dag kyang rgyun gyis de bzhin du mchog gi mchog tu gyur pa las gzhan pa'i bde ba dang zhu ba skyes pa'o / /
des na yang dman pa dag las ni dga' ba skyes pa'o / /
'bring po dag las ni mchog tu dga' ba'o / /
mchog dga' las ni dga' bral lo / /
mchog gi mchog tu gyur pa dag las ni lhan cig skyes pa'i dga' ba'o zhes pa la sogs pa rnams kyis ni rkyen gyi dbye bas phye ba'o / /
lhan cig skyes pa'i dga' ba yang rang yang dag par rig pa'i rang bzhin no / /
ci de nyid de yang ji lta bu zhe na /
don dam pa de ni skye ba dang /
skyes pa'i rang bzhin dang /
rtogs par bya ba dang /
rtogs par byed pa'i rang bzhin ni ma yin te /
'on kyang bla ma'i zhabs la bsnyen bskur ba las shes pa'o / /
dga' ba dang po dpa' bo nyid / /
ces bya ba la snyoms par 'jug pa las byung ba'i bde ba bskyed pa'i zhu ba dag ni dga' ba ste /
bde ba'i ye shes 'phel ba'i bdag nyid can no / /
de yang dman par gyur pas na dman pa'o / /
ji ltar rdo rje'i rtsa bar byang chub kyi sems gnas par gyur pa ni de nyid du bde ba myang ba'i nyams su myong ba'am rtogs pa ste /
de yang rtogs pa dang po nyid las so / /
gang gi phyir brgya lam na nyams su myong ba yang tha mal gyi gnas skabs na ni rtogs par byed pa ma yin /
de yang dpa' bo ste thabs su gyur pa'o / /
mchog tu dga' ba rnal 'byor ma / /
zhes bya ba la /
mchog tu dga' ba ni dga' ba dang po la ltos nas so / /
'bring po ni zhu bar gyur pa las 'bring po'o / /
mchog kyang yin la dga' ba yang de yin pas de skad du'o / /
ji ltar rdo rje'i dkyil du byang chub kyi sems gnas par gyur pa de nyid las nyams su myang zhing rtogs pa ste /
khyad par du gyur pa'i bde ba'i ye shes mngon du byas pa'o / /
de yang rnal 'byor ma ste /
shes rab bo / /
shin tu bde dga' thams cad nges / /
zhes pa ni 'dir yid shin tu bde zhing dga' ba ni bde ba ste /
bde ba yang de yin la dga' ba yang de yin pas shin tu bde dga'o / /
thams cad dam ma lus pa ni yang dag pa bdun te /
gang 'dir dbang po lnga rnams dang yul rnam pa lnga las so / /
de las ste'i sgras nges pa ni yi ge sbrel ba'i don te bde ba'i sgrar 'brel to / /
'di yang mchog tu dga' ba'i pha rol du blta bar bya ste /
de lta bu la dga' bral nyid / /
ces brjod do / /
mchog ni zhu ba dang bde ba yang dag par byung ba las mchog tu gyur pa yang ji ltar rdo rje nor bu'i rtsar byang chub kyi sems gnas par gyur pa de nyid nyams su myong ba rtogs pa ni bde ba'i ye shes kyi khyad par ro / /
de bde thabs las thams cad rig /
ces bya ba la /
thabs kyi sgras ni 'dir zhu ba'i gnas skabs la bya'o / /
de'i don ni 'di yin te /
de dag las mchog tu gyur pa dag ste /
zhu ba dang bde ba las phung po la sogs pa thams cad do / /
rig pa ni shes pa ste lhan cig skyes pa'i dga' bar ro / /
mchog tu gyur pa'i bde bar yang dag par gyur pa las so / /
de yang mchog tu gyur pa'i bde ba'i khyad par nyams su myong ba ni khyad par gyi rang bzhin no / /
ji ltar rdo rje nor bu'i dkyil du byang chub kyi sems gnas par gyur pa de nyid lhan cig skyes pa'i dga' ba zhes bya ba ste /
bde ba thams cad las skye ba ni sngar bzhin du dga' ba rnams zhu ba de'i rkyen las skye bar blta bar bya'o / /
dga' ba bde ba cung zad bde / /
zhes bya ba ni dga' ba ni bde ba cung zad ces pa'i don to / /
mchog tu dga' ba la ltos pas bde ba chung ba las so / /
des na gsungs pa /
mchog tu dga' ba de las lhag /
ces pa la /
lhag pa ni lhag par gyur pa ste /
de'i phyir dga' ba las lhag pa ni de las lhag ces pa'o / /
dga' bral dga' ba chags bral nyid / /
ces bya ba ni bral ba ni gzugs la sogs pa'i yul rnams la mig la sogs pa'i dbang po rnams kyis rim pa ji lta ba bzhin du bral ba ste /
de rnams su mi 'dzin pas na'o / /
yid kyi rnam par shes pa tsam la brten nas bde ba'i yul dang dmigs pa'i yid kyi rnam par shes pa tsam du gnas pa'i bdag nyid du byas pa ni bral ba yin pa'o zhes pa'i don to / /
de yang dga' ba dang /
bde ba 'dzin pa dang bral ba'i shes pa kun rdzob kyi rang bzhin las 'dod chags kyi yul la ma thogs shing bral ba yang de yin la /
ma chags pa yang de yin pas chags bral te /
gzugs la sogs pa'i yul rnams la chags pa dang bral ba'o / /
chags pa dang bral ba nyid dga' bral te /
bdag nyid bde ba cung zad do snyam pa'i nga rgyal tsam du gnas zhes par dgongs so / /
lhag ma lhan cig skyes dga' nyid / /
ces bya ba la lhag ma zhes pa ni lnga pa mi mngon par byas pa ste /
dga' bral gyi lhag ma'o / /
des na tshogs pa'i lhag ma thob pa ni lhan cig skyes pa'i dga' ba yin pas dga' bral gyi tshogs pa'i lhag mar gyur pa ni lhan cig skyes pa'i dga' ba ste /
nor bu'i dkyil gyi tshogs pa las thob pa'o / /
lhag ma zhes pa ni mchog dga' dang /
dga' bral du yang sbyar ro / /
ni'i sgra yang khyad par nyid du ston pa'i don to / /
snyoms par 'jug pa tsam las byung ba'i zhu ba de'i lhag mar gyur pa ni dga' ba ste /
rdo rje rtsa ba'i tshogs pa las rnyed pa'o / /
dga' ba'i tshogs pa'i lhag mar gyur pa ni mchog dga' ste /
rdo rje dkyil gyi tshogs pa las rnyed pa'o / /
mchog dga'i tshogs pa'i lhag mar gyur pa ni dga' bral te /
rdo rje nor bu'i rtsa ba'i tshogs pa las thob pa zhes pa'o / /
la la dag 'dod pa ni 'di yin te /
bgrang ba tsam gyis lhan cig skyes pa'i dga' ba lhag ma nyid du rtogs pa ni byang chub kyi sems ltung ba nyid la dga' bral du byas nas /
lhan cig skyes pa'i dga' ba dga' bral gyis sngon du khyer bar byed do / /
de ni bden pa ma yin te /
bsgrub bya grub pa nyid kyi phyir te /
gang gi phyir lhan cig skyes pa ni rkyen gyis bsgrubs pas so / /
de yang dngos su 'am /
brgyud nas te /
dga' ba dang mchog tu dga' bas shes par byed do zhe na /
'o na dga' bral gyi rjes su 'brangs pas ci zhig bya ste /
dga' bral ni bsgrub par bya ba dang /
sgrub par byed pa ma yin pa'o / /
ci ste yang byang chub kyi sems ltung ba las ni sdug bsngal ba nyid do / /
de ji ltar dga' ba zhes pa ni bdag nyid du byed pa yin /
dang por reg par 'dod pa dang / /
zhes pa ni yi ge bdun gyi tshig ste /
reg pa zhes pa ni yul de rnams la reg par ro / /
'dod pa ni gang gi tshe reg par 'dod pa ste dang po'i dga' ba'o / /
gnyis pa bde bar 'dod pa dang / /
zhes bya ba ni bde ba tsam du 'dod pa ste mchog tu dga' ba zhes pa'i don to / /
gsum pa 'dod chags 'jig pa nyid / /
ces pa ni chags pa'i bde ba la zhen pa med pa ste /
'dir 'dod chags med pas na dga' bral de'i chags pa med pa nyid yin no / /
des na gsum pa dga' bral ni yul la 'dzin pa med pa ste /
bde ba tsam gyi lhag ma 'dzin pa'o / /
bzhi pa zhes pa ni dga' ba bzhi pa ste /
gang lhan cig skyes pa zhes pa der gyur pa'o / /
de rnams las dga' ba dang mchog tu dga' ba dang /
dga' ba 'di dag ji lta bu zhe na /
gsungs pa /
bsgom par bya zhes pa ste /
gang bsgom par bya ba ni dga' ba la sogs pa ste /
rnam par rtog pa dang ldan pa'o / /
bzhi pa ni rtog pa dang bral ba'o zhes pa'i don to / /
mchog tu dga' ba zhes bya ba la sogs pa la /
mchog dga' ni brjod pa ste /
bdag dang bdag gir 'dzin pa'i rgyun gyi rang bzhin cung zad kyis 'ching bas so / /
dga' bral ni chags pa dang bral ba'o / /
mya ngan las 'das pa ni las dang nyon mongs pa'i 'ching ba spangs pa'o / /
dbu ma zhes pa ni snyoms par 'jug pa tsam las yang dag par byung ba nyid do / /
dga' ba tsam ni de lta bu ste /
dang po'i dga' ba zhes pa'i don to / /
de yang 'khor ba'i rnam pa nyid do / /
lhan cig skyes pa 'di dag spangs / /
zhes pa la /
'di dag ni dga' ba la sogs pa gsum po ste /
'khor ba dang mya ngan las 'das pa dag tu shin tu 'dzin pa med pa'i rang bzhin ni lhan cig skyes pa'o zhes dgongs so / /
ji lta bu zhe na gsungs pa /
'dod chags med cing zhes bya ba la sogs pa ste /
chags pa med pa dang /
chags bral med pa dang /
dbu ma med pa ste /
chags pa dang chags bral la sogs pa las grol zhing so sor mi dmigs pa zhes rtogs so / /
gang gi phyir dga' ba dang /
mchog dga' ni chags pa yin la /
dga' bral ni chags pa med pa'o / /
de dag ni dbus su bzhi pa rtogs par yang dmigs par mi 'gyur ro / /
de lta bu'i rang bzhin ni ji ltar rtogs par bya zhe na /
de la brjod par bya zhes pa gsungs pa /
gzhan gyis brjod min zhes bya ba la sogs pa ste /
ngag gi spyod yul ma yin pa'i phyir te /
yul med pa gzugs dang sgra la sogs pa'i rang bzhin nyid dang bral ba dang /
phyogs gang du yang bum pa la sogs pa bzhin du mig la sogs pa'i rang bzhin gyis mi dmigs pa'o / /
'o na lhan cig skyes pa zhes bya ba ming tsam ste /
ri bong gi rwa bzhin brtags pas gang gi rnam pas kyang rtogs par bya ba med do zhe na gsungs pa /
bdag gis zhes bya ba la sogs pa ste /
ci lhan cig skyes pa ni shes par byar med pa ste /
'on kyang pha rol gyi sgra ni nang nyid yin pas bdag gis bdag la ste bdun pa'i don du blta bar bya'o / /
de bas na bdag gis bdag la lhan cig skyes pa shes par bya'o / /
de yang bsod nams las te bla ma dang dkon mchog gsum la sogs pa mchod pa la sogs pa'i tshogs las byung ba'o / /
gang 'di ltar bla ma bstan pa la sogs pa ji ltar byed ce na /
gsungs pa /
bla ma'i zhes pa la sogs pa ste /
bla ma'i dus thabs ni rim pa ste /
gcig nas gcig tu gyur pa ste bla ma gcig nas gcig tu zhes pa'i don to / /
des na bla ma'i dus thabs bsten pa ste /
dgos pa'i don la yon 'bul ba la sogs pa sngon du 'gro bas bsten pas so / /
bsten pa de dag gis ni bla ma nyid kyi thugs dgyes shing gsal bar gyur te /
rigs kyi 'dod pa'i yum dang snyoms par 'jug pa las byung ba'i dga' ba la sogs pa'i thabs gzung ngo / /
des na bsod nams dang /
bdag gis bdag la lhan cig skyes pa shes par bya zhes pa'o / /
da ni 'di'i ro mnyam pa nyid bstan pa'i don du gsungs pa /
dman dang /
'bring dang zhes bya ba la sogs pa'o / /
bstan pa 'di'i bshad pa gsungs pa /
dman pa'i gnas ni zhes bya ba la sogs pa ste /
dman pa dang /
bcom pa dang /
bral ba dang /
med pa zhes pa'i don to / /
des na gsungs pa /
phra ba'i don zhes pa ste /
phra ba'i tshig ni shes pa phra ba'i don dngos po med pa'i mtshan nyid de 'dir de bzhin du brjod ces pa'o / /
mchog ni dngos por brjod par bya / /
zhes pa ni dngos po yod pa'i rang bzhin du gyur pa'o / /
dbu ma gnyis kyis spangs pa nyid / /
ces pa ni dngos dang dngos po med pa las grol ba'i gnyi gar gyur pa zhes pa'i don to / /
dbang po drug ces pa ni mig la sogs pa'i dbang po rnams so / /
brtan pa ni gzugs la sogs pa'i yul rnams so / /
g.yo ba ni de'i rnam par shes pa dag go / /
yang na brtan pa ni rtag pa'o / /
g.yo ba ni mi rtag pa'o / /
'di kun zhes bya ba nyid med / /
ces bya ba la /
kun zhes pa ni kun bsdus pas so / /
des na nga nyid du ma skyes pa ste /
nga nyid ni phung po'o / /
med pa ni de rnams ma byung bas na nga nyid med pa'o / /
mtshungs par 'dod ces bya ba ni dbang po drug dang /
yul dang rnam par shes pa ste /
phung po lnga po dngos dang dngos po med pa dang /
gnyis ka'i rang bzhin dang 'dra zhing mnyam par bya ba'o / /
de nyid bsgoms pas zhes bya ba'i tshig tu brjod pa dang /
ro mnyam zhes pa'i tshig tu brjod pa ni bstan pa'o / /
mnyam zhes bya ba la sogs pa la /
mnyam zhes bya ba mtshungs par brjod / /
ces pa ni yi ge bdun gyi tshig go / /
de yang bde ba dang /
sdug bsngal ba la sogs pa sems tsam gyis 'dra zhing mtshungs pa'o / /
de yi 'khor lo ro zhes brjod / /
ces bya ba ni de ni mtshungs pa ste /
bde ba la sogs gsad pa'o / /
ro ni nyams su myong ba'o / /
'khor lo ni tshim pa ste /
gzhan dang gzhan du 'dod pa dang bral bas so / /
bsgom pa ni lhan cig skyes pa de nyid du rtse gcig pa'i ting nge 'dzin rnams te /
ro mnyam pa'i rang bzhin zhes bya bar dgongs so / /
sgom pa ro gcig mnyam pa nyid / /
ces bya ba ni gcig tu gyur pa ste /
gnyug ma gang gi ro mnyam pa de nyid do / /
des na sems su mnyam pa'i rang bzhin pas na bde ba la sogs pa de phan pa'i rang bzhin can no / /
don 'di yis zhes bya ba ni sngar brjod pa'i rgyu nyid las so / /
de'i don ni 'di yin te /
gang gi phyir kun gyi bya ba mnyam pa de'i phyir rang bzhin gcig pa zhes bya'o / /
de dag thams cad rang gi sems las mi gzhan pa nyid gsungs pa nga las byung zhes bya ba la sogs pa ste /
nga ni sems nyid du gyur pa ste /
des na nga las byung ba'o / /
nyid ni nges par gzung ba ste /
ci zhe na gsungs pa /
'gro ba thams cad ces bya ba la /
'gro ba ni phung po dang khams dang skye mched thams cad do / /
srid gsum ni lus dang /
ngag dang /
yid dang /
'dod pa dang /
gzugs dang /
gzugs med pa'i khams gsum mo / /
nga yis 'di kun khyab pa ste / /
zhes bya ba la /
nga ni sems tsam gyi phung po la sogs pa la khyab pa ste dam bca' ba'o / /
nye bar bsdu ba gsungs pa /
'gro ba'i rang bzhin gzhan ma mthong / /
zhes pa ste /
de dag las gzhan pa'i brtan pa dang g.yo ba la sogs pa la yang khyab ces pa'o / /
yang na nga la sogs pa rnams kyis lhan cig skyes pa zhes brjod do / /
de skad du yang /
'gro ba thams cad sangs rgyas lnga yi bdag nyid de / /
gang zhig rang gi sems nyid las ni gar bzang po / /
bde ba chen po zhes pa gang tshe gtso bo ste / /
gcig nyid du ma'i nyams kyis gar mdzad do / /
zhes gsungs so / /
tshul 'dis bskyed pa'i rim pa'i rnam pa rab tu dbye ba bshad pa rdzogs pa'i rim pas rig cing rtogs la /
bskyed pa'i rim pa bshad pas rdzogs pa rtogs shing rig pa'i don du bskyed pa'i rim pa ji ltar byung ba dang bslab pa'i don du gsungs pa /
de ltar shes nas zhes bya ba la sogs pa ste /
lhan cig skyes pa'i rang bzhin ni 'gro ba'i bdag nyid can gyi dkyil 'khor te /
gang zhig lhan cig skyes pa la dus ring por gus pa rgyun mi 'chad par bsgoms pa des ni 'grub par the tshom med ces par 'brel to / /
shin tu mnyam gzhag ces pa ni mi dge ba yongs su spong ba'i dge ba ste /
de yang dge ba dang mi dge ba ro gcig nyams pa'i rang bzhin lhan cig skyes pa ji lta ba bzhin du dmigs par bya'i /
sems skyo ba tsam dang g.yo ba'i rang bzhin gyis ni bya ba ma yin no / /
gang gi phyir bcom ldan 'das kyis dam pa'i chos ni spu gri'i so la yod pa'i sbrang rtsi'i thigs pa dang mtshungs pa ste /
thabs dang bral ba'i dge bas ni bsgrub mi nus pas so / /
yang na shin tu mnyam gzhag ni dad pa ste /
rim pa gnyis ka la yang gus pa nyid du gnas pa'o / /
'grub par zhes pa ni 'grub pa nyid do / /
des na gsungs pa /
the tshom med ces pa'o / /
bsod nams chung bas zhes pa ni de bsod nams chung zhing nyung ba de dag go / /
gang gis kyang ste brgya lam na sangs rgyas kyi byin gyi rlab kyis thabs kyi rgyu mtshan dang /
goms pa la rab tu 'jug pa'i rgyus rtogs par byed pa'i bsod nams 'dis byas pa ste /
bsod nams gzhan gyis ni ma yin no / /
yang na mtshams med pa lnga la sogs pa byed pa 'dis kyang ste /
bsod nams chung bar gyur pa'o zhes dgongs so / /
kyang zhes pa'i sgras ni bsod nams dang ldan pas 'grub pa nyid la the tshom du 'gyur /
da ni rgyun mi 'chad par gsungs pa /
bza' dang zhes bya ba la sogs pa la /
nyal dang zhes pa ni de bzhin du gnyid yur ba yin yang sems dpa' dang /
ji ltar gnyid log kyang rmi lam du 'ong ba'o / /
yang na nyal zhing log pa 'dis kyang mchog tu rgyun mi 'chad par ston to / /
rtag tu zhes pa ni rtag pa dang /
rgyas pa dang /
rengs pa ste /
de yang lhan cig pa'i dus kyi rtag pa dang 'phel ba zhes pa dang /
rtag pa de'i rang bzhin du gyur pa zhes pas na rtag pa ste dus ring ba nyid do zhes pa'i don to / /
ni'i sgra ni bsdu ba'i don to / /
des na zhes pa ni lnga pa mi mngon par byas pa'o / /
des sgom par byed pa ni gus pa rgyun mi 'chad pa la zhugs pas rtag tu 'gro ba ste /
des 'grub pa'o zhes sngar gyi bya bar 'brel to / /
de lta bus cir 'gyur zhe na /
gsungs pa /
phyag rgya chen po mngon 'dod pa / /
zhes pa la phyag rgya chen po ni lha rnams so / /
der bdag nyid mngon par 'dod pa de yang de bzhin no / /
lha'i gzugs kyi bdag nyid du 'dod pa'o zhes pa'i don to / /
de kho na nyid ma yin pa cung zad kyang med ces pa bstan pa'i don du gsungs pa /
bsgom pa zhes bya ba la sogs pa ste /
bsgom pa zhes pa ni goms par byed pa'o / /
nyid ni nges par gzung ba'o / /
'gro ba thams cad ces bya ba ni bshad zin to / /
gang gi phyir yid la mngon par zhen cing goms pa nyid kyis sgom par byed pa'o / /
mngon par zhen pa mngon du song bas dngos po med pa nyid ji ltar sgom par byed ce na /
gsungs pa /
thams cad ces bya ba la sogs pa la /
thams cad ni phung po la sogs pa rnams gcig dang du ma la sogs pa stong pa'i shes pa ni sgom pa ste /
de lta bu'i sgom pa ni sgom pa ma yin no / /
gang las gang gi phyir chos thams cad rang bzhin gyis mthu dang bral ba yin na de rnams gcig pa la sogs pa dang bral ba ji lta bu dngos po med pa de la ni yongs su shes pa yang ma grub pas so / /
gzhan yang 'gro ba lhan cig skyes pa'i rang bzhin du bstan pa ni /
brtan dang zhes bya ba la sogs pa ste /
g.yo ba ni srog chags rnams so / /
brtan pa'i sgras brjod par bya ba gsungs pa /
rtswa lcug ces bya ba la sogs pa la /
dam pa de nyid nges bsgom bya / /
zhes pa ni yi ge bdun pa'i tshig ste /
des ni mngon par zhen pa med pa'i bsgom pa ni de kho na nyid do / /
de kho na nyid kyi rang bzhin gsungs pa /
bdag gi dngos po ni bsam pa dang sems nyid do zhes pa'i bar du'o / /
de nyid kyi rang bzhin gang yin pa de de bzhin du'o / /
de skad du yang /
gang sems can de rnams nyid kyi mthong ba dang /
thos pa dang /
snom pa dang /
myong bar byed pa dang /
reg pa la sogs pa nyams su myong ba gang yin pa de dag thams cad rang gi sems nyid kyi rang bzhin no zhes gsungs so / /
des na yang gang dang gang du gang dang gang gis mthong ba la sogs par byed pa de dang de nyid du de dang de'i rang gi sems nyid ni rang gi sems nyid las gzhan du cung zad kyang yod pa ma yin pa'o / /
gang gis bde ba la sogs ni sngon po la sogs gzugs su snang ba ni de'i sems nyid de dag gi rnam par ro / /
de yang dgra dang zin la sogs pa dang /
las dang las ma yin pa la sogs pa dang /
de bzhin gshegs pa la sogs pa'i gzugs rnams kyang de dag gi sems nyid do / /
sems nyid du gsungs pa ni bdud 'di dag ni sems nyid do / /
sems nyid de bzhin gshegs pa yin / /
rang gi sems ni 'dul don du / /
bdud ni nye bar zhi bar bya / /
zhes pa'i tshig las so / /
gang de lta bu yin na sems can ma grol ba ji lta bu zhe na /
gsungs pa /
de rnams zhes pa la sogs pa ste /
de rnams ni thun mong du 'gro ba rnams la de kho na nyid bde ba chen po'i rang bzhin yod pa yin no / /
'on kyang rang rig pa 'di lta bu rang gis nyams su myong ba nyid kyi tshor ba yod pa ma yin pa ste /
tha mal gyi gzugs nyid kyis gzung ba las /
de dag gis bdud bzung nas kyang gzung ba lta bu ste rtogs pas so / /
gang gi phyir dngos po rtogs nas bzung ba yin gyi /
tha mal pas kyang dngos po'i rang bzhin mi rtogs shing go ba ma yin pa'o / /
dngos po yang bsgom par byas nas grol ba thob pa yin gyis /
de yang de ltar ma bsgoms na rang bzhin dmigs par mi 'gyur ro / /
rang bzhin mthong ba las ni dngos po rnams mthong ba ste /
rang bzhin ni grol ba nyid yin pas so / /
de yang 'chad par 'gyur te / /
rang bzhin mya ngan 'das pa nyid / /
ces pa'o / /
lhan cig skyes pa'i rang bzhin yang gzung ba ma yin te /
gzung ba la sogs pa'i mngon par zhen pas so / /
des na gsungs pa /
rang rig las ni 'grub par 'gyur / /
zhes pa la /
rang rig ni de'i bde ba chen po rang yang dag par rig pas so / /
des na phyag rgya chen po'i dngos grub bo / /
rtogs pa tsam gyis kyang ji ltar dngos grub tu 'gyur zhe na /
gsungs pa /
rang rig phyir na bsgoms pa nyid / /
ces pa ste /
rang rig pa nyid bsgoms pa las ma gtogs pa'i dngos grub ni yod pa ma yin pa ste /
lhan cig skyes pa'i rang bzhin lha rnams kyi dngos por bsgom pas grol bar ster bar 'gyur zhes bya bar dgongs so / /
dge ba dang mi dge ba'i las rnams lhan cig skyes pa'i rang bzhin no zhes gsungs pa /
rang rig pa'i rang bzhin las zhes pa'o / /
de lta mod kyi grol bar ji ltar 'gyur zhe na /
gsungs pa /
gnod pa las ni las skyes te / /
zhes bya ba la /
gnod pa ni rnam par rtog pa ste /
mngon par zhen pa zhes pa'i don to / /
de yang lhan cig skyes pa ni shes bya'i sgrib pas bsgribs te ma mthong bas lhan cig skyes pa nyid las las kyi snang ba skye bar byed de /
ji ltar rab rib can lta bur dag pa'i rang bzhin nam mkha'i ngos su bden pa ma yin pa las skra shad kyi phung po rnams so / /
gang gis 'phrog cing zhes bya ba ni rang nyid las dang nyon mongs pa 'joms pa'i lhan cig skyes pa'i dga' ba'o / /
rang gis byed ces pa ni las dang nyon mongs par yang byed pa ste /
rang nyid kyis grol ba dang 'khor ba byed ces pa'i don to / /
rang nyid rgyal po zhes pa ni 'khor ba dang mya ngan las 'das par mngon par zhen pa med pa'i rang bzhin mi gnas pa'i mya ngan las 'das pa la gnas pa ni rang nyid do / /
rang nyid gtso bo zhes pa ni bdag nyid la bdag nyid kyis khyab pa'o / /
yang na rang nyid las dkyil 'khor sprul pa dang /
rang nyid gzung ba la sogs pa de dag nyid du mngon par zhen pa 'joms pa dang /
rang nyid dkyil 'khor gyi bdag po nyid kyis na rgyal po ste /
rang nyid brtan pa dang g.yo ba la khyab ces pa'o / /
da ni nyon mongs pa'i sgrib pa las grol ba nyid gsungs pa /
'dod chags zhes bya ba la sogs pa la /
'dod chags ni 'khor ba'i bya ba'i dgos pa la chags pa'o / /
zhe sdang ni sems kun nas mnar sems pa'o / /
phrag dog ni gzhan gyi yon tan la mi bzod pa'o / /
gti mug ni shes bya'i sgrib pa ste /
de yang nye bar len pa'i phung po lnga la sogs pa la rtag pa dang bdag nyid la sogs par shes pa'i rang bzhin no / /
nga rgyal ni sems khengs pa gang gi phyir 'di ltar phung po lnga rnams la bdag nyid du bkod pa yang nga 'am bdag go zhes khyad par de dang de'i bdag nyid du khengs pa ste /
gang gi phyir 'di ltar phung po lnga rnams la bdag nyid du bkod pa yang nga 'am bdag go zhes khyad par de dang de'i bdag nyid du khengs par byed pa'o / /
de yang rnam pa bdun du phyed pa ni 'di lta ste /
nga rgyal ni shes pa dang /
rigs dang nor la sogs pa rnams kyis dman pa las rigs la sogs pa mtho'o snyam pa'o / /
lhag pa'i nga rgyal ni rigs dang /
shes pa dang /
nor la sogs pa mtshungs pa las gtong ba dang /
tshul khrims dang /
skyes bu la sogs pas bzang ngo snyam pa'o / /
nga rgyal las kyang nga rgyal ni rigs dang /
shes pa dang /
nor la sogs pas bzang ba las /
rigs dang /
shes pa dang /
nor la sogs pa bzang ngo / /
nga'o snyam pa'i nga rgyal ni nye bar len pa'i phung po rnams bdag dang bdag gi dang bral ba la bdag gir sems mngon par zhen cing khengs pa'o / /
mngon pa'i nga rgyal ni gong ma'i khyad par ma thob par bdag gis mngon sum nyid du thob pa'o zhes sems khengs pa'o / /
cung zad snyam pa'i nga rgyal ni /
shes pa dang /
rigs dang /
nor la sogs pa khyad par shin tu 'phags pa la rigs dang /
shes pa dang /
nor la sogs pa cung zad kyis dman snyam pa'o / /
log pa'i nga rgyal ni yon tan ma yin pa la yon tan can no snyam du sems khengs pa'o / /
de lta bu'i 'dod chags pa'i nyon mongs pas de gnas la /
bcu drug char yang mi phod do / /
zhes bya bar 'brel to / /
de'i sgra ni lhan cig skyes pa nyid do / /
gnas ni ye shes te /
'dis nyon mongs pa zad nas go 'phang du bgrod pa'o / /
de nyid go 'phang yang yin gnas kyang yin pa ste /
lhan cig skyes pa'i ye shes zhes pa'i don to / /
nyams dga' zhes pa yang dpes bskrun du med pa nyid las so / /
lhan cig skyes pa dang ldan pa de la ni bcu drug gi chas sbyar ba ma yin no / /
gang gi phyir zla ba ni bcu drug gis dus te de'i yang cha ni bcu drug yin pas /
bcu drug char yang ngo / /
de yang don gyis bya ba mi byed pa des na yang nyon mongs pa de dag mi gnas so zhes pa'i don to / /
don byed pa'i nus pa'i cha yang yod pa ma yin no zhes dgongs so / /
chos 'byung las skyes ye shes zhes bya ba la /
chos ni gnyug ma ste dngos po thams cad kyi rang bzhin no / /
de yang gcig dang du ma la sogs pa'i rang bzhin dang bral ba'o / /
las skyes ni de las byung ba ste /
chos 'byung las skyes so / /
chos 'byung gi gnas 'di yis bskyed pa'i stong pa nyid kyi ye shes so / /
des na skyes pa zhes pa ni de nyid du'o / /
ye shes ni rab tu gsal ba'i rang bzhin nyid kyis so / /
mkha' mnyam ni gnyug mar grub pa las so / /
de ji lta bu'i ye shes yin zhe na /
gsungs pa /
lhan cig thabs dang bcas zhes pa ste /
thabs dang bcas pas 'phel bas na thabs dang bcas pa ni shes rab bo / /
de dang lhan cig pa ni der rab tu bsgrub pa ste /
de las ma gtogs pas shes pa'i nus pa med ces pa'i don to / /
'jig rten gsum po de las skyes / /
zhes pa 'dis ni shes rab kyi chos 'byung gi nang gi dkyil 'khor du sems can rnams dbang bskur bas bde ba chen po thob pa dang /
de las skyes pa zhes rtogs par bya ba'i don to / /
yang na 'jig rten gsum ni sprul pa la sogs pa'i sku gsum mo / /
de la lhan cig skyes pa las byung ba'i dkyil 'khor goms pa nyid ni 'dod par 'gyur ba'i sbyor ba'o / /
de nyid kyis na nyid kyi sgra ni nges par gzung ba'o / /
de nyid ci zhe na /
gsungs pa /
shes rab ces bya ba la sogs pa ste /
shes rab ni lhan cig skyes pa'i ye shes so / /
thabs zhes pa ni dkyil 'khor gyi 'khor lo'o / /
rang bzhin ni de dag tu nges pa ste /
ldog pas byas pa'i tha dad tsam / /
zhes pa'i don to / /
de'i don ni 'di yin te /
lhan cig skyes pa rtogs pa las lha'i rnam pa bsgoms pas sku gsum 'grub ces pa'am /
yang na thabs dang shes rab kyi rang bzhin las sems can thams cad skye zhes pa'o / /
khu ba'i rnam pa bcom ldan yin / /
zhes pa ni yi ge dgu pa'i tshig ste /
zhu ba'i rnam par yang dpal he ru ka ste de yang thabs so / /
de'i bde ba 'dod mar brjod / /
ces pa la /
de'i bde ba ni bde ba'i rgyun las byung ba'i bde ba de'o / /
de ni 'dod ma ste de dag lhan cig skyes par rjod par byed pa don dam par gyur pa lhan cig skyes pa'i dga' ba rtogs pa'o / /
gang gi phyir de dag gi rang bzhin yin zhe na gsungs pa /
gcig dang zhes bya ba la sogs pa ste /
rdul phra rab tshogs pa'i rang bzhin nyid las gcig dang du ma'i rang bzhin no / /
de zhes pa ni zhu ba'i rnam pa'o / /
skad cig gcig la mchog dga' ba / /
zhes bya ba la /
dga' ba ni bde ba dang shes rab ste /
de yang skad cig ma nyid dga' ba'o / /
de lta bu'i dga' bas ni gnyis spangs pa nyid las so / /
khu ba dang bde ba dag ni thabs dang shes rab la sogs pa dag tu ston pa nyid do / /
de'i lhan cig skyes pa'i rnam pa'i don du gsungs pa /
rang gi rig pa'i ye shes zhes bya ba la sogs pa ste /
lhan cig skyes pa'i rang bzhin la dris pa'i sbyor ba dang /
lan du gyur pa yod pa ma yin pas ngag gi lam 'das so / /
'dis ni byin gyis brlabs rim pa / /
zhes bya ba las byin gyis brlabs pa ni 'jug pa ste /
lha rnams thams cad kyis 'jig rten dang 'jig rten las 'das pa'i dngos grub la sogs pa ster ba dang /
'dir byin gyis brlabs pa ste /
gang du yang gyur pa ma yin zhes pa'i don to / /
yang na lhag ma las lhag pa'i dus de bzhin du gnas pa ni lhag par gnas pa de byin gyis rlabs so / /
des na thog ma dang tha ma spangs pa'i dus su gnas zhes pa'i don to / /
de yang lhan cig skyes pa'o / /
de'i rim pa ni yul rnams so sor rtogs pa nyid kyis lhag mar 'gro bas na byin rlabs rim pa'o / /
de yang snyoms par 'jug pa tsam las byung ba'i bde ba la sogs pa'i dga' ba gsum gyi rang bzhin thabs so / /
kun mkhyen ye shes de lta bu / /
zhes pa la kun mkhyen ye shes ni rnam par dbye ba mi mngon par byas nas kun mkhyen ye shes ni gnyis su med pa'i ye shes ni shes rab kyi pha rol tu phyin pa'i rang bzhin yin la /
de yang de'i bdag nyid du byin gyis brlabs pa'i rim pa'i rang bzhin te /
gang gi phyir gnyis su med pa'i ye shes ni lhan cig skyes pa'i rang bzhin no / /
'o na gang gi phyir gnyis su med pa'i rang bzhin gyi rtogs pa'i skad cig ma ni ji lta bu zhe na /
gsungs pa /
sa dang zhes bya ba la sogs pa ste /
kun gyis skad cig ces pa ni lnga pa mi mngon par byas nas /
de dag gnas nyams dga' zhes pa la bsnyegs te /
de gnas su zhugs pa'i skad cig tsam thob nas spang zhing med par bya ba'i las 'dir blang bar bya'o / /
gang las she na /
gsungs pa /
mi gnon te zhes bya ba la sogs pa ste /
gang gi phyir rang gzhan dag gi rig pa ni / /
rang gzhan dag gi rig pa zhes bya'o / /
ci zhe na gsungs pa /
tshor ba yis zhes pa ste /
sa la sogs pas shes pa la gnod pa ni sa la sogs pas so / /
de'i don ni 'di yin te / /
gang gi phyir lhan cig skyes pa 'byung ba rang nyid kyis brten pa yang mi bden pa lta bu yin te /
rnam par rtog pa med pa'i phyir ro / /
de la dmigs pa'i ye shes ji ltar skyes par 'gyur zhes pa'o / /
dbye ba'i khyad par shin tu che yang der ma shes so zhes bstan pa'i don du gsungs pa /
mtho ris zhes pa la sogs pa ste /
dbyer med cing sems gcig pa tsam ni 'dir mtho ris la sogs pa'i gzugs zhes bya'o / /
gzugs gcig pa de ni rnal 'byor pa'o / /
skad cig ces pa ni de'i tshe'o / /
lhan cig skyes pa sna tshogs pa nyid ni sgyur zhing gnod par mi nus pa nyid do zhes gsungs so / /
rang bzhin cha yi rnam rtog gis / /
gnod pa nyid ni nus pa min / /
zhes pa la gnod pa ni rang bzhin nyid la dbye ba nyid dang /
bsgyur zhes pa'i bar du'o / /
mi nus zhes pa ni gang du yang bsgyur du mi nus pa nyid do / /
gzhan du na lhan cig skyes pa ma yin pa nyid du thal bar 'gyur ro / /
dngos grub kyi thabs gzhan pa yin pa nyid du gsungs pa /
thams cad ces bya ba la sogs pa ste /
de bzhin las rgyas pa la sogs pa zhes pa ni yi ge dgu pa'i tshig go / /
dag pa'i dngos grub 'byung ma yin / /
yang ni srid mthar skye bar 'gyur / /
zhes bya ba ni skye ba gzhan du yang dngos grub 'byung ba ma yin no zhes 'brel to / /
skye ba ni skye ba'o / /
srid pa'i mthar zhes pa ni phung po la sogs pa'i mtha'o / /
de la dngos grub 'byung ma yin ni rig byed la sogs pa rnams las so / /
ji ltar yang dngos grub ce na / /
dag 'byung yang ni zhes pa la /
dag pa ni gnyis te /
don dam pa'i rang bzhin dang kun rdzob kyi rang bzhin zhes pa ste /
snga ma ni lhan cig skyes pa'i dga' ba'o / /
cig shos ni lha'i rnam pa'o / /
de dag phung po la sogs pa rnam par dag par bsgoms nas rdzogs pa'i byang chub ster bar nus zhes pa'i tha tshig go / /
ldog pa'i sgos thabs bsdu ba gsungs pa /
de med ces bya ba la sogs pa la de zhes pa ni rnam par dag pa gnyis so / /
rnam par dag pa gnyis po de yang dpal dgyes pa'i rdo rje las gzhan pas ni ji lta ba bzhin du mi shes pa'o zhes gsungs so / /
mi shes zhes bya ba la sogs pa'o / /
yang thabs shes pa tsam gyis 'grub pa ma yin no zhes gsungs pa /
chu bo zhes pa la sogs pa ste /
rtag tu de nyid rnal 'byor gyis gnas par bya zhes par 'brel to / /
ji lta bu zhe na gsungs pa /
chu bo zhes pa ste /
chu bo'i rgyun ni chu dang bcas pa ngogs gnyis kyi bar de nyid du rgyun du 'bab cing 'jug pa gang yin pa de nyid rnal 'byor de'i'o / /
ji lta bu zhe na /
gsungs pa /
mar me'i zhes pa la sogs pa ste /
mar me'i 'od zer gyi rab tu bcings pa ni gzhan dang gzhan du 'gyur ba mar me'i 'od zer rab tu bcing ba nyid ni mar me'i rtse mo rab bcing ltar ro / /
gzhan dag ni bstan pa dang rtag tu bshad pa ni /
nyin dang mtshan du zhes bya ba'o / /
yang na de kho na nyid yang dag par bsdus pa'i rnal 'byor bas so / /
kun rdzob tu ni sgrub pa po gang gis te /
de nyid rnal 'byor ro / /
lhag ma ni snga ma bzhin no / /
don dam par shes par byed pa'i thabs la goms par byas pa dang /
'bras bu ster bar 'gyur ro zhes dgongs so / /
yang na de kho na nyid kyi sgra ni thun mong dang mchog gi tshig go / /
des na yang de nyid ni gnyis te kun rdzob dang don dam pa dag go / /
rnal 'byor ni phan tshun du mi phyed pa'o / /
de lta bur 'gyur ba'i rgyu des na rtag tu sgrub pa pos rnam par gzhag par bya'o / /
de nyid rnal 'byor gyis ji lta bur 'gyur zhe na /
gsungs pa /
chu bo'i rgyun nyid rab tu 'jug pa gang gi rgyun de de bzhin du'o / /
yang khyad par ni mar me zhes pa la sogs pa ste /
mar me'i 'od zer dag rab tu bcings pa de ltar ro / /
ji ltar chu bo'i rgyun dag dang /
mar me'i rtse mo rab tu bcings pa de dag gi bdag nyid de bzhin du kun rdzob dang don dam pa'i rnal 'byor gyis the tshom med par lhag par mos shing kun rdzob tu bsgoms pa la rnam par gzhag par bya'o zhes gsungs so / /
le'u rdzogs pa'i sgos le'u gsungs pa'i don bsdus te gsungs pa /
rnal 'byor ma'i zhes bya ba la sogs pa ste /
rnal 'byor ma rnams kyi'am /
rnal 'byor ma'i 'khor lo 'dir rjod par byed pa'o zhes pa de bzhin du 'du ba ni thabs te /
rnal 'byor ma chen mo shin tu rnam par dag pa'i shes rab 'du ba nyid kyis so / /
de dag sbyor ba ste /
phan tshun du khyad par sbyor ba'i bar du'o / /
des bsgrub par bya ba'i bde ba gang dag tu brjod pa'i le'u gang yin pa de la yang de skad du zhes bya'o / /
bskyed pa dang rdzogs pa'i rim pa mngon par brjod pa'i rim pa ste brgyad pa'o / /
de yang khyad par du bgrangs pa dag las le'u'i lhag ma gsungs pa'i don ni bdag gis brjod pa'o / /
de bzhin du gzhan la yang ngo / /
de dag ni dgyes pa'i rdo rje'i rnam par 'grel pa las le'u brgyad pa'o // //
phung po la sogs pa rnams rnam par dag pas rnam par dag pa bsgoms nas thar pa thob pa /
bskyed pa dang rdzogs pa rnam par dag pa gnyis kyi tshul sngar gyi le'ur bstan pa zhes pa'i bshad pa /
de nas gzhan yang rnam par dag pa'i le'u gsungs pa /
de nas gzhan yang zhes bya ba la sogs pa la rnam par dag pa ni kun rdzob dang /
don dam pa'i rang bzhin no / /
don dam pa'i rnam par dag pa gsungs pa /
thams cad kyi zhes pa la sogs pa la /
nges par gyi sgra ni don dam pa'i tshig go / /
des na yang dngos po rnams ni phung po la sogs pa rnams te don dam par na'o / /
rnam par dag pa ci zhe na /
gang de bzhin nyid du brjod pa ste /
de yang rang bzhin stong pa nyid la sogs pa rdzogs pa'i rang bzhin te /
lhan cig skyes pa zhes bya ba'i bar du'o / /
gang yang de rnams kyis snang ba'i rnam pa'i rang bzhin brdzun pa de ni kun rdzob rnam par dag par bstan pa'i don du gsungs pa /
phyi nas zhes bya ba la sogs pa ste lha rnams kyi'o / /
re re'i dbye ba ni khyad par ro / /
lha rnams ni phung po la sogs pa rnam par dag pa brjod ces par 'brel to / /
rnam par dag pa ni rnam dag par 'gyur ba'o / /
de yang phung po la sogs pa rnams tha mal gyi gzugs mngon par 'dod pa ma yin pa yongs su spangs pas sngar gyi mngon par 'dod pa'i rang bzhin du sbyor ba'o / /
de yang don dam par na bdag med pa'i sa gzung ba la sogs pa'i mngon par 'dod pa ma yin pa'i rang bzhin yongs su spongs pa ni mngon par zhen pa rnams mngon par 'dod par bya ba'i rang bzhin ma yin no zhes sbyar bar bya'o / /
kun rdzob tu lha'i gzugs kyis mchod yon la sogs pas mchod pa'i tshul mi spong ba ste /
mchod pa la sogs pa'i tshul can no zhes bya bar sbyar ro / /
don dam par rnam par dag pa'i tshul de srid pa gsungs pa /
dbang po drug ces bya ba la sogs pa la phung po lnga dang dbang po drug ces bya ba ni /
phung po lnga ni nye bar len pa'i phung po lnga rnams so / /
skye mched drug ces bya ba ni phyi rol gyi skye mched drug go / /
'byung chen lnga zhes bya ba ni sa la sogs pa'i 'byung ba lnga rnams so / /
rang bzhin gyis ni rnam par dag /
ces bya ba ni de rnams ngo bos sam /
rang bzhin nyid kyis so / /
rnam par dag ni gzung ba la sogs pa'i dri ma spangs pa'o / /
gang de ltar de dag gis ci rnam par dag ce na /
gsungs pa /
shes bya'i zhes bya ba la sogs pa ste /
shes bya'i sgrib pa ni mi shes pa ste /
gzung ba la sogs par mngon par zhen pa'i rang bzhin rmongs pa zhes pa'i don to / /
nyon mongs zhes pa ni 'dod chags dang /
zhe sdang dang /
nga rgyal dang /
gti mug dang /
lta ba dang /
the tshom rnams kyis bsgribs pa'o / /
dbang po la sogs pa las byung ba ni cung zad bsgribs pa ste /
de'i dri ma rnams ni rang bzhin ma yin pa nyid las so / /
sbyang bya zhes pa ni gnyug ma phun sum tshogs pa'i rang bzhin du byed pa'o / /
gang gi phyir de rnams ni rang bzhin gyis dri ma med pa gnyug ma'i rang bzhin ni sbas shing byibs nas /
gzung ba la sogs pa'i rang bzhin glo bur ba'i rmongs pa ni bsal bar byas pa'o / /
ji ltar nam mkha' ni thog ma med pa nas grub pas dri ma med pa nyid de /
mun pa dang / /
bug rnal sogs pa'i sgrib g.yogs kyis bkab pas glo bur ba'i rang bzhin nyid kyi gnas skabs bsal bar byed do / /
de yang ji ltar gnyen pos bsal ba'i gnas nam mkha' nyid de bsal bas na dri ma med pa zhes brjod do / /
de bzhin du gti mug la sogs pa'i mi mthun pa yang gnyen por gyur pa dag bdag med pas bsal bas na /
phung po la sogs pa yang gzung ba la sog pa'i dri ma bsal ba'o / /
gzhan yang dag par gyur pa'i lhan cig skyes pa'i bdag nyid ces pa yang gsungs pa /
rang rig bdag nyid dam pa nyid / /
ces pa'o / /
kun rdzob tu rnam par dag pa lta zhog gi /
don dam pa'i rnam par dag pa ji lta bu zhe na /
gsungs pa /
gzhan gyis zhes bya ba la sogs pa la /
gzhan ni kun rdzob 'ba' zhig rnam par dag pa 'dis so / /
rnam grol min ni don dam pa'i rnam par rtog pa la ma ltos par ro / /
de yang gzung ba la sogs par gzung bas ni grol bar mi 'gyur zhing /
'dzin pa yang sdug bsngal gyi rgyu ste /
gang gi phyir bsgrub bya ni bde ba las so / /
phung po la sogs pa dang rang rig pa nyid ji ltar 'brel zhe na /
gsungs pa /
yul gyis nye bar mtshon nas phung po la sogs pa yang gzung ngo / /
des na yul la sogs pa rnams ni rang rig pa'i bde ba mchog go zhes 'brel pas na 'brel pa nyid do / /
ci zhe na /
gsungs pa /
dngos po dag pa zhes bya ba la /
dga' ba'i dngos po ni gnyug ma chos kyi dbyings kyi rang bzhin gang yin pa de dag yul la sogs pa de rnams su gyur pa ste rnam par dag pa'i rang bzhin nyid do / /
des na dngos po 'di yang yul la sogs pa rnams kyi rang bzhin te /
rang bzhin mchog tu rnam par dag pa de'i bdag nyid kyang rang gis rig pa'i bde ba'o / /
des na yul la sogs pa dang 'brel bar gyur pa zhes pa'o / /
ci zhe na /
gsungs pa /
gzugs zhes bya ba la sogs pa la gzugs la sogs pa'i yul zhes pa'i gzugs la sogs pa ni sgra la sogs pa ste /
gang gi yul yin pa de dag go / /
gang yang gzhan rnams zhes pa ni phung po la sogs par snang ba'i rnal 'byor ma rnams so zhes pas yi ge dgu pa'i tshig go / /
gang gzugs la sogs pa'i yul rnams dang /
phung po la sogs kun rang bzhin gyis dag pa'i rnal 'byor pa mthong zhing snang ba yin gyi /
so so skye bos ni ma yin no zhes pa'i don to / /
gang gi phyir de rnams shes bya'i sgrib pa rab rib kyis mthong ba nyams pa rnams kyis gzugs la sogs pa dngos por mthong ba'o zhes gsungs pa /
dngos po 'di kun dag pa nyid / /
ces pa ste /
nyid ni nges par gzung ba'o / /
des na dngos po dag pa nyid ni ji lta bu zhe na /
gsungs pa /
ji ltar 'gro ba sangs rgyas bdag /
ces pa ni phung po la sogs pa sangs rgyas kyi rang bzhin te 'gro ba ni phung po'i rang bzhin no / /
sangs rgyas ni gnyis su med pa'i ye shes te /
des na 'di ni rnam par dag pa'i rang bzhin no / /
phung po la sogs pa 'di thams cad do zhes par 'brel to / /
gang dang gang gi rang bzhin las ma gtogs pa de dang de ni skad cig tsam du yang mi gnas te /
ji ltar me'i tsha ba bzhin no / /
des na rnal 'byor bas phung po la sogs pa rnams gnyis su med pa'i ye shes kyi rang bzhin du shin tu gsal bar kun du snang zhing mthong ba'o zhes pa'o / /
de skad du yang /
shes rab pha rol phyin ye shes / /
gnyis med de ni de bzhin gshegs / /
zhes gsungs so / /
kye bcom ldan 'das zhes bya ba la sogs pa ni rdo rje snying pos dris so / /
gzugs la sogs pa'o zhes pa ni bcom ldan 'das kyis dris pa'i lan no / /
ci'i slad du zhe na zhes pa yang dris pa'o / /
gzung ba zhes pa la sogs pa ni yang lan btab pa'o / /
gang lags zhes pa ni yang dris pa'o / /
de nyid kyang gsungs pa /
mig gis zhes bya ba la sogs pa ste /
mig la sogs pas gzugs la sogs pa rim pa bzhin du 'dzin pa nyid de /
de dag la brten nas shes pas 'dzin pa nyid kyis so / /
des na mig la sogs pa'i dbang po rnams dang /
de'i rnam par shes pa rnams kyis 'dzin pas na rnam par ma dag pa nyid du grub po / /
de yang yul rnams dang /
dbang po rnams ni gcig dang du ma'i rang bzhin dang bral bas na ma grub pa'o / /
de dag gi rnam par shes pa rnams kyang ma grub ste /
bden pa ma yin pa dag la brten cing dmigs pa'i phyir ro / /
de yang de rnams la dmigs pa nyid ni gzung ba dang 'dzin pa nyid kyis so / /
des na yul dang /
dbang po dang /
rnam par shes pa rnams ni mi bden pa'i rang bzhin pas na gsal ba nyid du rnam par ma dag pa nyid do / /
gang gi phyir de rnams de dag dang bral bas ni dman pa ma yin pa'i rang bzhin no / /
dman zhing ngan pa ma yin pa yang rnam par dag pa zhes pa'o / /
de lta mod kyi spyod yul dag tu mi 'grub bo zhe na /
gsungs pa /
bsten bya zhes bya ba la sogs pa ste /
'di dag ces bya ba ni yul 'di dag nyid bsten par bya ba'o / /
ji ltar bsten par bya ba'am /
mi bya zhe na gsungs pa /
bsten bya zhes pa'o / /
ji ltar byas nas bsten par bya zhe na /
gsungs pa /
dag pas dug med byas nas ni / /
zhes pa la /
dug ni bi Sha'i sgras dka' ba ste /
gzung ba la sogs pa'i mngon par zhen pa'o / /
de yang de rnams las nges par 'byung ba ni dug med pa ste yul rnams so / /
de nyid ma mthong ba rnams la dug med par byas te des na dug med par byed pa yang yul dag la'o zhes par 'brel to / /
de skad du yang /
'dod pa'i yon tan lnga rnams kyang /
bsten na myur du 'grub pa'o / /
zhes gsungs so / /
gang de lta bu'i de kho na nyid ma mthong ba'i logs pa'i blo dang ldan pa dag ni dug yin la /
de lta bu ni dug med pa ste de kho na nyid mthong ba ma 'khrul ba'i blo dang ldan pa dag las so / /
dag pas zhes pa ni dag pa dag ste /
gang gi phyir de bzhin du lha'i rnam pa nyid kyis yul la mi 'dzin zhing rnam par dag pas nye bar longs spyad par bya ba dang /
bsgom par bya bas bsten pa nyid do / /
yul gyis nye bar mtshon pa'i phung po la sogs pa rnams kyang yang dag par bsten pa'o / /
rnam par dag pa de gsungs pa /
gzugs dang zhes bya ba la sogs pa smos te /
gzugs ni dbang po lnga dang don rnams so / /
tshor ba ni bde ba dang sdug bsngal du nyams su myong ba'i bdag nyid can no / /
'du shes ni mtshan mar 'dzin pa'i bdag nyid can no / /
'du byed ni sems mngon par 'du byed pa'o / /
rnam par shes pa ni yul dag gi rnam par shes par byed pa'o / /
gang phyir rtag tu rnam dag pas / /
de nyid rnal 'byor pas 'grub 'gyur / /
zhes pa ni gzugs la sogs pa 'di rnams rdo rje ma la sogs pa'i lha rnams su 'brel to / /
phung po rnam par dag pa ni kun rdzob kyi rang bzhin no / /
de nyid ni don dam par rnam par dag pa'i rnal 'byor pas kyang 'grub pa nyid do / /
gzhag ces pa ni rnam par gzhag pa'o / /
de nas phyi yi 'phar ma bshad / /
yang ni lha mo dkar mo sogs / /
zhes pa ni gzhan pa'i gau rI la sogs pa'i lha rnams so / /
'di dag phyi rol gyi 'phar ma la'o / /
gzhan dag gis gau rI la sogs pa'i lha rnams de yang bshad ces 'brel to / /
phyi rol gyi 'phar ma'i grwa rnams su puk+ka sI la sogs par sngar gsungs pa /
de'i rjes su gzhan dag gis gau rI la sogs pa dang ldan par bshad ces bya bar dgongs so / /
nang na yang gau rI yod pas na /
gzhan gyi sgra ni sgo srung nyid du khyad par du byas pa'o / /
'og tu sa spyod ma zhes pa ni bsgom pa'o / /
'dri ba la phyi rol gyi 'phar ma'i nub sgo'i nang du'o / /
steng du mkha' spyod ma zhes pa ni bsgom pa'o / /
'dri ba la shar sgo'i nang du'o / /
rdo rje ma la sogs pa brgyad po rnams ni phyogs rnams su nges par byas pa'o / /
'dir ni phyi rol gyi gau rI la sogs pa rnam pa bcu po rnams shes pa'o / /
des na gsungs pa /
bskyed pa'i rim pa nyid kyi phyogs / /
zhes pa ste /
des na yang dbang ldan du ni zhes bya ba la sogs pa gsungs pa nas 'di'i mthar thug pa'i gzhung gis ni bskyed pa'i rim pa nyid kyi dbang du byas te rtogs par bya'o / /
srid pa dang mya ngan las 'das pa dag ni shin tu mngon par zhen pa zad par bya ba'i don du sa spyod ma dang /
mkha' spyod ma dag rim pa ji lta ba bzhin du rnam par dag ces pa'o / /
des na gsungs pa /
srid dang zhes bya ba la sogs pa'o / /
lha mo 'di gnyis zhes pa ni lha mo de dag gnyis so / /
de ltar phung po lnga rnam par dag pa gsungs nas /
yul rnam par dag pa gsungs pa /
gzugs la zhes bya ba la sogs pa ste /
ro la g+ha sma rI rab grags / /
zhes pa ni yi ge dgu pa'i tshig go / /
chos ni dngos po rnams so / /
khams ni rang bzhin te bde ba'o / /
phyag bcu drug pa'i rnam par dag pa'i cha gsungs pa /
phyag rnams zhes bya ba la sogs pa ste /
stong pa nyid bcu drug gis phyag bcu drug rnam par dag pa'o zhes par 'brel to / /
'di lta ste /
nang stong pa nyid ni nang gi chos mig la sogs pas stong zhes pa'o / /
phyi stong pa nyid ni phyi'i chos gzugs la sogs pa'i yul rnams gzugs la sogs pa nyid kyis stong zhes pa'o / /
phyi nang stong pa nyid ni nang gi chos phyi'i chos kyis stong la /
phyi'i chos nang gi chos kyis stong zhes pa'o / /
stong pa nyid stong pa nyid ni chos thams cad stong pa nyid kyis chos kun stong zhes pa'o / /
chen po stong pa nyid ni shar la sogs pa'i chos stong zhes pa'o / /
don dam pa stong pa nyid ni don dam pa mya ngan las 'das pa nyid kyis stong pa nyid mya ngan las 'das zhes pa'o / /
'dus byas stong pa nyid ni 'dod pa dang gzugs dang gzugs med pa rnams 'dus byas pa rnams nyid kyis stong zhes pa'o / /
'dus ma byas stong pa nyid ni skye ba dang 'gag pa la sogs pas stong pa nyid 'dus ma byas pa ste /
des na de ni stong pa zhes bya'o / /
mtha' las 'das pa stong pa nyid ni /
gang gi mthar mi dmigs pa der skyes pa de ni mtha' las 'das pa stong pa zhes pa'o / /
thog ma dang tha ma med pa stong pa nyid ni gang gi thog ma dang tha mar yang ma grub pa de ni thog ma dang tha ma med pa stong pa zhes pa'o / /
dor ba med pa stong pa nyid ni gang gi chos rnams spong zhing dor ba ste bor zhing btang ba'o / /
des na dor ba med pa stong pa nyid ces pa'o / /
rang bzhin stong pa nyid ni 'dus byas dang 'dus ma byas kyi chos rnams gang gi rang bzhin ni de nyid kyis stong zhes pa'o / /
chos thams cad stong pa nyid ni phung po lnga la sogs pa'i chos thams cad de nyid kyis stong zhes pa'o / /
rang gi mtshan nyid stong pa nyid ni gzugs la sogs pa rang gi mtshan nyid kyis gzugs kyi phung po la sogs pas stong zhes pa'o / /
mi dmigs pa stong pa nyid ni 'das pa dang /
ma 'ongs pa dang /
da ltar byung ba'i chos rnams ni 'das pa dang /
ma 'ongs pa dang /
da ltar byung bas mi dmigs pa'o zhes pa'o / /
dngos po med pa'i ngo bo nyid stong pa nyid ni 'du zhing sbyor ba med pa'i gang gi chos rnams kyi dngos po ni rten cing 'brel par 'byung ba nyid kyi sbyor ba ste /
sbyor ba des stong zhes pa'o / /
dngos po stong pa nyid ni gang gi phyir yang dag par sbyor ba'i rang bzhin dang bral ba las dngos po med pa'i ngo bo yin la /
dngos po ni nye bar len pa'i phung po'o / /
dngos po de yang dngos po nyid kyis stong zhes pa'o / /
dngos po med pa stong pa nyid ni dngos po med cing 'dus ma byas pa des stong zhes pa'o / /
rang gi dngos po stong pa nyid ni ngo bo ste /
rang bzhin phyin ci ma log pa des stong zhes pa'o / /
gzhan gyi dngos po stong pa nyid ni de bzhin gshegs pa rnams byung yang rung /
ma byung yang rung ste /
chos rnams kyi chos nyid ye nas gnas pa ste /
gnas pa dang /
chos kyi dbyings dang /
chos mi 'gyur ba dang /
de bzhin nyid dang /
ma nor ba de bzhin nyid dang /
gzhan ma yin pa de bzhin nyid dang /
yang dag pa'i mtha' ste /
de dag ni des stong pa'o / /
de ni gzhan gyi cha'o / /
'dir ni stong pa nyid bzhi po nang du gtogs par bya ste /
stong pa nyid bcu drug tu gzung ba'o / /
bdud dag pa las zhabs rnams nyid / /
ces pa la /
phung po'i bdud ni tshangs pa'i gzugs 'dzin pa'o / /
nyon mongs pa'i bdud ni gnod sbyin gyi gzugs so / /
'chi bdag gi bdud ni gshin rje'i gzugs so / /
lha'i bu'i bdud ni dbang po'i gzugs zhes pa'o / /
des na bdud bzhi las rnam par rgyal ba'i dag pa ni zhabs bzhi rnam par dag pa'o / /
rnams kyi tshig ni mang po'i tshig nyid do / /
rnam thar brgyad kyi zhal rnams nyid / /
ces pa ni zhal brgyad kyi rnam par dag pa ni rnam par thar pa'o / /
de la rnam par thar pa brgyad ni gzugs can dang gzugs la sngon po dang bral zhing gnag pa la sogs pa dang bral bar blta ba ni rnam par thar pa dang po'o / /
nang gzugs med pa'i 'du shes dang ldan zhing phyi rol gyi gzugs ni sngar bzhin zhes pa ni gnyis pa'o / /
de dag kyang gnyis kyi dngos pos dngos po med pa'i rang bzhin te /
sngon po la sogs pa dang bral ba ste /
'dod pa na spyod pa'o / /
bsam gtan dang po'i sa dag ni kha dog dang chags pa dag grangs ji lta ba bzhin du bsam gtan dang po dang /
gnyis pa'i gnyen po ste sa gzhan dag ni ma yin no / /
rnam par thar pa dkar zhing bzang ba'i lus kyi mngon sum du byed pa shes nas gnas so zhes pa ni dkar po'i rnam par thar pa bsam gtan bzhi pa ste rnam par thar pa gsum pa'o / /
de yang /
snang zhing gsal ba'i rang bzhin pas / /
mi dge ba'i rang bzhin ma yin te / /
dge ba'i rnam pa nyid kyis so / /
gzugs med pa'i rnam par thar pa bzhi pa de rnams ni dge zhing mnyam par gzhag pa nyid de /
gzugs med pas ni rnam par thar pa zhes pa thob cing nyon mongs pa dang mnyam par ma bzhag pa ma yin te /
ji ltar 'chi ba srid pa la sogs pa bzhin no / /
'du shes dang tshor ba 'gog pa ni rnam par thar pa brgyad pa 'gog pa'i snyoms par 'jug pa ste /
'du shes dang tshor ba 'gog pa ni gzugs med pa'o / /
rnam par thar pa bzhi ni stong pa nyid dang /
mtshan ma med pa dang /
smon pa med pa dang /
rang bzhin gyis 'od gsal ba'i mtshan nyid do / /
sa'i khams la sogs pa'i rnam par dag pa gsungs pa /
sa ni zhes bya ba la sogs pa'o / /
nyon mongs pa'i rnam par dag pa gsungs pa /
rdo rje can zhes pa ste bdag med pa'o / /
de yang zhe sdang ste zhe sdang gi rang bzhin yin pa'i phyir ro / /
la lar ni 'khor lo can zhes pa ste /
de'i tshe bdag med ma'i dkyil 'khor gyi 'khor lo can te /
dkyil 'khor gyi gtso mo zhes pa'i don to / /
phra ma ni 'di ltar yang rang gi don nyid du mthun pa dag 'byed pa'i tshig ste /
de'i rang bzhin ni phra ma'o / /
gsang ba'i gau rI ni nang gi 'phar ma la gnas pa nyid do / /
gti mug ces pa ni rnam par dbye ba ma byas pa'o / /
des na yang bdag med ma dang /
chu ma dang /
rdo rje mas rnam par dbye ba zhe sdang dang /
'dod chags dang /
phrag dog dang /
phra ma dang /
gti mug rnams rim pa bzhin du blta bar bya'o / /
'di ltar bskyed pa'i lha'i gzugs kyis phung po la sogs pas phung po dag par byed pa 'di lta bu gsungs pa /
'dis ni zhes pa la sogs pa ste /
phung po zhes pa ni tshogs te /
phung po la sogs pa'i tshogs pa zhes pa'i don to / /
phung po la sogs pa'i mtshan nyid ni 'khor ba'o / /
'dis ci ltar grol zhe na /
gsungs pa /
gang dag ces bya ba la sogs pa la 'ching ba ni 'ching bar byed pa ste /
'ching ba las grol zhes pa ni bcings pa las grol ba'o / /
ji lta bu nyid gsungs pa /
'jig rten zhes bya ba la sogs pa la grol ba ni shes bya'i sgrib pas 'dzin pa las so / /
gang las she na /
gang lhan cig skyes pa'i de nyid ma rig pa nyid do / /
de kho na nyid la zhugs pas 'khor ba nyid bsgom par byas nas grol bar 'gyur ba nyid ces pa'o / /
gsungs pa /
de nyid rnam spangs dngos grub rnyed mi 'gyur / /
zhes bya ba la /
dngos grub mi thob pa ni de kho nyid spangs pa'o / /
don dam pa'i rnam par dag pa nye bar bsdu ba gsungs pa /
de'i phyir zhes bya ba la sogs pa ste /
gang gi phyir thams cad kyang rang bzhin gyis rnam par dag pa nyid phung po la sogs pa 'di dag go / /
de'i phyir phung po la sogs pa ni don dam pa ma yin no zhes bya bar 'brel to / /
de dag gi ming rnams ji ltar gsal bar byed ce na gsungs pa /
sems kyi rnam par dag ces pa ste /
sems nyid de dang de'i rang bzhin du snang ba ste /
bag chags kyis dkris pa'i phyir ro / /
de skad du yang /
ji ltar byis pas rnam brtags pas / /
phyi rol don du yod ma yin / /
bag chags kyis ni dkrugs pa'i sems / /
don du snang ba rab tu byung / /
zhes pa dang /
gang phyir bsgom pa gang gang gis / /
mi rnams yid ni yang dag sbyor / /
des na de yi rang bzhin 'gyur / /
sna tshogs gzugs can nor bu bzhin / /
zhes pa'o / /
yang na ji ltar snang ba de bzhin du gzugs la sogs pa 'di rnams yod pa ma yin te /
'on kyang sems rnam par dag pa ste /
sems tsam nyid kyi rang bzhin zhes pa'i don to / /
rnam par dag pa'i sgra ni don mang po'i tshig ste rnam par dbye ba ma byas pa'o / /
de dag gi don nye bar bsdu ba gsungs pa /
dag ces bya ba la sogs pa gsungs te /
gang gi rang bzhin dag pa ni dag pa'i rang bzhin te /
de lta bu'i 'gro ba'i rang bzhin de ni rang bzhin dag pa'i 'gro ba zhes pa ste /
dag pa'i rang bzhin gyi 'gro ba ni tshig gi don to / /
'gro ba rnam par dag pa'i rang bzhin du shes pa ni ngas shes pa ste /
sems rnam par dag ces pa ni lhag ma'o / /
de ltar bstan pa'i nga rgyal de bzhin du sgrub pa po gzhan gyi blos kyang bya zhes dgongs so / /
de dag ni dgyes pa'i rdo rje'i rnam par 'grel pa las rnam par dag pa'i le'u ste dgu pa'o // //
de kho na nyid kyi bslab pa rab tu gsal bar bya'o zhes pa dbang ma gtogs par lhan cig skyes pa ji lta ba bzhin du ston mi nus pas na de'i don du dbang gi le'u gsungs pa /
de nas zhes bya ba la sogs pa ste /
de nas zhes bya ba ni rnam par dag pa'i rjes la'o / /
des na 'dir dbang la ma ltos par de kho na nyid brjod pa ma yin no / /
ji ltar dkyil 'khor gyi rim pa zhes bya ba ni dkyil 'khor gyi lugs so / /
brjod pa de rnams kyis kyang dbang bskur ba ma gtogs par de kho na nyid brjod pha ma yin la dbang bskur ba la yang dkyil 'khor med par ma yin no / /
rgyu des na dkyil 'khor gyi rim pa ji lta ba bzhin bshad ces par 'brel to / /
dkyil 'khor yang dbang bskur ba'i thabs med par ma yin pas dbang bskur zhes pa de'i phyir gsungs pa slob ma zhes bya ba la sogs pa'o / /
da ni dkyil 'khor gyi rim pa de snyed gsungs pa /
nor 'dzin zhes bya ba la sogs pa ste /
lha'i bdag nyid ces pa ni ting nge 'dzin gsum gyi sbyor ba bsgom pa'o / /
hUM las rdo rje can zhes bya ba la sogs pa ni /
re pha las ni nyi ma rnam par bsgom / /
zhes pa la sogs pa'i tshigs su bcad pa'i don bstan pa'o / /
des na de nyid kyang 'chad par 'gyur te /
sngar gsungs pa nyid ces pa la sogs pa'o / /
dkyil 'khor byed pa'i rnal 'byor gyi gnas gsungs pa /
skyed tshal zhes bya ba la sogs pa ste /
dben pa zhes pa ni skye bo ma rungs pa spangs pa'o / /
phyogs zhes pa ni gang yang rung ba'i phyogs gcig go / /
rdul tshon dam pa zhes pa ni mi'i rus pa'i tshon gyis bris pa'o / /
'bring po bstan pa'i bshad pa ni / /
rin chen lnga zhes pa la sogs pa'o / /
tha ma'i tshon kyang 'bras dang gro la sogs pa ji ltar rnyed pa de nyid gsungs pa /
yang na 'bras la sogs pas so zhes so / /
yang na rdul tshon gyis dam par bri zhes pa ste /
yo ba dang chad pa med par rdul tshon snying pos bri ba'o / /
yang na ni 'phang gi sgra ste bsdu ba'o / /
'bring po zhes pa ni shin tu sbom zhing phra ba ma yin pa'o / /
mthe bong gsum ni lhag par bya / /
zhes pa ni nas gang ngam /
mthe bos lhag pa'o / /
lag pa'i khrus 'jal ba yang skyes bu tshad ma'i mthe bo 'am nas nyi shu rtsa bzhir gyur pa'o / /
dkyil 'khor yang rig ma med par gsang ba dang bzhi pa'i dbang med pas na de der rab tu gzhug par bya'o zhes pa des na gsungs pa /
rig ma zhes bya ba la sogs pa la bzang mo zhes pa ni bzhin la sogs pa mdzes shing chos kyi de kho na nyid shes pa'o / /
yang na ji ltar gang rnyed de / /
zhes pa ni yi ge dgu'i tshig ste /
dbang bskur ba'i don du gzhug par bya'o zhes pa lhag ma'o / /
bcu drug lon zhes pa ni thun mong gi lo'i nges pa bstan pa'o / /
lo bcu drug gis nye bar mtshon te /
bcu gnyis nas brtsams nas nyi shu rtsa lnga'i bar du'o / /
bsten pa'i sgra ni de dag nyid la bstan pa'i don du gsungs pa /
de srid ces bya ba la sogs pa ste /
lo bcu gnyis pa nas brtsams nas nyi shu rtsa lnga'i bar ni lhag pa'i zhu ba 'byung bar 'gyur zhes dgongs so / /
phyag rgya'i sgo yang bcing ba dang /
thabs kyi sgo yang de bzhin no / /
zhes pa ni shes rab kyi pad+ma'i ze'u 'bru'i bug sgo dang /
thabs kyi rdo rje'i nor bu'i bug sgor phaT yig ser pos bkag nas /
phyag rgya bsten zhes bya bar 'brel to / /
de dag gis ni hUM yig las pad+mar gyur nas /
a yig gis de'i ze'u 'brur ro / /
yang hUM yig sis ni rdo rje ste /
rab tu zhugs pa ni de'i ze'u 'bru'o zhes bstan to / /
'di ltar de bstan pa'i don du gsungs pa /
bstan pa zhes pa ste /
de'i shes rab bstan pas so / /
gang 'byung ba ni byang chub kyi sems so / /
mthe bo dang srin lag dag gi rdo rje'i lag pas gzung ste /
ji ltar sngon gyi sangs rgyas zhes bya ba la sogs pa'i tshigs su bcad pa brjod cing chu la sogs pa'i dbang sngon du thob pa'i slob ma'i khar ni btung bar bya zhes pa ste /
gsang ba'i dbang bstan to / /
shes rab ye shes bstan pa'i don du gsungs pa /
bya bar bya zhes pa la sogs pa ste /
sngar bstan pa bzhin du rigs lnga la sogs pa dang 'brel pa'i bcu drug la sogs pa'i sgras dam tshig dang sdom pa la sogs pa'i yon tan dang ldan pa'i shes rab nyid do / /
ro mnyam zhes pa ni lhan cig skyes pa'o / /
slob ma'i spyod yul zhes pa ni lhan cig skyes pa slob ma'i spyod yul du zhes pa ste shin tu bzang ba'i slob ma la'o / /
de yang slob ma la chu la sogs pa'i dbang bskur ba'i rim pas gsang ba'i dbang yang thob pa de nyid kyi spyod yul te /
gang gi yul du gyur pa'o / /
slob ma'i spyod yul zhes pa ni ro mnyam pa de lta bu'i rnam par bya zhes par 'brel te bya bar bya zhes pa'i don to / /
des cir 'gyur zhe na /
gsungs pa /
rang rig ces bya ba la sogs pa ste /
lhan cig skyes pa bstan pa shin tu bshad pa ni /
rang rig ces pa la sogs pa ste /
rang rig bde ba nyams su myong ba las shes par bya'o zhes pa la la dag gi tshig go / /
de ltar 'gyur ba ni lus las so zhes bshad do / /
lhag ma ni go sla'o / /
rdul bral zhes pa ni nyon mongs pa'i cha'i rdul te de las khyad par du gyur cing tha mal gyi bya ba la sogs pa mi byed pas /
'dir rtogs par byas nas zhes pas de bzhin du bstod do / /
stong pa zhes pa ni gzung ba la sogs pa'o / /
mchog ces pa ni dga' bral dag las so / /
des na gsungs pa /
mtha' zhes pa ste /
mthar 'gyur bas na mtha'o / /
de yang gsungs pa /
dga' bral dang po zhes pa ste /
dga' bral gang gi dang por de bzhin no / /
phyis nas skad cig ma'i zhu ba de dag dbyer mi phyed par gsungs pa /
shes rab zhes bya ba la sogs pa ste go sla'o / /
de nyid srog chags rnams kyi srog /
ces pa la srog ni rlung ste /
rlung gi de kho nyid rig pa srog chags kun dang 'brel pas so / /
de nyid 'gro ba'i bdag nyid de / /
zhes pa ni snying stobs dang rdul dang mun pa mnyam zhing gnas skabs ni rang bzhin no zhes rang bzhin du smra ba rnams kyi'o / /
des na rang bzhin don gyi rnam pa ni 'gro ba'o zhes pas na 'gro ba'i bdag nyid do / /
de nyid thams cad khyab pa po / /
zhes pa ni bdag tu smra ba rnams te 'gro ba thams cad la bdag gis khyab cing byas pa'i rang bzhin ni 'di'o zhes pa'i don to / /
de bzhin du lus thams cad la khyab cing gnas pa'o zhes par yang gsungs pa /
thams cad ces bya ba la sogs pa'o / /
yang na thams cad kyis lus rnams la gnas pas so / /
sems can zhes pa ni 'gro ba kun rtag pa'i sems nyid tsam mo zhes rig byed kyi mtha' pa rnams kyi'o / /
rnam par shes pa'i tshul zhes pa ni /
sangs rgyas pa nyid kyi rnam par shes par smra ba rnams kyi'o / /
skyes bu sngon rabs zhes pa ni rig byed pa rnams kyi'o / /
dbang phyug ces pa ni dbang phyugs byed pa po rnams kyi ste yi ge dgu'i tshig go / /
bdag dang zhes pa ni sngar gyi bstan pa de 'dir bshad pa'o / /
gso ba zhes pa ni brtan g.yo thams cad srog dang bcas pa ste zhes pa phyogs kyi gos can la'o / /
sems can zhes bya ba ni bi kra ma pa ti ste rgyal po'i bstan bcos rig pa'i lugs zhes pa'i don to / /
dus zhes pa ni /
'byung ba rnams ni dus las gyur / /
skye dgu rnams kyang dus kyis bsdus / /
zhes dus su smra ba rnams kyi'o / /
gang zag nyid dang zhes pa ni nyan thos pa rnams kyi'o / /
de dag gi don bsdu ba gsungs pa /
dngos po kun gyis zhes bya ba la sogs pa'o / /
da ni dga' ba rnams kyi grangs kyi rim pa gsungs pa /
dang por zhes bya ba la sogs pa'o / /
lhan cig skyes pa'i mtshan nyid rdo rje snying po la sogs pas thos nas ngo mtshar ba gsungs pa /
de skad ces bya ba la sogs pa'o / /
de skad ces bya ba ni lhan cig skyes pa'o / /
mchog tu ngo mtshar gyur nas zhes pa ni yi ge dgu pa'i tshig go / /
ngo mtshar ni sngar ma mthong ba'i sems kyi gnas skabs las so / /
rgyal ba ni yul dag spangs pas so / /
sa la 'gyel bar gyur zhes pa ni de yang a phyis pa ste gsung rab las so / /
de nyid ji lta bu zhe na gsungs pa /
dang por zhes bya ba la sogs pa la /
'gro ba'i gzugs zhes bya ba ni phung po la sogs pa ste /
de dang mi phyed pa'i mchog tu dga' ba la dmigs pa ste /
bde ba las ma gtogs pa'i phung po la sogs pa ni ma yin no / /
de nyid ji lta bu zhe na /
gsum pa lhan cig skyes pa med / /
ces pa'o / /
de zhes pa'i sgra ni gtan tshigs te /
dga' ba la sogs pa rnams la lhan cig skyes pa med pa'i gtan tshigs so / /
gang gi phyir lhan cig skyes pa ni yod pa dang /
med pa dang /
rtag pa dang /
mi rtag par ma grub cing spangs pa dang blangs pa la sogs pa gnyis rnam par spangs pas phung po la sogs pa rnams kyang yod pa dang med pa la sogs pa'i rang bzhin spangs pa'o / /
tshigs su bcad pa de yang yi ge dgu pa'i tshig bzhi pa'o / /
'di nyid kyi don rgyas par bshad pa gsungs pa /
bcom ldan 'das zhes bya ba la sogs pa ste /
bcom ldan bka' stsal kye rdo rje / /
zhes bya ba ni thabs dang shes rab kyi bdag nyid can gyi rdo rje 'chang ba'o / /
sangs rgyas kun gyi sku gcig pa / /
zhes pa ni rnam par snang mdzad la sogs pa'i sangs rgyas thams cad gcig pa'o / /
mi phyed pa'i sku ni de'i zhes pa ste /
de bzhin du'o / /
ci gsungs she na gsungs pa /
the tshom zhes pa la sogs pa ste /
the tshom sel ba bzang po zhes pa'i the tshom ni gnyis te /
lhan cig skyes pas yang dag par rdzogs pa'i byang chub ma yin zhes pa dang de bsal bya zhes pa de lta bu'i tshig go / /
rdo rje snying pos zhes pa ni de'i gnas skabs su'o / /
rtogs bya'i phyir zhes pa ni lhan cig skyes pa la gcig tu nges par bya ba'i phyir ro / /
des na yang bzang po'i tshig go / /
da ni bcom ldan 'das kyi gsung bstan par bya ste /
'dod chags med cing zhes bya ba la sogs pa ste /
don de nyid ni slar brjod pa / /
don gzhan la ni brten pas so / /
zhes pa'i rigs pas tshigs su bcad pa phyed kyis zlos pa'i skyon spangs so / /
gsum po spangs pa nyid kyi phyir / /
zhes pa ni 'dod chags spangs pas dga' ba dang mchog dga' spangs pa'o / /
chags bral spangs pas dga' bral spangs pa'o / /
'dod chags dang chags bral te gnyis kar bsgom pa spangs pa nyid ni / /
lhan cig skyes pa byang chub brjod / /
ces pa'i yi ge dgu pa'i tshig go / /
brjod ces pa ni 'di dag brjod pa tsam ste don dam par na lhan cig skyes pa'i byang chub ni ngag gi spyod yul las 'das pa'o / /
lhan cig skyes pa de ji ltar mtshon zhe na gsungs pa /
dga' bral dang por zhes bya ba la sogs pa ste /
dga' bral yang de yin la dang po yang de yin pas dga' bral dang po ste der mtshon par byed pa ste /
dga' bral dang por byas pa ni mtshon zhes par dgongs so / /
lhag ma ni go sla'o / /
dang po sprin dang 'dra ba yin / /
zhes pa ni dang po zhes pa ni ye shes kyi dkyil 'khor te /
gang zhig snang ba ni sprin dang 'dra zhes par 'brel to / /
de yang ji ltar nam mkha' la sprin gnas pa ni cung zad kyang dmigs su med do / /
de bzhin du ye shes kyi dkyil 'khor yang snang ba nyid na don dam par gcig dang du ma la sogs pa dang bral bas don dam par na dmigs su med do / /
gang gi tshe grub ce na gsungs pa /
grub pa zhes pa smos pa'i sgra ni lhan cig skyes pa'i yin te /
rang bzhin gyis grub pa'i phyir ro / /
nyid kyi sgra ni khyad par te lhan cig skyes pa brtan par gyur pa ni dkyil 'khor khyad par du gyur pa'i rang bzhin gyi snod yin zhes dgongs so / /
mi gnas pa'i rnal 'byor la gnas pa'i dpe gsungs nas /
sgyu ma'i dpe gsungs pa ni /
sgyu ma lta bu zhes pa la /
sgyu ma'i shes pa dang 'dra bas na sgyu ma lta bu ste /
de yang ji ltar glang po che dang rta'i tshogs sprul pa'i tshe sgyu ma mkhan sprul pa'i shes pa la ni bden pa ma yin par snang ba'o / /
de bzhin du lhan cig skyes pa mngon du gyur pa'i rnal 'byor pa la ye shes kyi dkyil 'khor 'byung bar 'gyur ro / /
rmi lam gyi dpe gsungs pa /
rmi lam 'dra zhes pa ni yud tsam ste /
yud tsam du shes pa'i stobs kyis so / /
rmi lam zhes pa ni rmi lam na don du snang ba'i shes pa bzhin te /
ji ltar rmi lam na 'dod chags can la sogs pa don med bzhin du snang ba'o / /
de bzhin du lhan cig skyes pa mngon du gyur pa'i dkyil 'khor snang ba 'di yang ngo / /
de'i don gsal bar bya ba'i phyir /
rmi lam sad pa'i mi phyed pa / /
zhes pa la /
rmi lam ni nyal zhing log pas na rmi lam zhes pa'i don to / /
nyal zhing log pa'i rmi lam tsam dang sad pa'i shes pa mi phyed pa ni sad pa dang mi phyed pa'i ye shes so / /
sad pa dang mi phyed pa'i ye shes dang 'dra ba ni sad pa dang mi phyed pa bzhin no / /
de'i don ni 'di yin te /
ci bdag nyid ni nyal lo zhe'am /
rmi lam rmi'o zhe'am /
sad do zhes phye zhing phyed pa'i ye shes rnal 'byor pa las 'byung bar mi 'gyur ro /
yang na don la dmigs pa yang bden pa ma yin brdzun pa yang ma yin pa ni de'i don to / /
de bzhin du lhan cig skyes pa mngon du gyur pa'i ye shes kyi dkyil 'khor yang ngo / /
gang gi phyir ci der dkyil 'khor bsgom pa yang ci med do zhes snyam pa yang rnal 'byor pa la 'byung bar mi 'gyur ro / /
de bzhin du dkyil 'khor yang 'byed par mi dmigs so / /
des na de nyid 'chad par 'gyur te /
ji ltar rmi lam de bzhin sgyu / /
zhes pa la sogs pa'o / /
mi phyed mtshan nyid dngos grub po / /
zhes pa la /
mtshan nyid ni skyes pa ste dkyil 'khor gyi'o / /
dngos grub ni A sa man+ta ste /
kun nas grub pa ste /
de yang goms pa phul du gyur pa las /
mthar thug par 'gro ba dang /
skyes pa dang /
skyed pa po dang /
thog ma dang tham can la sogs pa mi phyed pa'i mtshan nyid can gyi dngos grub po / /
de lta bu'i phyag rgya rnal 'byor pa yis 'grub ces bya bar 'brel to / /
ston pas dkyil 'khor 'di skad gsungs / /
zhes pa la /
'di skad kyi sgra ni rgyu mtshan te gang gi phyir dkyil 'khor du 'jug pa sngon du 'gro bas dbang bskur ba dang de kho na nyid bstan to / /
des na dkyil 'khor gsungs so zhes dgongs so / /
ston pa ni nges par 'gyur ba'i bstan pa las so / /
lhag ma ni go sla'o / /
rin chen lnga zhes pa ni gser dang /
dngul dang /
mu tig dang /
byi ru dang /
dung zhes pa ste rin chen lnga'o / /
sar pa zhes pa la sogs pa ni las gzhan dag las khyad par du gyur pa ste /
sar pa ni sra ba'o / /
legs par bkal ba zhes pa ni sangs rgyas lngas byin gyis brlabs pa'i skud pa lngas so / /
shin tu tshad ma zhes pa ni dkyil 'khor las nyis 'gyur gyis ring ba'o / /
mdzes pa zhes pa ni legs par bsgril ba'o / /
srad bus zhes pa ni dkyil 'khor zhes par 'brel te /
shes rab can zhes pa ni dkyil 'khor gyi bya ba shes pa'o / /
gdab pa ni dkyil 'khor la bri ba'o / /
dkyil 'khor gyi bdag po'i sngags 'bum bzlas pa dang /
dkyil 'khor ba so so rnams kyi sngags khri khri nyid do zhes gsungs la /
'khor lo'i bdag po'i bzlas pa 'bum / /
dkyil 'khor ba yi de bzhin khri / /
zhes pa ni yi ge bcu bdun pa'i tshigs su bcad pa byed pa'o / /
gtor ma phyin nas sa spyad pa la sogs pa bya'o zhes gsungs pa /
gtor ma zhes bya ba la sogs pa ste /
sbyin zhes pa ni sa sbyin par byas nas so / /
bsrung ba zhes pa ni bya ba la sogs pa 'dir blang bar bya'o / /
gang zhig dbang ni rab dbye ba / /
rang gi dkyil 'khor cho gas sbyin / /
zhes pa ni 'dir 'chad par 'gyur ba slob dpon la sogs pa'i dbang rnams dang /
rgyud gzhan las gsungs pa'i chu la sogs pa sbyin par bya'o / /
dkyil 'khor zhes pa ni sgrub pa pos bsgom pa'i lha'o / /
cho gas zhes pa ni cho ga rnams kyis te /
cho ga dang 'dra ba'i cho ga nyid ni ma yin pa'o / /
de yang cho ga ni dkyil 'khor mthong ba la sogs pa'i mtshan nyid can no / /
mchod pa la sogs pa 'dir 'chad par 'gyur ba ji ltar rab tu bsgrubs pa nyid de /
des na gsungs pa /
mchod dang zhes bya ba la sogs pa'o / /
'khor lo 'phar ma gnyis bzang bri / /
zhes pa ni yi ge dgu pa'i tshig go / /
dbang ldan du ni ci gsungs pa / /
zhes bya ba ni yang ngo / /
de lta de ltar 'og dang steng / /
zhes bya ba la /
'og gi sgra ni sa yig phyis pa las grangs med pa nyid do / /
rdo rje sems dpa' bsnyems byas nas / /
zhes bya ba ni bdag med ma dang brtsam par bya ba'o / /
rkang pa g.yas pa brkyang byas te / /
zhes pa ni rkang pa g.yas pa brkyang bar byas pa ste /
rkang pa g.yas pas lan lngar gdab cing brkyang ba'o / /
de ni g.yas brkyang ba'i stang stabs su shes par bya'o / /
yang g.yon pa yang bskum par bya'o zhes pa ste rkang pa g.yon pa bskum par byas nas so / /
slob dpon dkyil 'khor 'jug pa nyid / /
ces pa la /
dkyil 'khor ni gnyis po'i tshig mi mngon par byas pa'o / /
lhag ma ni go sla'o / /
phyis nas zhes pa ni shes rab ye shes kyi dbang bskur ba'i rjes la'o / /
de nyid ces bya ba la sogs pa ni go sla'o / /
de nyid ni 'khor ba dang mya ngan las 'das par mi gnas pa gsungs pa /
'khor ba zhes bya ba la sogs pa ste /
'khor ba ni bdag dang bdag gir gyur pa ste /
'dir phung po lnga'i bdag nyid can gyi 'khor ba'o / /
mya ngan las 'das pa ni rnam par byang ba'am /
rnam par dag pa'o / /
'khor ba dang mya ngan las 'das pa dag mi phyed pa ni phan tshun du khyad par yod pa ma yin zhes pa ste /
gnyi ga yang rang bzhin gyis rnam par dag pa'i phyir ro / /
de skad du yang /
'khor ba nyid ni mya ngan 'das / /
ji ltar gyur pa'i don bstan pa'o / /
zhes gsungs so / /
da ni le'u 'dir de kho na nyid kyi don bsdu ba gsungs pa /
mchog dga' zhes bya ba la sogs pa ste /
mchog dga' zhes bya ba ni lhan cig skyes pa'o / /
bsgom pa ni bsgom par bya ba'o / /
sgom pa po ni tshor ba po'o / /
lus kyang zhes pa ni rnam par shes pa gzung ste /
gang rnams de rnams kyis gzung ba ni dbang po rnams so / /
gzung ba zhes pa ni yul rnams so / /
'dzin pa zhes pa ni rnam par shes pa rnams so / /
skyug bro zhes pa ni smad cing dman pa dag go / /
rmongs pa zhes pa ni mi gtsang bas rmongs pa'o / /
gtsang sbra ni yang dag par byung ba'i dngos po'o / /
de yang /
'dod chags zhe sdang gti mug dang / /
de bzhin nga rgyal phrag dog gis / /
de kun de gnas nyams dga' bar / /
bcu drug char yang mi phod do / /
zhes pas kyang ngo / /
'dod chags la sogs pa mi dmigs pas bstan pa de dag gi bkod pa ni /
chags med ces bya ba la sogs pa ste /
phra ma zhes pa ni ngag gis nyes par spyod pa ste /
nyon mongs pa'i cha'o zhes dgongs so / /
mthong bya zhes pa ni dkyil 'khor ro / /
sgom dang zhes pa ni de bsgom pa'o / /
sgom pa po zhes pa ni rnal 'byor pa'o / /
bshes dang zhes pa ni rjes su mthun pa'i dngos po'o / /
dgra zhes pa ni de las bzlog pa'o / /
des cir 'gyur zhe na /
gsungs pa /
rlom sems med pa'i zhes pa la /
rlom sems ni rnam par rtog pa'o / /
lhan cig skyes pa zhes bya ba ni sna tshogs pa'o zhes pa la /
lhan cig skyes pa'i ming ni sna tshogs rmad du byung ba'am /
khyad par du gyur pa'i yid kyis shes pa'o / /
'og na phung po la sogs pa mtshan nyid can ni lus te /
de yang rang bzhin med pa yin na /
ji ltar 'byung ba'i bdag nyid ces pa de nyid gsungs pa /
'di skad gsol zhes pa ste /
gzod nas zhes pa thog ma nyid nas so / /
rdo rje can zhes pa ni rdo rje sems dpa'o / /
lhag ma ni go sla'o / /
bo la zhes bya ba la sogs pa la /
sa ni de las zhes pa ni chos thams cad bdag med pa las mer mer po'i rang bzhin du skye ba sgyu ma la sogs pa'i rnam pas sa la sogs pa byung zhes dgongs so / /
des na /
lnga po rnams kyis yongs su bskor / /
zhes par 'brel to / /
de'i phyir zhes bya ba la sogs pa ni /
gang phyir 'byung ba che bde ba / /
zhes pa ni gcig dang du ma la sogs pas mi phyed pas de phyir de nyid min pa'o / /
yang na dbang po gnyis sbyor ba las gang rtogs pa'i bde ba de ni 'byung ba che'o / /
de nyid kyang de kho na nyid dang 'dra bas so / /
'on kyang dpyad par ma byas pa ma yin pas de nyid min zhes brjod do / /
de kho na nyid ni lhan cig skyes pa'o / /
de kho na nyid ci zhe na gsungs pa /
lhan cig skyes zhes bya ba la sogs pa ste /
mchog tu gyur pa dag gi lhan cig skyes pa'i dga' ba'i zhu ba de dag las 'byung bar 'gyur te /
de yang lhan cig skyes pa'i dga' ba 'di ni goms pa las 'di ltar rtogs shing gang gi tshe mngon du 'gyur ba'o / /
de'i tshe las dang nyon mongs pa'i rang bzhin du slar mi ldog pa'o / /
goms pa phul du byung ba mthar thug pa ma yin na /
las dang nyon mongs pa slar 'byung ba nyid do / /
des na yang lhan cig skyes pa de ci zhe na gsungs pa /
rang bzhin zhes bya ba la sogs pa ste /
phung po la sogs pa'i ngo bo ni rang bzhin no / /
de yang chos kyi dbyings ni thams cad kyi rnam pa ste /
phung po la sogs pa snang ba'i sems nyid gcig tu bsdus pas na /
rnam pa thams cad sdom cig pa / /
zhes pa ste lhan cig skyes pa'o / /
snying rje thabs zhes pa la thabs ni nye ba ste /
chos mthun pa las rang gi ngo bo'i bsgom pa'i yan lag tu gyur pa'o / /
yang thabs ni rnam par dpyod pa'i rang bzhin du gzung ste /
de yang blo'i khyad par las sems can du dmigs pa'i blo snying rje ni thabs ji lta ba bzhin te /
mngon par zhen pa rnams la /
snying rje ldan pa ni kun rdzob tha snyad du'o zhes dgongs so / /
des na gsungs pa /
phyag rgya rgyu dang bral ba las / /
zhes pa ste /
rgyu dang bral ba ni rgyu la sogs pa dang bral ba'o / /
shes rab stong pa nyid ni phyag rgya'o / /
de'i don gsal bar gsungs pa /
stong dang zhes bya ba la sogs pa ste /
chos thams cad kyi rang bzhin ni stong pas de rnams kyang rang bzhin gyis stong pa ste /
snying rje yang ngo / /
chos thams cad de nyid rnam par dpyad pas stong pa nyid dbyer mi phyed pa ste /
de'i rang bzhin yin pa'i phyir ro / /
de dag dbyer med cing so sor ma yin pa ci zhe na /
gsungs pa /
byang chub sems zhes pa la /
byang chub ni gnyis su med pa'i ye shes so / /
sems ni sgyu ma la sogs pa'i rang bzhin tsam du dngos po gzung ba'i blo dang ldan pa'o / /
des na byang chub kyang yin la sems kyang yin pas byang chub sems te /
thabs dang shes rab kyi bdag nyid can gyi ye shes la rab tu brjod ces par 'brel to zhes pa'i sgra ni dgongs pa gsal bar byed ces pa'o / /
byang chub sems kyi sgra ni phyi rol gyi don to / /
don dam par ni bla ma'i man ngag las rtogs pa dang /
rang las rtogs pa'i tshul lo / /
de bas na bzlas pa la sogs pa gzhan du gyur pa cung zad kyang yod pa ma yin no zhes gsungs pa sngags med ces bya ba la sogs pa ste /
gang de lta bus byang chub thob par 'gyur zhe na /
gsungs pa /
de nyid sngags zhes bya ba la sogs pa'o / /
de yang sngar gsungs pa'i sems de nyid dang lhan cig ste /
stong pa nyid kyi sems dang de nyid du lhan cig bsdus pa zhes pa de bzhin du ste /
thabs dang shes rab kyi bdag nyid can gyis sems su 'dus pa'o / /
de'i gzugs can 'di ni sngags bzlas pa la sogs pa ste /
sngags bzlas pa la sogs pa rnam pa thams cad du med pa ni ma yin no / /
de lta mod kyi gzung ba dang 'dzin pa la sogs pa'i rang bzhin nyid ni yod pa ma yin la /
mngon par zhen pa med pa nyid du gnas pa ste /
de lta bu nyid kyis rdzogs pa'i byang chub thob ces dgongs so / /
tshigs su bcad pa 'di ni me mar lnga pa'o / /
de dag ni dgyes pa'i rdo rje'i rnam par 'grel pa las dbang gi le'u ste bcu pa'o // //
le'u dang por lta stangs mdor bstan pa de bshad pa'i don du le'u bcu gcig pa gsungs pa /
mnyam par zhes pa la sogs pa la /
mnyam par ni rengs pa'i lta stangs kyi khyad par ro / /
ltung bar byed pa'i lta stangs gsungs pa /
ma rungs zhes pa ni /
drag po'i las kyi sgo yis so / /
dpral ba can zhes pa ni gnas kyi khyad par gyi sgo gnyis yin no / /
ltung bar byed pa ni de ltar 'gyel bar byed pa'o / /
ltung ba yang las kyi sgo nas ming gi tha snyad do / /
dbang gsungs pa /
dbang gi zhes bya ba la sogs pa ste /
gnyis ni mig 'bras te gnyis su brjod pas ni mig 'bras gnyis ka yang g.yon du bzlog pa'o zhes pa ste /
phyi ma dag la yang rtogs par bya ba nyid do / /
dgug pa gsungs pa /
dgug pa zhes bya ba la sogs pa ste /
dgug pa sbyar nas lta stangs sbyar ba ni mig 'bras gnyis po yang zhes bsgre bar bya'o / /
des na yang g.yas pa'i cha'i mig 'bras gnyis bzlog cing blta bar bya'o / /
steng nas kyang ni mig 'bras gnyis sbyar ro zhes bya ba ni / /
ltung ba'i mig 'bras kyi lta stangs bzhin du dpral bar sbyar bar bya'o / /
des na dpral ba zhes pa de nyid gsungs pa'o / /
rengs pa bshad pa ni /
dbu ma zhes pa la sogs pa ste /
g.yon du bstan pa la sogs pa dang bral ba ni mnyam pa ste des na dbu ma'o / /
gnyi ga sna yi bems po'i mtha' / /
zhes bya ba ni mig 'bras gnyis po sna bug gnyis kyi dbu ma nyid du gnas pa'o zhes rtogs par bya ba ste /
mnyam pa nyid du'o / /
de yang dbang la ni ho yig dmar po'am /
hi yig blta bar bya ba yin la dgug pa'i lta stangs la ni hUM yig dmar po'am /
dza yig go / /
rengs pa la laM yig ser po'am /
hUM yig go / /
ltung ba la ni phaT yig nag po'o / /
'byung ba'i rlung la sogs pa'i sbyor bas ltung ba la sogs pa goms par bya'o zhes pas na gsungs pa /
'byung ba nyid kyis ltung bar byed / /
ces bya ba la sogs pa ste go sla'o / /
rdo rje'i shing la zhes bya ba ni snum dang ldan pa'i shing rnams so / /
g.yo bcas zhes pa ni g.yo 'gul can no / /
de yang 'di ltar dus ring por gus pa rgyun mi 'chad par goms pas rnal 'byor pa'i lta stangs phul du gyur nas 'grub pa'o / /
des na gsungs pa /
zla drug ces bya ba la sogs pas so / /
'di la 'khrul pa mi bya zhes pa ni 'dir de lta bu'i blos 'khrul pa zhes pa ste /
rgyu dang 'bras bu bya ba dang byed pa la blos 'khrul pa ste /
de mi byed pa ste /
gang las she na gsungs pa /
bsam gyis mi khyab ces pa ste lta stangs ni sgrub par byed pa yin la /
bsgrub par bya ba de ni mthu'o / /
bsam par mi bya ba zhes pa ni bsgrub par bya ba dang /
sgrub par byed pa'i rang bzhin yang lung dang rigs pas gnod pa'i lta stangs las 'byung ba dbang la sogs pa bsgrub par bya ba lta bur mi bsam pa ste /
skyon med pa'i lta stangs rnams la goms par bya'o zhes dgongs so / /
de nyid ci zhe na /
gsungs pa /
sangs rgyas zhes pa ste /
dngos po rnams kyi gang lhan cig skyes pa'i chos mkhyen pa dang ldan pa ni sangs rgyas te /
sngar gyi rnal 'byor pa nyid do / /
de'i mthu yang don ci zhe na /
gsungs pa /
rdzu 'phrul zhes pa ste /
gang de dag ni grub pa'i rnal 'byor pas rol par mdzad pa'o / /
de yang gar la sogs par rol par dgos pa'i blos byed pa ni mkhas shing blo dang ldan pa la ci yang yod pa ma yin te /
'on kyang sems can rnams gzhug par bya zhes pa'i blo ste /
yi ge dgu pa'i tshig go / /
sems can rnams rang gi bstan pa la'o zhes kyang sbyar ro / /
des sems can ji ltar 'jug par 'gyur te /
ltung ba la sogs pa 'chi ba nyid kyis so zhe na /
de dgag pa gsungs pa /
gsad par 'dir ni bya ba min / /
zhes pa ste /
bya ba zhes pa ni gnod cing slu ba la sogs pa ste /
de mi bya ba'o / /
'on kyang mngon par 'dod pa shin tu 'byung ba ma yin pa'o zhes pas na gsungs pa'o / /
dam tshig ces pa la sogs pa ste /
sangs rgyas rnams kyi dam tshig ni sems can rnams kyi don nges pa nyid du rdzogs par byed pa'o / /
de'i nyams pa ni mi gnas par byed pa 'ba' zhig yin no / /
shing la sogs pa ltung ba la sogs pa'i nus mthu mthong ba dang /
ma rungs pa'i sems can rnams gzhug par bya ba'i don dang /
lhag ma dbang la sogs pas kyang ngo zhes dgongs so / /
sems can slu ba spangs nas su / /
bya min thams cad bya ba'o / /
zhes bya ba la bya min thams cad ni mi dge ba bcu'i mtshan nyid gang yin pa ste bya ba'o / /
'on kyang sems can slu ba spangs pa'o / /
slu ba ni 'dod pa'i don la sbyor bar mi byed pa'o / /
de'i don ni 'di yin te /
sems gcig tu bsdus pa ni srog gcod pa'o / /
btsun mo la zhu ba ma yin pa ni ma byin par len pa'o / /
rang gi rig ma bstan pa ni 'dod pas log par g.yem pa'o / /
sems can thams cad bsgral ba ni brdzun du smra ba'o / /
las ngan pa las sems can 'byed pa ni phra ma'o / /
tshig rtsub mo ni /
sku ni mi gtsang smyung ba ste / /
srid pa ngan pa'ang 'byung mi 'gyur / /
nam mkha'i dbang po'i gzhu 'dra ba'i / /
sku dang ldan par ston pa'o / /
zhes pa'i brtse ba med pa'i tshig go / /
ngag 'khyal pa ni bzhin bzangs lang tsho zhes bya ba la sogs pa ni shes rab yang dag par bsngags pa dang /
bsten par bya zhes bya ba la sogs pa rnams kyang rnam par dag pa'i yul la longs spyod par bsngags pa ni ngag 'khyal pa'o / /
brnab sems ni nyon mongs pa bde brlag par byed pa'i sems so / /
gnod sems ni bya ba ngan pa'i las sel bar bya ba'i don du sems can la 'tshe ba med pa'i sems so / /
log par lta ba ni brdzun pa la sogs pa'i chos thams cad don dam par na ma grub pa la dge ba dang mi dge ba la sogs pa yang kun rdzob tsam ste don dam par ni ma yin no zhes pa de lta bu dag ni rnal 'byor pas bya ba'o / /
des na tha mal pa rnams ni bya ba ma yin te byed par mi nus shing dka' ba'i phyir ro / /
slu bas nyes pa ci yod ce na /
gsungs pa /
sems can gnod pa zhes bya ba la sogs pa gsungs te /
sems can thams cad kyi don bsgrub pa dang /
sems can la phan pas ni de bzhin gshegs pa la sogs pa sgrub pa'i thabs mang pos ni bsgrub bya phyag rgya chen po 'grub pa'o / /
sems can la gnod pa gcig pus ni dngos grub rnyed mi 'gyur zhes dgongs so / /
de skad du yang /
sems can la phan dbang gis na / /
dngos grub nyid du bgrod pa'o / /
zhes gsungs so / /
de la dam tshig bza' bya ba / /
zhes pa la /
dam tshig ni mi 'da' bas so / /
de la zhes pa ni dngos grub bsgrub pa la'o / /
dgyes pa'i rdo rje zhes pa ni dam tshig rnams ji srid dgyes pa'i rdo rjer gsungs pa de srid rnams dgyes pa'i rdo rje'i rnal 'byor pas bsten to zhes rtogs par bya'o / /
des na dngos grub ni gdon mi za bar nye bar 'gyur ba ma yin no zhes gsungs pa /
dngos grub phyir zhes pa'o / /
dam tshig gsungs pa na dang po zhes bya ba la sogs pa'o / /
bdud rtsi lnga yang de bzhin bza' / /
zhes pa la /
de bzhin ni na dang po la sogs pa'i sgron ma lnga'i dam tshig brjod pa nyid do / /
rnam par snang mdzad la sogs pa'i yang ste /
bdud rtsi rnam pa lnga dang mi phyed pa'i dam tshig mngon par brjod pa rnams so / /
de la ni dang po dang /
rnam par snang mdzad ni b+h+rUM yig las skyes pa'o / /
gdang po dang mi bskyod pa ni hUM yig las byung ba'o / /
dang po'i shwa dang rin chen 'byung ldan ni AM yig las byung ba'o / /
ha dang po dang don yod grub pa ni khaM yig las byung ba'o / /
mtha'i shwa dang /
snang ba mtha' yas ni dzr-IM yig las byung ba'o / /
de skad du yang rdo rje gdan bzhi pa las /
lcags kyu chen po zhes bya ba / /
ye shes ldan pa 'dod pa'i lha / /
rdo rje lcags kyu mi bskyod pa / /
gnas pa'i lcags kyu rin chen 'byung / /
don yod grub pa lcags kyu rgyal / /
'od dpag med pa lcags kyu g.yo / /
zhes gsungs so / /
rnam par snang mdzad dang /
rin chen 'byung ldan dang /
snang ba mtha' yas dang /
don yod grub pa dang /
mi bskyod pa ni bdud rtsi lnga la brjod do / /
b+h+rUM dang /
AM dang /
dzr-IM dang /
khaM dang /
hUM yig rnams las rim pa ji lta ba bzhin 'byung ba'o / /
de bzhin bza' zhes pa ni sbar ba dang /
sbyang ba la sogs pas bsgrubs nas so sor nye bar longs spyod par bstan to / /
de skad du yang /
ji ltar bdud rtsi lnga bza' ba / /
brtson 'grus lnga yang de bzhin bza' / /
zhes gsungs so / /
gzhan dag ni go sla'o / /
skye ba bdun pa mdor bstan pa'i bshad pa ni /
skye ba bdun pa zhes bya ba la sogs pa ste /
dga' bral dga' ba la smod pa / /
zhes pa la bral ba ni nyan thos kyi byang chub bo / /
dga' ba ni 'khor ba'o / /
de dag sun 'byin pa zhes pa ni dga' bral gyi don 'dis sun 'byin pa ste /
des na dga' bral dga' ba smod pa ni 'khor ba dang mya ngan las 'das pa smad nas mi gnas pa la gnas so zhes pa'i don to / /
skad snyan mig dang ldan pa zhes pa ni yi ge bdun gyi tshig go / /
de yi zos pa tsam gyis ni / /
zhes pa ni zos pa tsam gyis so / /
mkha' spyod 'gyur zhes pa la skad cig ces pa ni de ma thag tu'o / /
des na sha chen zos pa tsam gyis mkha' spyod nyid du ste /
skye ba bdun pa'i mtshan nyid do / /
ku ru ku l+le'i sgrub thabs gsungs pa'i thabs kyi rim pa ni /
ku ru ku l+le'i bshad ces pa ste yi ge bcu pa'i tshig go / /
brtag pa bcu gnyis zhes pa ni dgyes pa'i rdo rje brtag pa bcu gnyis pa'o / /
sgrub thabs gsungs pa /
hrIHyig ces bya ba la sogs pa ste /
'di yang mngon par byang chub pa rnam pa lnga las yang dag par byung ba'i mtshan dang kha dog mthun pa'i rnal 'byor ma bcu bzhi pos bskor ba ni bdag med ma dang 'dra la kha dog dang mtshan ma ni mi mthun pa'o / /
lhag ma ni go sla'o / /
rdo rje snying po mngon par byang chub pa / /
zhes pa ni rdo rje snying po mngon par byang chub pa ste 'dir yang dag par rtogs pa zhes pa'o / /
de nyid rtogs pa'i rgyal po ste /
rtog pa ni gzhung dum bur byas pa'o / /
de ltar na rgyal po yang yin zhing de bzhin du rtog pa yang ngo / /
rdzogs so zhes pa ni gzhung dang don yang dag par len cing 'dzin pa'am /
mthar thug pa'o / /
dpal dgyes pa'i rdo rje le'u bcu gcig gi bdag nyid can gyi rnam par 'grel pa zhes bya ba ste brtag pa dang po'o // //
da ni gang yang chos thams cad mi gnas pa'i mya ngan las 'das pa'i chos can te /
de'i tshe yang so so'i skye bo sems dga' ba'i don du sku gzugs la sogs pa rab tu gnas pa bshad par byed pa'i le'u gsungs pa /
bshad du gsol zhes pa la sogs pa ste /
gsol pa ni rdo rje snying pos so / /
rab gnas mtshan nyid ni rang bzhin te /
bcom ldan 'das kyis bshad du gsol / /
zhes par 'brel to / /
rdo rje snying po bdag ces pa la /
rdo rje ni de bzhin gshegs pa thams cad do / /
snying po ni de rnams kyi ste /
mi gnas pa'i mya ngan las 'das pa'o / /
bdag nyid ni gang gi ste de bzhin du'o / /
thams cad ces pa ni sangs rgyas thams cad do / /
gcig pa ni dbyer mi phyed pa gang gi lus de dag go / /
des na gsol ba gdab pa'i rjes la bstan pa /
gsungs pa /
sbyin sreg ces bya ba la sogs pa ste /
ci gsungs zhes bya ba ni de kho na nyid bsdus par dkyil 'khor bzhengs su gsol ba ltar zhes pa'o / /
de skad du gsungs par gyur pas ni bgegs byung bar gyur na bgegs gzhom pa'i don du nyi ma gung la mngon spyod kyi sbyin sreg bya ba'o / /
dus gzhan la 'chad par 'gyur ba'i zhi ba la sogs pa byas la sa sbyong ba sngon du 'gro ba can gyi dkyil 'khor bzhengs par bya'o / /
de sngon du 'gro ba can gyi rab tu gnas pa ni sku gzugs la sogs pa'o zhes pa ste /
des na gsungs pa /
srod la zhes pa la sogs pa ste /
mtshan mo'i dus ni sta gon gyi dbang du byas nas so / /
snga dro sku la sogs pa'i rab tu gnas pa zhes pa'o / /
blo ldan nam rab mthong zhes pa ni rab tu gnas pa shes pa'o / /
bstan pa dang 'chad par 'gyur ba'i cho ga ni bdag gis dkyil 'khor gyi cho gar byas pas der shes par bya'o / /
sngags kyi phyi rol son zhes pa ni sngags bzlas pa'o / /
dkyil 'khor mchod pa'i don du me tog dbul ba'i sngags oM badzra puSh+peAHhUM zhes pa la sogs pa'o / /
mchod yon dang zhabs bsil la sogs pa sngar bzhin pas na /
gong ma'i rgyud kyi cho ga rim pa zhes pa ste /
gong ma'i rgyud kyi sgras ni de kho na nyid bsdus pa la sogs pa'o / /
der ar+g+haM la sogs pa dung chos la sogs pa'i phyag rgyas oM pra bar sat+kA ra ar+g+haM pra tIts+tsha zhes bya ba la sogs pa'i sngags kyis dbul bar bya'o / /
da ni sbyin sreg gsungs pa zhi ba zhes bya ba la sogs pa'o / /
me lha'i mchod yon la sogs pa'i sngags gsungs pa /
oM dzaHhUM zhes pa la sogs pa'o / /
de dag ni dgyes pa'i rdo rje'i rnam par 'grel pa las rab tu gnas pa bstan pa'i brtag pa gnyis pa'i le'u dang po'o // //
sgrub thabs la rab tu zhugs shing bsgoms pas kyang /
ci dngos grub kyi mtshan ma mthong bar 'gyur na yang der ldog pa la the tshom skye bas de sel ba dngos grub gtan la dbab pa'i le'u gsungs pa /
rdo rje snying po zhes bya ba la sogs pa ste /
nam mkha' lta bu'i chos kun la / /
zhes pa ni yi ge dgu pa'i tshig ste /
ji ltar nam mkha' ni rang bzhin med pa ste /
phung po la sogs pa'i chos rnams kyang rang bzhin med pa yin na ji ltar sems can 'grub ces par 'brel to / /
ji lta bu zhe na gsungs pa /
rgya mtshor ku ba ji lta bu / /
zhes pa ste /
rgya mtshor ku bas 'grub par byed pa ni yod pa ma yin no / /
yang na der gang gi tshe 'grub pa yin na de'i tshe /
sems can 'dis 'dod pa'i lha'i rnal 'byor rnam pa ji lta bu las 'grub ces dris pa'o / /
dris pa'i lan ni dngos grub 'grub pa'i thabs bsam gyis mi khyab pa'i rnam pa bcom ldan 'das kyis bka' stsal pa /
bdag med ces bya ba la sogs pa 'di ni yi ge bdun gyi tshigs su bcad pa phyed do / /
des na bdag med ma'i rnal 'byor gyi bdag nyid dam dpal he ru ka'i rnal 'byor gyi bdag nyid kyis rtag tu gnas pa'o / /
dngos grub 'dod pas zhes bya ba la dngos grub ni nus pa ste /
de 'dod pa'o / /
dang por rnal 'byor pa gang gis rang gi khyim la sogs par bsgom par bya'o zhes pas na /
gsungs pa /
rang khyim zhes pa'o / /
mtshan dus su zhes pa ni mtshan mo nyid la dngos grub mang bar 'gyur bas so / /
bdag nyid grub pa'i sems kyis zhes pa ni gang gi phyir bdag nyid nga rgyal sngon du song bas thams cad kyi dngos grub tu 'gyur ba'o / /
de skad du yang /
phung po bdag las byung ba yis / /
gang zhig 'khor ba 'di rnams kyi / /
bdag nyid nga rgyal sbyor sangs rgyas / /
de nyid sangs rgyas rang bzhin no / /
zhes gsungs so / /
bza' dang btung dang zhes bya ba la sogs pa ni mdor bstan pa ni /
gzhan pa'i sems kyis skad cig kyang mi gnas so zhes pa 'dis bshad pa'o / /
rgyun mi 'chad pa'i bshad pa gsungs pa /
rkang pa 'khrud dang zhes bya ba la sogs pa ste go sla'o / /
dang por gang gis rang gi khyim la sogs par thun gsum dang /
gzhan pa'i dus su yang bsgom par bya ste /
'dod pa'i lhar lhag par mos par gnas par bya zhes dgongs so / /
des na gsungs pa skad cig kyang zhes bya ba la sogs pa la /
dngos grub don du zhes pa ni dngos grub ni nus pa'i don du'o / /
dngos grub 'dod pas zhes bya ba ni phyag rgya chen po'i dngos grub 'dod pas so / /
bsam gtan sdig pa 'jig byed pa / /
zhes bya ba ni rang gi khyim la sogs pa gang gis dang por bsam gtan gyi thog ma med pa nas grub pa'i sdig pa 'jig par byed do / /
de nas sdig pa med pa dang /
nyon mongs pa phra bar gyur pa'i rjes la dur khrod la sogs par bsgom pa byas pas dgug pa la sogs pa'i nus pa skye bar 'gyur ba'o / /
sdig pa 'jig pa zhes pa yang ji ltar shes she na /
gsungs pa /
dngos grub phyir zhes pa la sogs pa ste /
sdig pa zhig pa dang /
nyon mongs pa cung zad phra bar 'gyur la de nas le'u brgyad pa las gsungs pa'i /
dang po nag por bsgom par bya / /
zhes pa la sogs pa dngos grub kyi mtshan ma dag kyang 'byung ba ste /
zla ba phyed du bsgom zhes bya ba'i don to / /
thabs gzhan dang thun mong ma yin pa gsungs pa /
thabs gzhan zhes bya ba la sogs pa ste /
bdag med ma'am dpal he ru ka'i sgom pa ma gtogs par 'khor bar thabs gzhan yod pa ma yin pa'o / /
de ci'i phyir zhe na /
gsungs pa /
rang gzhan don te /
'khor ba las sgrol ba'o / /
des na rab sgrub phyir ni mi gnas pa'i mya ngan las 'das pa'o / /
de'i don gyi thabs gzhan yod pa ma yin no zhes 'brel to / /
rig ma lhan cig goms byas pas / /
zhes pa ni rgyud gzhan las 'phral du mngon du byed par 'gyur ba ma yin la pha rol tu phyin pa'i lugs kyis kyang bskal pa grangs med pa gsum gyis byang chub nyid du'o / /
de yang sdig pa 'joms shing mngon du 'gyur ba ni bskal pa gcig la sogs pa ma gtogs par mi 'byung zhes pa'o / /
de la ltos nas zla ba phyed du'am /
nyi ma gcig ni lhan cig tsam nyid do / /
'phral du'am de ma thag ces pa ni zla ba phyed kyi mthar ram /
nyi ma phyed kyi mthar te /
tshe 'di nyid la sangs rgyas pa'am /
rdo rje 'dzin pa thob par 'gyur ro / /
sdig pa zhig nas mngon du 'gyur ba gsungs pa /
'jigs smyo zhes bya ba la sogs pa ste 'jigs pa ni skrag par byed pa'o / /
smo ba ni sems rnam par 'gyur ba'o / /
sdug bsngal dang zhes pa ni 'bras dang chu bur la sogs pa'o / /
mya ngan ni yid kyi gdung ba'o / /
'tshe ba ni 'ching ba dang sdom pa la sogs pa'i mtshan nyid can no / /
sogs kyi sgras ni phra ma dang / /
ngan rtsub mo la sogs pa'o / /
gzhan yang srin po la sogs pa dang /
rgyal po'i chad pa la sogs pa yang byed pa'o / /
'dod chags la sogs pa ni nyon mongs pa drug ste /
'dod chags kyis nye bar mtshon pa nyid las so / /
de rnams kyis sgrub pa po la gnod par mi 'gyur zhes pa des na gsungs pa /
sgrub pa po ni nyon mi mongs / /
zhes pa ste /
sdig pa zhig pa nyid kyi phyir ro / /
des na bzod pa'i pha rol tu phyin pa yongs su rdzogs pa'i don nyid du bskyed pa ste /
tha mal gyi las kyi 'bras bu'i rnam par smin pa ni ma yin te /
de'i rnam par dag pa nyid las so / /
yang na rnam par dag pa la goms pa'i las kyis 'jigs pa la sogs pa'i mtshan nyid la mngon du mthong pa ni 'dir 'bras bu nye bar spyod par 'gyur ba'o / /
chos la bzod pa'i bsam gtan du bstan pa'i don du gsungs pa /
de ltar zhes bya ba la sogs pa ste /
de ltar zhes pa ni de bzhin du zhes pa'i sgra'i don to / /
ji ltar na 'jigs pa la sogs pa dang /
'dod chags la sogs pa'i nyon mongs pa'i sgrib pa rnams kyis gang mi gnod pa de bzhin du rnal 'byor ba de yang skad cig tsam yang ngu 'bod kyis 'jigs par te /
tsha ba la sogs pa'i dmyal bar ji ltar skye zhing gnas te mi gnas zhes pa'i don to / /
gsungs pa /
de dag gis ni dmyal ba la sogs par skye ba'i las dang /
sdug bsngal dang /
rnam par smin pa'i sgrib pas mi gnod pa'o / /
rnam par dag pa nyid ni thams cad kyi byed pa med pa cis mi gnas she na gsungs pa /
nges par shes zhes bya ba la sogs pa ste /
phan dang zhes pa ni de dag gi don la phan pa'o / /
gnod pa zhes pa ni de las bzlog pa'o / /
de lta bu'i 'bras bu byung ba dag go / /
gang gi phyir rnam par dag pa'i las kyis ni phan pa'i 'bras bu byung ba ste /
thun mong du gyur pa gcig gi tshig go / /
de lta bu'i las kyi 'bras bu de'am /
byed pa po de dag gnyis ka longs spyod pa ni rang bzhin med pa nyid du nges par shes shing rnam par dpyod pa mi gnas pa'o / /
gang gi phyir nyon mongs pa zad par 'gyur ba ni de lta bu bsam pas skyes pa'o / /
ji ltar dmyal bar gnas pa'i rnal 'byor pa gnas kyang gnas pa nyid ma yin no zhes dgag pa gsungs pa /
mtshams med lnga zhes pa la sogs pa lnga ni ma dang /
pha dang /
dgra bcom pa gsod pa dang /
dge 'dun gyi dbyen dang /
de bzhin gshegs pa la ngan sems kyis khrag 'byin pa'o / /
mtshams med pa ni shi nas dmyal ba nyid du 'gro ba zhes brjod de /
des na mtshams med pa lnga'o / /
de lta bu'i las kyi sgrib pa byed pa ni srog gcod pa la dga' ba ste /
des na 'dir yan lag rnam pa lngas srog gcod pa ston to / /
gzhan yang skye ba dman pa dang / /
zhes pa ni skye ba'i sgrib pa dang ldan pa pha rol pa la sogs pa'o / /
rmongs dang zhes pa ni shes bya'i sgrib pa dang ldan pa'o / /
ma rungs las byed ces pas ni ma byin par len pa la sogs pa la gnod pa'i las byas pas yi dags su'o / /
gzugs ngan yan lag ma tshang ba / /
zhes pa la gzugs ngan ni blta bar mi 'os pa'o / /
yan lag ma tshang ba ni mig la sogs pa mtshang ba ste /
gzugs dman par gyur pa zhes dgongs so / /
de dag thams cad du ji ltar skyes pa ni mi khom pa brgyad du gnas pa ste /
de dag gis kyang da mi byed pa sdom pa dang /
thabs la goms par byas pas phyag rgya chen po'i dngos grub thob par 'gyur ro zhes pa des na gsungs pa /
de rnams 'grub par 'gyur zhes pa'o / /
dge ba bcu byas pas 'grub par gsungs pa /
dge ba bcu zhes bya ba la sogs pa ste /
bla ma la gus zhes bya ba ni lus dang srog phul nas kyang bla ma bsten pa'o / /
de lta bu yang bla ma bsnyen bkur bar bstan par blta'o / /
dbang po dul zhes pa ni dang pa dang /
brtson 'grus dang /
dran pa dang /
ting nge 'dzin dang /
shes rab kyi mtshan nyid kyi dbang po ste /
des dul zhing gang ldan par byas pa de dag go / /
spyod pa'i dus rnam par gzhag pa'i don du gsungs pa /
rtag tu zhes bya ba la sogs pa la dngos grub ces pa ni dgug pa la sogs pa'i dngos grub bo / /
mnyam par gzhag pas zhes pa ni dngos grub kyi bar chad sel ba'o / /
gsang la spyod ces pa ni ji ltar gyur pa'i gsang bas de bzhin du spyod pa'o / /
dngos grub ni gsang bar spyod par gnas pa zhes pa'i don to / /
sngags pa la zhes pa la /
thabs shes rab can gyi ye shes ni sngags so / /
de rtag tu yod pas rnal 'byor pa'o / /
de bzhin du rnal 'byor ma zhes pa ni mi snang ba'i lha rnams kyis so / /
gnang ba rnyed ces pa ni rmi lam la sogs par ro / /
gnang ba byin pa gsungs pa /
khyer zhes bya ba la sogs pa'o / /
che ge mo zhes pa ni rigs lnga'i nang nas gang yang rung ba gcig gi'o / /
sems can don gyis zhes pa ni byin gyis brlabs pa'i phyag rgya de dang lhan cig tu gnas shing ji srid spyod pa byas pa'o / /
des na de dag ni rang dang 'dra ba'i phun sum tshogs pa dang ldan pa dang /
dkyil 'khor la sogs pa sngon du 'gro bas phyag rgya chen po'i dngos grub bsgrub par bya'o / /
des grub pa dang ji ltar 'dod pa bzhin du sems can gyi don byed ces par 'brel to / /
de ni sems can gyi don bya ba'i tshul khrims zhes bya bar dgongs so / /
yang na gang gi tshe phyi rol gyi phyag rgya la ma ltos par phyag rgya chen po'i dngos grub sgrub par byed pa ni de'i tshe dkyil 'khor nyid 'ba' zhig nye bar bstan pa de lta bur de'i bdag nyid kyi rnal 'byor pas rdzogs pa'o zhes pa ni man ngag go / /
rdo rje 'dzin zhes pa ni sprul pa la sogs sku gsum gyi rdo rje gang gis 'dzin par byed pas na rdo rje 'chang ngo / /
gang gi tshe sprul pa la sogs pa'i sku rdzogs pas sems can gyi don byed ces pa'i don to / /
gang gi phyir sprul pa la sogs pa'i sku rdzogs pa nyid ni phyag rgya chen po'i dngos grub nyid do / /
si h+la ga bur zhes bya ba la sogs pas nad med pa nyid du rtogs par bya'o / /
byang chub sems kyi sa bon bcug ste zhes mdor bstan pa'i bshad pa ni phyag rgya la chos bstan pa byang chub sems kyi zhes bya ba la sogs pa ste /
de yang /
bla ma sangs rgyas phyag 'tshal 'dud / /
chos la phyag 'tshal skyabs su mchi / /
dge 'dun che la phyag 'tshal lo / /
gsum po dag la'ang bdag phyag 'tshal / /
dkon mchog gsum la bdag skyabs mchi / /
zhes bya bas dkon mchog gsum po dag la phyag 'tshal zhing skyabs su 'gro ba'o / /
dkon mchog gsum la skyabs su song ba dang /
de srid de /
sdig pa thams cad so sor bshags / /
zhes bya bas ni sdig pa bshags pa'o / /
'gro ba'i dge la rjes yi rang / /
zhes pa la ni bsod nams la rjes su yi rang bar bya ba dang /
bdag gzhan don ni rang bsgrub phyir / /
byang chub sems ni bskyed par bgyi / /
zhes pas byang chub kyi sems gzung ba'i mthar de la dge ba bcu la sogs pa'i chos bstan par bya'o zhes pa des na gsungs pa /
dge ba bcu nas brtsams nas ni / /
de la chos ni rab tu dbye / /
zhes pa'o / /
lha'i gzugs kyi sems dang zhes pa la /
lha'i gzugs ni brtags shing bsgoms pa'i lha'i gzugs /
de'i sems kyang de bzhin du'o / /
dam tshig kyang zhes pa ni 'dir dam tshig ni sems kyang gcig pa nyid ces te lhan cig skyes pa'o / /
des na rab tu dbye zhes pa sngar gyi bya bar 'brel to / /
zla ba gcig gis zhes pa la /
zla ba yang yin la gcig kyang yin pa'o / /
dus de dag de tsam gyis ji ltar snod du 'gyur zhe na /
gsungs pa /
mchog thob ces bya ba la sogs pa'o / /
de ni sngon du lha rnams kyis byin gyis brlabs pa 'jig rten pa'i rnam par rtog pas stong pa /
chos nyid zab mo bla ma las rtogs pa dang /
des chos shes pa yang cung zad bsgribs pa bsal bar byed pa'o zhes ston to / /
yang na zhes bya ba la sogs pa ni phyogs gzhan gyis grub mtha' gsungs pa'o / /
de yang zhes pa la /
yang ni phyogs gzhan du'o / /
des na mchog thob pa'am /
yang na bdag gi nus pas bkug nas khyer te /
spyod pa spyad do zhes dgongs so / /
spyod pa zhes pa ni spyod pa'i le'ur gsungs so / /
bdag gi dal ba mngon du bya ba'i phyir zhes pa ni brtan pa dang ldan pa'i lung rigs mang du shes pa ste /
de yis dngos po med par byas shing rnam par dag pa de'i rigs lngar gnas shing rgyu ba la sogs pa'i mtshan nyid dang ldan pa'i phyogs yongs su mi gtong bar bya'o / /
des kyang mngon du byed pas na dal ba mngon du'i phyir ro / /
des na spyod pa ni bstan pa nyid du byed pa ste /
dal zhing brtan pa mngon du byed pa'i phyir spyod pa byed do zhes bya ba'i don to / /
'jig rten pa'i lugs las 'das pa'i spyod pa byed pa ma yin nam zhe na /
sgrub pa pos 'jig rten las 'das pa nyid bsgrubs nas phyir mi ldog pa'i sems kyis 'grub par 'gyur ba yin gyi /
de ma yin na yang 'jig rten du 'jug pa'i bya ba ni nus pa ma yin no zhes pa'o / /
spyod pa byed pa yang dngos grub nges pa can te /
gang gi tshe 'di lta bu'i spyod pa dag gis grub pa ni phyag rgya chen po'i dngos grub kyang 'dod pa'o zhes nges pa skye bar 'gyur te /
des na yang dal ba'am /
brtan pa'o zhes dgongs so / /
de lta bu ston pa gsungs pa /
spyod pa min zhes bya ba la sogs pa ste /
'jigs pa'i gzugs can zhes bya ba ni byis pa dag la rab tu 'jigs pa'i gzugs can gyis so / /
'o na thabs dang shes rab kyi bdag nyid can gyi lha'i sku phyag rgya chen po de ji ltar bdag med ma'i rnal 'byor pas phyag rgya dang bcas pa spyod pa /
spyad pa'i dngos grub bsgrub pa'i dus su shes rab 'ba' zhig gis yin gyi gnyis kyi bdag nyid kyis byed pa ma yin no zhes pa /
phyag rgya'i khyad par ji ltar zhes pa yi ge dgu pa'i tshig go / /
phyag rgya ji lta bu zhes pa'i khyad par gyis khyad par du byed pa ste /
gzhan ma yin pas ji ltar byed ces pa'i don to / /
de nyid gsungs pa /
phyag rgya nyid ces bya ba la sogs pa'o / /
bud med ces bya ba la sogs pas ni lan gsungs pa'o / /
nu ma spangs zhes pa ni nu ma spangs nas so / /
bo lar 'gyur zhes pa ste /
bo la nyid du 'gyur zhes pa'i don to / /
gang du gnas par bsgom zhe na /
gsungs pa /
kak+ko la dbus zhes pa'o / /
'gram gnyis dril bu zhes pa ni bo la'i ngos su 'bras bu'i pags par bsgom par bya'o / /
dbus kyi khyad par ni ze 'bru bo la can du 'gyur zhes pa'o / /
chos 'byung nyid rdo rje ste 'bras bu pags pa'i gzugs brnyan gyis gnas so zhes pa ni lhag ma'o / /
gsungs pa /
de dag gis bdag med ma'i rnal 'byor pas spyod pa byed pa phyag rgya dang snyoms par 'jug pa'i dus dang /
dngos grub bsgrub pa'i dus su rigs rnam pa lnga'i nang nas de blang bar bya ste /
bdag nyid skad cig tsam gyis 'di lta bu'i skyes bur bsgoms nas snyoms par 'jug pa las lhan cig skyes pa mtshon pa'am /
phyag rgya chen po'i dngos grub bsgrub par bya zhes pa'o / /
la la dag ni gzhung 'dis bud med nyid spangs te skyes bu nyid du skad cig tsam gyis mngon du byed pa'i nus pa rnyed nas spyod pa bya'o zhes bya bar bstan to / /
lhag ma zhes bya ba la sogs pas ni rgyan dang sku mdog la sogs pa can gyi phyag gnyis pa'i he ru ka nyid ston to / /
phyag mtshan ni gri gug dang thod pa nyid do / /
gzhan du na bdag med ma nyid du 'grub par mi 'gyur ro zhes pa'o / /
yang na bdag med ma'i rnal 'byor bas spyod pa ma byas kyang phyag rgya chen po'i dngos grub bsgrubs pa de'i tshe rjes su mthun pa'i gzugs dang ldan pa'i bdag med mar bsgom pa 'ba' zhig gis 'grub ces pa'o / /
bdag nyid chen po nyid ces pa ni mthu chen pos so / /
dga' chen zhes pa ni thog ma med pa nas rol pa la rab tu 'jug pa nu ma dang chos 'byung spangs pa /
rdo rje dang 'bras bu'i pags pa gnyis dang ldan pa'i he ru ka'i lhag ma'i gzugs 'dzin pa skyes bur gyur cing thob pas 'grub pa'o zhes gsungs pa /
he ru ka zhes bya ba la sogs pa'o / /
'di las zhes bya ba ni spyod pa byas pa las so / /
gsal bar zhes pa ni gsal bar nus pas te /
'jig rten pa'i lugs nyid du gsal bar nus pas so / /
ji ltar bdag med ma'am /
dpal he ru ka'i rnam par bsgom par bya zhe na /
gsungs pa /
skye dang zhes bya ba la sogs pa ste /
skye ba ni phung po'i rjes su 'dzin pa'o / /
'jig pa ni mi gnas pa'o / /
de dag ni thabs dang shes rab gnod mi 'gyur ba ste /
thabs dang shes rab kyis de dag sel zhes pa'i don to / /
gang las she na /
gsungs pa /
gang phyir thabs ni zhes bya ba la sogs pa ste /
gang 'byung ba ni skye ba'o / /
de thabs kyi sgras mngon par brjod do / /
'jig ces pa ni rab tu 'jig pa ste /
de yang shes rab ces pa'i sgras mngon par brjod pa'o / /
srid pa skye ba'i mthar byed pas na srid mthar byed ces pa ste /
skye ba dang srid mthar byed ces pa'i don to / /
de yang skye ba ni nges pa nyid du mi 'jig pa ma yin pas 'jig pa'o / /
'jig cing mi 'jig pa ma yin pa las skye ba'o zhes pa ste /
de dag kyang phan tshun du ltos nas 'byung ba dang 'jig pa dag go / /
de dag ni thabs dang shes rab kyi rang bzhin dag gis 'gro ba mnan pa ste /
de yang sgyu ma lta bu'i rnam pa nyid ni de kho na nyid ma yin te /
tshad ma dang lung gis ma grub pa'i phyir ro / /
de dag ni skye ba dang 'jig pa dag gi yang chos de lta bu'i chos can gyi rjes su byed cing brjod pa'o zhes pa des na gsungs pa /
des na 'di la zhes pa la sogs pa ste /
'di la zhes pa ni 'gro ba la'o / /
ji ltar de dag la de kho na nyid du mi gnas she na /
gsungs pa /
de nyid la ni chags pa med / /
ces pa ste chags pa med cing 'jig pa'i rjes la ni chags shing skye ba ste /
rol cing skyes zhes bya ba'i bar du'o / /
'jig pa'i dngos med zad pa med / /
ces pa la /
'jig pa ni rol pa dang skye ba ste /
dngos po med pas mi zad pa / /
zhes bya'o / /
de kho na nyid kyi bsam gtan byas nas bskyed pa'i rim pa rnam par bsgom pa'o zhes pa des na gsungs pa /
bskyed pa'i rim pa zhes bya ba la sogs pa la /
spros pa zhes pa ni dkyil 'khor gyi 'khor lo la sogs pa rgyas pa zhes pa'i don to / /
brtul zhugs zhes pa ni mtha' gcig tu nges pa dang ldan pa'o / /
ci byas nas bsgom zhe na /
gsungs pa spros pa rmi lam zhes bya ba la sogs pa'o / /
yang des ci byed ce na /
gsungs pa /
spros pa nyid ni zhes bya ba la sogs pa'o / /
de yang spros pa rnams rmi lam dang 'dra bas bsgom pa rab kyi mthar thug pa'i bar du gyur pas bdag dang gzhan la sogs pa'i spros pa med par byed pa dang /
nyon mongs pa dang nye ba'i nyon mongs pa'i mtshan nyid 'jig pa'o / /
bar ma'i srid pa zhes bya ba ni 'chi ba'i srid pa dang skye ba'i srid pa dag gi bar du rkyen tshogs par ma gyur na zhag bdun gyi bar du gnas pa'o / /
sems can de ni bden pa yang ma yin brdzun pa yang ma yin pas lhan cig skyes pa'i dga' ba ste /
de las mi gzhan pa'i dkyil 'khor zhes pa'o / /
de bstan pa'i don du gsungs pa /
phyag rgya chen po zhes bya ba la sogs pa ste /
phyag rgya chen po ni ji skad gsungs pa'i mtshan nyid can gyi shes rab bo / /
dbang ni de yis dbar bskur ba'o / /
gsungs pa /
de dag gis ni dbang po gnyis snyoms par 'jug pa las rdo rje nor bu'i nang du chud pa'i byang chub kyi sems gnas shing brtan par byas pa las rtogs pa ni lhan cig skyes pa ste /
de nyid bla ma'i man ngag gis nges pa nyid du byed pa gang yin pa de ni dbang bskur ba bzhi pa'o / /
des na phyag rgya chen po'i dbang bskur bas ji ltar rtogs pa ni lhan cig skyes pa ste de'i bdag nyid can gyi dkyil 'khor zhes par 'brel to / /
des na gsungs pa /
de'i 'di ni zhes bya ba la sogs pa ste /
'di ni zhes pa ni dkyil 'khor ro / /
byin rlabs sam mthu ni phul du gyur par byung ba las so / /
de'i zhes pa ni gsungs pa de dag gis te /
lhan cig skyes pa las rnam par dag pa'i dkyil 'khor sprul zhes pa'i don to / /
lhag ma ni go sla'o / /
lhan cig skyes pa'i bdag nyid kyi dkyil 'khor ni bde ba'i rang bzhin lhan cig skyes pa ste /
de bas na bde ba'i dkyil 'khor dag ni de'i bdag nyid do zhes bstan pa'i don du gsungs pa /
bde ba zhes pa la sogs pa ste /
nag po la sogs pa ni bde ba yang yin la dkyil 'khor yang yin pa des na bde ba dang dkyil 'khor tha dad pa ma yin pa'o / /
dngos po zhes pa ni skye ba'o / /
dngos med ni skye ba med ni skye ba med pa'o / /
lhag ma ni go sla'o / /
da ni ma 'ongs pa'i sems can the tshom skye bar 'gyur ba bsal ba'i don du rdo rje snying pos bskyed pa'i rim pa dgos pa med pa'o zhes zhus pa la bstan pa'i don du gsungs pa /
rdo rje snying po zhes bya ba la sogs pa ste /
rdzogs pa'i rim pa'i rnal 'byor zhes pa ni /
rdzogs pa'i rim pa'i rnal 'byor te /
rim par sbyor bas so / /
ci zhe na gsungs pa /
'di zhes pa ste /
de yang /
nam mkha'i khams ni pad+ma la /
zhes pa la sogs pa brtag pa dang po'i le'u brgyad par bstan pa'i bshad pa ni rnal 'byor pa 'di yis yin no / /
rdzogs pa nyid ci zhe na /
gsungs pa /
dam pa'i bde chen brjod ces pa ste /
yi ge dgu pa'i tshig go / /
gang yang bde ba chen po ni de'i bde ba ste /
zag pa med pa zhes pa'i don to / /
de nyid lhan cig skyes pa'i ye shes so / /
de'i don ni 'di yin te /
'di ni sngar gsungs pa'i rdzogs pa'i rim pa'i rnal 'byor gang yin pa de ni bde ba chen por bsgrub pa'o / /
gzhan yang khyad par du gyur pa 'di ni rdzogs pa bsgom pa med pa ste /
rdzogs pa zhes pa ni rdzogs pa'i rim pa'i rnal 'byor ro / /
ci zhig 'tshal zhes brjod pa'i don du gsungs pa /
bskyed pa yis ni ci zhig 'tshal / /
zhes pa ste /
bskyed pa'i rim pa la gnas shing ngal bso ba ni /
bsgom pa dman pa'i rim pas sgrub par byed pas na ci zhig bya ste /
de bsgoms pas mi 'grub pa'i phyir ro zhes dgongs so / /
bcom ldan 'das kyis bka' stsal pa ni lan te /
e ma'o zhes bya ba la sogs pa la /
e ma'o zhes pa ni dad pa che ba'i bdag nyid do / /
dad pa'i shugs zhes pa ni dad pas bskul ba'i bdag nyid pas na shugs te /
de lta bu ni bcom ldan 'das kyis kyang gzugs la sogs pa ni yod pa ma yin no zhes sngar brjod pa nyid do / /
de la dang por ni sems rab tu dang ba'o / /
de nas ni yid ches pa'o / /
de'i rjes la mngon par 'dod cing rab tu 'jug ces pa'o / /
nyams shing mi gnas zhes pa ni /
nyams myong med par 'jug pa dag /
ces dgongs so / /
bskyed pa'i rim pa ni sgyu ma lta bu yin la des na sgyu ma lta bu nyid kyis rab tu 'jug par mi byed cing thams cad du de lta bu 'dor ba ni nyams shing mi gnas pa nyid do / /
de yang dngos po thams cad sgyu ma lta bur nyams su myong ba dang rtogs pas so / /
de lta bu bskyed rim med na lus med la /
de med na rdzogs pa'i rim pa'i rnal 'byor med la /
de med na bde ba chen po rtogs pa yang yod pa ma yin no / /
gang gi phyir lus las bskyed pa'i rim pa'i rnal 'byor gyis bde ba nye bar 'thob pa'o / /
bde ba yang nyams su myong ba'i yul yin la /
nyams su myong ba yang gzugs la sogs pa las logs shig na med do / /
gzugs la sogs pa'i bdag nyid kyang lus te /
des na de dag med par bde ba thob par mi 'gyur ba'o zhes pa ni gsungs pa /
lus kyi dngos med ces bya ba la sogs pa ste /
bde ba smra bar mi nus zhes pa ni nyams su myong ba tsam du rtogs pa las /
lhag ma ni go sla'o / /
bde ba ni gzugs la sogs pa de'i bdag nyid du gsungs pa /
ji ltar zhes pa la sogs pa ste /
gang dang gang gi rang bzhin yin pa de ni med par dmigs par mi 'gyur te /
ji ltar me tog med par dri mi dmigs pa bzhin no / /
gzugs la sogs pa'i rang bzhin gyi bde ba yang ngo zhes pa ni sbyor ba'o / /
me tog la gnas zhes pa ni me tog dang 'brel ba'i dri ste /
'brel ba yang 'brel ba'i yul gyi rang bzhin nyid do / /
gzugs la sogs pa'i rang bzhin yang bde ba'o zhes pa ni phyogs kyi chos nye bar bsdu ba la blo brtan par bya ba'i don du dper byas pa'o / /
de bzhin zhes pa la sogs pa ni shing med na sha pa med pa lta bu zhes dgongs so / /
ji ltar bde ba chen po'i bdag nyid ni 'gro ba ste /
de bzhin du bdag nyid kyang ngo zhes bcom ldan 'das kyis bstan pa'i don du gsungs pa /
dngos po zhes bya ba la sogs pa ste /
dngos po zhes pa ni sgyu ma lta bu'i dngos por dmigs pa'o / /
dngos po med ces pa ni rang bzhin med pa nyid las so / /
dngos po rtogs phyir sangs rgyas nga / /
zhes pa ni stong pa la sogs pa'i rang bzhin gyis rtogs pa las so / /
rmongs pa zhes pa ni shes bya'i sgrib pas g.yogs pa'o / /
le lo can zhes pa ni gzung ba la sogs par 'dzin pa la 'dug pas snyom las te /
de dag gi ngo bo'o / /
des na le los bsnun pa dang / /
zhes pa dang /
des kyang mi shes zhes sngar gyi dang 'brel to / /
bde ba can du zhugs zhes pa ni kun gzhi'i rnam par shes pa'i rang bzhin nyid kyis so / /
rdo rje btsun mo'i b+ha ga bzang / /
zhes pa ni rnam par dag pa 'di nyid las so / /
e yi rnam pa'i cha byad gzugs / /
zhes pa ni sku la sogs pa'i rang bzhin gyis gru gsum gyi rnam pa nyid do / /
sangs rgyas rin chen za ma tog /
ces pa ni mchog tu zag pa med pa bde ba chen po'i rang bzhin gyi dga' bas rgyas pa zhes pa ste /
rin po che ni rnyed par dka' bas so / /
sangs rgyas kyang yin la rin po che yang yin pas sangs rgyas rin chen no / /
de rnams kyi za ma tog ni gnas gzhi ste /
gang gi phyir ni nam mkha'i dbus kyi gzhal yas khang du ji ltar gnas pa'i he ru ka la sogs pa'i gzugs 'dzin cing gnas par byed pas so / /
'chad par zhes pa ni gzhal yas khang der gnas te 'chad do / /
chos kyang nga zhes pa ni gsung rab yan lag dgu ste /
de la mdo sde ni don mang po ston par byed pa'o / /
dbyangs kyis bsnyad pa ni gang tshig gis don brjod pa'i mthar glus 'jug cing tshigs su bcad pa blangs pas rtogs pa mang du 'phel ba de'o / /
lung du bstan pa ni gang drang ba'i don gyi mdo sde dag las gang du ma 'ongs pa'i don 'byung ba la sogs pa'i sgos lung ston par byed pa de dag go / /
tshigs su bcad pa'i sde ni nges pa'i don gyi sde yis brjod pa'i don gsal bar byed pa ste tshig gnyis la sogs pa nas tshigs su bcad pa drug gi bar du'o / /
ched du brjod pa'i sde ni 'dul ba'i bsam pas dris pa'i don kun brjod pa ni ming mchog tu gyur pa nang du yid la byas te brjod pa'o / /
gleng gzhi'i sde ni nges par byed pa'i gsung dang /
yul dang /
dus la sogs pa'i so sor nges par brjod pa'o / /
rtogs pa brjod pa ni rtogs pa 'di dag gis nges par byed pa dag las dpes mthun pa'i don ston pa dag go / /
de lta bu byung ba'i sde ni sngon gyi byung tshul brjod pa'o / /
skyes pa rabs kyi sde ni byang chub sems dpa'i spyod pa'i gnas skabs brjod pa dag go / /
shin tu rgyas pa'i sde ni byang chub sems dpa' rnams kyis bdag med pa gnyis brjod pa dang /
bden pa rnam pa gnyis rab tu gsal zhing rgyas pa dag go / /
chos rmad du byung ba'i sde ni cho 'phrul chen po ston pa rnams so / /
gtan la phab pa bstan pa'i sde ni bshad pa rab tu gsang bar byed pa'o / /
de la 'phags pa'i dge 'dun pa la chen gyi sde pa rnams kyi 'dod pa ni gleng gzhi'i sde dang /
rtogs pa brjod pa dang /
gtan la phab pa'i ming du byas pa'i yan lag gsum mdo sde la sogs pa'i nang du gtogs so zhes pas na 'dir yan lag bcu gnyis sam /
yan lag dgu'i chos te /
de dag tu rtogs pa'i rang bzhin yang nga yin pa ste /
chos kyi sku'i rang bzhin zhes pa'i don to / /
nyan pa dang zhes pa ni de lta bu'i chos nyan pa'o / /
rang gi tshogs ldan zhes pa ni skal ba dang ldan pa'i 'khor lo bsten pa'o / /
'dis ni longs spyod rdzogs pa'i sku'i rang bzhin du ston to / /
chos la goms pas sgrub pa'i rang bzhin nyid du gsungs pa bsgrub bya zhes pa ste /
de yang 'gro ba thams cad kyi nye bar 'tsho bar mchog tu gyur pa ni zag pa med pa'i bde ba chen po'i rang bzhin nyid las so / /
'gro ba'i ston pa zhes pa ni sna tshogs su sprul pas 'gro ba rjes su 'dzin pa'o zhes pa 'dis so / /
des ni sprul pa'i sku'i rang bzhin du bstan to / /
'jig rten zhes pa ni rigs can dang rigs can ma yin par gnas pa'o / /
'jig rten pa zhes bya ba ni rigs can dang rigs can ma yin pa la sogs pa'i tha snyad kyi lugs so / /
yang na 'jig rten ni bskyed pa'i rjes su 'jug cing brten pa'o / /
'jig rten pa ni de'i chos skye ba la sogs pa'i mtshan nyid can no / /
lhan cig skyes dga'i ngo bo nga / /
zhes pa ni lhan cig pa nyid spros pa 'di lta bu'i ngang tshul can no / /
de nyid ji lta bu zhe na /
gsungs pa /
dga' bral nges par rdzogs pa'o zhes pa'o / /
rdzogs pa ni g.yeng ba med pa dang /
phun sum tshogs pa dang /
ji srid gang ba'i mthar thug pa'i bar du'o / /
des na dga' bral las gang zhig rdzogs pa ni lhan cig skyes pa dge bar gyur pa ni nga yin no zhes dgongs so / /
yang na 'di ltar rdzogs pa'i bar du bkag pa ste /
bar ram nang du chud ces brjod do / /
glegs bam la lar ni /
mchog mtha' dga' bral dang por ni / /
zhes pa'i tshig go / /
de lta bu'i bshad pas ni rang bzhin ji lta bur byed ce na /
gsungs pa /
dga' bral dang po zhes pa ste /
dga' bral yang yin la dang po yang yin pas dga' bral dang po ste /
dga' bral de dang por byas nas lhan cig skyes pa'i rang bzhin ni nga yin no zhes dgongs so / /
dga' bral dang po des cir 'gyur zhe na /
gsungs pa /
mchog mtha' zhes pa ste mchog dga'i mthar thug pa'o / /
gnyis pa'i tshig mthong bas 'dir bya'o zhes pa blang par bya'o / /
yang na 'di ltar sbyar bar bya ste /
gang gi rang bzhin nyid ni lhan cig skyes pa'i ye shes so / /
ci zhe na gsungs pa /
mchog mtha' dga' bral dang po zhes pa ste /
dga' bral gyi pha rol du'o / /
mtha' yang mthar gyur pas na mtha' ste dga' bral nyid kyi mtho'o /
ci zhe na gsungs pa /
dga' bral dang po zhes pa ste /
gang gi dga' bral dang po can ni lhan cig skyes pa'i ye shes so / /
glegs bam la lar /
mchog mtha' dga' bral dang po can / /
zhes pa'i tshig ste yi ge bcu'i tshig go / /
de yang mchog ces pa ni mchog dga'i ye shes so / /
dga' ba zhes pa ni dang por dga' ba'i ye shes so / /
bral ba zhes pa ni dga' bral gyi ye shes te /
de dag gi rang bzhin ni nga yin no zhes pa ni lhag ma'o / /
da ni bdag gi ye shes kyi rang bzhin gsungs pa /
de bzhin zhes bya ba la sogs pa ste /
de bzhin zhes pa ni kun bsdus pa yang nga yin zhes pa ste /
gang dngos po'i de kho na nyid phul du byung bar shes pa ste /
de rkyen gyis khyad par du shes pa'o / /
ci 'dra zhe na gsungs pa /
mun pa la ni mar me ltar / /
zhes pa ste /
ji ltar mar me'i rang bzhin rab tu gsal bar byed cing mun pa yang sel ba dang /
dngos po dag kyang rab tu gsal bar byed do / /
de bzhin du 'phags pa'i spyod yul gyi ye shes kyang rang bzhin gsal zhing shes bya'i sgrib pa'i rab rib sel ba dang /
'phags pa'i spyod yul gyi dngos po dag kyang rang bzhin gyis gsal bar byed do / /
ston pa sum cu rtsa gnyis mtshan / /
zhes bya ba ni de bzhin gshegs pa rnams kyi phyag dang zhabs kyi mthil la 'khor lo rtsibs stong dang ldan zhing mu khyud can lte ba dang bcas pa rnam pa thams cad yongs su rdzogs pas phyag dang zhabs 'khor lo'i mtshan dang ldan pa'o / /
phyag dag gi mthil mnyam zhing sa la reg pa bskum pa ma yin pa nyid do / /
zhabs dag kyang legs par gnas pa ni phyag gi mthil bzhin no / /
ngang pa'i rgyal po ltar phyag dang zhabs kyi sor mo dra bas 'brel bas phyag dang zhabs dra bar 'brel ba'o / /
phyag dang zhabs shing bal ltar gzhon zhing mnyen pas phyag zhabs mnyen pa'o / /
phyag dang zhabs rgyas pa dang spyi gtsug mtho zhing mgur lhun mtho bas bdun mtho ba'o / /
phyag dang zhabs kyi sor mo ring bas sor mo ring ba'o / /
rting pa ring bas rting pa yangs pa'o / /
sku mdun du 'phags shing drang bas sku che zhing drang ba'o / /
long bu mdzes par nub pas zhabs legs par mtho ba'o / /
spu gyen du g.yas phyogs su 'khyil bas yan lag gi spu gyen du 'khyil ba'o / /
byin pa chags pa dang bcas pa ri dgas e na ya ltar mdzes pas byin pa ri dgas e na ya ltar rim gyis gzhol ba'o / /
brla mnyam zhing dpung mgo mnyam pa de'i phyag mthil gnyis kyis bus mo'i lhang sa la reg pas phyag gis brla slebs pa'o / /
glang po dang rta cang shas ltar gsang ba'i gnas shin tu mdzes par sbubs su nub pa'o / /
pags pa mdog bzang po dang ldan pas gser gyi mdog lta bu'o / /
gser dngul shin tu sbyangs pa ltar pags pa snyoms shing sku la rdul gyis mi gos pas mdog 'jam pa'o / /
ba spu'i khung bu re re nas skyes shing gnyis su med pas khung bu re re'o / /
'od gsal ba'i mdzod spu smin mtshams shin tu rgyas pas zhal mdzod spus brgyan pa'o / /
sku'i ro stod che bas sku seng ge'i ro stod do / /
mgul legs shing lhun zlum pas phrag pa'i lhun mdzes pa'o / /
gser gyi gtan pa phyis pa ltar phrag so legs par grub pas phrag so shin tu rgyas pa'o / /
rlung dang mkhris pa dang bad kan gyis ma nyams shing rnam par shes pa 'dra ba med pas ro bro ba'i mchog go / /
'dom du mnyam zhing tshad du mnyam pas shing n+ya gro d+ha ltar chu zheng gab pa'o / /
spyi gtsug zlum zhing legs la g.yas phyogs su 'khyil ba'i dbu dang ldan zhing legs par grub pas dbu gtsug tor dang ldan pa'o / /
ut+pal dmar po'i 'dab ma'i kha dog lta bu dang ldan pas ljags yangs shing srab pa'o / /
bya ka la pi d+ha'i gsung mnga' bas tshangs pa'i dbyangs so / /
'gram pa me long gi dkyil 'khor ltar legs par grub cing mdzes par skyes te yid du 'ong bas seng ge'i 'gram pa lta bu'o / /
me tog kun+da dang zla ba ltar shin tu dkar ba'i tshoms mnga' bas chems shin tu dkar ba'o / /
tshoms mtho dman med pas tshoms mnyam pa'o / /
tshems la bar mtshams med pas tshoms thags bzang ba'o / /
bla 'og gye gu med pas tshems mnyam zhing bzhi bcu tshang ba'o / /
dkar nag cha ma 'dres la ma nyams shing mdog dmar pos ma g.yogs pas spyan dkar nag 'byes pa'o / /
rdzi ma bla 'og shin tu legs par gnas la ma 'dzings pas ba'i rdzi ma lta bu'o zhes bya ba dag ste /
mtshan bzang po sum cu rtsa gnyis rtag tu ldan pa gang yin pa de dag ni ston pa'i mtshan nyid dang ldan pa'o / /
dpe byad bzang po brgyad cu ni mngon par 'du bya ba thams cad la sems chags pa dang bral bas sen mo zangs kyi mdog tu 'dug pa yin /
sems can thams cad la phan pa dang bde ba'i thugs mnga' bas sems can thams cad la phan pa dang bde ba ste sen mo'i mdog snum pa yin /
rigs dang rgyud mtho ba dang ldan pas sen mo mtho ba yin /
kha na ma tho ba mi mnga' bas sor mo zlum pa yin /
dge ba'i rtsa ba shin tu tshogs pas sor mo rgyas pa yin /
dge ba'i rtsa ba rim gyis bsags pas sor mo rim gyis gzhol ba yin /
sku la sogs pa'i phra ni las dang 'tsho ba shin tu dben pas rtsa mi mngon pa yin /
nyon mongs pa'i mdud pa grol bas na rtsa mdud pa med pa yin /
shin tu gsal ba'i chos mnga' bas na long bu mi mngon pa yin /
mi mnyam pa thams cad las sgrol bas na zhabs mi mnyam pa med pa yin /
mi'i seng ge yin pas na seng ge'i stabs su bzhud pa yin /
glang po dgu'i stobs dang ldan pas na glang po'i stabs su bzhud pa yin /
ngang pa'i rgyal po ltar nam mkha' la gshegs pas ngang pa'i stabs su bzhud pa yin /
mi'i khyu mchog yin pas khyu mchog gi stabs su bzhud pa yin /
rjes su mthun pa'i lam mnga' bas g.yas phyogs su bzhud pa yin /
blta na mdzes pas na mdzes par bzhud pa yin /
rtag tu thugs yon po mi mnga' bas mi yo bar bzhud pa yin /
tshul rnam par dag pa'i yon tan ston pas sku legs pa yin /
sdig pa'i chos rnams shin tu sbyangs pas na sku shin tu sbyangs pa yin /
chos rim gyis ston pas na sku rim gyis gzhol ba yin /
sku la sogs pa gtsang ba dang ldan pas na sku shin tu gtsang ba yin /
rang bzhin gyis thugs 'jam pa dang ldan pas sku shin tu 'jam pa yin /
rang bzhin gyis thugs 'jam pas sku shin tu rnam par dag pa yin /
chos dang 'dul ba shin tu rdzogs pas na sku shin tu rdzogs pa yin /
yon tan rdzogs shing bzang ba ston pas na sku che zhing mdzes pa yin /
sems can thams cad la mnyam pa'i thugs mnga' bas sku legs par mnga' ba yin /
shin tu rnam par dag pa'i chos ston pas spyan shin tu rnam par dag pa yin /
shin tu 'jam pa'i chos ston pas na sku shin tu gzhon pa yin /
thugs rtag tu zhum pa mi mnga' bas na sku zhum pa med pa yin /
sems can thams cad la mnyam pa'i thugs mnga' bas dge ba'i rtsa ba rdzogs pas na sku shin tu rgyas pa yin /
srid pa bcom zhing zad pas sku shin tu mkhregs pa yin /
rten cing 'brel bar 'byung ba'i yan lag dang nying lag legs par ston pas na yan lag dang nying lag so sor mdzes pa yin /
shin tu rnam par dag par gzigs pas na snang ba rab rib med cing rnam par dag pa yin /
gzhi tshul dang ldan pa'i slob ma mnga' bas na dku skabs zlum pa yin /
'khor ba'i nyes pa thams cad sbyangs pas na dku skabs byang ba yin /
nga rgyal gyi ri bo bcom pas na dku skabs ma zhom pa yin /
chos zad par rnam par bzlog pas phyal phyang nge ba yin /
chos zab mo thugs su chud pas lte ba zab pa yin /
mthun par 'dzin pa'i slob ma mnga' bas lte ba g.yas su 'khyil ba yin /
slob ma kun nas mdzes pa'i dge 'dun mnga' bas kun nas mdzes pa yin /
thugs shin tu gtsang ba'i mchog dang ldan pas kun nas spyod pa gtsang ba yin /
chos nag po ston pa dang bral ba'i chos 'dul ba mnga' bas sku la sme ba med pa yin /
shing bal ltar rab tu yang ba thob pa'i chos ston pas phyag shing bal ltar 'jam pa yin /
skye bo la byams shing dge sbyong chen po mnyes pas phyag gi ri mo snum pa yin /
mchog tu zab cing brtan par bzhugs pas phyag gi ri mo zab pa yin / /
bzod pa'i chos yangs pa ston pas phyag gi sor mo ring ba yin /
bslab pa'i gnas mi ring bar 'cha' bas zhal ha cang yang mi ring ba yin /
gzugs brnyan 'jig rten du bkye bas zhal gyi gzugs brnyan snang ba yin /
'jam pa sngon du btang zhing dul bas ljags shin tu 'jam pa yin /
yon tan phra ba'i tshogs dang ldan pas ljags shin tu srab pa yin /
byis pa'i skye bo'i 'dod chags kyis chos dang 'dul ba gting dpag dka' bas na ljags dmar ba yin /
glang po'i sgra dang 'brug gi sgra lta bus bsnyems pa mi mnga' bas glang po'i nga ro dang 'brug gi dbyangs dang ldan pa yin /
snyan cing 'jam pa dang nyams su bde bar smra ba'i slob ma mnga' bas snyan cing 'jam pa dang nyams su bde ba'i gsung dang ldan pa yin /
srid pa kun du sbyor ba las 'das pas tshems mche ba zlum pa yin /
skye bo rno ba rnams shin tu 'dul ba dang ldan pas tshoms mche ba rno ba yin /
shin tu dkar ba'i chos kyis 'dul bas tshems mche ba dkar ba yin /
sa phyogs mnyam pa la bzhugs pas mche ba mnyam pa yin /
mngon par rtogs pa'i chos rim gyis ston pas tshems mche ba rim gyis gzhol ba yin /
shes rab mthon po'i ri bo la bzhugs pas shangs mtho ba yin /
gtsang ba'i 'dul ba mnga' bas shangs gtsang ba yin /
sangs rgyas kyi cho 'phrul yangs pa mnga' bas spyan yangs pa yin /
gzigs pa rnam par dag pas spyan rnam par dag pa yin /
sems can gyi tshogs bsags pas rdzi ma stug pa yin /
lha dang lha ma yin dang /
skyes bu dang na chung gi mig dkar nag 'byes shing pad+ma'i 'dab ma ltar 'dug pas mngon par dga' bar byas pas na spyan dkar nag 'byes shing pad+ma'i 'dab ma lta bu yin /
rtag tu yangs pa gzigs pas smin ma ring ba yin /
'jam par 'dul ba la mkhas pas smin ma gnyis 'jam pa yin /
skyon thams cad mkhyen pas smin ma'i spu mnyam pa yin /
dge ba'i rtsa ba'i snum gyis sems can snum pa'i skye bo 'dul bas smin ma gnyis snum pa yin /
chos mchog tu yangs shing don mang po dang ldan pas snyan shal ring ba yin /
nyon mongs pa'i rgyud las rgyal bas snyan mnyam pa yin /
sems can bsam pa ma nyams par 'dul bas snyan gyi dbang po ma nyams pa yin /
lta ba'i rnam pa thams cad byang bas dpral ba legs pa yin /
bram ze dang dge sbyong la sogs pa phas kyi rgol ba 'dul bas dpral ba yangs pa yin /
smon lam yongs su rdzogs pas na dbu rgyas pa yin /
yul la rol ba'i bung ba bzlog pas dbu skra bung ba ltar gnag pa yin /
mthong ba dang bsgoms pas spong ba'i nyon mongs pa zad pas dbu skra 'khyil ba yin /
thugs mnyam par bstan pa'i snying po mkhyen pa dbu skra 'jam pa yin /
rtag tu thugs ma 'khrul bas dbu skra ma 'dzings pa yin /
skyes bu nges pa'i gsung dang ldan pas skra mi rtsub pa yin /
byang chub kyi yan lag gi spos kyis skye bo mthun par sgrub pas dbu skra dri zhim pa yin /
phyag dang zhabs dpal be'u dang /
bkra shis dang /
dge ba'i 'khyil pas brgyan pas phyag dang zhabs de dag gis brgyan pa ste /
dpe byad bzang po brgyad cus brgyan pa dang rtag tu ldan pa de dag go / /
mtshan dang dpe byad kyi gzhi yin pas na longs spyod rdzogs pa'i skur bstan to / /
gtso bo zhes pa ni dkyil 'khor gyi bdag po nyid kyis so / /
zhu ba zhes pa ni nur nur por gyur pa'i skabs lta bu ste /
de'i shin tu bshad pa ni /
de med pas na zhes bya ba la sogs pa ste /
zhu ba de dag ni phan tshun ltos nas 'byung bar shes par bya'o / /
de'i rigs la ltos nas de bzhin du 'gyur ba ste /
rgyu la ltos pa'am /
phan tshun du ltos pa ste /
zhu bar gyur nas bde ba bskyed par byas pas so / /
de ltar zhu ba dang bde ba ni de bzhin gshegs pa'i sku'i mtshan nyid yin te /
de bzhin gshegs pa nyid bzhin no / /
lha'i rnal 'byor bsgom pa yang zag pa med pa'i bde ba las skye'o zhes pa des na gsungs pa /
ltos dang bcas zhes pa la sogs pa ste /
zhu ba'i bdag nyid kyi phung po de nyid las lha rnams kyi rang bzhin gyis bsgrub pa ni bde ba las byung ba'o zhes dgongs so / /
de phyir zhes bya ba la sogs pa ni gang gi phyir phyag dang zhal dang gzugs kyi rnam pa nyams su myong ba de ni sangs rgyas zhes bya bar 'brel te / /
des na dngos po med cing dngos med min pa de ni sangs rgyas yin pa ste zhal phyag la sogs pa ni dbyibs kyang zhes bya bar sbyar ro / /
yang na /
dngos po med cing dngos med min / /
zhes gsungs pa la /
dngos po ni rang bzhin te de yang ma yin zhes pa'o / /
des na dngos po ni rjes su bshad do zhes pa'i don to / /
gang las she na /
gsungs pa /
mchog tu bde bas gzugs med pa / /
zhes bya ba la /
gang gi phyir mchog tu bde ba ni gnod pa thams cad dang bral ba'o / /
de'i phyir zhes bya ba la sogs pa la /
gang gi phyir lhan cig skyes pa ni rang bzhin gnyug mar brjod pas /
de phyir 'gro kun lhan cig skyes / /
zhes par 'brel to / /
rang bzhin ni dngos po rnams kyi gnyug ma'i rang bzhin no / /
de nyid chos kyi dbyings dang mya ngan las 'das pa'o / /
rang bzhin ni gzhan ma yin no zhes pa de nyid gsungs pa /
rang bzhin mya ngan 'das pa nyid / /
ces pa'o / /
ji lta bu zhe na /
gsungs pa /
rnam par dag pa'i sems kyis ni / /
zhes pa ni /
don dam par rnam par dag pa'i rnam pa ni rang bzhin te /
gang gi sems de de bzhin du ste /
rnam par dag pa'i rnam pa ni sems so zhes pa'i tha tshig go / /
'dir lha'i rnam pa ni rnam par dag pa'i rnam pa las gyur pas na sems rnam par dag pa'i rnam pa'o / /
gzhan yang lha'i rang bzhin nyid 'gro ba'i rang bzhin yin pa ni sems rnam par dag pa de nyid do / /
de nyid gsungs pa /
lha'i zhes bya ba la sogs pa ste /
gang yang lha ni ji ltar nyon mongs pa dang bcas she na /
gsungs pa /
'on kyang bag chags phal pas so / /
zhes pa la /
phal pa'i bdag tu 'dzin pa'i bag chags las bdag dang bdag gir 'dzin pa'i tshul te /
de yang gang gi phyir rnam par dag pa'i ngar 'dzin pa ni sangs rgyas su nga rgyal byed pa'o / /
rnam par ma dag par ngar 'dzin pa'i rten ni phung po nyid de 'khor ba'o / /
de nyid phyag dang zhal la sogs pa dbyibs dang ldan pa ste /
yongs su dag pa'i ngar 'dzin pa'am /
nga rgyal ba'i rten ni sangs rgyas so zhes dgongs so / /
de skad du yang /
nga las phung po rnams ni byung / /
'khor ba rnams kyang ji lta bar / /
sangs rgyas sbyor ba'i nga rgyal las / /
sangs rgyas rang bzhin de nyid do / /
zhes gsungs so / /
rnam par dag pa'i rnam pa yang mya ngan las 'das pa nyid ces pa'o / /
de'i dper bya ba ni de nyid ces bya ba la sogs pa ste /
de nyid ces pa ni rab tu grags pa ste /
dug gi dum bus 'chi bar byed pa de nyid kyis 'chi bar byed pa ni 'gro ba thams cad do zhes pa'o / /
de yang 'gro ba rnams kyi nang nas gang yang rung ba cig gis gal te dug gi dum bu de zos na de nges pa nyid du 'chi'o zhes dgongs so / /
de nyid kyis na 'chi bar byed / /
ces pa'o / /
dug yod dug ni yod pa ste / /
srid gsum kun na dug ni yod / /
dug med dug ni med pa ste / /
srid gsum kun na dug ni med / /
ces pa'o / /
des na gang gi de kho na nyid du nga rgyal byed pa de ni de kho na nyid yin pas na dug gi de nyid shes pa'o / /
yang na dug gi de kho na nyid ni dug gi sngags so / /
de nyid shes pa ni dug 'joms pa ste /
sel bar byed ces pa'i don to / /
gang gi phyir ji ltar 'dus byas shing sbyangs pa'i skyon dang bral ba ste /
dug mchog tu byas pas kyang dug med pa'o / /
de bzhin du rnam par bkod cing sbyangs pas kyang skyon dang bral ba yin la /
mchog gi rnam pas kyang nyon mongs pa med par byed pa'o / /
ji ltar zhes bya ba la sogs pa la /
mon sran gre'u bza' ba zhes pa ni mar la sogs pa dang lhan cig tu bcos shing sbyangs pa dang ldan pa'i sran ma zos na rlung la snun par byed pa yin la /
gzhan du na rlung nyid skyed par byed pa'o / /
rnam rtog dang ni rnam rtog pa / /
zhes pa la /
rnam rtog dang ni phung po la sogs pa'i bdag nyid do / /
yang rtog pa ni lha'i rnam pa nyid 'khor ba'o / /
des na dag pa 'jig rten pa'i srid pa zhes dgongs so / /
ji ltar rna bar chu zhugs pa / /
chu gzhan gyis ni dgug par bya / /
zhes pa la rna ba gnyis su chu gzhan yang ste /
thal mo kha sbyor gyi nang du gzhag ste blugs par byas na dgug pa'o / /
de bzhin du 'khor ba'i srid pa ni gdungs shing gdungs pa nyid do / /
da ni dpe las byung ba'i sgos so sor nye bar bsdu ba gsungs pa de bzhin zhes bya ba la sogs pa ste /
'di yang tshig gnyis pa'i tshigs su bcad pa'o / /
nyon mongs pa dag pa'i dpe gsungs pa /
ji ltar zhes bya ba la sogs pa mes tshig pa'i gnas su snum bskus te /
me la shin tu ring ba yang ma yin nye ba yang ma yin par bsro zhing gdungs pa'o / /
de ltar bsro zhing gdungs pas ni mes me nyid sbyong ba'o / /
lhag ma ni go sla'o / /
sangs rgyas mu stegs zhes bya ba ni nyan thos la sogs pa rnams kyis so / /
bo la ka k+ko la sbyor bas / /
zhes pa ni gong gi le'u bcu par bstan pa de bshad pa'i tshig tu byas pa'i phyir gsungs pa /
kun du ru las zhes bya ba la sogs pa ste /
kun du ru dag las 'byung ba chen po'i rang bzhin gcig nyid las lnga lnga'o / /
des na 'byung ba lngar 'gro ba zhes par 'brel to / /
'byung ba lnga ni nyon mongs pa lnga dang /
phung po lnga ste /
de lta bu'i 'byung ba lnga'i rang bzhin las lnga lnga dag tu 'gro ba'o / /
cis she na gsungs pa /
dbye bas zhes pa ste /
kun rdzob tu zhes pa'i don to / /
lnga lnga nyid du 'gro ba gsungs pa /
bo la ka k+ko la sbyor bas / /
zhes pa la sogs pa ste /
lhag ma ni go sla'o / /
lnga yi gzugs kyis rnam par mtshon / /
zhes pa la /
lnga'i gzugs ni de bzhin gshegs pa lnga'i gzugs dang /
'byung ba lnga'i gzugs dang /
phung po lnga'i gzugs dang /
'dod chags la sogs pa nyon mongs pa lnga'i gzugs kyis so / /
mtshon zhes pa ni brtags pa ste /
lnga'i gzugs nyid ni don dam par na yod pa ma yin zhes bya bar dgongs so / /
de yang lhan cig skyes pa nyid las sprul pa ni lnga'i gzugs dang /
drug nyid dang /
brgya dang /
stong dang /
grangs med pa'i rang bzhin no zhes pa ste /
de nyid gsungs pa /
rigs ni lnga po de nyid ces bya ba la sogs pa'o / /
lhag ma ni go sla'o / /
dgyes pa'i rdo rje zhes bya ba la sogs pa la /
dngos grub ni phyag rgya chen po'i dngos grub po / /
gtan la dbab pa ni nyon mongs pa de rnams nyams smad pa la sogs pa gdon mi za bar 'gyur ba dang /
nges pa nyid du byed pa ste /
des na 'dir dngos grub gtan la dbab pa'i le'u'o / /
ji lta bu'i yang zhe na /
gsungs pa /
kye'i rdo rje zhes pa ste /
dgyes pa'i rdo rje'i rgyud do / /
mkha' 'gro ma dra ba'i sdom pa zhes pa ni /
d+he ba ya sa g+ha mi ni byings las nye bar brtags pa ste /
nam mkha' kun du rgyu grub pas / /
mkha' 'gro ma zhes brjod pa'o / /
de yang d+ha zhes bya ba ni bcom ldan 'das nyid kyis byings su byas pa ste nam mkha'o / /
'gro ba ni sprul pa rnams kyis nam mkha' thams cad du khyab pa'i rang bzhin gang yin pa des na mkha' 'gro ma'o / /
phyis yang ya'i gnas su ka yig ste /
nges pa'i tshig las mkha' 'gro ma zhes bya bar 'gyur te /
mkha' 'gro ma ni lha mo rnams so / /
dra ba ni de rnams kyis te sprul pa'o / /
sdom pa ni des grub par byed pa ste /
lhan cig skyes pa'o / /
des na 'dir de dag ni mkha' 'gro ma dra ba'i sdom pa'i dgyes pa'i rdo rje'i rgyud 'di dag ni brtag pa gnyis pa'i le'u gnyis pa'o / /
yang na mkha' 'gro ma ni shes rab ste /
dra ba ni thabs so / /
de dag gi dbu ma ni sdom pa ste /
'dir de bzhin du'o / /
rgyud kyi nang du le'u brjod pa 'di yang bdun pa'i tshig gnyis kyi don to / /
le'u sngar gyi dang /
gzhan las rdzogs so zhes shes par bya'o / /
de dag ni dgyes pa'i rdo rje'i rnam par 'grel pa las /
brtag pa gnyis pa'i le'u gnyis pa'o // //
de nas zhes pa ni dngos grub gtan la dbab pa gsungs pa'i rjes la /
rdo rje 'chang gis thabs gsungs so / /
zhes par 'brel to / /
thabs kyi ming ci zhe na gsungs pa /
rgyud thams cad kyi gleng gzhi zhes bya ba zhes pa la /
gleng gzhi'i rgyud 'di'i don bsdus pa ste /
gang nges par 'chad pa de bzhin du'o / /
de'i ming ni thabs te rgyud rtogs par byed pa'i sgo'o / /
ji ltar nges par byed pa'i gsung yin zhe na /
gsungs pa /
rnal 'byor ma rnams zhes pa ste /
de yang rnal 'byor ma'i dbang du byas te rgyud la 'jug pas rnal 'byor ma gtso bor gyur pa ste /
gang rnal 'byor ma rnams ni rgyud kyi don du nges par skye ba'i thabs so / /
des na de'i gsung ni ma zhus pa nyid du bcom ldan 'das nyid kyis gsungs pa'o zhes dgongs so / /
rgyud thams cad du sdud pa pos ston pa yin no / /
sdom pa dang zhes bya ba la sogs pa la /
sdom pa ni le'u dang por mdor bstan la dbang dang zhes pa ni dbang gi le'ur mdor bstan pa'o / /
de bzhin zhes pa ni le'u dang por mdor bstan pa ni dga' ba la sogs pa ste /
de bzhin zhes pa'i sgra'i don to / /
gzhan yang ston pa la sogs zhes pa ni rang gi thams cad ston pas bstan par bya zhes par 'brel to / /
de nas bcom ldan 'das kyis nges par ston par byed pa'i gsung bstan pa'i don du gsungs pa /
de la zhes bya ba la sogs pa ste /
de la ni de rnams las te /
sdom pa la sogs pa rnams las so / /
re zhig sdom pa gsungs pa /
sdom pa ni zhes pa la sogs pa ste /
sangs rgyas kun zhes pa'i sangs rgyas ni rtogs pa nyid kyis so / /
sdom pa ni gang gi phyir sangs rgyas kun yang dag par sdom pas so / /
dbang las yang dag shes zhes pa ni phyag rgya chen po'i dbang bskur bas ji ltar shes pa'i bde ba chen po zhes pa der bshad pa nyid do / /
mkha' 'gro ma'i sdom pa nyid kyi sgra ni bsdus pa'o / /
de la e waM rnam pa ci / /
zhes brjod pa ni mkha' 'gro ma rnams kyi sdom pa yang ci zhes brjod ces par 'gyur ba'o / /
bde ba thams cad kyi ni gnas / /
zhes pa ni gang gi phyir 'jig rten dang 'jig rten las 'das pa'i bde ba rnams kyi nang nas bde ba nyid bsgrub par bya ba ste /
de yang zag pa dang bcas pa dang /
zag pa med pa'o / /
de la zag pa dang bcas pa ni byis pa rnams kyi yin la /
cig shos ni 'phags pa rnams kyi'o / /
gnyi ga'i rang bzhin gyi bde ba ni gnyis po dag rnams kyi ste de lta bur grub pa'o / /
dga' ba rnams kyang chos 'byung du rtogs par bya ba'o / /
de nyid gsungs pa /
dga' ba zhes bya ba la sogs pa'o / /
ji lta bus she na /
gsungs pa /
skad cig ces pa la sogs pa ste /
skad cig dbye bas kyang phye ba'o / /
ci zhe na gsungs pa /
skad cig dbye ba zhes bya ba la sogs pa'o / /
gang gi phyir skad cig gi dbye bas dga' ba la sogs pa'i bde bas zhes pa ni e waM yi ge rab tu gnas shing rab tu 'brel ba'o / /
gang gi phyir 'dod cing 'khyud pa las kyang gang bde ba de ni e waM yi ge'i chos so / /
skad cig gsungs pa sna tshogs dang / /
zhes bya ba la sogs pa'o / /
skad cig bzhi ni yang dag shes / /
de ltar rnal 'byor pas shes 'gyur / /
zhes pa ni de ltar dga' ba la sogs pa shes pa'i rnal 'byor pa nyid kyis yin gyi /
gzhan gyis ni ma yin no / /
skad cig bzhi po dag gis cir 'gyur zhe na /
rim pa ji lta ba bzhin du yang dag par rtogs pa ni shes par 'gyur zhes pa ste /
skad cig bzhis yang dag par rtogs pa'o / /
de yang glengs bam la lar ni / /
skad cig bzhir ni yang dag rtogs / /
zhes pa'i tshig ste /
'dir yang skad cig bzhis yang dag par rtogs zhes bshad pa ste /
lhag ma ni snga ma bzhin no / /
skad cig gi mtshan nyid gsungs pa /
rnam pa sna tshogs zhes pa la sogs pa'o / /
rnam pa sna tshogs de'i bshad pa ni /
'khyud dang 'o byed ces bya ba la sogs pa ste /
sogs pa'i sgra ni /
sen mos gdab pa la sogs pa'o / /
rnam par smin pa de las bzlog / /
ces pa ni /
de'i 'khyud pa la sogs pas mtshon pa'i skad cig ma las gzhan du bzlog pa nyid gang yin pa de'i tshe de bzhin du skad cig ma'o / /
de nyid rnam par smin pa'o / /
zhes brjod de /
de nyid de'i 'bras bu'o / /
skad cig 'di yis ci byed ce na /
gsungs pa /
bde ba'i ye shes spyod pa nyid / /
ces pa ni /
gang bde ba'i ye shes mngon sum du nyams su myong ba'o zhes rtogs par bya'o / /
gros ni rnam par nyed par brjod / /
ces pa ni rnam par rtog pa ste /
yul lnga po rnams la song zhing nyed pas na rnam par nyed pa'i skad cig ma'o / /
gzhan yang gros ni 'di'o zhes gros su byed pa'o / /
de nyid la 'dir ci gros su bya zhe na gsungs pa /
bdag gi bde ba zos pa'o / /
zhes pa ste /
mig la sogs pa dbang po lnga dang /
gzugs dang sgra la sogs pa yul rnam pa lnga spangs par gyur nas yid kyi dbang po 'bab zhig gis kyang bde ba'i yul la dmigs nas gnas pa ni /
gang du bde ba ni nga'am bdag gi bde rnam par nyed pa'i skad cig ma'o / /
mtshan nyid dang bral bar zhes pa ni mi 'dra bar gyur pa'i mtshan nyid 'di ni mtshan nyid dang bral ba'i skad cig ma'o / /
dga' ba rnams su skad cig ma sbyar ba gsungs pa /
sna tshogs zhes bya ba la sogs pa'o / /
le'u dang por de ltar na thams cad bzhi bzhi'o zhes pa 'dis dbang bzhi yang bsdus pa ste /
de dag ma rtogs par dga' ba la sogs pa shes par mi nus so zhes brtan pa'i don du slob dpon zhes bya ba la sogs pa'o / /
dga' ba la sogs rim shes pas / /
dbang gi grangs ni rnam pa bzhi / /
zhes pa ni dga' ba bzhi la sogs pa rnam par dag pa ni dbang bzhi zhes pa'i don to / /
de yang rgyud gzhan las gsungs pa'i chu la sogs pa 'dir yang blta bar bya'o / /
dbang bskur ba'i le'u las dbang ni rab tu bshad ces pa ni thun mong gi tshig go / /
dgod pa dag pa slob dpon nyid / /
ces pa ni bya ba dang spyod pa'i rgyud dag tu dgod pa zhes pa'i ming gis te /
de dag ni slob dpon gyi dbang ngo / /
de yang 'khru bas na ste dbang bskur ba'i rjes su blta bar bya'o / /
lta ba gsang ba de bzhin no / /
zhes pa la /
lta ba'i sgras ni rnal 'byor gyi rgyud de /
de rnam par dag pa ni gsang ba'i dbang ngo / /
lag bcangs las ni shes rab nyid / /
ces pa ni yi ge drug gi tshig ste /
lag bcangs zhes pa'i sgra ni rnal 'byor ma'i rgyud de /
de rnam par dag pa ni shes rab ye shes so / /
gnyis gnyis ldan pa de yang nyid / /
ces pa ni gnyis ldan gyi rgyud ni rnal 'byor bla na med pa'i rgyud de /
de rnam par dag pa dbang bzhi pa'o / /
dbang ni zhes pa go sla'o / /
bkrus dang zhes bya ba la sogs pas ni dbang gi don gsungs pa ste /
bkrus dang zhes pa ni 'khru bar byed pa ste /
sems dag par byed pa dbang bskur ba 'dis so / /
de yang 'dis nyon mongs pa'i sgrib pa sel bar byed pa'o / /
lag pa dag gis yang dag 'khyud / /
ces pa ni yi ge bdun gyi tshig ste /
'khyud pa las mngon sum nyid du lhag par mos pa nyid do / /
shin tu bzhin bzangs zhes bya ba la sogs pa la /
rigs rnam pa lnga'i nang nas de lta bu'i rnam pa can bsten pa nyid ni bsten pa las phun sum tshogs pa dang ldan pa'i byang chub kyi sems nyid rgan po dang srin lag dag gis rdo rje nor bu gzung ste slob ma'i khar ltung bar byed pa ni gsang ba'i dbang zhes bya'o / /
shes rab ces bya ba la sogs pas ni shes rab ye shes kyi dbang bstan to / /
ci brjod cing gtad par bya zhe na gsungs pa /
ston pas zhes bya ba la sogs pa'o / /
bla mas bstod pa'i tshe gang brjod par bya ba bstan pa'i don du gsungs pa /
shes nas ni zhes bya ba la sogs pa'o / /
gnang ba sbyin pa cis she na /
gsungs pa /
kun du ru gyis rdo rje 'dzin / /
zhes pa ste /
bla mas brjod ces par dgongs so /
kye bcom ldan 'das zhes pa nas bsgral zhing bskyabs pa zhes pa'i mthar thug pa'i gzhung ni gsol ba gdab pa'i don to / /
lhag ma ni go sla'o / /
slob mas mchod pa 'di rnams ni yi ge bdun gyi tshig go / /
ston pa zhes bya ba la sogs pa'i tshig gis ni dbang bzhi pa gsungs pa'o / /
dkyil 'khor 'khor lo la sogs thabs kyis zhes pa la /
sogs zhes pa'i sgras ni thabs dang shes rab ston par byed pa'i thabs so / /
da ni rdo rje snying pos 'dri ba gsungs pa /
des na zhes pa la sogs pa ste /
bzod pa ni sring mo rnams la bzod par gsol par bstan pa'i don to / /
bcom ldan bdag ni 'khrul gyur pas / /
ji ltar rigs par bshad du gsol / /
zhes pa'i mang po'i tshig ni gus par shes par bya ba nyid do / /
dkyil ni snying po zhes brjod de / /
zhes pa ni ji ltar dkyil 'khor gzhan gyi snying po zhes pa'i don to / /
de bzhin du phung po la sogs pa'i yang dkyil lam snying po ste /
cis she na gsungs pa /
byang chub sems ni bde chen po / /
zhes pa'o / /
de len par byed pas na zhes pa ni de len cing 'dzin par byed pas na dkyil 'khor te /
snying po len pas na dkyil 'khor zhes dgongs so / /
de ci zhe na gsungs pa /
'dus pa zhes pa ste /
lha rnams 'dus pa zhes dgongs so / /
de nyid ji ltar dkyil 'khor yin / /
zhe na gsungs pa /
'khor lo zhes pa la sogs pa ste /
rgyun gnas ni phung po lnga'o / /
khams zhes pa ni sa la sogs pa'o / /
ak+Sha'i sgra ni dbang po rnams so / /
yul ni gzugs la sogs pa'o / /
des na rgyun gnas pa phung po dang /
khams dang /
dbang po dang /
yul la sogs par gyur pa gang yin pa de rnams dang /
de bzhin du 'dod chags dang /
zhe sdang la sogs pa nyon mongs pa de dag go / /
rnam par sbyong ba de ni de rnams kyi dri ma gcod par byed pa nyid ni rnam par sbyong ba ste 'khor lo'o / /
rnam par sbyang ba yang gsungs pa dang /
'chad par 'gyur ba ste /
de la rnam par shes pa'i phung po thams cad nges par rnam par shes pa dag go / /
des na dkyil 'khor yang yin la 'khor lo yang yin pas dkyil 'khor 'khor lo'o / /
de'i don ni 'di yin te /
lha rnams tshogs pa'i snying po len pa'i dkyil 'khor nyid kyis 'dir tshogs rnam par dag pa nyid kyi dkyil 'khor zhes par thob pa'o / /
'o na bde chen po zhes bya ba'i snying po ji ltar len par byed ce na /
po la kak+ko la sbyor bas / /
de yi bde ba shes par 'gyur / /
zhes pa'o / /
lhag ma ni go sla'o / /
lha mo thams cad dga' bar 'gyur / /
zhes pa ni rangs par gyur pa'o / /
spyod pa'i dus su bza' ba la sogs pa mdor bstan pa'i bshad pa ni /
bza' btung zhes bya ba la sogs pa'o / /
dogs pa med pa'i sems kyis zhes pa ni gnyis spangs pa'o / /
de skad du yang /
thabs dang shes rab sems kyis ni / /
mi bza' cung zad yod ma yin / /
rtag tu the tshom bral gyur pas / /
'dod pa lnga la nyer longs spyod / /
ces gsungs so / /
lha 'di rnams la phyag mi bya / /
zhes pa la sogs pa ni rnal 'byor pa sems bsgom pa la chags pas phyi rol gyi lha la phyag byed pa bkag pa yin la /
lhag par mos pa tsam la zhugs pa'i rnal 'byor bas ni ma yin te phyag bya'o / /
dpal dgyes pa'i rdo rje dbang bskur bas dgongs pa'i skad kyis smra'o zhes pas na nges pa gsungs pa /
gang zhig dbang bskur dgyes rdor 'dir / /
zhes pa la sogs pa ste /
gang dgongs pa'i skad kyis mi smra ba'i dam tshig rig pa de ni nyams par 'gyur zhes par 'brel to / /
ci zhe na gsungs pa /
'tshe ba 'dir bdag ces pa la sogs pa ste /
de yang /
char mi 'bab cing char ches pas /
byi ba ne tsho chag pa / /
thog ser 'di drug blo ldan gyis / /
mtshungs pa nyid du 'tshe bar shes / /
zhes pa la sogs pa'i mtshan nyid can no / /
dgongs pa'i skad kyi bya ba gsungs pa /
rang rig dam tshig rig rnyed nas / /
zhes pa'o / /
gzhan yang 'tshe ba de rnams 'ba' zhig ma yin pa dag gis kyang 'joms so zhes brjod pa'o / /
dgongs pa'i skad dang ldan pa'i rnal 'byor ma rnams kyis 'tshe bar byed ces bstan pa'i don du /
de'i tshe na zhes bya ba la sogs pa ste /
gnas bzhi las skyes zhes pa ni sprul pa dang /
chos dang /
longs spyod dang /
bde ba chen po'i 'khor lo rnams su rtsa'i gzugs kyis sam /
byang chub kyis sems kyi gzugs kyis gnas pa'i rnal 'byor ma'o / /
rgyud thams cad kyi gleng gzhi dang dgongs pa'i skad gang du ston par byed pa de la yang /
rgyud thams cad kyi gleng gzhi dang gsang ba'i skad ces bya ba'i le'u'o / /
de dag ni dgyes pa'i rdo rje'i rnam par 'grel pa las brtag pa gnyis pa'i le'u gsum pa'o // //
da ni yang spyod pa'i le'ur glu dang gar la sogs pa mdor bstan pa'i bshad pa dang /
rgyu thams cad kyi phyag rgya bsdus pa'i don gyi le'u gsungs pa /
de nas zhes bya ba la sogs pa la /
de nas zhes pa ni gleng gzhi'i tshig dang / /
dgongs pa'i skad thos pa'i rjes la'o / /
lha dbang bskur ba las gang gsungs pa /
zhe sdang la sogs phyag rgya rnams / /
zhes pa la /
dbang bskur ni dbang bskur nas spyi bor rang gi rigs kyi bdag por gyur pa zhes pa 'dis ston pa ste /
zhe sdang la sogs phyag rgya rnams so / /
rnam par dag pa ni rtsa rnams kyi tshogs so / /
re zhig dang por glu bstan par bya ste /
kol+la e re T+Thi zhes bya ba la sogs pa'o / /
'dir glu'i sgra ji bzhin pa'i don ni rab tu grub pa nyid yin la /
sbas pa'i don du shes pa yang / /
kol+la i re T+Thi zhes pa ni spyi bo na gnas pa'o / /
bo la can ni thabs te haM yig go / /
mum+mu Ni re kak+ko la zhes pa ni lte bar gnas pa'i kak+ko la can te shes rab e yig go / /
de nas yang gsungs pa /
g+ha Na kr-i pi Ta ho bA dz+dza i zhes pa la /
kr-i pi Ta ni cang te'u te sgra'i bdag nyid kyis na sngags te cang te'u'i sgra 'dra ba nyid du brjod do / /
des na g+ha Na kr-i pi Ta ho bA dz+dza i zhes par sbyar te /
rgyun mi 'chad par brjod pa'o / /
de'i don ni 'di yin te /
aM dang haM zhes pa bris pa'i gzugs lta bu'i sngags rim pa ji lta bar lte ba dang spyi bor las dang nyon mongs pa'i bag chags 'joms pa'i rang bzhin du skad cig rgyun mi 'chad pa sgrogs zhes pa'o / /
kA ru Ne ki a i na ro lA / /
zhes pa la /
kA ru Ne ni bdud rtsi 'dzag pa'o / /
des na rol ni 'gal bar mi bya ba'o / /
de dag gis 'di skad du bstan pa yin te /
lte ba sprul pa'i 'khor lo'i 'dab ma'i lte ba la gnas pa'i aM yig gi thig le'i 'od zer gyis bde ba chen por gnas pa'i haM yig gi thig le bskul ba las gang bdud rtsi'i rnam pa zhu ba de nyid ni skra'i rtse mo brgya stong gi cha'i tshad tsam gyis lus thams cad du khyab cing zhugs zhes pa'o / /
de lta bu'i sbyor ba la goms par byas nas ci byed ce na gsungs pa /
ta hiM zhes bya ba la sogs pa ste /
ta hiM ni der sbyor ba las goms par gnas nas so / /
bal ni gzung bar mngon par zhen pa'o / /
khAdz+dza zhes pa ni zos pa'o zhes dgongs so / /
gA D+hiM ma a NA pi dz+dza i zhes pa la ma da na ni 'dzin par mngon par zhen pa'o / /
de yang pi dz+dza i ni 'thung ba ste / /
snang ba med par byed pa'o / /
gA D+hiM zhes pa ni ji lta ba bzhin du bstan par 'gyur ba'o / /
de yang sngar dang phyis kyi sbyor ba 'dra bar rtogs par bya'o / /
yang ha le kA liny+dza ra pa Ni a i zhes pa'i ha le zhes pa'i tshig gis rnal 'byor ma rnams la bod pa'o / /
kA li ny+dza ra zhes pa ni thabs dang shes rab kyi bdag nyid can gyi ye shes te /
der rab tu 'jug pa'o / /
dun+du ra bAdz+dzi a i zhes bya ba la dun+du ra ni stong pa nyid du mngon par zhen pa'o / /
de bi ba rdzi hi ti ni spang bar bya ba ste de ru'o / /
ji ltar sbyor bas goms par bya / /
zhe na gsungs pa /
tsa u sa ma ga ts+tshu rI si h+la /
kAp+pu ra lA i a i zhes pa ni ya ra la wa bzhi po mnyam por rlung dang /
me dang /
sa dang /
chu rnams skyed par byed pa'i rgyu'i rim pas sgrol ma dang /
gos dkar mo dang /
sangs rgyas spyan dang /
mA ma kI'i lha mo'i bdag nyid can de dag kyang chos dang /
longs spyod dang /
sprul pa dang /
bde ba chen po'i 'khor lo rnams su 'brel ba pad+ma'i 'dab ma'i yang dbang ldan la sogs pa'i grwa rnams su rim pa bzhin du gnas par sbyar bar bya'o / /
kats+tshu rI zhes pa ni hUM yig ste de yang chos kyi 'khor lo'i pad+ma'i ze 'brur sbyar bar bya'o / /
sih+la zhes bya ba ni rab bsngags te longs spyod kyi 'khor lo'i pad+ma'i ze 'brur sbyar bar bya'o / /
kAp+pu ra zhes bya ba ni dbyangs yig bcu drug bde ba chen po'i 'khor lo'i pad+ma'i 'dab mar sbyar bar bya'o / /
mA la /
zhes pa ni sprul pa'i 'khor lo'i pad+ma'i 'dab ma rnams la shar la sogs par a ka tsa Ta ta ba ya sha zhes pa dgod par bya'o / /
in+d+ha na zhes pa ni a A i I u U e ai zhes pa'i dbyangs yig rnams las chos kyi 'khor lo'i dbang po la sogs pa'i 'dab ma bzhi la dbyangs thung ngu bzhi'o / /
longs spyod kyi 'khor lor dbang po la sogs pa'i 'dab ma bzhi la dbyangs ring po bzhi'o / /
sa liny+dza ta hiM b+ha ru khA i zhes pa la /
sa li dzi'i sgras ni phung po dang khams la sogs pa can no / /
b+ha ru zhes pa ni de dag tu ni nges par gang ba'o / /
khAdz+dza zhes pa ni zas ste nye bar longs spyod ces bya ba'i tha tshig go / /
des na rnal 'byor la goms pa 'dis ni phung po la sogs pa rnam par dag nas dam pa'i bde ba thob par 'gyur zhes dgongs so / /
slar yang goms shing rtogs par bya ba gsungs pa /
phreM kha Na zhes bya ba la sogs pa ste /
phraM kha Na zhes pa ni lte ba sprul pa'i 'khor lor gnas pa'i dbyangs yig dang po'i thig le'i 'od zer steng du 'gro ba'o / /
kha Ta zhes pa ni 'od zer de dag gis zhu ba ste /
bde ba chen po'i 'khor lor gnas pa'i haM yig thig le las 'byung ba'i bdud rtsi'i thig le'i 'og tu 'gro ba'o / /
de lta bu byas nas shu d+d+ha a shud+d+ha ste dag pa dang ma dag par shes par bya ba ma yin pa'o / /
yang rnal 'byor gyis dag par bya ba'i don du gsungs pa /
ni raM su aM ge zhes bya ba la sogs pa ste /
ni zhes pa ni lhag ma ma lus par dag pa'o / /
ngaM su ni de'i 'od zer ro / /
des na ni raM su ste zla ba phyed po / /
aM ge ni lus la thams cad du 'khor lo bzhi'i yi ge rnams kyi mgo bor zla phyed thig le gzhag par bya'o / /
des na ta hiM dza sa rA wa pa Ni a i zhes par 'brel te /
de la yang dza'i sgra ni phyi rol gyi rgyan no / /
ta hiM ni de ru ste mgo bo'i steng nas thig le 'dzag pas rab tu 'jug pa dang gsal bar byed ces pa'i don to / /
de dag gis ni thig le'i rnal 'byor bstan to / /
da ni phra mo'i rnal 'byor gsungs pa /
ma la a dze kun du ru pa Ta i zhes pa ste /
lte ba nas steng du sor bzhi bcad par 'og gi 'od zer steng du song bas bdud rtsi'i thig ler sbyar bas na ma la a dze ngo / /
der til 'bras tsam du sems 'dzin pas kun du ru'o / /
kun du ru'i sgra ni a ba brang shi ti pas ni kun da zhes pa yin no / /
des dgongs pa phun sum tshogs pa ji lta bu zhig byed ce na /
gsungs pa /
Di N+Di ma ta hi n+na bA dz+dzi a i zhes pa ste /
Di N+Di ma ni a wa d+hU tI'i rtsa'o / /
der na bA dz+dzi ni mi spong ba ste /
ma lus par sgom zhes pa'i tha tshig go / /
re'i sgra ni yang dag par bod pa ste /
'dis ni brtan pa'i tshig go / /
da ni bsdus pa'i don brjod par bya ste /
lte bar pad+ma 'dab ma drug cu rtsa bzhi mdog ser po de'i dbus su dang po'i dbyangs yig zla phyed thig le dang bcas pa shar la sogs pa'i 'dab ma brgyad la rim pa bzhin du a ka tsa Ta ta pa ya sha zla phyed thig le dang bcas pa'o / /
snying gar pad+ma 'dab ma brgyad pa dkar po'i dbus su dbyangs yig drug pa la zhon pa zla phyed thig le dang bcas pa'i haM kha thur du bltas pa'o / /
shar la sogs pa'i 'dab ma bzhi la dbyangs yig dang po dang /
gsum pa dang /
lnga pa dang /
bcu gcig pa'o / /
dbang ldan la sogs pa'i 'dab ma bzhi la rim pa ji lta ba bzhin du ya ra la wa zla phyed thig le dang bcas pa'o / /
mgrin par 'dab ma bcu drug po dmar ba'i ze 'bru la phyag 'tshal ba 'og tu bltas pa'o / /
'dab ma bzhi po dag la rim pa ji lta bar dbyangs yig gnyis pa dang /
bzhi pa dang /
drug pa dang /
bcu gnyis pa'o / /
dbang ldan la sogs pa'i 'dab ma bzhi la de bzhin du ya ra la wa'o / /
smin mtshams su 'dab ma sum cu rtsa gnyis pa sna tshogs pa'i kha dog can gyi ze'u 'brur yang haM yig kha thur du bltas pa'o / /
shar la sogs pa'i 'dab ma rnams la re re bor zhing dbyangs yig bcu drug go / /
lte bar gtum mo'i ming du btags pa dbyangs yig dang po las pad+ma'i skud pa ltar dkar zhing phra ba steng du song ba ni ji srid yang dag par sbyor ba'i bar du ste /
de'i thig le dang 'od zer gyis hUM yig dang phyag 'tshal ba'i thig le gnyis po zhu ba la haM yig gi thig le zhu zhing thim pa'o / /
de bas na haM yig gi thig le zhu ba yang skra'i rtse mo brgya stong gi cha ste /
der 'od zer bskul bas gtum mo'i thig ler zhugs pa'o / /
de yang sngar gyi bya ba ji lta ba bzhin du yang bya ste /
de dag nyid phra zhing dkyil 'khor dang bcas pa 'dod pa'i lhar mos par bya ba ni /
song ba dang 'ong ba ji ltar rdzogs par bsgom par bya ste /
thig le'i rnal 'byor ro / /
lte ba nas te sor bzhi'i cha bor te /
'od zer gyis thig le zhu ba'i sbyor ba ni sems til 'bras tsam du rten dang brten pa'i dkyil 'khor gyi rnam par sems gzung bar bya'o zhes pa ste /
phra mo'i rnal 'byor ro / /
sbyor ba 'di dag gis ni chen po las kyang chen por gyur pa'i bsnyen pa la sogs par lhag par mos par bya'o / /
de yang dkyil 'khor rgyal po mchog gi rjes la sbyor bar brjod par bya ste /
sbyor ba 'dis ni tha mal gyi gzugs bsregs te phung po la sogs pa sbyong bar byed pa'o / /
des na 'dir ni /
lte bar gtum mo sbar ba yis / /
de bzhin gshegs pa lnga bsregs shing / /
spyan la sogs pa yang bsregs te / /
bsregs pas haM las ri bong 'dzag / /
ces rdo rje rigs kyi le'u las gsungs pa'i tshigs su bcad pa legs par gnas pa yin te /
de yang /
phung po lnga ni mdor bsdus na / /
sangs rgyas lngar ni rab tu grags / /
zhes pa ste /
de bzhin gshegs pa lnga'i sgras ni phung po lnga la bya'o / /
yang na /
sa ni spyan mar gsungs pa ste / /
chu khams mA ma kI ru brjod / /
me ni gos dkar mo yin la / /
rlung gi khams ni sgrol mar brjod / /
ces pa ste /
spyan la sogs pa'i sgra ni sa la sogs pa nyid do / /
phung po la lngas ni khams dang skye mched kyang bsdus pa'o / /
haM yig ni ri bong can nyid de / /
de yang thig le zhu ba'i gzugs kyis 'dzag pa'o / /
zhu ba'i dus gsungs pa /
bsregs zhes pa ste bsregs nas so / /
des na bsregs pa ni 'od zer 'bar ba'o / /
gtum mo 'bar ba'i rang bzhin las phra ba'i gzugs byung nas phung po la sogs bsregs te gnas so zhes shes par bya'o / /
de yang me 'bar ba med na lus kyi bdud rtsi 'byung ba med pa yin la /
ji ltar phyi rol gyi zla ba dang nyi ma bzhin du lus kyi yang haM yig dang gtum mo dag shes par bya'o / /
da ni lte ba la sogs pa gsungs pa /
lte ba zhes pa la sogs pa'o / /
dran pa mi 'phrogs rnal 'byor pas / /
zhes bya ba la dran pa ni bskyed pa'i rim pa dang /
rdzogs pa'i rim pa dag mngon par shes pa'o / /
de yang nyon mongs pas ma 'phrogs shing ma bcad pa ni 'dir dran pa ni mi 'phrogs pa'o / /
rnal 'byor ni thams cad kyis te de bzhin du ting nge 'dzin kyang ngo / /
de lta bu'i rnal 'byor gyis sdig par mi byed do zhes 'dir glu blang bar bya'o / /
des na gsungs pa /
'dod chags sems kyis bsgom pa nyid / /
ces pa ste /
rnal 'byor pas zhes pa ni lhag ma'o / /
de lta bu nyid kyi bshad pa gsungs pa /
chags bral min goms sems kyis ni / /
zhes pa'o / /
glu dang gar dag ci dang bcas pas byed ce na gsungs pa /
rdo rje zhes bya ba la sogs pa ste /
rdo rje chos zhes pa ni byang chub sems dpa'o / /
rnal 'byor ma dang ma mo yis / /
zhes pa ni shes rab kyis te /
gau rI la sogs pa rnams kyis zhes pa'i don to / /
des na phyi rol gyi rnal 'byor pas sangs rgyas dang /
byang chub sems dpa'i gzugs dang /
gau rI la sogs pa rang rang gi gzugs dang bcas pas gar dang glu blang bar bya'o / /
'di dag gis zhes pa ni tha mal gyi glu dang gar sel ba'o / /
des na 'di nyid goms pa yang goms pa 'ba' zhig ces pa'i don to / /
rim pa 'dis ni bdag gzhan gnyis ka bsrung bar 'gyur ba'o / /
'jig rten pas kyang de la gnas te bzlas pa dang bsgom par bya ba yang yin no zhes pa gsungs pa /
'di nyid kyis ni tshogs bsrung zhing / /
zhes pa ste /
ni'i sgra ni sgom pa ston to / /
spyod pa'i le'ur gsungs pa /
glu ni rnam dag sngags su gnas / /
gar ni sgom par brjod pa ste / /
zhes pa'o / /
glu dang gar byin gyis brlab pa gsungs pa gus par zhes pa ste /
gus par zhes pa ni nye bar mtshon pa ste /
dus yun ring por rgyun mi 'chad par gar la sogs pa bya'o / /
gang du ni de ru ste /
lhar byin gyis brlabs pa yin pa'o / /
de dag gi mtshan ma ci zhe na /
gsungs pa /
tshogs kyi bdag pos zhes bya ba la sogs pa ste /
ga pur ma la ya dza ngo / /
de'i rjes su glu yi byin rlabs mtshan nyid do / /
zhes pa ste /
yi ge bcu bdun gyi tshigs su bcad pa'o / /
sgog pa la sogs pa'i dri ni /
gar gyi byin rlabs mtshan nyid do / /
zhes blta bar bya'o / /
de'i rjes la /
glu yi byin rlabs mtshan nyid do / /
zhes pa blta bar bya'o zhes 'chad par 'gyur ba de nyid gsungs pa /
bung ba'i sgra zhes bya ba la sogs pa ste /
ba lang che'i sgra yang ni phyi rol tshal du yang thos pa sbyar la mtshon no zhes dgongs so / /
phyag rgya bstan pa'i don du gsungs pa /
phyag rgya zhes bya ba la sogs pa ste /
rtags dang mtshan ma ni rtags dang mtshan ma dang /
phyag rgya ste ming gi rnam grangs so / /
phyag rgya rigs zhes pa ste /
de yang lha gang gi rigs gang yin pa de dag des dbang bskur bar 'gyur bas dngos grub mngon sum nyid du ster bar 'gyur ba'o / /
gzhan du na ma yin no / /
'di nyid gsungs pa /
rigs 'chol zhes bya ba la sogs pa'o / /
phyag rgya gsungs pa /
bdag med ces bya ba la sogs pa ste go sla'o / /
rnal 'byor ma rnams kyi sa bon gsungs pa /
A li dang po zhes bya ba la sogs pa ste /
sa bon de rnams ni zla phyed thig le dang bcas pas mtshan pa'o / /
gzhan dag ni go sla'o / /
rtsa rnams ni rnal 'byor ma rnams su rnam par dag pa'i don du gsungs pa /
rigs kyi le'u zhes bya ba la sogs pa ste /
rtsa ni gnyis gnyis rnal 'byor ma / /
re re rim pa ru ni 'dod / /
ces bya ba ni yi ge bcu bdun pa'i tshigs su bcad pa phyed do / /
gsungs pa /
de dag gis ni mi phyed ma dang gzhol ma zhes pa 'di gnyis ni rdo rje ma'o / /
phra gzugs ma dang mdog nag ma / /
zhes pa 'di gnyis ni gsang ba'i gau rI'o / /
bzang mo dang spyod ma zhes pa gnyis ni chu ma'o / /
g.yon pa ma dang rgyu sbyin ma / /
zhes pa 'di gnyis ni rdo rje mkha' 'gro ma'o / /
thung ngu ma dang sbyor bral ma / /
zhes pa gnyis ni puk+ka sI'o / /
rus sbal skyes ma dang tshab ma zhes pa gnyis ni ri khrod ma'o / /
bsgom pa ma dang grub ma zhes pa gnyis ni gtum mo'o / /
dbang ma dang [(]'chod [,]'tshed [)]ma zhes pa gnyis ni g.yung mo'o / /
skyon ma dang yid bzangs ma gnyis ni dkar mo'o / /
'jug ma dang sum skor ma zhes pa gnyis ni chom rkun ma'o / /
ma mo dang 'dod ma zhes pa gnyis ni ro langs ma'o / /
mtshan mo dang khyim ma zhes pa gnyis ni za phod ma'o / /
bsil sbyin ma dang gtum mo zhes pa gnyis ni mkha' spyod ma'o / /
drod ma dang bdud 'dral ma zhes pa gnyis ni sa spyod ma'o / /
rkyang ma dang ro ma dang a wa d+hU ti zhes pa gsum ni bdag med ma'o / /
de nyid gsungs pa /
rkyang ma ro ma kun 'dar ma / /
bdag med rnal 'byor ma zhes brjod / /
ces pa'o / /
bdud 'joms ma bor bar bya bar brjod pa gsungs pa /
kun gyi lhag ma zhes bya ba la sogs pa'o / /
gang las she na /
gang phyir bcu drug cha med pa / /
zhes pa'o / /
ci'i rgyus de med ce na /
gsungs pa /
don gyi bya ba mi byed phyir / /
zhes pa la sogs pa ste /
rtsa gnyis gnyis ni cha'o / /
bdud 'joms ma ni cha gcig ste /
ji ltar byed pa zhes snyam du dgongs so / /
de yang phyi rol gyi zla ba yang rtsa'i bdag nyid can gyi cha bco lnga'i bdag nyid ni byang chub kyi sems kyi zla ba'am /
de bzhin du'o zhes gsungs pa /
zla ba byang chub sems su 'gyur / /
bco lnga'i cha yi bdag nyid can / /
zhes pa ste /
rnal 'byor ma rnams kyi A li dag gis ji ltar sa bon byed ce na gsungs pa /
A li zhes bya ba la sogs pa ste /
bde ba chen po gang zhig las 'gyur ba ste /
de'i bde ba ni byang chub sems A li'i gzugs so / /
de lta bu'i brjod pa gang dang gang gi yin zhe na /
gsungs pa /
rnal 'byor ma rnams de yi cha / /
zhes pa ste /
byang chub sems dag gi rnal 'byor ma rnams cha can te cha shes so / /
cha 'di dag kyang byang chub sems kyi cha shas las gyur pa'i rnal 'byor ma de dag A li'i gzugs so / /
des na yang A li'i gzugs las rnal 'byor ma rnams kyi sa bon ni sa bon du gzung ste aM yig la sogs pa nyid sa bon no / /
ga pur zhes bya ba ni kun rdzob dang don dam pa'i gzugs so / /
rnal 'byor ma kun las byung ba / /
zhes bya ba ni rnal 'byor ma kun gyi 'byung ba las zhes pa'o / /
yang na thams cad las sam /
rnal 'byor ma rnams las byung zhes de bzhin du brjod do / /
zad med ces pa ni dam pa'i bde ba de nyid kyis so / /
zad pa'i gzugs can zhes pa ni me tog kun+da lta bur gyur pa'i bdag nyid kyis so / /
glegs bam la lar ni btung mchog nam mkha' mtshungs zhes pa ste /
des na der 'byung ba'i bdag nyid can dang /
de bzhin du bde ba'i rang bzhin nyid do / /
dkyil 'khor 'khor lo sogs thabs dang / /
rang byin brlab pa'i rim pas kyang / /
zhes pa la sogs pa'i sgras ni 'dod pa'i yon tan lnga po nye bar longs spyod pa can no / /
shin tu byin gyis brlabs pa zhes bdag byin gyis brlabs pa'i rim pa'i thabs ni dkyil 'khor gyi 'khor lo'o / /
zhu ba ni bde ba yang dag par sdud par byed pas na kun rdzob bo / /
de'i khyad par gyis 'dzin pa ni kun nas 'dzin par byed ces pa ste don dam mo / /
bde ba ni rdo rje 'chang chen po zhes pas ni rdo rje 'chang gi byang chub tu sems bskyed pa yang gnyis te /
kun rdzob don dam gzugs can no / /
de dag tu rtogs par 'gyur ba bstan pa'i don du gsungs pa /
e waM zhes bya ba la sogs pa'o / /
bdag dang bdag gir 'dzin pas ni 'dir 'khor ba ste /
'khor ba gzugs dang sgra la sogs / /
zhes pa'o / /
de yang rang bzhin gyis 'od gsal ba nyid kyis na 'dir gzugs la sogs pa'i rnam par rtog pa nyid snying po med pa nyid 'ching ba yin la /
snying po med pa nyid grol ba yang yin no / /
snying po med pa de gsungs pa /
'di nyid mya ngan 'das pa zhes pa ste /
gnyis ka yang ngo / /
nyid kyi sgra ni phyogs snga mkhas blangs pa ste /
'khor ba dang mya ngan las 'das pa ming du gyur pa ni /
sgyu ma lta bu nyid kyis snying po med pa rnam pa gnyis zhes dgongs so / /
rang bzhin gyis rnam par dag pa las 'khor ba dang mya ngan las 'das pa mi phyed par bstan pa'i don du gsungs pa /
'khor ba spangs nas zhes bya ba la sogs pa ste /
de skad du yang /
'khor ba dang ni mya ngan 'das / /
gnyis po 'di dag yod ma yin / /
srid pa nyid ni yongs shes pa / /
mya ngan 'das pa zhes su brjod / /
ces gsungs pa /
'khor ba nyid ni mya ngan 'das / /
ji ltar gyur pa'i don rnams mthong / /
zhes pa dang /
yang sngar gsungs te /
'khor ba dang ni mya ngan 'das / /
khyad par cung zad yod ma yin / /
zhes pa'o / /
de bzhin du sangs rgyas thams cad kyi yul la 'jug pa ye shes snang ba rgyan gyi mdo las kyang / /
chos rnams thams cad mya ngan 'das dang mnyam / /
zhes gsungs so / /
des na yang 'khor ba dang mya ngan las 'das pa dag de kho na nyid du rtogs par bya ste /
de'i thabs su rnal 'byor pas bsgom par bya'o / /
de kho na nyid kyang bla ma'i zhabs kyi bka' drin dang /
bsod nams lhag par gyur pa las te /
rang nyid kyis rtogs shing goms pa las so zhes dgongs so / /
gang gi phyir de kho na nyid ni bla mas kyang brjod par mi nus pa ste /
de kho na nyid rtogs pa'i thabs tsam du brjod pas na de kho na nyid brjod do zhes nye bar brtags so / /
de dag gis ni de kho na nyid la bslab bo zhes gsal bar rab tu grub bo / /
'khor ba gsungs pa /
'khor ba gzugs zhes bya ba la sogs pa'o / /
mya ngan las 'das pa zhes gsungs pa /
'di rnams chos ni mya ngan 'das / /
zhes pa'o / /
gal te 'di rnams mya ngan las 'das pa'i rang bzhin yin na /
'o na ji ltar 'khor ba'i rang bzhin du gyur zhe na gsungs pa /
rmongs pa 'khor ba'i gzugs can te / /
zhes pa la /
rmongs pa dang /
shes bya'i sgrib pa dang /
'khor ba rnams ni don tha dad pa ma yin pa ste /
mya ngan las 'das pa zhes dgongs so / /
'o na ji ltar shes bya'i sgrib pa spang zhe na gsungs pa /
rmongs med 'khor ba dag pas zhes bya ba la dag pa ni 'khor ba'i rmongs pa med par gyur pa ste /
shes bya'i sgrib pa spang pa zhes pa'i don du'o / /
'dis kyang 'khor ba sgrib pa med par byed pa yin la /
sgrib pa med pa ni mya ngan las 'das pa'o / /
sgrib pa med pa dang 'dra bas na rgyun gcod pa'o / /
mya ngan las 'das pa yang mya ngan las 'das pa dang 'dra bar gyur zhes pa'i don to / /
des na mya ngan las 'das pa ni zhen pa spangs pas bral zhing mtha' gcig tu nges pas na mya ngan las 'das pa'o / /
yang na 'khor ba ni sgrib pa dang bral ba dang /
mya ngan las 'das pa dang /
rab tu mi gnas pa'i rang bzhin du go bar bya ba'i phyir khyod dang 'brel pa yin no zhes rdo rje snying po la bos nas bstan to zhes pa ste bshad pa'o / /
byang chub sems ni mya ngan 'das / /
zhes pa'i tshig nas brtsams nas /
sih+la ga pur 'byung ba zhes pa'i mthar tshig lnga'i tshigs su bcad pa 'dis don dam pa byang chub sems ni bde ba'o / /
ni'i sgras ni zhu ba blangs te don dam dang /
kun rdzob byang chub sems kyi rang bzhin blangs shing sbrel te brjod cing bstan pa'i don du gsungs pa /
shin tu bzhin bzangs zhes bya ba la sogs pa ste /
rigs bzangs ma ni zhes pa ni rigs lnga dang 'brel pa'o / /
ni'i sgra ni gzhan yang ste /
yon tan 'di lta bu dang ldan pa gzhan dag kyang gzung ngo / /
sih+la ga pur yang dag 'byung / /
zhes pa ni nad med pa ste /
de yang nad kyis thebs pa la ni sih+la dang ga pur dag gnyis ka yang 'byung ba ma yin pas /
de lta bu rnyed nas dkyil 'khor gyi 'khor lo sgom pa sngon du 'gro ba can gyis byang chub kyi sems bskyed pa la sogs pa bya'o zhes bya ba'i rim pa 'dir blang ba'o / /
de yang /
nus pa med phyir ltos dang bcas / /
lha yi rnal 'byor las bde ba / /
zhes pa dang /
dkyil 'khor 'khor lo la sogs thabs / /
zhes sngar gsungs pas so / /
der ni chang yang 'thung bar byed / /
ces pa /
shes rab 'di yis lta ba ngan cing log pa spong zhing sel ba ste /
de la yang chang blud par byed pa dang /
chags par bya ba'i don tsam du'o / /
rang yang btung ba nyid ni chags pa skyes pa'i don tsam du'o / /
'o na chags pa ni rang 'byung du yod na ji ltar 'thung bar byed ce na /
phyi nas phyag rgya rjes chags bya / /
zhes pa ste yi ge dgu pa'i tshig go / /
kun du ru la bslab par bya ba gsungs pa /
bo la kak+ko la zhes pa la sogs pa'o / /
ngag gi lam du yul gyi khyad par gyi bde ba mngon par 'dod pa la mkhas pas rdo rje las pad+mar ltung ba'i ga pur lag pa la sogs par blang bar bya ba ma yin pa'o zhes gsungs pa /
lag tu mi blang zhes pa la sogs pa'o / /
ji ltar blang zhe na /
gsungs pa /
bdud rtsi zhes pa ste /
bdud rtsi ni zhu ba'o / /
de skad du yang /
bdud rtsi zhu ba zhes su brjod / /
ces gsungs so / /
lce yis blang ba nyid kyang de bzhin du gsungs pa /
de bzhin gnas nas blang ba yin / /
lag par sor mo'ang de bzhin no / /
rmongs pas de ltar byed na yang / /
blangs pa nyid kyis nyams par 'gyur / /
rtag tu dag la ma nyid du sbyin / /
lce yi rol pas de bzhin no / /
nor bu'i rtse nas lag la sogs / /
blang zhing gzung bar mi bya'o / /
gang gis she na gsungs pa /
lce yis so / /
de nas yang blo zhes bya ba ni rang gi bde ba 'phel bar 'gyur ba'o / /
stobs kyis zhes pa ni lhan cig skyes pa'i ye shes kyi stobs so / /
ga pur gyi sgras ni bde ba la yang mngon par brjod ces pa ji lta bur zhe na /
ga pur zhes bya ba la sogs pa'o / /
ga pur la brjod na bdag med ma'i blo de cis she na gsungs pa /
bde ba bdag med tshul can nyid / /
ces pa ste /
gang bdag med pa'i blo de ni bde ba'o zhes dgongs so / /
des na bde ba yang ga pur dang dbyer med par brjod do / /
de'i bde ba zhes pa la de'i ste /
spyi bor gnas pa'i zhu ba bde bar 'brel zhing bde bar gyur pa yin te /
de las skyes pa'i phyir ro / /
phyag rgya che /
lte ba'i dkyil 'khor nyid du gnas / /
zhes pa ni /
de'i zhu ba ni phyag rgya chen po'i thabs yin la /
des na shes rab bde ba lhan cig gnas pa de ni zhu ba las skyes pa ste /
de ni zhu ba bsgrubs nas bde ba skye bar byed pa'o / /
dang po'i dbyangs yig rang bzhin te / /
zhes pa ni gsal bar bstan pa nyid do / /
blo zhes pa ni rtogs pa'i don to / /
blo'i rnam pa ni shes rab kyi rang bzhin yin pas so / /
lhan cig skyes pa 'byung ba nyid ni shes rab dang bde ba'i rang bzhin du brjod par bya bas na gsungs pa /
de nyid ces pa la sogs pa ste des na de nyid kyang 'chad par 'gyur te /
lhan cig skyes dga' byed pa can / /
zhes pa ste /
de lta bu nyid la ring ba dang thung ba la sogs pa dgag pa ste /
bde ba'i rang bzhin nyid las so / /
de las skyes pa'i rnal 'byor ba / /
zhes pa la /
de las te shes rab stong pa nyid kyi rang bzhin las skye bar 'gyur ba zhes pa'i tha tshig go / /
rnal 'byor ni /
ye shes tsam la snyoms 'jug pa / /
rnal 'byor zhes su brjod pa'o / /
zhes pa'o / /
de dang ldan pa ni rnal 'byor pa'o / /
de dang lhan cig dngos grub 'gyur / /
zhes bya ba la /
de dang ni bdag med pa'i rang bzhin de dang lhan cig pas dngos grub tu 'gyur ba'o / /
de nyid thabs dang shes rab kyi lha'i rang bzhin yin pas na phyag rgya chen po'i bde ba ste zhes pa ste /
nus mthu'o / /
de yang /
bde chen bzang po'i rnal 'byor ma / /
zhes pa'i yi ge dgu pa'i tshig gis so / /
'khor lo bsgom pa'i lam dang zhes pa ni tshangs pa'i gnas bzhi dang stong pa nyid la sogs pa'o / /
bcom ldan 'das kyis sngar gsungs na / /
zhes pa ni yi ge dgu pa'i tshig go / /
rnal 'byor ma yi lus dbus gnas / /
zhes pa ni rang gi spyi bo'i gnas su haM yig gi rang bzhin no / /
mchog ces pa ni sdom pa ste aM yig go / /
de yang lus kyis dbus kyi lte ba'i gnas su yang dag par gnas pa ste /
rtag tu de gnas pa'i phyir ro / /
de yang /
rnal 'byor bdag med ma dang 'brel / /
zhes pa ste /
sa bon nyid yin pas so / /
de yang sngar gsungs pa ste /
lte ba'i dkyil 'khor nyid du gnas / /
dang po'i dbyangs yig nyid yin te / /
zhes pa dang /
'chad par yang 'gyur te /
a yig rnal 'byor ma 'khor lo / /
ha yig rnam pa bde chen po / /
zhes pa'i yi ge bcu bdun pa'i tshigs su bcad pa phyed do / /
'dis ni gtum mo'i rnal 'byor ston to / /
ji ltar phyi rol de bzhin nang / /
zhes pa ni ji ltar phyi rol gyi nyi ma'i dro ba'i 'od zer 'og na gnas pa'i nyi ma'i 'od zer gyis zla ba bsil ba'i 'od zer steng nas 'dzag par gyur pas srid pa gsum po tshim par byed do / /
de bzhin du nang du yang 'di lta ste /
lte bar gnas pa'i a yig shes rab kyi rang bzhin gyi 'od zer rnams kyis longs spyod kyi bar du song ste /
smin phrag na gnas pa'i haM yig thig le zhu bar byas pa des bdud rtsi'i rang bzhin skra'i rtse mo brgya stong gi cha 'dzags nas lus thams cad tshim par gyur pa'o / /
sdom pa de nyid rab tu phye / /
zhes bya ba la /
sdom pa zhes bya ba yang bde ba 'ba' zhig ma yin te /
'on kyang aM yig sdom pa'o zhes dgongs so / /
bo la'i bde ba phyag rgya che / /
rdo rje skye mched thabs nyid do / /
zhes pa la rdo rje 'dzin pa byang chub kyi sems nor bu'i dbus su gnas pa'i bde ba gang yin pa de ni bo la'i bde ba'o / /
de nyid shes rab kyang ste phyag rgya chen po'o / /
rdo rje'i bde ba yang yin la / /
skye mched kyang yin pas rdo rje skyed mched de /
zhu ba zhes brjod do / /
de yang thabs te de dag nyid las lhan cig skyes pa 'byung bas na'o / /
de nyid gsungs pa /
'dis ni zhes bya ba la sogs pa ste /
'dis ni gsang ba'i snyoms 'jug pas / /
zhes pa ni yi ge dgu pa'i tshig go / /
gsang ba'i thabs dang shes rab dang /
zhu ba'i bde ba'i rang bzhin dag go / /
snyoms 'jug la ni yang dag par 'dus pa'o / /
de yang phyi rol gyi thabs dang shes rab gnyis sbyor bar ni bstan pa ma yin te /
'di ni nor bu'i dkyil du zhu ba de gnyis snyoms par 'jug pa gang gi tshe brtan par 'gyur ba de'i tshe lhan cig skyes pa'i ye shes yang dag par 'byung ba yin gyi phyi rol gyi bdag nyid can gyi thabs dang shes rab dag sbyor bar mi dmigs zhes dgongs so / /
da ni /
byang chub phyogs mthun tshad med dang / /
rnam par thar dang mthar gyis ni / /
snyoms 'jug dgu yi bdag nyid dang / /
zad par bcu yi bdag nyid dang / /
zil gyis gnon pa'i skye mched ni / /
rab tu dbye bas rnam brgyad dang / /
nyon mongs med dang smon mkhyen dang / /
mngon shes so so yang dag rig /
rnam pa thams cad dag bzhi dang / /
dbang bcu dang ni stobs bcu dang / /
mi 'jigs pa ni bzhi dag dang / /
srung ba med pa rnam gsum dang / /
dran pa nye gzhag rnam gsum dang / /
bsnyel ba mi mnga'i chos nyid dang / /
bag chags yang dag bcom pa dang / /
skye la thugs rje chen po dang / /
thub pa kho na'i ma 'dres chos / /
bco brgyad bshad pa gang yin dang / /
rnam pa thams cad mkhyen nyid la / /
chos kyi sku zhes brjod pa yin / /
mtshan ni sum cu rtsa gnyis dang / /
dpe byad brgyad cu'i bdag nyid 'di / /
theg chen nye bar longs spyod phyir / /
thub pa'i longs spyod rdzogs skur bzhed / /
gang gis srid pa ji srid par / /
'gro la phan pa sna tshogs dag /
mnyam du mdzad pa'i sku de ni / /
thub pa'i sprul sku rgyun mi 'chad / /
ces gang bstan pa de rnams kyi mtshan nyid ni sku gsum phyi rol du rnam par gzhag pa'o / /
yang bstan pa de rnams kyi lus su rnam par gzhag pa gsungs pa sku gsum zhes bya ba la sogs pa ste /
de yang sprul pa la sogs pa'i 'khor lo gsum la sku gsum mo / /
bde ba chen po'i 'khor lo ni sku gsum yongs su shes pa nyid do / /
de nyid gsungs pa /
sku gsum yongs su zhes bya ba la sogs pa ste /
sku gsum yongs su shes pa yang sku gsum gyi gnas ji lta ba bzhin yongs su shes pa ste /
sku gsum yongs su shes shing rnam par dag pa ni bde ba chen po'i 'khor lo'o / /
bde ba chen po rtogs pa'i rgyu yin pas bde ba chen po zhes pa ni byang chub kyi sems zhes nye bar btags so / /
de'i gnas kyang spyi bo yin te /
der gnas pas na bde ba chen po'i 'khor lor brjod pa'o / /
'khor lo ni mi shes pa gcod pa'o / /
'khor lo'i grangs gsungs pa /
chos dang longs spyod sprul pa dang / /
de bzhin du yang bde chen nyid / /
ces pa'o / /
'khor lo rnams kyi gnas gsungs pa /
skye gnas zhes bya ba la sogs pa ste /
skye gnas ni lte ba'o / /
lte ba la sogs pa'i gnas de rnams su sku gsum 'khor lo'i gzugs kyis rnam par gnas pa'o / /
'dir ni sku gsum nyid du 'dod pa ni rnam par smin pa'i sku dang /
ngo bo nyid kyi sku dang /
longs spyod rdzogs pa dang /
chos kyi sku'i nang du rim pa ji lta ba bzhin rtogs pa'o / /
gnas la sogs pa'i bshad pa gsungs pa /
ma lus pa zhes bya ba la sogs pa ste /
sems can rnams ni sgo nga las skye ba dang /
mngal nas skye ba la sogs pa rnams gang skyes so cog de dag ni sprul pa'i sku'o / /
de yang sems can rnams ni mi'i lto ba'i skye gnas las skyed par byed pa zhes pas so / /
de yang ji lta bu zhe na gsungs pa /
sprul pa zhes bya ba la sogs pa ste /
sprul pa gnas brtan gyi gzugs ni sku'i rdo rje'i rang bzhin zhes pa'i don to / /
sprul pa la sogs pa ni skyes pa ste /
de yang skyed pas na gnas su rnam par gzhag pa'o / /
sems ni chos kyi rang bzhin nyid / /
chos kyi sku yang snying gar 'gyur / /
zhes pa ni thugs kyi rdo rje'i rang bzhin ni chos kyi sku yin la /
thugs kyi rdo rje'i gnas ni snying ga'o / /
des na yang chos kyi sku ni snying gar sbyar ba'o / /
snying ga zhes pa ni bdun pa phyis nas so / /
bza' ba nges par longs spyod brjod / /
ro rnams drug gi gzugs can nyid / /
ces pa ni skyur ba dang /
mngar ba dang /
bska ba dang /
kha ba dang /
tsha ba dang /
lan tshwa rnams te ro drug po de rnams lce'i sgor dmigs pa ni mgrin pa nyid du'o / /
de nyid gsung rdo rje'i rang bzhin yin la gsung gi rdo rje'i gnas ni min pa nyid do / /
de nas de nyid du longs spyod rdzogs pa'i sku rnam par gzhag pa zhes dgongs so / /
spyi bor bde ba chen po gnas / /
zhes pa ni yi ge dgu pa'i tshig ste /
bde ba chen po'i 'khor lo spyi bor gnas pa'o / /
'bras bu gsungs pa /
e waM yi ge zhes bya ba la sogs pa ste /
e waM yi ge ni lte ba ste /
lus kyi dbye ba'i gnas bzhir 'bras bu bzhi rnam par gzhag pa'o / /
lhag ma ni go sla'o / /
sde pa zhes pa sku ru brjod / /
ces pa la /
sku ni lus so / /
skye gnas zhes pa ni lte ba'o / /
de bzhin ma ni mkhan po nyid / /
ces pa ni yi ge dgu pa'i tshig go / /
'gro ba'i bya ba zhes pa ni rtogs pa ma lus pa bskyed pas so / /
dge slong du skyes sngags 'don pa / /
zhes pa ni a haM zhes pa'i sngags 'don pa'i dge slong du rang byung zhes pa'i don to / /
rnam par dag pa 'dis ni rkyen gyis sems can sangs rgyas nyid do / /
rnal 'byor ma rnams bud med kyi rnam pa nyid kyis sems can rnams ni nyon mongs pa la sogs pa shin tu mang bas na ngo mtshar la sogs par byed pa'o zhes gsungs pa /
de nas zhes bya ba la sogs pa ste /
mchog tu ngo mtshar du gyur zhes pa ni 'di lta bu'i gsung bdag gis gang du yang ma thos pa thos nas sems 'khrug pa thob par gyur to / /
de bas na sngar ma thos pas de rnams skrag pa dang myos pa'o zhes pa la sogs pa rim par blta bar bya'o / /
sa la 'gyel ba ni nyal ba'o / /
sgra thos pas lus dang yan lag g.yo ba'i rnyed pa ni 'dar ba'o / /
yang na chos nyid ji lta ba bzhin rtogs pa'i byin gyi rlabs kyis de lta bu dag byung ba yin te bden pa nyid du ston pa'i blo dang ldan pa'i phyir ro / /
de bzhin du yang 'jig rten pa'i blos de rnams la tshogs pa bzhis zhes bsam pa'o / /
des ni rang bzhin zhes bya ba'i tshul gyis bstod pa gsungs pa /
sa dang zhes bya ba la sogs pa ste /
sa ni gti mug go / /
gang gi phyir sa ni gti mug gi chos dang ldan pas so / /
chu ni zhe sdang ngo / /
gang gi phyir chu ni mi bskyod pa de ni zhe sdang gi chos so / /
rlung ni phrag dog ste /
gang gi phyir rlung ni don yod grub pa'o / /
me ni 'dod chags te /
gang gi phyir de'i chos te /
me ni snang ba mtha' yas so / /
gang gi phyir de yang 'dod chags kyi chos zhes pa ste /
drug pa'i tshig go / /
khyed ces pa ni 'bru mang po pa'i tshig go / /
sring mo zhes pa ni i yig thung ngu ste /
i yig thung ngu sring mo'i snod can zhes pa'i don to / /
lha mo zhes pa yang i yig thung ngu'o / /
des na /
sa dang chu rlung byin za yi / /
kye lha mo khyed ni snod yin te / /
zhes pa ni bsdus pa'i don to / /
khyed ni gti mug la sogs pa'i nyon mongs pa'i rnam par dag pa la brten pa'o zhes dgongs so / /
bstod cing bos pa mdzad pa'o / /
zhes sbyar ba'i don du gsungs pa nyon zhes bya ba la sogs pa ste /
spro yis zhes pa ni nga yis spro bar bya ba'o / /
de nyid ces pa ni de kho na nyid do / /
des na nga yis de kho na nyid spro bar bya yis nyon cig ces 'brel to / /
de yang spros pa ni bskyed pa dag ste /
des na sngar gsungs pa /
bskyed pa'i rim pa'i rnal 'byor pa / /
brtul zhugs can gyis spros pa bsgom / /
spros pa rmi lam ltar byas nas / /
spros pa nyid ni spros med byed / /
ces pa'o / /
gal te spros pa de kho na nyid de ni 'gro ba thams cad kyis rtogs pa yin pa des na thams cad 'di nyid du grol bar 'gyur ro zhe na gsungs pa /
gang zhig sus kyang mi shes pa / /
zhes pa'o / /
gal te'am brgya lam na gang de kho na nyid kyang nyon cig ces par 'brel to / /
spros pa rnam par dag nas kyang de kho na nyid du gyur pa ste /
rnam par dag pa de yang nyan thos la sogs pa gang gis kyang shes pa ma yin no zhes dgongs so / /
bstod pa'i glu 'di yang bdag med ma'i dkyil 'khor du yang blta bar bya'o / /
bzhengs pa'i rjes la /
bcom ldan 'das kyis bka' stsal pa /
sems can rnams ni sangs rgyas nyid / /
ces pa'o / /
'o na ji ltar nyon mongs pa dang bcas pa nyid yin zhe na gsungs pa /
'on kyang zhes bya ba la sogs pa ste /
de yis bsal nas sangs rgyas nyid / /
ces pa la /
de'i don ni 'di yin te /
sems can rang bzhin gyis rnam par dag pa ste des na yang dag pa'o / /
de yang sems can rnams ni sangs rgyas yin no zhes brjod pa ni ma yin la /
'on kyang dri ma bsal bar bya / /
zhes pa ste /
gang gi phyir sangs rgyas su ni rang bzhin gyis grub pas so / /
de'i don dpe yis bstan par bya zhing dri ma bsal ba'i thabs gsungs pa /
brgyal ba zhes bya ba la sogs pa ste /
brgyal ba ni 'khrul pa ste /
btsan dug rnams zos zhes par 'brel te su yis she na /
gsungs pa /
gang gis mi shes 'jig rten pa / /
zhes pa ste /
shes pa ni dug gi de kho na nyid yang dag par shes pa ste /
gang de dang bral ba ni brgyal bar 'gyur zhes par 'brel to / /
gang zhig dug gi de kho na nyid shes pa de la ni cung zad kyang dug tu mi 'gyur ro zhes gsungs pa /
rmongs spangs zhes bya ba la sogs pa ste /
rmongs pa ni ma rig pa ste /
ngar 'dzin pa tha mal gyi rang bzhin no / /
de nyid yid kyis zhes bya ba ni dug gi de kho na nyid kyi yid kyis so / /
de yis zhes pa ni de yis te mchog go / /
gcod pa ni de'i gcod pa ste /
de yang dug de nyid kyis so / /
des na gang gti mug spangs pa'i de kho na nyid kyi yid can gyis der mchog tu gyur pas dug gcod pa'o zhes 'brel to / /
de dag ni dug gi dum bu gang nyid kyis zhes pa la sogs pa'i sngar gyi tshigs su bcad pa phyed kyang dran par bya zhes pa ste /
des na bskyed pa'i rim pa nyid rnam par dag pa bsgom zhes dgongs so / /
sngar gyi dpe bstan par bya ba gsungs pa de bzhin zhes bya ba la sogs pa ste /
dag par byed pa phyi mar sbyar bar bya ste /
zhi ba ni mya ngan las 'das pa'o / /
de'i thabs ni rnam par dag pa'o / /
dgyes pa'i rdo rjer ngal byas na / /
zhes pa ni dgyes pa'i rdo rje bstan pa rnam par dag pa'i thabs bstan pa de lta bu ni gzhan la yod pa ma yin zhes dgongs so / /
ma rig sogs pas mi 'dzin te / /
zhes pa ni shes bya la sogs pa'i sgrib pa'o / /
de nyid kyi bshad pa gsungs pa /
gti mug la sogs 'ching ba min / /
zhes pa ste /
ji ltar gti mug spangs na de kho na nyid kyi yid kyis dug 'joms par byed do / /
de bzhin du zhi ba'i thabs shes pas ma rig pa la sogs pa gcod par byed par 'brel to / /
des na rnam par dag pa'i thabs kyis shes bya'i sgrib pa la sogs pa rnams bsal zhes par grub bo / /
rnam pa gzhan gyis kyang sems can sangs rgyas yin no zhes gsungs pa /
sangs rgyas ma yin zhes bya ba la sogs pa ste /
'gro ba drug po rnams kyi sems can sangs rgyas ma yin pa ni gcig kyang yod pa ma yin pa'o / /
gang las she na /
gsungs pa /
rang dang rang gi rtogs pa las / /
zhes pa ni yi ge dgu pa'i tshig ste rang gi bde ba'o / /
yang dag rtogs na sangs rgyas so / /
des na rang nyid bde bar rtogs pas na sangs rgyas zhes bya bar dgongs so / /
'am gyi sgras ni phyogs gzhan no / /
phyogs 'dis kyang sems can thams cad sangs rgyas yin pa'o / /
gang yang sangs rgyas ma yin pa ni su dag ce na gsungs pa /
dmyal ba zhes bya ba la sogs pa ste /
bshang ba'i srin bu la sogs pa ni bshang ba la sogs pa las skyes pa'o / /
sems can rnams la rang nyid kyis bde ba rtogs pa yod par gsungs pa /
rtag tu rang bzhin bde ba can / /
zhes pa yi ge dgu pa'i tshig go / /
de dag gis ni dmyal ba la sogs pa'i 'gro ba'i sems can rnams rtag pa'i bde ba yin pa'o / /
cis she na gsungs pa /
rang bzhin zhes pa ste rang ngam rang ni skye gnas so / /
yang na rang rang gi rang bzhin te rang rang gi bde ba'i rang bzhin la gnas zhes dgongs so / /
rang gi bde ba ma rtogs pa cis she na /
gsungs pa /
bde ba gang phyir mi shes pa / /
lha dang lha ma yin gyi yang / /
zhes pa ni gang gi phyir /
ngan 'gro dang /
lha dang /
lha ma yin dang /
yang gi sgra ni mi rnams kyis kyang ste des na bde ba rtogs pa ma yin pa ste /
lha dang /
lha ma yin dang /
mi rnams kyis kyang dmyal ba la sogs pa'i bde ba yang rig pa ma yin par shes par bya'o / /
de yang sems can rnams gnyug ma'i bde bar gyur pas na bde ba can yin la rang bzhin gyi bde bar gyur pa las gzhan pa ni bde ba yang sdug bsngal ba can no / /
gang gi phyir /
gang rang bzhin gyis 'brel ba ci tsam pa de ni sdug bsngal yang bde ba ste /
ji ltar bshang ba'i srin bu la sogs pa bzhin no / /
sangs rgyas ni sgrib g.yogs dang ldan pa yin no zhes dgag par gsungs pa /
sangs rgyas gzhan du rnyed mi 'gyur / /
zhes pa la sogs pa'o / /
gang las she na sems te /
sems nyid rdzogs pa'i sangs rgyas nyid yin la / /
de nyid sangs rgyas ma yin pa yang ngo / /
de yang /
sems nyid de bzhin gshegs pa'ang yin / /
zhes pa'i ngag las so / /
da ni thabs kyi nus mthu gsungs pa /
gdol ba zhes bya ba la sogs pa ste /
gdol pa ni mthar skyes kyi khyad par ro / /
de yang bye brag ni smyig ma mkhan dang /
mda' mkhan zhes pa ste rab tu grags so / /
sogs pa'i sgras ni bya gsod pas 'tsho ba la sogs pa gzung ngo / /
de dag gi khyad par ni gsod don zhes pa la sogs pa ste /
gsod pa nyid don de dgos pa'o / /
des na gsod don ni rnyis 'dzin pa la sogs pas gsod pa don du sems shing skyes pa ste /
don du sems pa can no / /
yang na rang dbang du gyur pa'i tshig ste /
gsod pa'i don du ral gri la sogs pas don de sems par byed pa ste /
mtshon thogs pas nye bar mtshon pa rnams so / /
de yang skye ba'i sgrib pas bsgribs pa dang /
mi dge ba'i las byed pa dag ste /
des kyang 'grub ces dgongs so / /
mi shes zhes bya ba ni gzung ba la sogs par mngon par zhen pa'i mtshan nyid dang shes bya'i sgrib pas so / /
'gro ba 'di dag ces pa ni rnam par dag pa'i gnas skabs so / /
mi shes zhes pa ni mi shes pa rnams so / /
'gro drug srid pa'i btson ra zhes pa ni drug po 'di dag gi rang bzhin du gyur pa ni gang gi srid pa'i btson ra ste /
de bzhin du btson ra ni dra ba'o / /
rnam par dag pa'i 'bras bu gsungs pa /
thabs rnyed nas zhes pa la sogs pa ste /
bla med ces pa ni sangs rgyas nyid du'o / /
sa la sogs pa ni go sla'o / /
de bzhin ro langs ma nyid dang / /
de yi rigs pas g+ha sma rI / /
zhes bya ba la de'i don ni 'di yin te /
ro langs ma ni rin chen 'byung ldan gyi rnam par dag pa'i don to / /
g+hasma rI ni snang ba mtha' yas kyi rang bzhin gyis ro rnam par dag pa'o / /
de bzhin du be tA lI yang dri'i rang bzhin nyid kyis rin po che'i phyag rgyas btab bo / /
g+hasma rI yang ro'i rang bzhin nyid kyis ni snang ba mtha' yas kyi phyag rgya'o / /
de skad du yang sngar gsungs te /
snyoms 'jug gnas pa'i zhes pa la sogs pa ste /
dri yi yul la be tA lI / /
ro la g+hasma rI rab grags / /
zhes pa'o / /
phyag rgya phyin ci ma log pa'o zhes pa ni bdag med ma la sogs pa rnams ni phung po'i rang bzhin de bzhin gshegs pa lnga'i phyag rgyas so / /
da ni gtor ma'i bshad pa gsungs pa /
snyoms 'jug gnas pa'i zhes pa la sogs pa ste /
bgegs dang zhes bya ba ni tshogs kyi bdag po'i khyad par dag las so / /
oM la sogs pa rnams kyis gtor ma gsungs pa /
de la in+d+ra ni brgya byin te /
spyan stong pa /
rin po che'i thor cog /
mdog dkar po / /
lag na rdo rje /
glang po la zhon pa'o / /
dza ma ni gshin rje ste /
phyag na dbyig pa 'dzin cing mdog gnag pa ma he la zhon pa /
rin po che'i dbu rgyan can no / /
dza la zhes pa ni chu bdag ste /
mdog dkar zhing chu srin la zhon pa /
phyag na zhags pa 'dzin cing /
rin po che'i cod pan can no / /
dza k+kha ni gnod sbyin te /
rin po che'i dbu rgyan can /
mdog ser po / /
phyag na dpal 'bras can no / /
de dag ni rgyan thams cad kyis brgyan pa'o / /
de la gshin rje ni nyi ma'i gdan dang nyi ma'i 'od can no / /
lhag ma ni zla ba'i gdan dang zla ba'i 'od can no / /
b+hU ta zhes pa ni bgegs kyi bdag po ste /
spyan gsum pa /
ral pa'i thor tshugs can /
khyu mchog la zhon pa /
phyag na rtse gsum 'dzin cing mdog dkar po thal bas bskus pa /
stag gi pags pas brgyan pa /
sbrul gyi rgyan can zla ba'i gdan dang 'od can no / /
bah+ni ni me lha ste gsus pa 'phyang zhing mdog shin tu ser ba /
mi'u thung ra la zhon pa /
bgrang phreng dang ril ba spyi blugs 'dzin cing ral pa'i thor cog can /
nyi ma'i gdan dang nyi ma'i 'od can no / /
ras kyi gos kyis ga shar byas pa'o / /
bA yu ni rlung lha ste mdog nag po rin po che'i dbu rgyan can /
ri dgas la zhon pa /
zla ba'i gdan dang zla ba'i 'od can /
rgyan thams cad kyis brgyan pa'o / /
rak+kha ni srin po ste /
skra ser po gyen du 'greng ba gri gug dang thod pa 'dzin cing khros pa smin ma g.yo ba dang bcas shing mdog nag po'o / /
tsan+dan ni zla ba ste mdog dkar zhing rta dkar po la zhon pa /
rin po che'i dbu rgyan can /
phyag na pad+ma ku mu ta thogs shing rgyan thams cad kyis brgyan pa /
zla ba'i gdan dang 'od can no / /
sudz+dza zhes pa ni nyi ma ste mdog dmar zhing phyag bzhi pa pad+ma 'dzin cing rta ljang gu la zhon pa /
rin po che'i cod pan dang /
rgyan thams cad dang ldan pa /
rang gi gdan dang /
'od zer can no / /
zla ba dang nyi ma ni nye bar mtshon pa ste /
mig dmar la sogs pa'i gza' rnams kyang ngo / /
mA da zhes pa ni ma ste /
sa'i lha mo'o / /
de yang mdog ser mo gos bzang po la sogs pas brgyan pa /
lag na bum pa 'dzin cing zla ba'i gdan dang zla ba'i 'od zer can no / /
pap+pa zhes pa la /
pap+pa ni pha'o / /
de yang tshangs pa ste /
mdog ser po ral pa'i thor tshugs can /
ngang pa la zhon cing lto che ba zla ba'i gdan dang zla ba'i 'od can no / /
ta la pA tA le aT+Ta sap+pa zhes pa ni klu brgyad de /
de la rigs ldan dang /
dung skyong dang /
'jog po ni mdog ser po'o / /
nor skyong ni shin tu dmar po'o / /
pad+ma dang pad+ma chen po ni dkar po'o / /
stobs kyi rgyu dang mtha' yas ni ljang gu dang sngon po'o / /
de dag kyang rin po che'i dbu rgyan can skyes bu'i gdong pa la sbrul gyi gzugs can /
rgyan kun gyis brgyan pa'o / /
de nas gtor ma 'bul ba ni bdud rtsi myang ba'i cho ga rdzogs par byas nas /
oM en+da dza ma dza la dza k+kha b+hU ta ba h+ni bA u ra k+kha tsan+da sudz+dza mA da pa p+pa ta la pA tA la aT+Ta sap+pa swA hA / /
zhes pa'i sngags dal bar brjod cing dril bu 'khrol zhing bskul bas brgya byin la sogs pa phyogs skyong ba brgyad rnams mdun du spyan drang ngo / /
'og gi pad+ma 'dab ma brgyad la gnas pa ni gnas ji lta ba bzhin du ji lta ba'i gzugs rnams la ste /
dbus su sa'i lha'o / /
rigs ldan la sogs pa sprul pa brgyad po ni shar la sogs pa'i pad+ma 'dab ma brgyad la'o / /
de'i steng gi dbus su ni klu lhag ma can te dkar po'o / /
steng gi pad+ma 'dab ma brgyad du ni gza' brgyad de /
nyi ma dang /
zla ba dang /
mig dmar dang /
gza' lhag dang /
phur bu dang /
pa ba sangs dang /
spen pa dang /
sgra gcan te /
dmar po dang /
sngo bsangs dang /
ser po dang /
dkar po dang /
nag po dang /
du ba'i mdog can te /
de dag gi dbus su ni tshangs pa bsams la oM pra ba ra sa t+kA ra pra tIts+tsha swA hA /
zhes pa dang /
dung chos kyi phyag rgyas ar+g+ha mdun du dbul bar bya'o / /
zhabs bsil yang skam pa'i phyag rgyas zhabs gnyis la dbul bar bya'o / /
de nas tshangs pa la sogs pa rnams la ni oM yig las rnam par snang mdzad dang 'dra bar bskyed pa'i dbang po la sogs pa'o / /
dbang po la sogs pa rnams ni mi bskyod pa bzhin du hUM yig las skyes pa'o / /
rigs ldan la sogs pa sprul pa rnams ni snang ba mtha' yas ltar a yig las skyes par yang bsam par bya'o / /
lha'i rnal 'byor gyis der gtor ma phul ba dang /
hUM yig las byung rdo rje lce'i sbu gus drangs te /
'jig rten skyong ba de rnams kyang bdag nyid dkyil 'khor gyi 'khor los gsol ba'o zhes bsam par bya'o / /
dgos pa yang yid kyis bsam /
de nas /
i daM ba liM /
b+huny+dz+dza /
dzig+ha /
phul+la /
d+hUp+pa /
maM sa /
piM g+ha /
am+b+ha /
sap+pa /
kadz+dza /
sA da /
khan+ti /
khu Ni /
phe Da /
gA da /
zhes pa dal bar brjod cing dril bu dkrol bar bya'o / /
de nas rang nyid mngon par 'dod pa'i don du bsngos nas nye reg phul te sngags 'dis slar gshegs su gsol bar bya'o / /
oM a kA ro mu khaM sar+b+ba d+ha rmA NAM A d+ya nu t+pa n+na twA ta oM AHhUM phaT swA hA /
muHzhes pa dang dril bu dkrol bar bya zhes pa'o / /
'byung po thams cad ces pa ni bzhi pa'i don gyi gnyis pa'o / /
gsang gsum 'khor lo'i dbus su ni / /
sku gsung thugs su phye ba las / /
zhes pa ni 'og tu ni sku'o / /
dbus su ni thugs so / /
steng du ni gsung ngo / /
de dag nyid kyang gsungs pa /
'og dang steng dang dbus gnas kyi / /
'khor lo'i dbus su rnam par gnas / /
zhes pa la /
'khor lo ni dkyil 'khor te de'i dbus su'o / /
ji ltar dkyil 'khor gyi dbus su gnas pa de bzhin du lus kyi dbus su yang ste /
sprul pa'i sku dang /
sku rdo rje dang /
sa'i rang bzhin no / /
thugs ni chos kyi sku dang /
sa 'og dang /
longs spyod rdzogs pa dang /
gsung rdo rje dang /
nam mkha'o / /
dkyil 'khor gyi dbus su bdag med ma'i 'og ni sprul pa'i sku'o / /
steng ni longs spyod rdzogs pa'i sku'o / /
bdag med mar gnas pa nyid ni chos kyi sku'o / /
des na de nyid ni /
sa spyod sku'i phyag rgya yis / /
zhes pa ste /
de yang /
'og zhal sku yi rdo rje ma / /
zhes pa ste /
sku'i rdo rje rang bzhin nyid las so / /
mkha' spyod 'dod chags phyag rgya can /
steng zhal gsung gi rdo rje can / /
zhes pa ni gsung gi rdo rje rang bzhin nyid las so zhes dgongs so / /
des na yang gtor ma'i cho ga la yang sa 'og na gnas pa dbus su bya ste /
de lta bu nyid kyis sems can gyi don du'o / /
skabs 'dir sa spyod ma dang mkha' spyod ma blangs te /
phyag rgyar brtags pa'o / /
rigs bsdus pa gsungs pa /
rigs ni rnam pa drug tu brjod / /
ces pa ste go sla'o / /
phyag rgya gtso bor gyur pa'i bsdus pa'i don ni zhes pa ste /
gar dang glu la sogs pa'i mtshan nyid dang rgyud thams cad kyi phyag rgya bsdus pa'i don gang du ston par byed pa'i le'u la yang de skad ces bya'o / /
de dag ni dgyes pa'i rdo rje'i rnam par 'grel pa las brtag pa gnyis pa'i le'u bzhi pa'o // //
da ni he ru ka'i dkyil 'khor brjod pa'i don du he ru ka bzhengs pa'i le'u gsungs pa /
phyag ni bcu drug ces bya ba la sogs pa'o / /
phyag bcu drug pa la sogs pa'i khyad par gyis khyad par du gyur pa'i rdo rje 'chang nyid la dris pa'o zhes bya bar gsungs pa /
zhus zhes bya ba la sogs pa ste /
'dir 'khor lo zhes pa bsam gtan gyi dkyil 'khor dang rdul tshon gyis bri ba'o / /
gang gi phyir de bzhin du brtags pa dang po'i le'u brgyad par bdag med ma'i bsam gtan gyi dkyil 'khor gsungs pa /
le'u bcu par ni rdul tshon gyi dkyil 'khor ro / /
bco lngas yongs su bskor ba zhes pa ni yi ge dgu pa'i tshig go / /
khyod kyi dkyil 'khor ji ltar lags / /
zhes bya ba la /
khyod ni he ru ka'i gzugs kyi dkyil 'khor te /
bsam gtan gyi dkyil 'khor dang rdul tshon gyis 'dri ba'o / /
ji ltar lags zhes pa ni zhus pa ste /
ji lta bu'i khyad par dang ldan pa'o / /
'khor lo zhes pa ni bsam gtan gyi'o / /
ji lta bar zhes pa ni ji ltar khyed kyi rten gyi dkyil 'khor tsam ste /
chos 'byung gi nang du sa la sogs pa yongs su gyur pa'o / /
de la dbus su nga yod ces pa la de la ni dkyil 'khor la ste /
de'i yang dbus su he ru ka'i gzugs nyid nga yod pa ni rig pa dang /
rig ma ni bdag med ma ste /
bdag med ma dang snyoms par zhugs pa'o / /
de yang nga nyid ni dpal he ru ka'i gzugs zhes dgongs so / /
zhal brgyad ces bya ba la sogs pa nas /
bung ba bzhin zhes pa ni mthar gyi gzhung gis ni bdag po'i dbang du byas pa'o / /
de nas bde ba ster ba zhes pa'i mtha' nas rlung gi mtshams su zhes pa'i mthar thug pa'i gzhung gis bde ba ster ba'i mtha' las byung ba ni de rnams su blta bar bya'o / /
de la lha mo rnams kyis bskul / /
zhes pa ni ho dmar po gnyis kyi dbus su yi ge gsum dang ldan par rang gi khar zhugs pa sngon du song ba can rdo rje'i lam nas lha mo'i pad+ma'i dbus su lhung ba'i yi ge gsum chags pa chen pos zhu ba'i 'od zer chags pa chen po'i stobs kyis rgyu rdo rje 'dzin pa rig ma dang bcas pa de yang zhu bar gyur pa'o / /
zhu bar gyur pa'i rjes la /
he ru ka'i smon lam gyi mdzad pas rnal 'byor ma rnams yi ge gsum gyis sku la sogs pa'i rang bzhin du rnam par shes pa skul bar byed ces pa'i don to / /
lha mo rnams zhes pa ni byams pa la sogs pa'i sngar goms pas nga rgyal ba'i rang bzhin can rnams so / /
sna tshogs glu'i mchod pa zhes pa ni glu du mas mchod pa'o / /
bzhengs shig ces pa ni ldang ba ste /
sems can gyi don du rtsol ba mdzad ces pa'i don to / /
rje btsun zhes pa ni /
kye rje btsun ci'i phyir 'di lta bu zhes pa'o / /
bskul ba'i the tshom bsal ba gsungs pa /
snying rje'i yid ces pa la /
snying rje ni sems can rnams sdug bsngal dang /
sdug bsngal gyi rgyu las bsgral bar 'dod pa'o / /
des na kye de lta bu'i yid can gyis bzhengs shig par 'brel to / /
de lta bus ci byed snyam pa'i the tshom bsal ba'i don du gsungs pa /
puk+ka sI ni bdag la skyobs / /
zhes pa la /
shin tu myur bar rang gi ming 'dzin pas na puk+ka sI zhes bya ba ste /
puk+ka sI bdag ni sa dang byams pa'i rang bzhin yin pas yongs su skyobs shig pa'o / /
des na khyed snying rje'i bdag nyid can yin la /
bdag sa'i rang bzhin zhes pa'i don to / /
yongs su skyob pa'i thabs gsungs pa /
bde chen zhes pa ste /
khyed bde ba chen po'i snyoms par 'jug pa'i sbyor bas bdag la 'di ltar gang gi phyir stong pa spongs zhes pa ste /
nyi tshe ba'i stong pa'i rang bzhin du zhen pa spongs shig pa'o / /
khyod med na ni bdag 'gum pas / /
zhes pa ni khyed mi bzhugs na 'gum par 'gyur bas bzhengs shig ces pa ste /
sems can thams cad la bu gcig pa ltar brtse bas bzhengs shig pa'o / /
stong pa'i rang bzhin nyid spongs zhes pa ni stong par chags pa spong ba'o / /
ri khrod ma 'bras grub par mdzod / /
ces pa la /
ri khrod ma ni chu dang snying rje'i rang bzhin can no / /
dgos pa'am 'bras bu ni snying rje de nyid du grub par mdzod cig pa'o / /
'jig rten mgron gnyer zhes pa ni 'jig rten pa la smon pa byang chub kyi sems kyis /
bdag gis dpal he ru kar gyur nas sems can thams cad he ru ka'i go 'phang la gzhag par bya'o zhes mgron bos nas /
ci'i phyir stong pa nyid la bzhugs zhes bya bar 'brel to / /
des yang sems can thams cad bde blag tu sgrol zhing bde ba sgrub pas dga' ba dang /
gtso bo zhes bod pa'o / /
gtum mo bdag ni zhu ba bgyid / /
ces pa la /
gtum mo ni me'i khams dang /
dga' ba'i rang bzhin no / /
mig 'phrul mnga' ba zhes pa ni kye mig 'phrul mnga' ba'i mig 'phrul gyis sems can thams cad kyi don mdzad pa'i gar gyi bdag po'o / /
bdag gis khyed kyi thugs 'tshal zhes pa ni khyed kyi thugs sems tsam du bdag gis 'tshal ba'o / /
g.yung mo bdag ni sgrin mo ni / /
zhes pa la g.yung mo rnams ni rlung gi khams dang /
btang snyoms kyi rang bzhin no / /
gcig la yang mang po'i tshig ni /
bud med yin yang nga rgyal mnga' ba dang /
dri ma med pa yid la byed pa dang /
btang snyoms gtsor byed pa dang mnyam pa'i sems dang ldan pa'o / /
snying rje rnam gcod ma mdzad cig /
ces pa ni mnyam par rab tu 'jug pa'i snying rje rnam par gcod pa'i stong par ro gcig par ma mdzad cig pa'o / /
de lta bu'i puk+ka sI la sogs pa'i sgra'i tshul gyis bskul ba yin gyi /
gzugs kyis ni ma yin no / /
de'i bdag nyid du byas pa yang rnal 'byor ma bzhi smon lam gyis grub pa ni gang gi phyir rnam par shes pa las sgra'i tshul du spros pa'o / /
de yang thabs rnam par dag pas bskyed pa yin gyi /
'khor ba'i nyes pas gos pa ni ma yin no / /
glus bskul bde dag ni phyag bzhi pa dang /
phyag drug pa la yang thun mong ngo / /
glang po rta bong la sogs pa rnams ni 'jig rten skyong ba brgyad rnam par dag pa'o / /
sa dang chu la sogs pa rnams ni gza' brgyad rnam par dag pa'o / /
aM hUM dag gis rdo rje che / /
zhu ba'i gzugs las bzhengs nas ni / /
zhes bya ba ni rdo rje sems dpa' zhu ba'i gzugs yongs su gyur pa dag ni zla phyed thig le dang bcas pa'i dbyangs yig dang po dang hUM yig go / /
de dag yongs su gyur pa ni de dag gi lte bar byin gyis brlabs pa'i gri gug dang rdo rje'o / /
sa bon dang mtshan ma de dag yongs su gyur pa las thabs dang shes rab kyi bdag nyid can gyi he ru ka'o / /
bdag med ma dang dpal he ru ka dag gi sa bon aM yig dang hUM yig las A li dang kA li zhal du zhugs te /
rdo rje'i lam nas lha mo'i pad+mar lhung zhing zhu bar byas te /
de yongs su gyur pa las /
gaM yig la sogs pas gau rI la sogs pa'i lha mo dbyung bar gsungs pa gaM tsaM zhes bya ba la sogs pa'o / /
de dag gis dkyil 'khor rgyal po mchog bstan to / /
aM dang hUM dag ces pa'i bshad pa gsungs pa /
bdag po zhes bya ba la sogs pa ste /
dga' ma'i sgras ni shes rab ste /
rtse zhing rol pa 'dis rnam par spros pa'o / /
phyag bzhi pa dang phyag drug pa'i dkyil 'khor la yang de lta bu'i mtshan ma dag go / /
tshangs pa zhes pa nas gdan gyi gzhung gi mthar de dag gi dbus su bdag bsam par bya zhing /
de dang de dag thams cad kyi mthar yang blta bar bya'o / /
des na yang gzhal yas khang rdzogs pa'i dus nyid du brgya byin la sogs pa'i snying gar nyi mas mnan par bzhengs pa'i bdag nyid du blta bar bya'o / /
dkyil 'khor rab tu bzhengs zhes pa ni rdul tshon gyi dkyil 'khor ram /
bris pa'i dkyil 'khor te /
bsam gtan gyi dkyil 'khor yang rdul tshon gyi dkyil 'khor bzhin no / /
de dbus pad+ma zhes pa ni bsam gtan gyi dkyil 'khor yang blta bar bya'o / /
rig ma bde chen brgyad po nyid / /
ces pa ni bskyed byed ma la sogs pa brgyad po ste /
dpal he ru ka'i dkyil 'khor ro / /
bdag med ma'i dkyil 'khor du ni rnam pa lnga'o / /
rigs mchog tu byung ba nyid kyi rig ma de dag gzhug par bya ste /
de yang /
bzang po rigs lnga las byung ba / /
zhes pa'i tshig gis so / /
'di rnams zhes pa ni 'di rnams kyi dbus su de mchod par bya'o / /
gos kyis mig ni bkab nas ni / /
zhes pa ni gos ser pos so / /
ji ltar ni bdag med ma'i dkyil 'khor du dbang ngo / /
dbang ni cho ga'o / /
gsungs pa nyid ni 'dir yang dkyil 'khor gyi cho gar rgyas par bstan pa las rtogs par bya'o / /
de kho na nyid ces pa ni lhan cig skyes ba'i dga' ba'i ye shes kyi skad cig ma'i gnas skabs ji lta bu zhes bdag med mas zhus pa lha de'i skad cig ji ltar lags zhes pa'o / /
bcom ldan 'das kyis de'i skad cig bka' stsal pa /
thog ma mtha' med der ni dbus / /
zhes pa la /
thog ma ni skye ba'o / /
tha ma zhes pa ni 'gag pa ste /
de dag med pa'o / /
der ni dbus zhes pa ni dbu mar gnas pa ni der te /
lhan cig skyes pa'i skad cig ma zhes sngar gyi dang 'brel to / /
der zhes pa'i sgras ni sngar gyi dag kyang nang du gyur pa'o / /
srid pa ni las dang nyon mongs pas 'ching ba'o / /
mya ngan las 'das pa ni las dang nyon mongs pa spongs te /
de dag med pa'o / /
der zhes pas 'dir yang bsgre'o / /
'di ni mchog tu bde chen yin / /
zhes pa ni lhan cig skyes pa'i rang bzhin rdo rje 'chang chen po zhes pa'i don to / /
gzhan med bdag med ces pa la /
gzhan ni shes rab bo / /
bdag ni thabs te de dag med pa'o / /
yang na gzhan ni gzung ba'o / /
bdag ni 'dzin pa ste de dag med pa'o / /
'dir yang der zhes pas bsgre bar bya'o / /
gang du thog ma dang tha mal sogs par mi dmigs pa de ni lhan cig skyes pa'i ye shes yin zhes dgongs so / /
ji lta bu zhe na /
gsungs pa / /
rang gi g.yas dang lag gzhan zhes bya ba la sogs pa la /
g.yas pa ni shin tu bzang ba ste /
rang gi g.yas bzang po /
gzhan ni de las cig shos te sdug bsngal can no / /
des na rang gi lag dang /
lag gzhan ni bde ba'o / /
de dag lag pas rjes su byed pa ni zhu ba'o / /
de'i rlabs gnyis kyis btsir zhes par 'brel to / /
de yang rlabs ni shugs te /
des na rlabs kyang yin la /
gnyis kyang yin pas rlabs gnyis so / /
skad cig gnyis su gnas pa na shugs kyang gnyis te /
ji srid skad cig gnyis zhu bar gnas par byed pa'o zhes pa'i don to / /
longs spyod ces pa ni yang dag pa'i ye shes kyi longs spyod nyams su myong bar gyur pa ni 'dir longs spyod de nor bu'i dkyil du'o / /
des ci lta bu nyid du byed ce na /
gsungs pa rgan po zhes pa la sogs pa ste /
rgan po ni stong pa nyid do / /
srin lag ni snying rje'o / /
de dag gis btsir bar bya ba ste mngon par zhen pa med ces bya ba'i don to / /
rnal 'byor pa zhes pa ni shes rab dang snyoms par 'jug pa ste /
de dang ldan pas rnal 'byor ro / /
shes rab dang snyoms par 'jug pas rdo rje nor bu'i dbus su skad cig ma gnyis pa'o / /
mngon par zhen pa dang ldan pa'i zhu ba brtan par gnas par bya zhes bsdus pa'i don to / /
de dag gis kyang ci zhe na gsungs pa /
phyi nas zhes pa la sogs pa ste /
zhu ba brtan pa'i rjes la ye shes skyes pa ni lhan cig skyes pa'i dga' ba'i ming can no / /
ci 'dra zhe na gsungs pa /
gzhon nu ma zhes pa la sogs pa ste /
gang yang rung ba zhig la gzhon nu ma bde ba'i don du byin nas bdag nyid kyis gzung bar byas pa dang /
'dzin pa pos kyang bde ba'i don du byin pa'o zhes shes la pha la sogs pa ma lus pa nyid kyis shes pa yin yang phul du gyur pa'i chos nyams su dogs pas su la yang smra bar mi byed de / /
des na bde ba de ni rang yang dag par rig par gyur cing brjod du med pa nyid kyi ye shes gzhon nu ma'i bde bas nye bar 'jal bar byed do / /
'o na phul du gyur pa'i gzhon nu ma'i bde ba ni brjod par nus kyang brjod pa ma yin la /
lhan cig skyes pa dga' ba'i ye shes ni ji ltar brjod /
de mi nus pa nyid do zhe na /
des na rang gi g.yas dang lag gzhan nam /
lag pa g.yon pa'i rgan po dang srin lag gi rlabs gnyis te /
g.yas pa dang cig shos kyis rtsa gnyis mgrin pa longs spyod kyi gnas su btsir bar bya'o / /
de ltar byas pas phyi nas ye shes skyes pa ni gzhon nu ma'i bde ba bzhin no / /
gzhon nu mas ni shes rab nye bar mtshon no / /
des na yang la la dag ni shes rab dang 'dus pa las bde ba'i ye shes ji ltar skyes pa de ltar skyes pa ste de lta bur mgrin pa'i gnas su la la nA dang ra sa nA'i rtsa gnyis po dag kyang mnan pas skye bar 'gyur zhes pa'o / /
des kyang mchog gis bstan pa nyid las te /
gang zhig bde ba'i thabs las lhan cig skyes pa'i ye shes rtogs par sla ba yin no / /
'dis kyang skad cig gnyis su gnas pas 'chi ba'i sdug bsngal nyid la yang yin no / /
de bzhin du yang chom rkun ma rnams la de lta bu'i rig la 'byung ngo zhes gtam rgyud las so / /
ye shes khyad par du gyur pa ni mchog gi mtha' ste /
dga' bral gyi zhes pa ste /
mchog ces pa ni dga' ba'i lhag ma nyid kyis so / /
des na gsungs pa /
mtha' zhes pa ste mthar gyur pa ni mtha' nyid do / /
gang gis she na gsungs pa /
dga' bral dbus zhes gsungs te / /
de yang dbus ni mchog tu dga' ba'i ye shes kyi'o / /
gang gi phyir dga' bral gyi bdag nyid ni dga' bral gyi ye shes te /
de'i mthar gyur pas na mtha' zhes pa'i don to / /
'di ni yi ge bcu pa'i tshig go / /
stong dang stong min he ru ka /
zhes pa ni rang bzhin gyis stong pa yang sgyu ma lta bu nyid las so / /
yang na stong min ni rnam par dag pa'i 'khor ba yis so / /
de lta bu'i ye shes kyang dpal he ru ka'o / /
de skad du yang 'chad par 'gyur te /
'khor ba'i rnam pa he ru ka / /
zhes pa'o / /
gang du dgyes pa'i rdo rje mngon par 'byung ba de la de skad ces bya'o / /
de dag ni dgyes pa'i rdo rje'i rnam par 'grel pa las brtag pa gnyis pa'i le'u lnga pa'o // //
da ni bris skur son pa'i bris pa'i dkyil 'khor bstan pa'i phyir dang /
phyag rgya lnga'i rnam par dag pa so sor rgyas par bstan pa'i don du bris sku'i cho ga'i le'u gsungs pa /
lha mo zhes bya ba la sogs pa ste /
thod par zhes pa la ka ni bde ba'o / /
pA ni skyong bas ni /
pA la ste thod pa'o / /
mchan khung zhes pa ni chos 'byung gi ngos dag tu'o / /
sen mo zhes pa ni lcags kyu chen po'o / /
de dag gis ni phyi rol gyi shes rab dang rjes su chags par ston to / /
phyag rgya lnga ni rab tu phye / /
zhes pa ni bcom ldan 'das de lta bur mdzad pa la /
bcom ldan 'das mas phyag rgya lnga'i rnam par dag pa zhus la /
phyag rgya lnga'i rnam par dag pa rab tu phye zhes pa sdud pa po'i tshig go / /
des na bcom ldan 'das kyis phyag rgya lnga'i rnam par dag pa'i rab tu phye ba'i tshig gsungs pa /
bla ma zhes pa la sogs pa ste /
'khor lo la sogs pa 'dzin pas rtag tu 'jug pa ni /
phyag la sogs pa'i bya ba yod pa nyid du rtogs par bya'o zhes rnam par dag par bya ba'i sgo yis so / /
bris sku'i byed pa zhes bya ba ni bris sku dang /
ras la sogs pa yang rnal 'byor pa la rnal 'byor pa nyid kyis bya zhes blta bar bya'o / /
lus la ni raM su bsam zhes pa ni byings su sbyor ba gsung rab las te 'dzin pa po zhes pa'i don to / /
bris sku'i cho ga zhes pa ni bris sku byed pa ste /
de'i cho ga'i le'u'o / /
de dag ni dgyes pa'i rdo rje'i rnam par 'grel pa las brtag pa gnyis pa'i le'u drug pa'o // //
rnal 'byor pas 'jig rten pa'i lugs su rnam par dag pa cung zad bya ba ni dur khrod la sogs par bza' ba zos pas dngos grub thob par byed pa'o zhes dam pa'i chos gnas pa'i rgyu glegs bam 'dri ba nges par brjod pa sngon du 'gro ba can gyis bza' ba'i le'u gsungs pa /
de nas zhes bya ba la sogs pa ste /
de nas ni bris sku'i cho gzhus pa'i lan gyi rjes la'o / /
glegs bam yang ni ji ltar 'gyur / /
zhes pa ni lha mo la gsungs zhes par 'brel to / /
gro gar zhes pa ni gro ga la sogs par dgyes pa'i rdo rje'i rgyud bris na bsod nams mang po 'byung ba'o / /
sbrang chen zhes pa ni rin chen 'byung ldan no / /
yang dag rab sbyin ldan pa la / /
res 'ga' tsam zhig bstan pa nyid / /
ces pa la /
sbyin zhes pa ni ster ba ste /
yang dag par rtogs pa ster pa'o / /
des na yang dag rab sbyin no / /
gang snyoms par 'jug pa las rtogs par gyur pa nyid ni /
de kho na nyid ces bya ste /
bla ma'i tshig gis slob ma'i don du rtogs par byed cing sbyin par byed ces pa'i don to / /
ldan pa ni de dag gis phul du gyur pas na'o / /
nyid kyi sgras ni brgya lam na'i don to / /
de yang gal te dgos pa yod par gyur na res 'ga' tsam glegs bam bstan pa ni yang dag rab sbyin ldan pa'i mchog de la bstan par bya ba yin gyis /
gzhan la glegs bam bstan par bya ba ma yin zhes dgongs so / /
gsungs pa de dag gi mtshan nyid kyis ni glegs bam bstan to / /
tshogs kyi dkyil 'khor bza' ba zhes pa la bza' ba ni ji skad gsungs pa'i mtshan nyid can no / /
tshogs ni rnal 'byor ma rnams 'dus pa'o / /
de nyid dkyil 'khor te lha rnams rnam par dag pa ji ltar gnas pa'i he ru ka'i dkyil 'khor ltar phyi rol gyis rnal 'byor pa rnams rnam par gnas shing bkod pa dag go / /
gang du zos pa zhes pa ni gang du bza' ba zos pas dngos grub tu 'gyur ba lha mo nyon cig ces pa sngar dang 'brel to / /
mi med grong khyer zhes pa ni mi ma yin la sogs pas byin gyis brlabs pa'i nags tshal la sogs pa'o / /
rgya mtsho'i mtha' zhes pa ni chu klung la sogs par nye bar yang ngo / /
tshogs kyi dkyil 'khor gsungs pa brtag ces pa la sogs pa'o / /
bza' ba gsungs pa /
dam tshig ces bya ba la sogs pa ste / /
dam tshig ni lnga ste /
go gu da ha na'o / /
rgyal po'i sA lu zhes pa ni mi'i dam tshig dang rgyal po'i sA lu dang /
rus skyes zhes bya ba ni ming gi rnam grangs so / /
pad+ma'i lag pas zhes pa ni lag pa gnyis pad+ma'i rnam par gnas pas na pad+ma'i lag pa'o / /
sgrub pa po zhes pa ni sbyin bdag rnams so / /
de dag ni dgyes pa'i rdo rje'i rnam par 'grel pa las /
brtag pa gnyis pa'i le'u bdun pa'o // //
phyi rol gyi shes rab kyi rang bzhin rtogs par bya ba'i don dang /
smon lam gdab pa bstan pa'i don dang /
snod du bya ba sngon du 'gro ba can gyi sems can la chos bstan par bya'o zhes bslab pa'i don du gdul bar dka' ba 'dul pa'i le'u gsungs pa /
der zhes bya ba la sogs pa ste /
kun rdzob gzugs can zhes pa ni kun rdzob tu byed pa'i rang bzhin gyis /
gang gi phyir don dam pa las phyag rgya chen po'i lha'i rnam pa'i gzugs de yang 'dis sgrub par byed pas na 'di la yang phyag rgya chen po zhes nye bar btags so / /
pad+ma'i 'dab ma'i rnam pa 'dra / /
zhes pa ni pad+ma'i 'dab ma ltar sngo bsangs so / /
rdul kyang dri zhim ldan par 'gyur / /
zhes pa ni rgyas par bshad pa'o / /
ri dgas lte ba'i dri dang mtshungs / /
zhes pa ni go sla'o / /
pad+ma la yang dbang mchog dri / /
skad cig pad+ma lta bu 'byung / /
zhes bya ba la /
pad+ma ni chos 'byung ngo / /
des na pad+ma'i dri dang mtshungs / /
zhes par 'brel to / /
skad cig ces pa ni skad cig so so la'o / /
cis dri dang mtshungs she na /
gsungs pa /
pad+ma lta bu zhes pa ste /
ji ltar me tog pad+ma'i dri zhim pa de bzhin du pad+ma can de yang zhes pa'i don to / /
pad+ma la yang dbang mchog dri / /
zhes par yang shes par bya ste /
lta bu zhes pa'i sgra 'dir yang blang bar bya'o / /
de nas zhes pa ni phyag rgya chen po dris pa'i lan gyi rjes la'o / /
gdul dka' ba zhes pa ni sgrub par dka' ba'o / /
gdul bar zhes pa ni bslab pas gdul bya rjes su 'dzin pa zhes pa ste /
de'i rang bzhin gyis 'dul ba ni 'dul ba'o / /
bsnyen gnas zhes pa ni srog gcod pa dang /
ma byin par len pa dang /
mi tshangs par spyod pa dang /
brdzun du smra ba dang /
chang 'thung ba dang /
dri zhim po'i me tog phreng ba dang /
byug pa la sogs pa rnams spong pa ni bsnyen gnas so / /
bye brag smra ba zhes pa ni nyan thos dang rang sangs rgyas kyi lugs so / /
de la nyan thos pa rnams kyi byang chub ni nyon mongs pa'i sgrib pa spangs pa'i rang bzhin no / /
rang sangs rgyas kyi byang chub ni nyon mongs pa dang /
shes bya'i sgrib pa'i phyogs gcig spangs pa'i rang bzhin no / /
mdo sde pa zhes pa ni mdo sde dag la klog par byed pa'o / /
rnal 'byor spyod pa zhes pa ni rnam par shes pa tsam bden pa'o zhes rnal 'byor spyod pa'i lugs so / /
dbu ma pa zhes pa ni thams cad kun rdzob tsam mo zhes pa dbu ma pa'i lugs so / /
'dul ba gtsor bstan pa'i le'u la de skad ces bya'o / /
de dag ni dgyes pa'i rdo rje'i rnam par 'grel pa las brtag pa gnyis pa'i le'u brgyad pa'o // //
brtag pa snga mar gsungs pa'i sngags rnams gang 'ga' zhig btu ba'i le'u gsungs pa /
de nas zhes bya ba la sogs pa ste /
de nas zhes pa ni gdul dka' ba'i skabs kyi rjes la'o / /
yang de nas zhes pa gang gi tshe gdul bar dka' ba sngar gsungs pa'i rigs pas 'dul bar mi nus pa de'i nus pa bstan pa nyid kyis gdul bar bya'o zhes pas na /
kha sbyor dbye ba'i cho ga rab bshad bya / /
zhes bya bar 'brel to / /
kha sbyor dbye ba'i cho ga yang bla ma'i man ngag las shes par bya'o / /
bsdu ba'i dngos po bzhi zhes pa ni sbyin pa dang /
snyan par smra ba dang /
don spyod pa dang /
don mthun pa'i mtshan nyid can ni bsdu ba'i dngos po rnam pa bzhi'o / /
pags pa byang chub yan lag bdun / /
zhes pa ni chos rab tu rnam par 'byed pa dang /
brtson 'grus dang /
ting nge 'dzin dang /
dran pa dang /
dga' ba dang /
shes bzhin dang /
btang snyoms kyi mtshan nyid ni byang chub kyi yan lag bdun no / /
las kyi dngos grub nyid du 'gyur / /
zhes bya ba la dngos grub nyid ni rengs pa la sogs pa'i las kyi dngos grub po / /
de ltar 'gyur ba ni 'gro ba'o / /
dang por rnam par snang mdzad sbyin / /
zhes pa ni oM yig sbyin zhes pa ste /
las dang 'brel pa las kun kyang gnyis pa nyid do / /
uSh+ma rnams kyi bzhi pa la / /
zhes pa ni Sha dang /
sha dang /
sa dang /
ha ni uSh+ma ste /
de rnams kyi bzhi pa ni ha'o / /
duk+ka sI zhes pa ni dbyangs yig drug pa'o / /
stong pas mnan zhes pa ni thig les mnan pa'o / /
mdog dkar mthar ni swA hA sbyor / /
zhes pa ni oM hUM swA hA zhes pa'i sngags so / /
dang por yi ge'i bdag po sbyin / /
rdo rje mkha' 'gro ma de nas / /
zhes bya ba la /
yi ge'i bdag po ni oM yig go / /
mkha' spyod ma ni dbyangs yig bco lnga pa'o / /
mthar ni swA hA zhes pa ni oM A swA hA zhes pa ste /
snying po'i sngags mdog dmar po'o / /
rigs byed rnams kyi dang po ni phyag 'tshal ba'o / /
dang po yi ni gnyis pa la / /
zhes pa la sde tshan dang po'i ka'o / /
de yi gnyis pa ni kha yig go / /
stong bcas swA hA mtha' ru'o / /
zhes pa ni oM khaM swA hA zhes pa ste /
sngags 'di ni nag po'o / /
rnam par snang mdzad ces pa ni sngar bzhin no / /
gnyis pa yi ni gsum pa la / /
zhes pa ni sde tshan gnyis pa ste de'i gsum pa ni dza yig go / /
ra dang ldan zhing chu mas brgyan / /
zhes pa ni dza yig gi 'og tu ra sbyin la mgo bor dbyangs sbyin par bya'o / /
stong bcas swA hA mthar ru sbyar / /
zhes pa ni oM dzr-IM swA hA zhes pa ste nag po'o / /
yi ge'i dbang phyug ni phyag 'tshal ba'o / /
lnga pa nyid kyi gsum pa la / /
zhes pa la lnga pa ni pa'i sde tshan no / /
de'i gsum pa ni ba yig go / /
stong pa zhes pa ni /
thig les mgo bo mnan pa'o / /
mkha' 'gro ma dang ldan zhes pa ni rdo rje mkha' 'gro ma'o / /
de'i sa bon yang mkha' 'gro ma ste dbyangs yig lnga pa'o / /
de yang sngags dang lha dag mi phyed pa'i phyir te de ltar sngar gyi dang /
phyis kyi dag la yang sbyar bar bya'o / /
mthar ni swA hA zhes pa ni oM bruM swA hA zhes pa ste mdog nag po'o / /
yi ge'i thu bo zhes pa ni oM yig ste lhag ma ni go sla'o / /
gti mug rigs zhes pa yang oM yig ste lhag ma ni go sla'o / /
dang po rnam par snang mdzad ces pa yang sngar bzhin no / /
dang po nyid kyi dang po la / /
zhes pa la /
dang po ni ka'i sde tshan no / /
dang po ni ka yig go / /
rdo rje mkha' 'gro ma de sbyar / /
zhes pa ni u yig dang ldan pa'o / /
rnam par snang mdzad ces pa ni sngar bzhin no / /
mthar gnas pa yi gnyis pa la / /
zhes pa ni ya ra la wa ste mthar gnas pa'o / /
de rnams kyi gnyis pa ni ra yig go / /
rdo rje mkha' 'gro ma de ldan / /
zhes pa ni sngar bzhin no / /
yang ni dang po'i rtse mo la / /
zhes pa ni ka'o / /
rdo rje mkha' 'gro ma ni sngar bzhin no / /
mthar gnas pa'i gsum pa la / /
zhes pa ni la yig go / /
yang ni de nyid yang dag ldan / /
zhes pa ni la yig gis yang dag par ldan pa ste /
l+la zhes pa'o / /
steng du chom rkun ma yis brgyan / /
zhes pa la chom rkun ma ni e yig go / /
hrIHyig bzlas pa'i rjes su swA hA mthar zhes pa'o / /
oM ku ru kul+le hrI swA hA zhes pa ni ku ru ku l+le'i sngags so zhes pa ste /
sngags 'di ku ru ku l+le dang 'brel pas so / /
oM ni dang po bzhi pa yi / /
gsum pa chom rkun ma yis brgyan / /
zhes pa la /
bzhi pa ni ta'i sde tshan no / /
de'i gsum pa ni da yig go / /
de chom rkun ma yis brgyan pa'o / /
de yang gang gi dang por ni oM yig yin pas 'di ltar oM yig dang por gyur pa'o / /
de bzhin du /
chom rkun ma yis brgyan pa la / /
chom rkun ma ni e yig go / /
mthar gnas pa yi bzhi pa la / /
zhes ni wa yig go / /
pi tsu badzra ni tshig sbyor ba'o / /
uSh+ma rnams kyi bzhi pa la / /
puk+ka sI sa ni rnam par brgyan / /
stong pas mnan cing zhes pa ni hUM yig ste /
de yang sum 'gyur du'o / /
lnga pa yi ni gnyis pa dang / /
zhes pa ni pha'o / /
gsum pa'i dang po zhes pa la /
gsum pa ni Ta'i sde tshan no / /
de'i dang po ni Ta yig ste /
de yang srog med do / /
mthar swA hA zhes pa ni oM de ba pi tsu badzra hUM hUM hUM phaT swA hA zhes pa'o / /
dgyes pa'i rdo rje'i snying po zhes pa ni phyag bcu drug pa'i zhes pa'i don to / /
snang mdzad dang po dz+wA la gnyis / /
sbyar nas zhes bya ba la /
snang mdzad ni oM yig go / /
gang gi dang por rnam par snang mdzad yang yin pa de ni snang mdzad dang po'o / /
lnga pa'i bzhi pa ni b+ha yig ces par 'brel to / /
dz+wa la dz+wa la'i sgras ni sngar gyi bzhin du sbyar ba'o / /
mthar gnas rnams kyi dang por sbyar / /
zhes pa ni b+ha yig ste mthar gnas pa ste /
ya yig gis 'og tu ldan pa'o / /
g+hasma rI yis rnam par brgyan / /
zhes pa ni oM yig ste nges brgyan pa'o / /
uSh+ma rnams kyi bzhi pa la / /
rdo rje mkha' 'gro ma yis brgyan / /
stong pas mnan cing sum 'gyur nyid / /
ces pa ni hUM yig thung ngu gsum mo / /
lnga pa yi ni gnyis pa dang / /
gsum pa'i dang po swA hA mthar / /
zhes pa ni /
oM dz+wa la dz+wa la b+h+yo hUM hUM hUM phaT swA hA /
zhes pa ste /
phyag bzhi pa'i snying po'i sngags so / /
dang por rnam snang dang po yi / /
zhes pa ni ji ltar oM yig dang por gyur pa de bzhin du'o / /
dang po'i dang po ni ka yig go / /
nang gi dkar mos brgyan zhes pa ni i yig gis brgyan pa'o / /
gsum pa nyid kyi dang po la / /
nang gi dkar mos rnam par brgyan / /
nyis 'gyur byas zhes pa ni Ta yig la i yig gis brgyan pa'o / /
des na ki Ti'i sgras lan gnyis su brjod pa'o / /
lnga pa'i gsum pa zhes pa ni ba yig go / /
gnyis pa'i gsum pa zhes pa ni dza yig go / /
me yis rnam par brgyan zhes pa ni dza yig la ras brgyan cing hUM yig ring po gsum sbyar ba'o / /
lnga pa nyid kyi gnyis pa dang / /
zhes pa ni pha yig go / /
gsum pa'i dang po'i zhes pa ni Ta yig ste de yang srog med do / /
mthar ni swA hA zhes pa ni oM ki Ti ki Ti badzra hUM hUM hUM phaT swA hA /
zhes pa ste /
phyag drug pa'i snying po'i sngags zhes par 'brel to / /
dang po'i rnam snang bzhi pa yi / /
dang po zhes pa ni sde tshan bzhi pa'i dang po'i yi ge ste ta yig go / /
byin za yang dag ldan zhes pa ni 'og tu ra dang ldan pa'o / /
ro langs ma yis rnam par brgyan / /
zhes pa ni i yig gis brgyan pa'o / /
mthar gnas pa yi gsum pa la / /
zhes pa ni la yig go / /
g+hasma rI yis rnam par brgyan / /
zhes pa ni a yig gis brgyan pa'o / /
dang po yi ni dang po la / /
zhes pa ni ka yig go / /
mthar gnas pa yi dang po dang / /
zhes pa ni ya yig gis sbyar ba'o / /
rdo rje ma yis rnam par brgyan / /
zhes pa ni a yig gis brgyan pa'o / /
k+Sha ni chom rkun ma yis brgyan / /
zhes pa ni k+Sha yig la e sa brgyan pa'o / /
lnga pa nyid kyi dang po ni pa yig go / /
uSh+ma rnams kyi bzhi pa la / /
rdo rje mkha' 'gro ma yis brgyan / /
stong pas mnan cing sum 'gyur te / /
zhes pa ni thig les mtshan pa'i hUM yig thung ngu gsum brjod pa'o / /
phaT dang mthar ni swA hA zhes pa ni oM tra lo kyA k+She pa hUM hUM hUM phaT swA hA /
zhes pa ste /
sngags 'di ni phyag gnyis pa'i'o / /
bdag med ces pa ni dbyangs yig dang po'o / /
dang po'i dang po zhes pa la sogs pas ni grong khyer dkrug pa'i sngags te /
oM a ka tsa Ta ta pa ya sha swA hA zhes pa'o / /
mthar gnas pa'i gnyis pa ni ra'o / /
k+Sha yi rkang pa nyis 'gyur nyid / /
hUM gi rnam pa gsum dang ldan / /
dang por rnam snang phaT yi ge / /
spel te mthar ni swA hA zhes pa ni oM ra k+Sha ra k+Sha hUM hUM hUM phaT swA hA ste sa sbyong ba'i'o / /
dang por rnam snang de rjes su / /
rdo rje ma yi mtha' ru hUM /
zhes pa la rnam par snang mdzad ni oM yig dang por gyur pa'o / /
de rjes rdo rje ma ni dbyangs yig gnyis pa ste /
de la thig le gnyis sbyar ba'o / /
de nas yang hUM yig ste a yig gi pha rol du thig le gnyis ni phyis pa'o / /
des na /
rdo rje ma yi mtha' ru hUM / /
zhes pa'i mtha' drag po'i thig le dag ni thim zhing sbas pa'o / /
oM AHhUM zhes pa'o / /
dang por rnam par snang mdzad ces pa la sogs pa ni 'byung po kun gyi gtor ma'i sngags te yang go sla'o / /
sngags btu ba'i le'u zhes bya ba la /
btu ba ni btus pa ste gsal bar byas pa'o / /
sngags ni A li dang kA li'i tshogs kyi phung po btus pas na sngags btu ba ste /
ji ltar zho'i nang nas mar bsdus pa bzhin no / /
de'i mngon par brjod pa can ni le'u ste de yang dgu pa'o / /
de dag ni dgyes pa'i rdo rje'i rnam par 'grel pa las brtag pa gnyis pa'i le'u dgu pa'o // //
sngags btus pa'i rjes la sngags kyi phreng ba gang gis dngos grub tu 'gyur bas na de mngon par brjod pa'i le'u gsungs pa /
de nas zhes bya ba la sogs pa ste /
de nas ni sngags btu ba'i rjes la'o / /
chos kun sdom cig ces pa la /
chos kun ni rengs pa la sogs pa'i las kyi tshul lo / /
gcig pa ni de dag go / /
sdom pa ni phul du gyur pa nyid kyis bsrung ba'o zhes pa de bzhin du'o / /
bzlas pa'i yul zhes pa ni bzlas pa'i sngags bgrang ba'o / /
de nyid dngos grub rnams kyi yul yin pas /
bzlas pa'i yul ni rab tu phye / /
zhes pa ste /
rab tu bstan pa'o / /
bzlas pa zhes pa ni brjod pa'o / /
'dir bgrang ba 'dis bzlas pa ni phreng ba la'o / /
dbang la tsan+dan dmar po zhes pa ni tsan+dan gyi shing dmar po'o / /
la la dag ni rdo ba dmar po bdar ba'i ri lu dag las bya zhes pa'o / /
la la dag ni lung tang gi 'bras bu'i khyad par ro / /
rgyud gzhan las ni las kyi bye brag gis rdog ma'i grangs nges pa yod de /
'dir ni khyad par gyi tshig med pa las rdog ma'i grangs brgya rtsa brgyad nyid du nges shing gsal bar bya'o / /
yang na zhes bya ba la sogs pa ni gsad pa la sogs pa rim pa ji lta ba bzhin dam tshig gi rjes la yang bstan par bya ste /
mtha'i shwa zhes pa ni gsad pa la rta'i'o / /
dang po'i shwa zhes pa ni dgug pa la khyi'i'o / /
g+ha dang po zhes pa ni rnam par dbye ba la ba lang gi'o / /
ha dang po zhes pa ni glang po'i ste de yang bskrad pa la'o / /
bzlas pa mngon par brjod pa can ni bzlas pa'i le'u'o / /
de dag ni dgyes pa'i rdo rje'i rnam par 'grel pa las /
brtag pa gnyis pa'i le'u bcu pa'o // //
da ni spyod pa'i le'u las ji skad gsungs pa rang 'dod lha'i rigs kyis bya'o zhes pas de rtogs par bya ba'i don du rnal 'byor ma rnams kyi thun mong gi rigs dang snyoms par 'jug pa las lhan cig skyes pa rtogs pa'i don du lhan cig skyes pa'i le'u gsungs pa /
dam 'khyud ces bya ba la sogs pa ste /
'khor lo'i 'dren pas 'di skad gsungs / /
zhes pa ni rdo rje 'chang chen po la chos kyi 'khor lo bskor bar gsol ba btab pa'i rjes la /
'di skad gsungs zhes bya bar 'brel to / /
lus can rnams kyi rang lus bshad / /
ces pa ni bcom ldan 'das kyi gsung ngo / /
bshad pa gsungs pa /
srin lag ces bya ba la sogs pa la /
rdo rje rtse dgu par gyur pa /
mi bskyod pa yi rigs mchog nyid / /
ces pa ni de'i zhes pa 'dir blang bar bya'o / /
'dir bud med dang skyes pa dag gi thun mong ngo zhes rtogs par bya ba'i don du gsungs la /
bud med ces bya ba la sogs pa ste thun mong gi mtshan nyid can gyis ni rigs thun mong ba ste /
de dang lhan cig tu spyod pa bya ba'o / /
yang na srin lag gi rtsa ba'i rdo rjes ni mi bskyod pa'i rigs yin la /
bud med la yang srin lag gi rtsa bar rdo rjes mtshan pa ni rigs can yin pas de dang lhan cig tu spyod pa spyad do / /
rnam par snang mdzad kyi rigs dang rigs can la yang srin lag gi rtsa bar 'khor lo ste /
de dang lhan cig tu spyod pa spyad do / /
snang ba mtha' yas la sogs pa'i rigs la yang blta bar bya'o / /
bud med dang skyes pa dag mi bskyod pa'i rigs ni nag po nyid kyis thun mong gi rigs can dag lhan cig tu spyod pa nyid ni gau rI chen mo la sogs pa rnams dang yang blta bar bya'o / /
da ni rang gi rigs dang lhan cig tu spyod pa'i don du gsungs pa /
de la zhes bya ba la sogs pa ste go sla'o / /
myos pa'i mtshan ldan pa yi lus / /
zhes pa ni myos pa'i rtags te /
sid ces pa dang /
gdung ba'i sgra la sogs pa can te /
de byed pa la mkhas pa ni so dang sen mo la sogs pas so / /
las zhes pa ni snyoms par 'jug pa'o / /
bo la ldan pa ni thabs so / /
bcing ba'i khyad par gsungs pa /
khyogs dang zhes pa la sogs pa ste /
na ra la na rI yis shin tu 'khrigs shing mdun gyi rked pa'i phyogs dang rgyab tu yang ste /
khyogs zhes bya ba ste khyogs dang 'dra bas na khyogs so / /
de skad du yang /
bud med kyi ni mdun dang rgyab / /
rked par rim bzhin khyogs lta bur / /
chu so'i steng du mnyam par gnas / /
de ni khyogs su rab tu grags / /
zhes gsungs so / /
brla zhes pa ni /
na ra'i mgrin par sbyar zhing g.yas pa'i pus mo lha nga bteg pa dang /
rang gi lag pa g.yon par gzhug par bya zhing lag pa g.yas pas de'i rgyab tu gzung bar bya'o zhes pa ni brla'i ming can gyi byed pa'o / /
de skad du yang /
na ra'i pus mo yang dag bteg /
lag pa g.yas dang g.yon dag gis / /
sbyar te steng du byed pa na / /
gnyi ga mngon par phyogs te gnas / /
zhes gsungs so / /
de yang /
gnyi ga mngon par phyogs te gnas / /
zhes pa la gnyi ga ni skyes pa dang bud med do / /
gang gi tshe mngon par phyogs pa dag go / /
de nyid ni steng du sbyor ba'i byed pa zhes bya'o / /
shin tu brkyang ba zhes pa ni na rI brkyang ba'i g.yas dang g.yon pa'i rkang pa gnyis rang gi rkang pa gnyis kyis mnan pa ste /
lag pa dag ni ngang pa'i gshog pa ltar rab tu brkyang bar bya zhes pa ste /
rab tu brkyang ba nyid ni rab tu brkyang ba'o / /
de skad du yang /
ngang pa'i gshog pa'i rnam pa 'dra / /
brkyang ba zhes ni rab tu grags / /
gnyis ka'i rkang pa rab tu brkyang / /
rab tu brkyang ba zhes su brjod / /
ces gsungs so / /
steng dang 'og tu blta ba nyid / /
ces pa ni gdong ba dang pad+ma blta zhes pa'i don to / /
lhan cig skyes pa'i le'u zhes pa ni lhan cig skyes pa'i ye shes de'i don du ka ra na rab tu rtogs pa dang /
shes rab kyi mchod pa gang du mngon par brjod pa'i le'u de la yang de skad ces bya'o // //
de dag ni dgyes pa'i rdo rje'i rnam par 'grel pa las /
brtag pa gnyis pa'i le'u bcu gcig pa'o // //
tshigs su bcad pa sngon du 'gro ba can gyi dbang sbyin pa dang /
rdo rje dang pad+ma byin gyis brlab pa sngon du 'gro ba can gyis shes rab kyi mchod pa'o zhes pa ste /
de brjod pa'i don du le'u bcu gnyis pa gsungs pa /
de nas zhes bya ba la sogs pa ste /
de nas zhes pa ni /
mchod pa dang /
bstan pa dang /
thos pa'i rjes la'o / /
rdo rje can ni /
rdo rje snying po la bka' stsal pa'o / /
ci bka' stsal zhe na gsungs pa /
dbang bzhi'i don zhes pa ste /
gang gi tshe yang zhu ba'i ngag gi sgras ni yod pa ma yin pa de'i tshe slob dpon la sogs pa'i dbang rnam pa bzhi'i tshigs su bcad pas dbang bzhir gyur pa ste /
dbang bzhi'i tshigs su bcad pa de dag la ji lta bu zhes mgo bo g.yo zhing 'dri bar blta bar bya'o / /
de yang bstan par bya zhes pa'i tshig las so / /
bstan par bya zhes pa ni zhus pa'i rjes la bcom ldan 'das kyis dris pa'i lan gyi dbang bzhi'i tshigs su bcad pa dag gnas par bstan par bya zhes par 'brel to / /
de dag nyid gsungs pa /
rdo rje che dang zhes bya ba la sogs pa ste chu dang /
dbu rgyan dang /
rdo rje dang /
dril bu dang /
bdag po dang /
ming gi dbang bskur ba'i tshigs su bcad pa rnams ni rgyud gzhan dag tu gsungs so / /
dbang bskur ba'i don du gsol ba gdab pa ni yon dbul ba'i don du blta bar bya'o / /
rigs lnga'i shes rab byin gyis brlab pa la sogs pa'i sngags bstan pa'i don du gsungs pa /
spyi bor oM zhes bya ba la sogs pa ste /
shes rab kyi smin ma'i dbus su hUM dang AHyig dkar po /
snying gar ni hUM yig ces pa ni snying gar nyi ma la hUM yig sngon po gnas pa'o / /
'dis nye bar mtshon pa tsam nyid kyis lte ba la sogs pa rnams swA yig la sogs pa blta bar bya ste /
de la lte bar ni nyi ma la swA yig ser po gnas pa'o / /
gsang bar ni nyi ma la gnas pa'i a yig dmar po'o / /
brla gnyis su nyi ma la gnas pa'i hA yig ljang gu dag go / /
ze'u 'bru la AHyig gi rnam pa zhes pa ni hUM yig gis pad+ma dang /
AHyig gis de'i ze'u 'bru'o / /
hUM yig las skyes pa'i sna tshogs rdo rje dang /
oM yig las skyes pa'i nor bu de'i ze'u 'bru'i bug sgor phaT yig ser po zhes pas yig ge gsum bstan to / /
ze'u 'bru la AHyig gi rnam pa zhes pas rgyud kyi mthar bsdus pa'o / /
le'u bcu gnyis pa brtag pa gnyis kyi bdag nyid ni dgyes pa'i rdo rje'i rgyud brtag pa gnyis kyi bdag nyid ces bya'o / /
de dag ni dgyes pa'i rdo rje'i rnam par 'grel pa las /
brtag pa gnyis pa rdzogs so // //
'di ltar snying ga'i snod du yang dag sbas pa ni / /
bla ma'i bka' yis rgyud kyi don rtogs pa / /
bdag gi khong du dran pa gnas pas bris / /
gang phyir gsung rab rtogs pa mkhas pa dag gi nor / /
gal te bla mas bstan pa 'di ni skyon med pa'o / /
gnyug ma'i dgongs pa las skyes legs par byas / /
gang tshe rgyun mi 'chad par dus ring ma bsten na / /
de nyid nyams myong de tshe ji ltar gsal / /
las dang nyon mongs rnam par dag pa'i thabs / /
mtshungs med dgyes pa'i rdo rje'i rnam par 'grel pa ni / /
bdag gis byas pa'i bsod nams gang thob pa / /
des ni 'gro kun dgyes pa'i rdo rje ldan par shog /
dgyes pa'i rdo rje'i rnam par 'grel ba b+ha ba b+ha dra zhabs kyis mdzad pa rdzogs so // //
rgya gar gyi mkhan po puN+ya kIrti dang / /
zhu chen lo tsA bsod nams rgyal mtshan gyis / /
sgra don gnyis dang mi 'gal tsam du bsgyur / /
rnyed dang grags pa'i don du 'di ma yin / /
ma 'ongs dus su gzhan la phan phyir dang / /
rang gi slob ma rnams kyis gsol btab pas / /
gus shing spro ba'i sgo nas 'di bsgyur ba'i / /
dge ba gang thob kun gyi don phyir bsngo // //
