@## / /
rgya gar skad du /
badzra b+hai ra wa sAd+ha nA ma /
bod skad du /
rdo rje 'jigs byed kyi sgrub thabs zhes bya ba /
'jam pa'i rdo rje la phyag 'tshal lo / /
rab tu khros shing gdug pa 'dul / /
ma lus log pa'i bdud 'dul ba / /
zhal dang phyag drug mtshon cha 'dzin / /
ma he zhal la phyag 'tshal te / /
de yi sgrub pa'i rim pa zhig /
bdag gis dran nas brtsam par bya / /
dang por yid dang mthun pa'i gnas su bdag nyid khrus byas te stan bde ba la 'dug nas /
oM badzra b+hA+ai ra ba dz+wa la dz+wa la hUM /
zhes pas lus bsrungs nas /
bla ma dkon mchog la mchod pa rnams kyis yang dag par mchod nas sdig pa bshags pa la sogs pa bya'o / /
oM a b+ha bA swa b+ha wa bi shud+d+ha badzra tsakra a a aM a /
zhes bya bas stong pa nyid bsgom mo / /
de nas bdag nyid yi ge ar gnas pa las de'i 'od zer gyis tshangs pa dang brgya byin gyi steng du a zhu ba las ut+pal 'khor los mtshan pa de zhu ba las bcom ldan 'das 'jam pa'i rdo rje zhes bya ba sku mdog mthing nag g.yas na rdo rje g.yon na ut+pal 'dzin pa /
gzhon nu'i cha lugs la rgyan gyis brgyan pa bsam mo / /
de'i thugs ka nas nyi ma la hUM gnas pa can du bsams te /
hUM zhes bya ba'i sgra rgyun mi 'chad par byung bas phyogs bcu'i sangs rgyas thams cad mchod / /
tshur hUM la thim pas /
zhe sdang gi skur gyur pa ni /
zhal drug phyag rnam pa drug dang ldan pa /
stobs che ba /
ma he'i zhal can /
sku mdog mthing nag /
mi mgo brgya'i do shal can /
zhabs brkyang bskum du bzhugs pa /
phyag drug g.yas g.yon gyi dang po keng rus kyi dbyug pa dang rdo rje bsnams pa /
g.yas g.yon gyi bar pa na mda' gzhu dang ral gri /
tha ma na sna tshogs rdo rje dang mdung bsnams pa'o / /
de las tshad med pa bzhi'i khro bo 'phro ba can no / /
zhabs bzhi brkyang bskum du bzhugs pa bsgom /
de'i thugs kar nyi ma'i steng du hUM bsams la /
spyan drang ba la sogs pa rdzogs pa dang gsang sngags bzlas pa ni /
oM hrIHSh+T+r-iHwi kr-i tA na na hUM hUM /
zhes pa'am /
oM duHkha tshe da hUM hUM /
zhes pa bzlas par bya'o / /
de nas mtshan gyi sgo nas bstod do / /
gtor ma btang nas gshegs su gsol te ldang bar bya'o / /
bdag gis dge ba 'di byas pas / /
bla med byang chub thob par shog /
rdo rje 'jigs byed kyi sgrub thabs slob dpon a sho ka shrIs mdzad pa rdzogs so // //
paN+Di ta d+harmA shrI mi tra dang /
lo tsA ba chos kyi bzang pos bsgyur ba'o / /
[ ]
