@## / /
rgya gar skad du /
badzra bA rA hI tA ra sto traM /
bod skad du /
rdo rje phag mo sgrol ma la bstod pa /
rje btsun ma sgrol ma la phyag 'tshal lo / /
stong nyid snying rje phag mo che / /
sgrol ma'i sku la phyag 'tshal lo / /
smra bsam brjod med pha rol phyin / /
sgrol ma'i gsung la phyag 'tshal lo / /
dri med ye shes zla ba'i thugs / /
sgrol ma'i thugs la phyag 'tshal lo / /
zla 'od srid pa'i mun sel ba / /
'joms byed nyi ma'i dkyil dang mtshungs / /
thabs dang shes rab yon tan ldan / /
sgrol ma la ni rtag tu 'dud / /
'gro la bu bzhin rtag tu gdung / /
srid gsum rnam thar gsum la 'god / /
seng ldeng nags la rab gnas shing / /
'jigs pa brgyad las shin tu skyob / /
sgrol ma la ni phyag 'tshal bstod / /
mngon par dga' ba'i zhing khams su / /
rdo rje mkha' 'gror skur ston cing / /
'gro ba'i sgrib gnyis sbyong mdzad pa / /
sgrol ma la ni phyag 'tshal bstod / /
dpal dang ldan pa'i zhing khams su / /
rin chen mkha' 'gror skur ston cing / /
'gro ba'i sdug bsngal nad sel mdzad / /
sgrol ma la ni phyag 'tshal bstod / /
bde ba can gyi zhing khams su / /
pad+ma mkha' 'gror skur ston cing / /
bde ba chen po'i ngang la gnas / /
sgrol ma la ni phyag 'tshal bstod / /
rnam par dag pa'i zhing khams su / /
las kyi mkha' 'gror skur ston cing / /
phrin las rnam bzhis 'gro don mdzad / /
sgrol ma la ni phyag 'tshal bstod / /
mtha' dbus med pa'i zhing khams su / /
pha rol phyin ma'i skur ston cing / /
phyogs bcu'i sangs rgyas tshogs dang bcas / /
sgrol ma la ni phyag 'tshal bstod / /
dur khrod brgyad kyi zhing khams su / /
rdo rje phag mor skur ston cing / /
me dpung 'bar ba'i dbus na bzhugs / /
sgrol ma la ni phyag 'tshal bstod / /
paN+Di ta zla ba grags pas bstod pa mdzad pa rdzogs so //
