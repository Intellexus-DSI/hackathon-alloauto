@# / /
rgya gar skad du /
wa tsa na mu kha yu d+ho ba ma nA ma pr-it+ti /
bod skad du /
smra ba'i sgo mtshon cha lta bu zhes bya ba'i 'grel pa /
smra ba'i mchog thams cad mkhyen pa la phyag 'tshal lo / /
'dir bstan bcos rtsom par bzhed pas /
bar chad spang bar bya ba dang /
ya rabs kyi tshul dang mthun pa'i phyir /
dang por phyag 'tshal zhing /
dgos pa khong du chud par bya ba'i phyir /
gang zhig bshad par bya bar dam bcas nas /
bstan bcos kyi gzhung nyid legs par bstan pa dang /
bstan bcos brtsams pa yang don chen por 'gyur bar bya ba'i phyir /
dge ba'i rtsa ba bsngo ba dang bcas pa ston par mdzad do / /
de la 'di'i gzhung nyid kyang yi ge'i tshogs dang /
ming gi tshogs dang /
tshig gi tshogs rnams ston te /
de dag gi yan lag ji skad du bstan pa rnams kyang mdor bsdu na /
de dag gi rgyu dang /
rang gi ngo bo dang /
ldang tshad dang /
nges pa'i tshig dang /
dbye ba rnams kyis ston to / /
de la re zhig 'dir phyag 'tshal ba bstan pa'i phyir /
smra mchog gtso la phyag 'tshal nas / /
zhes bya ba smos te /
dge sbyong dang /
bram ze dang /
lha dang /
bdud la sogs pa rigs pa dang ldan par smra ba rnams kyi gtso bo ni sangs rgyas te /
de la phyag 'tshal nas bshad par bya zhes bstan to / /
gang gi phyir zhe na /
smra ba'i yan lag rdzogs don du / /
zhes bya ba la sogs pas dam bca' ba dag bstan par mdzad pa las /
'dir dgos pa ni smra ba'i rgyu rkyen ma lus pa rdzogs par bya ba'i don du'o zhes so / /
gang zhig ce na /
ngag gi 'du byed gang de yi / /
tshogs pa zhes bya ba smos te /
ngag gi bya ba ni 'du byed yin te /
de'i tshogs pa ni rgyu rkyen no / /
de bdag gis bshad par bya zhes bya ba yin no / /
da ni gzhung nyid bstan pa las /
dang por yi ge bstan te /
de yang spyi dang khyad par gyi gnas las byed pa dang phrad pas sgra ji ltar 'byung ba bstan pa'i phyir /
khog pa mgrin pa rkan dang lce / /
sna dang spyi bo so dang mchu / /
spyi dang re rer cha dag las / /
phrad dang cung zad phrad pa dang / /
dog pa dang ni yangs pa nas / /
drang po bsgreng dang bkug pa dang / /
bstod pa dang ni smad pa dang / /
bsgrims dang klod pa'i nga ro 'byung / /
zhes bya ba smos te /
de la spyi dang zhes bya ba ni gnas 'di rnams spyi'i cha nas 'byung ba zhes bya ba ste /
dper na pi wang gi sgra khog pa dang /
pags pa dang /
rgyu dang /
lag rten la sogs pa thams cad las sgra 'byung ste /
de bzhin du gnas 'di rnams kyi spyi'i tshogs pa nas yi ge rnams kyi sgra 'byung ngo / /
re re'i cha dag ces bya ba ni dper na pi wang gi sgra de dag pho sgra pho rgyud las 'byung /
mo sgra mo rgyud las 'byung ba bzhin /
gnas 'di dag so so las yi ge so so'i sgra shas cher 'byung ste /
'di dag zhib tu ni 'og nas 'chad pa'i skabs su rig par bya'o / /
phrad dang cung zad phrad pa dang / /
dogs pa dang ni yangs pa nas / /
zhes bya ba 'di bzhi ni byed pa'i rkyen yin te /
dper na pi wang gi sgra la mtheb mo dang gzhu rgyud kyis bskyod pa'i tshe sgra bye brag tu 'gyur ba ltar gnas 'di rnams su phrad pa la sogs pa'i rkyen gyis sgra bye brag tu 'gyur te /
'di yang zhib tu 'og nas rig par bya'o / /
de dag las sgra ji lta bu zhig 'byung zhe na /
drang po bsgreng dang bkug pa dang / /
zhes bya ba la sogs pa smos te /
'dis ni gnas dang byed pa phrad pa las dbyangs kyi rtsa ba bdun 'byung bar ston to / /
drang po la sogs pa'i ngag 'di bdun ni ngag gi 'du byed kyi rtsa ba yin te /
de la drang po ni a'o / /
bsgrengs pa ni e'o / /
bkug pa ni i'o / /
bstod pa ni o'o / /
smad pa ni u'o / /
bsgrims pa ni r-i'o / /
glod pa ni l-i'o / /
de la nga ro bdun ni ngag thams cad kyi mtshan nyid yin te /
rang bzhin gyi yi ge yin no / /
ka la sogs pa brjod pa'i yig 'bru thams cad kyang 'di las 'byung ngo / /
de yang a i u gsum ni rtsa ba'o / /
lhag ma ni phan tshun sbyar ba'o / /
ji ltar zhe na /
a dang i sbyar ba ni e yin no / /
a dang u sbyar ba ni o yin no / /
i nyid bsgrims shing tsheg drag dang sbyar ba ni r-i yin no / /
i nyid klod de 'dren pa'i don ni l-i yin te /
de'i phyir phan tshun sbyar ba'o / /
ka la sogs pa'i yig 'bru rnams la yang rtsa ba dang phan tshun sbyar ba yod de /
ya ni i dang a sbyar ba'o / /
wa ni u dang a sbyar ba'o / /
ra dang la ni gong du bstan pa nyid do / /
sha Sha sa gsum ni ra dang mthun te tsheg drag dang sbyar ba'o / /
nga nya Na na ma 'di lnga ni sna dang ldan pa ste /
e zhes bya bar 'dus so / /
des na re zhig rtsa ba'i yi ge nyi shu rtsa lnga yin no / /
de dag la yang ga la sogs pa gsum pa rnams ni ka la sogs pa dang po dang po rnams dang a ldan pa yin no / /
g+ha la sogs pa bzhi pa rnams ni ga la sogs pa gsum pa rnams la ha dang ldan pa yin te /
des na rtsa ba'i yi ge bcu gcig go / /
kha la sogs pa gnyis pa rnams kyang ka la sogs pa'i sgra'i cha dang khong nas 'byung ba'i sgra'i cha yod pa ste /
de ltar na rtsa ba'i yi ge ni a ka tsa Ta ta pa ha 'di rnams yin no / /
de dag gi rtsa ba yang a yin no / /
de'i phyir a ni yi ge thams cad kyi phyi mo yin no / /
da ni rtsa ba bdun las dbyangs kyi yi ge bcu drug tu 'gyur bar bstan pa'i phyir /
drang po bkug dang smad pa dang / /
bsgrims pa dang ni klod pa la / /
grwar dang tswang gis phye ba dang / /
zhes bya ba la sogs pa smos te /
'di ltar a i u r-i l-i 'di lnga la grwar zhes bya ba ring po dang /
tswang zhes bya ba thung ngu gnyis gnyis su phye bas dbyangs kyi yi ge bcur 'gyur te /
'di ltar /
a A /
i I /
u U /
r-i r-I /
l-i l-I'o / /
gzhan yang /
bsgreng dang bsgreng ste bkug pa dang / /
bstod dang bstod de smad pa dang / /
sna ldan rnam par bcad pa yis / /
nga ro bcu drug dag tu 'dod / /
ces bya bas dbyangs kyi yi ge bcu drug tu 'gyur te /
'di ltar bsgreng ba ni e'o / /
bsgreng ste bkug pa ni ai'o / /
bstod pa ni o'o / /
bstod de smad pa ni au'o / /
sna dang ldan pa ni aM yin no / /
rnam par bcad pa ni aHzhes bya ba ste /
'di ltar dbyangs kyi yi ge bcu drug tu 'gyur ro / /
da ni dbyangs kyi rtsa ba de dag re re la yang gsal byed bco brgyad dang bcu gnyis su 'gyur ba ston te /
de las dang por gsal byed bco brgyad du 'gyur ba bstan pa'i phyir /
nga ro dag gi gsal byed ni / /
drang po bkug dang smad pa la / /
'dren pa ring thung gsum yod de / /
de la'ang che 'bring rnam pa gsum / /
de dgu sna ldan bco brgyad do / /
zhes bya ba smos te /
dbyangs kyi yi ge de rnams kyi gsal byed ni drang po a dang /
bkug pa i dang /
smad pa u dang gsum la sgra'i 'dren pa gsum gsum yod de 'di ltar hra swa zhes bya ba thung ngu ste tha mal pa dang /
dIr+g+ha zhes bya ba ring po ste gnyis kyi yun du brjod pa dang /
p+lu ta zhes bya ba ni shin tu ring po ste /
gsum gyi yun du brjod pa'o / /
de re re la yang che 'bring gsum gsum ste /
u dAt+ta zhes bya ba chen po ste /
yi ge gnyis kyi sgra can dang /
a nu dAt+ta zhes bya ba chung ngu ste phyed pa dang /
swa ri ta zhes bya ba bar ma ste yi ge phyi mo gcig pa yin te /
de ltar dgur 'gyur ro / /
de la yang aM zhes bya ba'i sgra sna dang ldan pa zhes bya ba dang /
sna dang mi ldan par phye bas 'di ltar bco brgyad bco brgyad du 'gyur ro / /
da ni gsal byed bcu gnyis su 'gyur ba'i rigs bstan pa'i phyir /
gsal bar bya ba 'di lta ste /
bsgreng dang bstod la thung ba ste / /
bsgrims dang klod la ring ba'o / /
bcu gnyis yin te zhes bya ba smos te /
dbyangs kyi yi ge rnams la gsal byed spang zhing gsal bar bya ba ni bsgreng ba dang bstod pa zhes bya ba e dang o gnyis la rang bzhin gyis thung ngu med de /
de ltar thung ngu la che ba gsum gsal bas drug tu 'gyur te /
de la yang sna dang ldan pa dang mi ldan par phye bas bcu gnyis bcu gnyis su 'gyur ro / /
de bzhin du bsgrims pa dang klod pa zhes bya ba r-i dang l-i gnyis la rang bzhin gyis ring po med de /
de ltar na ring po la phye ba'i tshogs gsal bas 'di yang bcu gnyis bcu gnyis su 'gyur ro / /
de ltar na a i u gsum la bco brgyad bco brgyad /
e o r-i l-i bzhi la bcu gnyis bcu gnyis te /
de ltar brgya rtsa gnyis su 'gyur bas brgya rtsa gnyis zhes smos so / /
da ni yi ge spyi'i rnam pa'i cha ji snyed yod pa bstan pa'i phyir /
spyir na brgya dang bcu rtsa gcig /
rang gnas dang ni bcu gnyis te / /
yi ge gcig gi rnam pa'i cha / /
ngag gi 'du byed tshogs pa'o / /
zhes bya ba smos te /
ka lta bu gcig la yang a i u e o r-i l-i bdun dang ldan pas a la gsal byed ring thung gsum /
de re re la che 'bring gsum gsum ste dgu'o / /
de la sna dang ldan pa dang mi ldan par phye bas bco brgyad de /
de bzhin du i dang u la yang ldan te de ltar lnga bcu rtsa bzhi /
e o la thung ngu med pas bcu gnyis bcu gnyis /
r-i l-i la riDa nga po med pas bcu gnyis bcu gnyis te de ltar bzhi bcu rtsa brgyad kyis bsnan bas brgya rtsa gnyis /
thun mong gi 'byung khungs brgyad /
rkyen gyi rnam pa gang rung gcig ste dgu bstan na brgya dang bcu gcig yod do / /
rang gnas dang ni zhes bya ba ni khyad kyi gnas rdzas su ma bgrangs pa ste /
thun mong gi khongs su gtogs pas re zhig shas che ba tsam yin te rdzas su ma bgrangs so / /
yi ge gcig gi rnam pa'i cha / /
zhes bya ba ni ka la sogs pa'i rnam pa ste /
dbyangs kyi yi ge la ni ma yin no / /
rnam pa de snyed las dus gcig tu 'byung zhe na /
dus gcig tu ni bcu gcig gam / /
sna dang ldan na bcu gnyis te / /
rang gi gnas dang bcu gsum mo / /
zhes bya ba smos te /
thun mong gi 'byung khungs brgyad /
rkyen gyi rnam pa gang yang rung ba gcig /
gsal byed ring thung gsum las gang rung gcig /
che 'bring gsum las gang rung gcig ste /
bcu gcig 'byung ngo / /
sna ldan bsnan pa'i tshe na bcu gnyis bcu gnyis 'byung ngo / /
rang gi gnas ni snga ma bzhin no / /
da ni ngag gi 'du byed rnam pa bdun gyi dpe lus kyi 'du byed rnam pa bdun gyi sgo nas bstan pa'i phyir /
mtshon 'debs gar dang las byed dang / /
stabs 'gros lta stangs bye brag dag /
rkang lag mig gi 'gyur bag gis / /
lus kyi 'du byed bdun po ni / /
thad kar lta dang gyen du lta / /
de bzhin bzlog ste lta ba dang / /
bstod de lta dang smad de lta / /
bsgrims dang glod de lta ba ltar / /
gar la sogs pa'ang de bzhin te / /
lus kyi 'du byed bdun po ltar / /
ngag gi 'du byad de bzhin no / /
zhes bya ba smos te /
'di ltar ngag gi 'du byed bdun po de dag lus kyi 'du byed bdun dang mthun par 'gyur te /
de la lus byed ni lus kyi 'du byed rnams rtsom pa na drang por byed pa dang /
de bzhin du bsgreng ba dang /
bkug pa dang /
bstod pa dang /
smad pa dang /
bsgrims pa dang /
klod pa ste /
de ltar bdun po 'di las lhag pa'i lus kyi 'du byed med do / /
de la re zhig lta stangs sbyar ba bzhin du gzhan la yang shes par bya ste /
'di ltar blta bar bya ba'i yul gcig la lta ba'i tshe thad kar lta ba ni mig mi 'gyur bar drang bor lta ba'o / /
bsgrengs te lta ba ni lta ba'i gnas nas gyen du lta ba'o / /
bkug ste lta ba ni phyogs gzhan nas bskor zhing bzlog ste lta ba'o / /
bstod de lta ba ni mig 'phang bstod pa'o / /
smad de lta ba ni mig 'phang smad pa'o / /
bsgrims pa dang glod pa ni mig gi bye brag nyid bsgrims pa dang klod pa ste /
de bzhin du rkang pa'i stabs 'gros dag kyang thad kar 'dor ba dang slar bzlog pa'i tshul gyis 'dor ba dang /
bsgreng ba dang /
'phang bstod pa dang /
smad pa dang /
khong bsgrims pa dang /
glod pa'i bye brag gis bdun no / /
mtshon 'debs pa dang /
gar la sogs pa la yang de dang 'dra ste /
byed pa dang bya ba gnyis dang po ji ltar gnas pa de bzhin du byed pa ni drang po'o / /
gyen du byed pa lta bu ni bsgreng ba'o /
gzhan nas byed pa ni bkug pa'o / /
'phang bstod pa dang /
smad pa dang /
bsgrims pa dang /
glod pa ji lta ba de bzhin du /
ngag gi sgra dag kyang drang por drangs pa ni a dang ldan pa'i tshogs su 'gyur ro / /
bsgreng ste drangs pa ni e dang ldan pa'i tshogs su 'gyur ro / /
bkug ste drangs pa ni i dang ldan pa'i tshogs su 'gyur ro / /
de bzhin du bstod pa ni o dang ldan pa'o / /
smad pa ni u dang ldan pa'o / /
bsgrims pa ni r-i dang ldan pa'o / /
glod pa ni l-i dang ldan pa ste /
ngag gi 'du byed bdun po de lta bur 'byung bar 'gyur ro / /
da ni ngag gi 'du byed bdun po ston par byed pa'i brdar 'gyur ba'i yi ge'i dbyibs dang de gzhag pa'i gnas bstan pa'i phyir /
de ston dbyibs kyi gnas lugs kyang / /
mda' dang bse ru glang chen sna / /
gdugs dang rkang rten lta bu dang / /
me ri chu yi dkyil 'khor ltar / /
thad kar zur dang zur logs dang / /
steng 'og rang gi lus rnams la / /
gnas pa'i brda 'di shes par bya / /
zhes bya ba smos te /
de la drang po'i yi ge ni mda' lta bu'o / /
bsgreng ba'i yi ge ni ri dwags bse'i rwa lta bu'o / /
bkug pa'i yi ge ni glang po che'i sna lta bu'o / /
bstod pa'i yi ge ni gdugs lta bu'o / /
smad pa'i yi ge ni skyes bu'i rkang rten lta bu'o / /
bsgrims pa'i yi ge ni me ri lta bu'o / /
glod pa'i yi ge ni chu'i dkyil 'khor lta bu ste /
de ltar dbyibs bdun po de yang rang rang gi sgra dang mthun pa'i brdar byas te /
sgra drang po la ni brda drang po'o / /
de bzhin du gzhan la yang shes par bya'o / /
mtshan ma de dag gi gnas lugs kyang mda' 'dra bas ni thad kar mtshon no / /
bse rus ni zur la'o / /
glang po che'i snas ni zur nas logs su'o / /
gdugs ni steng du'o / /
rkang rten ni 'og tu'o / /
me ri dang chu'i dkyil 'khor ni yi ge rang gi lus la mtshon pa ste /
'dis kyang ngag dang brda mthun par ston te /
drang po la ni thad kar mtshon no / /
bsgreng ba la ni zur la mtshon te gzhan yang de bzhin du shes par bya'o / /
da ni brda des bstan pa'i dag rnams 'byung ba ni rgyu bdun tshogs pa las skye bar ston te /
de la bskul ba'i rgyu rnam par rtog pa yin par bstan pa'i phyir /
des bstan brda can 'byung ba na / /
lcags rnams la na khab len bzhin / /
rnam rtog dbang gis gnas rnams g.yo / /
zhes bya ba smos te /
khab len gyi dbang gis lcags g.yo ba bzhin du rnam par rtog pa'i dbang gis bA ya ta zhes bya ba'i rlung lus la gnas pa bskul nas des sgra 'byung ba'i gnas rnams g.yo bar byed do zhes bya bar 'gyur ro / /
rnam par rtog pas ji ltar rlung skyod ce na /
ji ltar gnas gzhi med bzhin du / /
mkha' la 'dab ba bskyod rlung 'byung ltar / /
rnam par rtog pas bskyod pa na / /
bA ya ta zhes bya ba'i rlung / /
lus la rab tu g.yo bar 'gyur / /
zhes bya ba smos te /
dper na bya nam mkha' la 'phur ba'i tshe 'dab ma bskyod pa nyid kyis rlung 'byung ba ltar ming dang /
ming can 'brel pa'i rnam par rtog pa gzhan la go bar byed pa'i blos skyod par byed pa'i tshe lus thams cad la khyab par gnas pa'i rlung g.yo bar byed pa can bA ya ta zhes bya ba'i rlung ldang zhing g.yo bar 'gyur ro / /
rlung de g.yos pas cir 'gyur zhe na /
byed pa rnams kun du g.yo bar 'gyur te /
byed pa rnams bskyod pas ni gnas dang phrad par byed do / /
de bstan pa'i phyir /
g.yo rlung rab tu g.yos pa yis / /
byed pa kun du bskyod pas na / /
dog dang yangs pa'i gnas rnams su / /
phrad dang cung zad brad par byed / /
ces bya ba smos te /
de la dog pa ni mgul pa dang /
sna dang /
glad pa'i sbubs so / /
lhag ma ni yangs pa'o / /
rkan dang lce sbyar ba dang /
so dang lce sbyar ba dang /
mchu gnyis sbyar ba ni phrad pa'o / /
lhag ma ni cung zad phrad pa ste 'di yang 'og tu 'chad par 'gyur ro / /
de'i tshe lhan cig 'byung ba'i rgyu bstan pa'i phyir /
de'i tshe niHshwA swA zhes pa'i rlung dang lhan cig 'byung ba ste zhes bya ba smos te /
'di ltar gnas dang byed pa phrad pa'i tshe niHshwA swA zhes bya ba'i rlung ni dbugs yin te /
'di dang sgra'i tshogs su 'dres nas 'byung ste /
'di ni lhan cig 'byung ba'i rgyu yin no / /
kun du 'gro ba'i rgyu bstan pa'i phyir /
ji ltar gzugs la 'byung ba bzhin / /
nga ro la ni brten bzhin du / /
zhes bya ba smos te /
dper na gzugs thams cad 'byung ba chen po bzhis bskyed pa bzhin du yi ge'i tshogs thams cad la dbyangs kyi yi ge bcu drug dang gsal byed bco brgyad kyis khyab ste /
de bas na nga ro zhes bya ba dbyangs dang gsal byed la brten nas yi ge dang /
ming dang /
tshig gi tshogs thams cad 'byung ste 'di ni kun du 'gro ba'i rgyu yin no / /
skal ba mnyam pa'i rgyu bstan pa'i phyir /
rnam rtog rang gi snang cha las / /
gzugs brnyan bzhin du cha mnyam skye / /
zhes bya ba smos te /
de'i tshe rnam par rtog pa rang gi yul la snang ba'i cha ming dang ming can 'brel bar snang bar 'gyur te /
'di ltar ka ba'i dngos po la ka ba zhes ming du btags pa de dang 'brel par brda'i dus na zhen pas phyis don la skyes bu 'jug pas na rang gi snang ba mthun pa'i yi ge 'byung bar 'gyur te /
dper na bzhin gyi dkyil 'khor ji ltar gzugs brnyan 'byung ba bzhin no / /
'di ni skal ba mnyam pa'i rgyu yin no / /
da ni ngag gi 'du byed de rnams kyi rgyu de rnams bde blag tu rtogs par bya ba'i phyir mjug bsdus te bstan par 'dod nas /
gnas rnams dang ni byed pa dang /
rnam par rtog dang rlung gnyis dang / /
nga ro gsal byed snang cha yis / /
ngag gi 'du byed kun du skyed / /
ces bya ba smos te /
sgra 'byung ba'i gnas mgul pha la sogs pa rnams ni gzhi'i rgyu yin no / /
phrad pa la sogs pa'i byed pa rnams ni 'byin par byed pa'i rgyu'o / /
rnam par rtog pa ni skul ba'i rgyu'o / /
bA ya ta dang niHshwA swA zhes bya ba'i rlung gnyis las bA ya tan byed pa rnams skyod par byed pa'i rgyu'o / /
niHshwA swA ni lhan cig 'byung ba'i rgyu'o / /
nga ro bcu drug dang gsal byed bco brgyad ni kun du 'gro ba'i rgyu'o / /
rang snang ba'i gzung ba'i cha ni skal ba mnyam pa'i rgyu'o / /
rgyu de rnams kyis sgra'i tshogs skyed par byed do zhes bya ba yin no / /
de ltar rgyu de rnams kyis skyed par bstan pa las rgyu rnams kyi rgyu'i chos kyi ming ma bstan pas de'i phyir de dag so so'i ngo bo bstan par 'dod nas /
rgyu bdun dag las 'byung ba ni / /
gnas rnams gzhi yi rgyu yin te / /
zhes bya ba nas skal ba mnyam pa'i rgyu zhes bya ba'i bar du smos so / /
de la gnas rnams bzhi'i rgyu zhes bya ba'i gnas rnams ni dril bu'i sbubs dang 'dra ste /
sgra rnams kyi khyad par gyi gnas gzhi'i rgyu yin pas gzhi'i rgyu zhes bya'o / /
byed pa 'byin par byed pa'i rgyu zhes bya ba ni dril bu'i lce dang 'dra ste /
skul zhing 'byin par byed pas 'byin par byed pa'i rgyu zhes bya'o / /
de bzhin rnam rtog skul ba'i rgyu / /
zhes bya ba ni skul bar 'dra bas de bzhin zhes bya ba smos te /
cung zad du skyes bu dang 'dra ste byed pa po yin pas skul ba'i rgyu zhes bya'o / /
ji ltar shing la rlung bzhin du / /
byed pa bskyod rgyu bA ya ta'o / /
zhes bya ba ni dper na rlung gis shing g.yo bar byed pa de bzhin du bA ya ta'i rlung gis byed pa rnams skyod par byed pas bA ya ta'i rlung la skyod pa'i rgyu zhes bya'o / /
skyes bu dang ni bzhon pa bzhin / /
lhan cig 'byung rgyu niHshwA swA / /
zhes bya ba ni dper na skyes bu rta la zhon na skyes bu de rta la brten cing rta dang lhan cig 'byung ba bzhin du sgra rnams dbugs la brten nas dbugs dang lhan cig 'byung pas /
niHshwA swA'i rlung la lhan cig 'byung ba'i rgyu zhes bya'o / /
nga ro rnams dang gsal byed ni / /
kun du khyab par 'gro ba'i rgyu / /
zhes bya ba ni dper na 'bras bu'i gzugs gang na ba der 'byung ba chen po bzhis khyab pa bzhin ji srid du brjod pa thams cad la nga ro bcu drug dang gsal byed bco brgyad kyis khyab ste /
de'i phyir nga ro dang gsal byed la kun du 'gro ba'i rgyu zhes bya'o / /
snang cha 'dra bar 'byung ba ni / /
skal ba mnyam pa'i rgyu zhes bya / /
zhes bya ba ni dper na byad dang 'dra bar gzugs brnyan 'byung ba bzhin rnam par rtog pa'i snang ba'i cha dang 'dra bar yi ge rnams kyi sgra 'byung bas rnam par rtog pa'i snang ba'i cha la skal ba mnyam pa'i rgyu zhes bya'o / /
da ni rgyu de dag las byung ba'i yi ge rnams kyi gdangs kyi bye brag ston te /
de yang 'bras bu mi 'dra ba rnams ni rgyu mi 'dra ba sngon du song ba yin te /
des na rgyus phye ba yin par bstan pa'i phyir /
de la gdangs kyi bye brag ni / /
rgyu rnams dag gis phye ba ste / /
sngon du song bar rig par bya / /
zhes bya ba smos so / /
de la rgyu bdun dang /
rang bzhin rtsa ba bdun gyis phye bar bstan pa'i phyir /
des na rgyu dang rang bzhin no / /
zhes smos te /
de la rgyu rnams bshad zin nas /
rtsa ba gang las gyur pa dang /
gnas gang nas 'byung ba bstan pa'i phyir /
nga ro drang po las byung ba / /
ka sogs sde nas rim bzhin du / /
zhes bya ba la sogs pa rgya cher smos so / /
de la nga ro drang po rtsa ba a las gyur pa 'di rnams so zhes bya ba'o / /
ka sogs sde nas rim bzhin du / /
sde lnga dag dang zhes bya ba ni ka'i sde nas bzung ba sde ba lnga zhes bya ba ste /
ka kha ga g+ha nga /
tsa cha dza dz+nya nya /
Ta Tha Da D+ha Na /
ta tha da d+ha na /
pa pha ba b+ha ma /
'di rnams ni sde pa lnga zhes bya ste /
rang rang gi sde'i tshogs yin pas sde ba zhes bya'o / /
an+ta s+tha zhes bya ba ni ya ra la wa bzhi yin te /
sde pa'i mtha' na gnas pas mthar gnas zhes bya'o / /
uSh+ma Na dang zhes bya ba ni sha Sha sa ha bzhi yin te /
dbugs la brten pas dro ba zhes bya'o / /
mthar zad de zhes bya ba ni k+Sha yin te /
k+Shan+ta zhes bya ba'i phyir ro / /
yi ge 'di rnams kyi ming bstan pa'i phyir /
gnas kyi yi ge sum cu bzhi / /
ming dang pho zhes bya ba ste / /
zhes bya ba smos pa ni sgra'i yi ge dang gnas kyi yi ge zhes bya ba las ni yi ge 'di rnams gnas kyi yi ge zhes bya ba ste /
gnas so so la brten pa'i phyir ro / /
dbyangs kyi yi ge dang ming gi yi ge zhes bya ba las ni ming gi yi ge zhes bya ste yig 'bru so sor gsal bar ston pa'i phyir ro / /
mo'i yi ge dang pho'i yi ge zhes bya ba las ni pho'i yi ge zhes bya ba ste gsal shing drag pa'i phyir ro / /
de bzhin du nang gi yi ge dang phyi rol gyi yi ge zhes bya ba las ni phyi rol gyi yi ge zhes bya ste /
mnyan na nye bar snang ba'i phyir ro / /
da ni gnas kyi dbye ba bstan par 'dod de /
de las dang por mgrin pa las 'byung ba bstan pa'i phyir /
de la dang po'i sde pa dang / /
U Sh+ma Na yi bzhi ba ni / /
bcad par bcas pa mgrin pa las / /
zhes bya ba smos te /
ka'i sde dang ha dang tsheg drag can rnams mgrin pa las 'byung ba yin no / /
rkan las 'byung ba bstan pa'i phyir / /
gnyis pa dag dang an+ta s+tha'i / /
dang po ush+ma'i dang po rnams / /
rkan las rab tu 'byung ba yin / /
zhes bya ba smos te /
tsa'i sde dang ya dang sha rnams las 'byung ba yin no / /
spyi bo las 'byung ba bstan pa'i phyir /
gsum pa dag dang an+ta s+tha'i /
gnyis pa uSh+ma'i gnyis pa rnams / /
spyi bo las ni rab tu 'byung / /
zhes smos te /
Ta'i sde dang ra Sha rnams spyi bo las 'byung ba yin no / /
so las 'byung ba bstan pa'i phyir /
bzhi pa dang ni an+ta s+tha'i / /
gsum pa uSh+ma' gsum pa rnams / /
so yi cha las kun tu 'byung / /
zhes bya ba smos te /
ta'i snga dang la dang sa rnams so las 'byung ba yin no / /
mchu las 'byung ba bstan pa'i phyir / /
lnga pa dang ni an+ta s+tha'i / /
bzhi pa mchu las 'byung ba yin / /
zhes bya ba smos te /
pa'i sde dang wa ni mchu las 'byung ba yin no / /
k+Sha 'byung ba'i gnas ni /
mthar zad mgul dang spyi bo las / /
zhes bya ba 'di yin no / /
da ni sde pa lnga las nang gses kyi bye brag lnga lnga bstan pa'i phyir /
sde lnga dag las lnga lnga yang / /
dang po rang gnas drag pa ste / /
zhes bya ba la sogs pa smos te /
sde pa re re la lnga lnga yod pa las dang po rnams ni rang rang gi gnas nas drag par brjod pa ste /
ka tsa Ta ta pa rnams so / /
gnyis pa 'bring dang spyi bo'i cha / /
zhes bya ba ni kha tsha Tha tha pha rnams ni ka 'bring du drangs pa dang /
spyi bo'i sgra cha phrad pa las kha 'byung ste /
lhag ma rnams la yang de bzhin du sbyar ro / /
gsum pa rnams ni zhan pa ste / /
zhes bya ba ni ga dza Da da ba rnams ni ka zhan par drangs pa ni ka ste /
ka dang a sbyar na gar 'gyur te /
gzhan yang de bzhin du sbyar ro / /
ma hA prA Na zhes bya ba / /
bzhi pa rang gnas khong nas so / /
zhes bya ba ni g+ha dz+ha D+ha d+ha b+ha 'di rnams ni stobs che ba zhes bya ste /
rang rang gi gnas dang khod pa'i sgra'i cha ldan pa ste /
ga dang ha'i sgra'i cha dang ldan pa ni stobs che ba zhes bde spyod kyi mdo las 'byung ngo / /
gzhan la yang de bzhin du sbyar ro / /
a nu swa ra zhes bya ba / /
lnga pa rang gnas sna nas 'byung / /
zhes bya ba ni nga nya Na na ma 'di rnams ni klad kor gyi yi ge yin te /
rang rang gi gnas dang sna'i sgra phrad pa las 'byung ba mgul ba dang sna phrad pa las da 'byung ste /
gzhan la yang de bzhin du sbyar ro / /
da ni byed pa rnams kyi gnas bstan pa'i phyir /
mgul pa sna dang klad pa'i sbubs / /
dog pa yin te yangs pa gzhan / /
rkan dang so dang lce dang mchu / /
phrad pa yin te gzhan zhes bya / /
zhes bya ba smos te /
de la dog pa yin te zhes bya ba ni mgul pa la sogs pa'i gnas 'di rnams las 'byung ba'i yi ge ni gnas dog pa'i rkyen gyis bskyed pa yin pas byed pa 'di la dog pa zhes bya'o / /
yangs pa zhes bya ba ni lhag ma rnams gnas yangs pa'i rkyen gyis bskyed pa yin pas byed pa 'di la yangs pa zhes bya'o / /
phrad pa zhes pa ni rkan la sogs pa'i gnas 'di rnams las 'byung ba'i yi ge ni gnas gnyis phan tshun phrad pa las 'byung bas de la yang de skad ces bya'o / /
gzhan zhes bya ba ni lhag ma rnams gnas rnams phrad du nye ba las 'byung bas cung zad phrad pa zhes bya'o / /
da ni yi ge'i ldang tshad bshad par 'dod nas /
gnas cha'i yi ge ji snyed kyang / /
nga ro gcig gis bcings pa la / /
de la'ang yi ge gcig ces brjod / /
shin tu phra ba'i rnam pa'i cha / /
de la'ang yi ge gcig ces bya / /
zhes smos te /
de la yi ge zhes bya ba skabs kyis rnam pa gnyis su 'gyur te /
dbyangs gcig gis bcings pa'i yi ge dang ming gi mtha'i yi ge'o / /
de la dbyangs gcig gis bcings pa'i yi ge ni nga ro gcig gis bcings pa ste /
oM dang hUM dang phaT la sogs pa lta bu la yi ge 'bru re re zhes bya ste /
'on kyang oM gcig pu la yang a dang oM dang aM dang gsum tshogs pa las grub pa yin mod kyi /
oM zhes bya ba dbyangs kyi yi ge gcig gis bcings shing bsdus bas na oM la yi ge 'bru gcig ces bya'o / /
shin tu phra ba'i rnam pa zhes bya ba 'di ni ming gi mtha'i yi ge yin te /
dper na gzugs rnams bshig na rdul phra rab kyi mthar thug ste de las lhag par phra ba'i gzugs gzhan med do / /
de bzhin du ming rnams bshig na gang du mthar thug par 'gyur zhing de las bye brag tu dbye ba'i bogs dbyung du med pa ni yi ge gcig ces bya ste /
gsal byed bco brgyad kyi cha lta bu'o / /
da ni yi ge rnams kyi 'dren pa'i cha shas kyis rab tu dbye ba bstan pa'i phyir /
sgra 'di dag la 'dren pa'i cha / /
alpa prA Na gnyis gcig yin / /
zhes bya ba la sogs pa smos te /
de la alpa prA Na gnyis gcig yin / /
zhes bya ba ni yi ge gnyis la yi ge gcig gi sgra las med pa ni stobs chung bas stobs med ces bya ste /
phaT ces bya ba lta bu'o / /
Ta'i sgra phyed pa'i khong du chud pas yi ge gcig gi sgrar song ba lta bu'o / /
ma hA prA Na gcig gnyis yin / /
zhes bya ba ni yi ge gcig la gnyis kyi sgra yod pa ste /
sde pa'i yi ge las bzhi pa bzhi pa rnams 'dren pa'i stobs che bas stobs chen zhes bya'o / /
a nu swa ra rngub pa'i sgra / /
zhes bya ba ni klad kor gyi yi ge rnams ni sna'i dbugs las rngub pa ste /
dbyangs kyi yi ge dang rjes su mthun pas rjes su nga ro zhes bya'o / /
bi sar+dz+dza ni bcad pa'o / /
zhes bya ba ni tsheg drag ste /
drag tu byed cing gcod par byed pas rnam par gcad pa zhes bya'o / /
hra swa tha mal sgra yin te / /
zhes bya ba ni yi ge gang yang rung ba tha mal du brjod pa yin pas thun mong zhes bya ba'o / /
dIr+g+ha ta ni gnyis kyi yun / /
zhes bya ba ni yi ge gnyis kyi yun du brjod pa yin pas ring po zhes bya'o / /
p+lu ta ni de bzhin gsum / /
zhes bya ba ni gsum gyi yun du brjod pa yin pas shin tu ring po zhes bya'o / /
u dat+ta ni mtshungs gnyis gcig /
ces bya ba ni yi ge mtshungs pa gnyis btags pa la sgra chen po gcig tu bod pa ste /
k+kats+tsha zhes pa lta bu chen po zhes bya'o / /
a nu dAt+ta phyed cha yin / /
zhes bya ba ni yi ge phyed kyi sgra yin pa ste /
phyed pa nyid la chung ngu zhes bya'o / /
swa ri ta ni rang sgra'o / /
zhes bya ba ni bskyed bskyung ma byas pa ste bar ma zhes bya'o / /
sna ldan a nu swa ra'i cha / /
zhes bya ba sna dang ldan pa zhes bya ba ni klad kor dang ldan pa'o / /
a ldan a med ces bya ba / /
che ba dag dang chung ba'i ming / /
zhes bya ba ni a dang ldan pa dang mi ldan pa zhes bya ba a shas che ba dang chung ba'i bye brag ste /
a dang mi ldan pa dag ni med do / /
de ltar drang po'i cha bstan nas bsgreng ba la sogs pa rtsa ba gzhan pa'i cha bstan pa'i phyir /
drang po dag la ji lta ba / /
nga ro gzhan la'ang de bzhin te / /
zhes bya ba smos te /
drang po ste a'i cha las gyur pa'i gnas dang /
cha ji lta ba bzhin du bsgreng ba dang /
bkug pa dang /
bstod pa dang /
smad pa dang /
bsgrims pa dang /
glod pa rnams la yang de bzhin du shes par bya'o / /
de la drang po'i sgra dang mthun pa dag ni gong du bstan par zad do / /
de la cung zad mi 'dra bar bstan pa rnams bshad pa'i phyir /
de la cung zad gnas cha ni / /
rgan dang mgul pa'i cha dag las / /
bsgreng dang bkug pa'i nga ro 'byung / /
zhes bya ba la sogs pa smos te /
gnas cung zad mi 'dra ba ni 'di yin te /
bsgreng ba dang bkug pa ni mgul pa dang rkan las 'byung ste /
a bkug pa ni i yin no / /
a dang i sbyar ba ni bsgreng ba ste e'o / /
de bzhin mchu las stod smad do / /
zhes bya ba ni o dang u mchu las 'byung ste /
de yang a smad pa ni u'o / /
a dang u sbyar ba ni o yin no / /
bsgrims pa spyi bo'i cha las te / /
zhes bya ba'i r-i ni spyi bo las 'byung ste /
lce'i rtse mor nye ba dang rkan du bcir na spyi bo las sgra 'byung ba yin no / /
dper na gling bu'i sgra spyi bor bus na zhabs su grag par snang ba lta bu'o / /
glod pa dag ni so yin no / /
zhes bya ba'i l-i ni so dang lce sbyar ba las 'byung ba yin no / /
dbyangs 'di dag gis bcings shing bsdus pa na cha'i bye brag ni drang po'i skabs su brjod pa bzhin du sbyar ro zhes shes par bya ba'i phyir /
'di dag gis ni bcings pa na / /
cha ni sngon du brjod pa bzhin / /
zhes bya ba smos so / /
da ni bsgreng ba dang bkug pa la sogs pa'i sgra de rnams ni ming du smos kyang ngo bo nyid gang la bya ba ma bstan pas de'i phyir /
mi de mu do r-i l-i yi / /
sgra yi cha dang ci rigs sbyar / /
zhes bya ba smos te /
mi zhes bya ba ni i yin no / /
de bzhin du de ni e'o / /
mu ni u'o / /
do ni o'o / /
r-i l-i na dngos te /
sngon gyi mkhan po rnams kyis brdar byas pa'o / /
sgra yi cha dang ci rigs sbyar / /
zhes bya ba ni i ni bkug pa dang sbyar ro / /
de bzhin du e ni bsgreng ba'o / /
u ni smad pa'o / /
o ni bstod pa'o / /
r-i ni bsgrims pa'o / /
l-i ni glod pa'o / /
drang po gang yin zhe na /
a yi cha ni mdun du dpyad / /
ces bya ba smos te /
drang po ni a'i cha yin te /
gong du bshad zin to zhes pa'o / /
'o na i la sogs pa la yang a'i cha zhes mi bya'am zhe na /
lhag ma rnam pa'i cha zhes bya / /
zhes bya ba smos te /
'di ltar /
lhag ma rnams la rnam pa'i cha / /
zhes bya ba ni a'i rnam pa'am bye brag yin te /
de'i phyir a dang a'i rnam pa zhes bya'o / /
de la cha zhes bya ba yang rang gi cha dang spyi'i cha zhes bya ba gnyis su 'gyur te /
rang re la yod pa'i cha ni rang gi cha'o / /
spyi la yod pa'i cha ni spyi'i cha ste /
de nyid bstan pa'i phyir /
de dag re re'i cha yin te / /
gang gang phan tshun brten pa ni / /
kun du khyab phyir spyi yi cha / /
zhes bya ba smos te /
de la phan tshun brten zhes bya ba ni yi ge rnams phan tshun gcig la gcig brten pa ste /
oM lta bu o la brten cing khyab pa lta bu'o / /
de ltar bstan pa de dag kyang yi ge'i bye brag gam rab tu dbye ba bstan pa'i phyir /
de dag yi ge'i bye brag ste / /
zhes bya ba smos so / /
da ni yi ge'i nges pa'i tshig bshad par 'dod nas /
rnam grangs du ma med pa dang / /
ming tshig gsal bar byed pa dang / /
don rnams rjod par byed pa'i phyir / /
yi ge zhes ni brjod pa yin / /
rang bzhin las dang dgos ched kyi / /
nges tshig yin te go rims bzhin / /
zhes bya ba smos te /
rnam grangs du ma med pa zhes bya ba ni rang gi ngo bo'i sgo nas nges tshig brjod pa ste /
yi ge rnams kyi rang bzhin rnam grangs gzhan du mi 'gyur zhing du ma med pa'i phyir mi 'gyur ba zhes bya'o / /
gsal bar byed pa zhes bya ba ni las kyi sgo nas nges pa'i tshig brjod pa ste /
mi 'gyur ba nyid kyis ming dang tshig gsal bar byed pas gsal byed ces bya'o / /
rjod par byed pa zhes bya ba ni dgos ched kyi sgo nas nges pa'i tshig brjod pa ste /
gsal bar byas pas chos rnams kyi don rjod par byed /
dran par byed /
shes par byed pas rjod pa zhes bya'o / /
da ni yi ge'i tshogs bstan pa'i phyir /
tshogs dang lus dang 'dus pa ni /
rnam grangs dag ste de bzhin sbyar / /
zhes bya ba smos te /
kA ya zhes bya ba'i sgra ni tshogs dang /
'dus pa dang /
lus la 'jug pa ste /
'di dag ni rnam grangs su gtogs pa'o / /
de bzhin sbyar zhes bya ba ni tshogs zhes bya ba'i don 'di ming dang tshig la yang sbyar ro zhes bya ba'i don to / /
de lta na yi ge'i tshogs de dag kyang rgyu dang /
rang bzhin dang /
ldang chad dang /
nges pa'i tshig dang /
rab tu dbye ba rnams kyis bshad pa las dbye ba de dag kyang rtsa ba gang las gyur pa'i rab tu dbye ba dang /
rgyus rab tu dbye ba dang /
gnas kyis rab tu dbye ba dang /
ming gis rab tu dbye ba dang /
'dren pas rab tu dbye ba rnams su shes par bya ste /
ji skad du gong du bshad pa rnams 'di dag tu 'dus par shes par bya'o / /
da ni ming gi tshogs ston te /
de yang grub pa'i ming dang /
rjes su grub pa'i ming gnyis su bstan par 'dod nas /
ji ltar rdul las gong bu bzhin / /
yi ge 'dus par gyur pa na / /
ming ni rab tu 'grub par 'gyur / /
zhes bya ba la sogs pa smos te /
de la 'dis ni ming gi tshogs kyi rgyu bstan to / /
de bzhin du rang gi ngo bo dang /
ldang tshad dang /
nges pa'i tshig dang /
dbye ba rnams kyis 'di yang bstan par shes par bya'o / /
de la rgyu ni de der na rdul 'dus pa las gong bu grub pa na de nyid dang gzhan du brjod du med pa bzhin yi ge 'dus pa las ming 'grub ste /
yi ge nyid kyang ming ma yin /
yi ge las gud na yang ming med de /
yi ge 'dus pa'i gnas skabs la ming zhes bya'o / /
ming 'dus pa las tshig kyang de bzhin no / /
da ni rang gi ngo bo la sogs pa bstan par 'dod nas /
gang zhig rnam cha 'dus pa yis / /
don gyi ngo bo nyid brjod na / /
rnam cha mang ngam nyung gyur kyang / /
de ni ming zhes rab tu brjod / /
ces smos te /
de ltar yi ge 'dus pa ming yin na yi ge ngi tsam 'dus pas ming 'grub ce na /
'di ltar chos rnams kyi ngo bo nyid tsam ston na yi ge'i rnam grangs kyi tshad nges pa med de /
dper na pa ri ka Sha lta bu'i yi ge bzhi'i rnam pa'i bye brag dang bcas pa la'ang ming zhes bya'o / /
kha lta bu'i yi ge gcig la yang ming zhes bya ste /
mdor na chos kyi ngo bo nyid tsam ston nus la khyad par mi ston pa'i yi ge 'dus pa'i gnas skabs la ming zhes bya'o / /
des ni rang gi ngo bo dang /
ldang tshad dngos su bstan nas /
nges pa'i tshig kyang shugs kyis bstan pa yin te /
ngo bo nyid brjod na der khrid cing mtshon par byed pa yin pas ming zhes bya'o / /
da ni de'i dbye ba bstan par 'dod nas /
de yang ming gi thog ma dang /
rjes su grub pa rnam pa gnyis / /
zhes smos te /
de'i dbye ba ni thog mar grub pa'i ming dang /
grub pa la brten pa rjes su grub pa'i ming gnyis so / /
de la thog mar grub pa'i ming de 'dod rgyal lam /
don dang ldan pa zhig snyam pa la /
de la /
thog mar 'dod rgyal ming yin te / /
zhes smos so / /
chos rnams la de med bzhin du /
bla dgas su btags pa yin pas 'dod rgyal yin te /
nges pa'i tshig med do / /
rjes su grub pa ji lta bu zhig snyam pa la /
rjes grub dag ni drin ldan dang / /
rnam pa gnyis kar 'dod pa yin / /
zhes smos te /
rjes su grub pa ni grub pa la brten pa yin pas don dang ldan pa yin te /
kha cig ni don la log par sbyor ba yang yod pas don dang ldan pa dang /
'dod rgyal gnyis su 'gyur ro / /
de nyid bstan pa'i phyir /
de ni nges tshig yod med do / /
zhes smos te /
don dang ldan pa ni nges tshig yod pa yin la /
'dod rgyal ni nges tshig med pa yin no / /
nga ni grub pa'i ming dang rjes su grub pa'i ming de dag nyid gsal bar byed do / /
de'i phyir /
gang zhig gzhan la ma brten par / /
bla dgas gang byas thog ma'o / /
zhes bya ba la sogs pa smos te /
de la grub pa'i ming zhes bya ba ni ming gang dag dngos po gzhan gyi ming la ma brten par de nyid la btags pa ste /
'di ltar ka ba zhes bya ba'i ming ni gzhan la ma brten pas 'di la ci'i phyir ka ba zhes bya ba med do / /
brten zhes byas na ni gzhan rten par byed pa la ltos pas ming gi thog mar mi 'gyur ro / /
rjes su grub pa ni /
de la brten pa rjes grub pa / /
'dod rgyal don ldan gnyis su 'dod / /
ces bya ba yin te /
grub pa la rten pa ni rjes su grub pa yin te /
skyes bu brtan po la ka ba zhes bya ba lta bu sngar ka ba grub par byas nas phyis de la brten pa'o / /
de la rjes su grub pa'i 'dod rgyal ni khyi nag po la dung zhes bya ba lta bu'o / /
don dang ldan pa khyi dkar po la dung zhes bya ba lta bu'o / /
'o na grub pa'i ming yang 'dod rgyal yin la /
rjes su grub pa log par sgrub pa yang 'dod rgyal yin na ci'i phyir ming gi thog ma la grub pa zhes bya zhe na /
'dod rgyal dag tu mtshungs mod kyi / /
ma brten phyir na grub pa ste / /
ming gzhan gang la'ang ma brten pas / /
gzhan gyis 'gal ba med phyir ro / /
zhes smos te /
ming gi thog ma ni ming gzhan gang la yang ma brten pas grub pa zhes bya ste /
ci'i phyir zhe na /
gzhan la ma brten pa'i ming ni gzhan gang gis kyang gnod pa med do / /
de dgag pa'am bsgrub par nus pa ma yin no / /
'di ltar ka ba zhes bya ba ni rgyu 'dis ka ba zhes bya ba yin no zhes 'thad pas bsgrub par yang mi nus la /
rgyu 'dis ka ba zhes bya bar mi rigs so zhes 'gal ba bsgrub par yang gang gis kyang mi nus so / /
ming rnam pa gnyis kyi dpe bstan pa'i phyir /
'thad pas bsgrub pa'i rigs pa dag /
chos nyid la ni brten pa bzhin / /
zhes bya ba la sogs pa smos te /
dper na 'thad pa bsgrub pa'i rigs pa tshul gsum pa'i rtags sbyor lta bu ni chos nyid kyi rigs pa'i mthu la brten pa yin te /
'di ltar phyogs 'di na me yod de /
du ba yod pa'i phyir ro / /
du ba yang me'i 'bras bu kho na yin te /
gzhan gyi ma yin pa'i phyir ro zhes bya ba lta bu'i 'bras bu'i sgo nas rgyu dpog par byed la /
du ba me'i 'bras bu yin pa ci'i phyir zhes 'dri na chos nyid kyi rigs pa la thug ste /
de'i rang bzhin de yin no zhes chos nyid la brten pa bzhin du /
don ldan ming yang de bzhin du / /
'dod rgyal thog ma nyid la brten / /
khyi 'di la dung zhes bya ste /
kha dog dkar ba'i phyir ro zhes bya ba'i nges tshig brjod na de la dkar ba ci'i phyir dung zhes bya zhes 'dri ba la /
de'i ming de yin no zhes bya ba las ma gtogs pa gzhan med de /
de'i phyir grub pa'i ming la rjes su grub pa'i ming brten pa'o / /
rjes su grub pa'i 'dod rgyal la nges pa'i tshig med dam zhe na /
rjes su grub pa'i 'dod rgyal ni / /
log par bsgrub phyir nges tshig bzhag /
ces smos te /
nges pa'i tshig yod mod kyi bshad na log par bsgrub par 'gyur te /
de'i phyir nges tshig mi bshad par gzhag go / /
grub pa'i ming gi 'dod rgyal ni nges pa'i tshig bshad pa'i gzhi med de /
de'i phyir /
'dod rgyal thog ma'i ming gang yin /
nges tshig gzhi med chos nyid bzhin / /
zhes smos te /
dper na chos nyid kyi rigs pa la bsgrub pa'i gzhi gzhan med pa bzhin no / /
da ni grub pa'i ming la brten pa'i don dang ldan pa brjod pa'i nges tshig bstan pa'i phyir /
de brten don ldan nges tshig ni / /
de yin phyir dang de yod phyir / /
de la phan phyir de byed phyir / /
de bya'i phyir dang de 'dra'i phyir / /
de de'i phyir dang de nyid phyir / /
de yi ming ni de skad ces / /
rtags kyi sgo'am med kyang rung / /
skabs kyi mthu yis nges tshig brjod / /
ces bya ba smos te / /
de la yin par sbyar ba ni de yin pa'i phyir de la de skad ces bya'o zhes bya ba'o / /
de bzhin du yod pa ni de gang la yod pa de la de skad ces bya'o zhes bya ba'o / /
de la phan pa ni de la phan par byed pa'i phyir de la de skad ces bya'o zhes bya ba'o / /
byed pa ni 'dis byed pas de la de skad ces bya'o zhes bya ba'o / /
bya ba ni 'di byed pas de skad ces bya'o zhes bya ba'o / /
'dra ba ni 'di dang 'dra ba'i phyir de skad ces bya'o zhes bya ba'o / /
de de zhes bya ba ni de ni de'o zhes bya ste /
me ni me'o zhes bya ba lta bu'o / /
de nyid ces bya ba ni de'i ngo bo nyid yin pa'i phyir de la de skad ces bya'o zhes bya ba'o / /
ming de dag gi rtags kyi sgo ni brda ston nus pa'i yi ge yod pa ste /
'di ltar zhing dang ldan pa ni zhing pa zhes bya ba'i rtags kyis ldan zhing yod par ston pa dang /
rjod pa zhes bya bas ni rjod par byed par ston la /
brjod pa zhes bya bas ni bya ba ston pa lta bu / /
rtags de lta bu dag yod kyang rung med kyang rung ste skabs kyi shugs kyis des tshig bshad par bya'o / /
de dag kyang gnyis su 'dus te /
dngos kyi ming dang btags pa'i ming ngo / /
de bstan pa'i phyir /
yin dang ngo bo bsgrub pa dang / /
dngos po'i rkyen ni dngos kyi ming / /
lhag ma btags pa zhes bya'o / /
zhes smos te /
de la yin par bsgrub pa dang /
ngo bo sgrub pa dang /
dngos po'i rkyen gsum dngos kyi ming yin no / /
lhag ma yod par sbyar ba dang /
byed par sbyar ba dang /
las su sbyar ba dang /
de la phan par sbyar ba dang /
'dra bar sbyar ba dang lnga ni btags pa'i ming zhes bya'o / /
rang gi ngo bo'i ming gsum gyi khyad par ci zhe na /
rang gi ngo bo'i nges tshig dang / /
btags pa'i ming gzhan spong byed dang / /
rang gi khyad par gzhan sel bas / /
yin dang ngo bo bsgrub pa dang / /
dngos po'i rkyen rnams go rims bzhin / /
zhes smos te /
yin par bsgrub pas ni rang gi ngo bo tsam bsgrub cing gzhan la zur mi za'o / /
ngo bo bsgrub pa'i sgras ni btags pa'i ming lnga spong zhing sel bar byed de /
me ni me'o zhes brjod na 'di me dngos yin gyi /
me yod pa la sogs pa lnga ni ma yin no zhes pa'o / /
dngos po'i rkyen ni rang gi khyad par yang sel bar byed de /
tsha ba nyid ces brjod na tsha ba kho na me yin gyis gsal ba la sogs pa'i yon tan gzhan ni ma yin no zhes bya ba'o / /
btags pa'i ming 'chad par 'dod nas /
rten la brten pa brtags pa dang / /
zhes bya ba la sogs pa smos te /
yod par sbyar ba ni rten la brten pa'i ming btags pa ste /
skyes bu 'di la rtsal yod pas rtsal zhes bya'o zhe'am /
rtsal can no zhes bya ba lta bu'o / /
de la phan par sbyar ba ni /
brgyud pa'i rgyu la 'bras bu dang / /
zhes bya ba ste /
brgyud pa'i rgyu tsam la 'bras bu'i ming btags pa ste /
chu lud la kha zas yin zhes ming btags pa lta bu'o / /
byed pa bsgrub pa ni /
dngos kyi rgyu la de bzhin dang / /
zhes bya ba smos te /
'bras bu'i ming btags pa ste /
bya ba la byed pa thams cad kyang 'bras bu'i ming yin no / /
las su grub pa ni /
'bras bu'am bya bar 'gyur ba la /
de la rgyu yi ming btags pa'ang / /
zhes bya ba smos te /
'bras bu'am /
las su gyur pa la rgyu gzhan gyi sgo nas btags pa'o / /
'dra bar sbyar ba ni /
dpe gzhan gyis ni ming dag dang / /
zhes bya ba ste /
dpe'i tshig nye bar bzung ste /
lha dang 'dra bas lha zhes bya ba lta bu'o / /
de dag nyid de ltar ston pa ni /
don 'di dag gi sgo nas ni / /
yod dang de la phan pa dang / /
byed dang las su sgrub pa dang / /
'dra bar sbyar dang rim bzhin no / /
zhes bya ba 'di yin no / /
tshogs zhes bya ba ni yi ge'i skabs su bshad zin no / /
da ni tshig gi tshogs bshad par 'dod pas tshig gi phrad dang bcas pa bstan par 'dod nas /
gal te ming gnyis 'dus pa'am / /
'on te mang po 'dus kyang rung / /
zhes bya ba la sogs pa rgya cher gsungs so / /
'dir yang rgyu dang /
rang gi ngo bo dang /
ldang tshad dang /
nges tshig dang /
rab tu dbye ba rnams kyis shes par bya'o / /
de la rgyu ni ming ngo / /
rang gi ngo bo ni de 'dus pas don gyi khyad par brjod pa'o / /
ldang tshad ni khyad par brjod pa nyid kyis yi ge 'dus pa las ma 'das pa'o / /
nges pa'i tshig ni gsal zhing 'brur chags pa'o / /
rab tu dbye ba ni tshig sdud pa'i sbyor ba dang /
tshig gi phrad do / /
de dag nyid bstan pa'i phyir /
gal te ming gnyis 'dus pa'am / /
'on te mang po 'dus kyang rung / /
de dag khyad par rjod byed na / /
tshig ces rab tu brjod pa ste / /
phrad rnams dag dang bcas pa'ang yin / /
zhes bya ba mdor smos te /
de la tshig ces bya ba ni ming 'dus pa la bya ste /
ji ltar don gyi khyad par ston na ming gnyis sam /
mang po 'dus kyang rung ste tshig ces bya'o / /
'di ltar ka ba ring po zhes brjod na ka ba'i khyad par rjod par byed do / /
de bzhin du ka ba ring po 'di ni dkar po'o zhes bya ba la sogs pa'ang tshig ces bya'o / /
tshig rnams 'brel par byed pa ni tshig gi phrad do / /
da ni tshig sdud pa'i sbyor ba bshad par 'dod nas /
de la tshig gi sbyor ba bcu / /
'bru mang po dang tshig sdud dang / /
khyad par dag dang yan lag dang / /
gzhi dang gzhi gcig bsdu ba dang / /
gzhi mthun pa dang de'i skyes bu / /
zlas dbye ba dang phyogs tsam mo / /
'dir bsdu ba zhes bya ba tshig lhag mar sbyar te /
'di ltar 'bru mang po pa'i bsdu ba dang /
tshig sdud pa tsam gyis bsdu ba dang /
khyad par bsdu ba dang /
yan lag bsdu ba dang /
gzhi gcig tu bsdu ba dang /
gzhi mthun pa'i bsdu ba dang /
de'i skyes bu'i bsdu ba dang /
zlas dbye ba'i bsdu ba dang /
phyogs tsam ston pa'i bsdu ba'o zhes bya bar sbyar ro / /
da ni 'bru mang po pa ston ta /
de yang dbye ba drug du bstan pa'i phyir /
tshig gnyis mang por rab dbye ba'i / /
rang ming ldan dang mi ldan dang / /
phyogs dang rnam grangs phan tshun dang / /
tshig mang po ste rnam pa drug /
ces smos te /
dbye ba drug po 'di yang tshig gnyis kyi 'bru mang po pa dang /
tshig mang po'i 'bru gnyis kyi dbye ba yin no / /
de la tshig gnyis kyi 'bru mang po pa ni pa khra mo can zhes bya ba lta bu'o / /
tshig mang po'i 'bru mang po pa ni ba dmar khra can zhes bya ba lta bu'o / /
de la rang gi ming dang ldan pa la sogs pa lnga ni tshig gnyis kyi 'bru mang po pa'i dbye ba ste /
de yang rang gi ming dang ldan pa ni skyes bu stobs can zhes bya ba lta bu'o / /
rang gi ming dang mi ldan pa ni ba khra mo can zhes bya ba lta bu'o / /
phyogs ni shar lho zhes pa lta bus mtshams ston pa'o / /
rnam grangs ni grangs dang ldan pa ste /
bcu pa brgya pa la sogs pa'o / /
phan tshun ni phan tshun brten pas rang gi ming dang ming ldan pa ni ba khra mo can zhes grub pa ste /
gcod dka' ba dang /
dbug dka' ba la sogs pa'o / /
tshig mang po ni tshig mang po dang ldan pa ste /
gsum pa la sogs pa ji snyed pa'o / /
de dag la yang gzhi mthun pa'i 'bru mang po pa dang /
gzhi tha dad pa'i dbye bas mu bzhir 'gyur te /
de'i phyir /
mthun dang tha dad dbye ba yis / /
phyogs kun mthun dang phyogs gcig las / /
rab tu dbye ba bzhir 'dod do / /
zhes smos te /
phyogs kun mthun pa dang /
kun mi mthun pa dang /
phyogs gcig mthun pa dang phyogs gcig mi mthun pa gnyis te bzhi'o / /
de la kun mthun pa ni lha sbyin rna ba 'phyang ba can lta bu'o / /
kun mi mthun pa ni mda' gzhu can lta bu'o / /
phyogs gcig mthun pa ni rkang lag can lta bu'o / /
de bzhin du phyogs gcig mi mthun pa ni ba khra mo can lta bu'o / /
da ni ngo bo nyid de dag la yang byed pa'i tshig drug gis bsgyur du rung bar bstan pa'i phyir /
byed pa drug gis bsgyur ba ni / /
kun la rab tu ldan pa ste / /
zhes bya ba smos te /
de la byed pa'i tshig gnyis pa dang ldan pa'i 'bru mang po pa ni gang la chos spyod pa yod pa ni chos la spyod pa can zhes bya'o / /
de bzhin du gzhan la yang sbyar bar bya ste /
gsum pa ni chos kyi 'phel ba can dang /
bzhi pa ni chos kyi phyir bsgrub pa can dang /
lnga pa ni chos las 'byung ba can dang /
drug pa ni chos kyi gtam can dang /
bdun pa ni chos la gnas ba can te /
'di lta bu la sogs pa byed pa drug dang /
dang po'i tshig dang bdun bdun du phye na rnam grangs brgya drug cu rtsa brgyad du 'gyur ba las dus gcig tu ni chos gsum dang ldan te /
rtsa ba'i tshig gnyis sam mang po gang rung gcig /
rab tu dbye ba gcig byed pa'i tshig gcig ste /
gsum dang ldan par bstan pa'i phyir /
brgya dang drug cu rtsa brgyad las / /
dus gcig tu ni sum ldan gzung / /
zhes bya ba smos so / /
da ni tshig bsdu ba 'chad de /
de'i phyir /
tshig bsdu ba ni rnam pa lnga / /
gnyis dang rnam grangs bye brag dang /
gzhan dang byed pa'i tshig yin no / /
zhes smos te /
tshig gnyis kyi mdor bsdus pa dang /
rnam grangs kyi mdor bsdus pa dang /
bye brag gi mdor bsdus pa dang /
gzhan gyi tshig gi mdor bsdus pa dang /
byed pa'i tshig gi mdor bsdus pa'o / /
'di dag gi sngon gyi mkhan po gzhan gyis bshad pa /
ming rnam pa gzhan gyi sgo nas btags pa ste /
de la gnyis kyi mdor bsdus pa ni zlas dbye ba /
rnam grangs kyi mdor bsdus pa ni ba gnyis pa /
bye brag gi mdor bsdus pa ni las 'dzin pa /
gzhan gyi tshig gi mdor bsdus pa ni 'bru mang po pa dang /
byed pa'i tshig gi mdor bsdus pa ni de'i skyes bu'o zhes gzhan las bshad de 'di dag las khyab pa'i bye brag yod do zhes kyang gzhan las bshad do / /
byed pa'i tshig gi mdor bsdus pa 'ba' zhig la yang dbye na drug ste /
de'i phyir /
las la sogs pa'i dbye ba yis / /
gnyis pa la sogs bdun pa'i mtha' / /
byed pa drug tu 'dod pa ste / /
tshig sdud tsam du shes par bya / /
zhes smos te /
gnyis pa las kyi bsdu ba ni grong la 'gro ba ni grong 'gro lta bu'o / /
gsum pa'i bsdu ba ni mda' yis bsnun pa ni mdas bsnun lta bu'o / /
bzhi pa'i bsdu ba ni rgyan ched kyi gser ni rgyan gser lta bu'o / /
lnga pa'i bsdu ba ni yul las 'byung ba ni yul byung lta bu'o / /
drug pa'i bsdu ba ni lha sbyin gyi rta ni lha sbyin rta lta bu'o / /
bdun pa'i bsdu ba ni yul na gnas pa ni yul gnas lta bu ste /
de dag la byed pa'i tshig gi bsdu ba zhes bya'o / /
tsam gyi dgag pa ni don thams cad du tha dad pas 'gegs par byed de /
tshig bsdu ba lnga po 'di tshig bsdu ba gzhan don mthun pa la nyes pa med do / /
da ni khyad par bsdu ba 'chad de /
de'i phyir /
snga ma phyi ma'i sbyor ba yis / /
khyad par bsdu ba rnam pa gnyis / /
zhes smos te /
tshig snga ma khyad par du sbyar ba ni /
sngon po nyid ut+pa la ni sngon po ut+pa la zhes bya ba dang /
tshig phyi ma khyad par du sbyor ba ni /
ut+pa la nyid sngon po ni ut+pa la sngon po lta bu'o / /
da ni yan lag bsdu ba 'chad de /
de'i phyir /
'brel pa dag dang go rims dang / /
don dang grags pa'i yan lag ni / /
bsdu ba bzhi'o zhes smos te /
'brel pa'i yan lag bsdu ba ni lus la sogs pa'i dbang po zhes bya ba lta bu'o / /
go rims kyi yan lag bsdu ba ni gzugs la sogs pa'i dbang po zhes bya ba lta bu'o / /
don gyi yan lag bsdu ba ni 'khor lo la sogs pa'i rin po che lta bu'o / /
grags pa'i yan lag bsdu ba la yang 'jig rten la grags pa dang /
bstan bcos la grags pa gnyis te /
de'i phyir grags pa yang /
'jig rten bstan bcos dag la gnyis / /
zhes smos te /
'jig rten la grags pa ni ka ba bum pa la sogs pa'i tha snyad byas pa lta bu'o / /
bstan bcos la grags pa ni las la sogs pa'i byed pa'i tshig byed pa lta bu'o / /
da ni gzhi bsdu ba 'chad de /
de'i phyir /
rigs gsal byas dang ma byas pa'i / /
gzhi bsdu ba ni gnyis yin no / /
zhes smos te /
rigs gsal ba'i bsdu ba ni chos mtha' dag ces pa lta bu'o / /
rigs ma gsal ba'i bsdu ba ni mtha' dag dang kun la sogs pa'o / /
da ni gzhi gcig tu bsdu ba 'chad de /
de'i phyir /
phyogs gcig dag tu byed pa dang /
so so phyogs gcig byed pa yin / /
gzhi gcig bsdu ba gnyis su'o / /
zhes bya ba smos te /
phyogs gcig tu byed pa'i bsdu ba ni 'dus byas thams cad mi rtag ces pa lta bu'o / /
so so phyogs gcig tu byed pa'i bsdu ba ni 'dus byas dang 'dus ma byas thams cad bdag med do zhes pa lta bu'o / /
da ni gzhi mthun pa'i bsdu ba 'chad do / /
de'i phyir /
khyad par khyad par can gnyis dang / /
khyad par rnam gnyis gzhi gcig tu / /
mthun par go bar bya ba la /
sbyor ba gzhi mthun rnam pa gnyis / /
zhes smos te /
de yang khyad par dang khyad par can gnyis gzhi gcig tu sbyor ba ni sngo ba dang ut+pa la gnyis ka yang ut+pa la sngon po zhes pa lta bu'o / /
khyad par gnyis gzhi gcig tu bsdu ba ni /
sngo ba dang /
rtsub pa gnyis kyang ut+pa la zhes gzhi gcig tu bsdu ba'o / /
mthun par go ba ni chos tha dad pa dag gzhi gcig par go bar bya ba'i skabs su sgra sbyor ba ni gzhi mthun pa'i bsdu ba'o / /
da ni de'i skyes bu 'chad de /
de yang gsum ste /
byed pa'i tshig gi da'i skyes bu dang las 'dzin pa'i de'i skyes bu dang /
ba gnyis pa de'i skyes bu'o / /
de nyid bstan pa'i phyir /
ngo bo'am ni chos kyang rung / /
tha dad go bar byed pa yi / /
de yi skyes bu gsum yin te / /
byed pa'i tshig dang las 'dzin dang / /
ba gnyis pa zhes bya ba'o / /
zhes smos te /
de'i skyes bu zhes bya ba ni tha dad par go bar byed pa ste /
de la ngo bo tha dad par sbyor ba yang rung /
ngo bo gcig gi chos tha dad par sbyor ba yang rung ste /
de la tha dad par sbyor ba'i skabs su de'i skyes bu zhes bya ba'o / /
de byed pa'i tshig gi de'i skyes bu la yang dbye ba brgyad de /
de bstan pa'i phyir /
de la byed pa brgyad yin te / /
dang po la sogs bdun pa'i mtha' / /
rnam dbye bsgyur ba bdun po dang / /
phrad dang sbyor ba bral ba'i phyir / /
gzhan dang sbyar med sgra bod pa dang / /
dgag pa dang ni brgyad du 'dod / /
ces bya ba smos te /
de la dang po'i skyes bu'i bsdu ba ni bar gyi tshig mi mngon pa ste /
de yang dang po'i sgra mi mngon par byas pa'o / /
las la sogs pa ni byed pa drug gi bsdu ba dang 'dra'o / /
bod pa ma gtogs pa ni gang gi phyir bod pa'i sgra la sgra gzhan sbyar du mi rung ste /
kha dog nag po bzhin no / /
de'i phyir bod pa'i sgra la tshig bsdu ba med do / /
dgag pa dang ni brgyad du 'gyur ro / /
dgag pa de nyid 'chad par 'dod nas /
mtshan nyid dbang gis phye ba yis / /
ma yin dgag pa bcu bzhi dang / /
mtshan nyid dbye ba med mod kyi / /
yul dang dus kyis phye ba yis / /
med par dgag pa bcu gcig dag /
gang ldan dgag par 'dod pa'o / /
zhes smos te /
de yang bsdu na gnyis te /
ma yin par dgag pa dang /
med par dgag pa'o / /
de la ma yin par dgag pa ni mtshan nyid kyis mi mthun pa bcu bzhi'o / /
med par dgag pa la ni mtshan nyid mi mthun pa med mod kyi /
yul dang dus kyis phye ba bcu gcig go / /
dgag pa de dag dang ldan pa'i tshig la dgag pa'i sgra sdud pa ni med pa dang ma yin zhes bya ba lta bu la phyi nas ma lta bu sbyar ba ni dgag pa'i bsdu ba zhes bya'o / /
de la ma yin par dgag pa'i mtshan nyid mi mthun pa bcu bzhi gang zhe na /
gzhan dang mi mthun gnyen po dang / /
chung dang phra dang nyung ba dang / /
yun thang lhag ma med pa dang / /
mtha' dag min dang bral ba dang / /
dman dang zhan dang zhum pa dang / /
'dra ba dag las dgag pa ni / /
ma yin dgag par 'dod pa'o / /
zhes bya ba yin no / /
de la gzhan pa ni rgyal po la bram ze ma yin pa lta bu'o / /
mi mthun pa ni rig pa'i mi mthun pa la ma rig pa zhes pa lta bu'o / /
gnyen po ni chags pa'i gnyen po la ma chags pa zhes pa lta bu'o / /
chung ba ni gzugs chung ba la gzugs med ces pa lta bu'o / /
phra ba ni 'du shes phra ba la 'du shes med pa zhes pa lta bu'o / /
nyung ba ni rdzas nyung ba la rdzas med ces pa lta bu'o / /
yun thung ba ni tshe thung la tshe med ces pa lta bu'o / /
lhag ma med pa'i ni de phan chad grangs gzhan med pa la grangs med pa zhes pa lta bu'o / /
mtha' dag min pa ni rgyu mtha' dag ni 'bras bu mtha' dag la nges pa ma yin no zhes pa lta bu'o / /
bral ba ni dri ma dang bral ba dang mya ngan las 'das pa lta bu'o / /
dman pa ni bu ngan pa la bu med pa zhes pa lta bu'o / /
zhan pa ni 'gros zhan pa la 'gros med pa zhes bya ba lta bu'o / /
zhum pa ni stobs zhum pa la stobs med pa zhes pa lta bu'o / /
'dra ba la dgag pa ni rnam par rig byed dang 'dra ba ma yin gzugs la rig byed ma yin pa'i gzugs zhes pa lta bu'o / /
'di dag ni gzhan dgag pa'i sgo nas rang gi ngo bo ston pas ma yin par dgag pa zhes bya'o / /
da ni med par dgag pa bcu gcig 'chad de /
de'i phyir /
rgyun 'dra ba dang rang bzhin dang / /
skabs dang rten gyi dbye ba yis / /
snga dang zhig nas med pa la / /
dbye ba rnam pa brgyad yin te / /
zhes bya ba la sogs pa smos te /
de la snga na med pa bzhi la rgyun dang 'dra ba snga na med pa sems can skyes pa lta bu dang /
rang bzhin snga na med pa sa bon la myu gu med pa lta bu dang /
gnas skabs snga na med pa gser la rna rgyan med pa lta bu dang /
rten la snga na med pas phyogs na bum pa med pa lta bu ste snga na med pa rnam pa bzhi'o / /
de bzhin du zhig nas med pa'ang bzhi yin te /
rgyun 'dra ba zhig nas med pa sems can shi nas med pa lta bu dang /
rang bzhin zhig nas med pa myu gu la sa bon gyi rang bzhin zhig nas med pa lta bu dang /
gnas skabs zhig nas med pa rna rgyan la gser med pa lta bu dang /
rten la zhig nas med pa bum pa yul gzhan du 'phos nas med pa lta bu ste /
zhig nas med pa rnam pa bzhi'o / /
de ltar snga na med pa dang /
zhig nas med pa'i dbye ba rnam pa brgyad do / /
phan tshun gcig la gcig med dang / /
shin tu med pa'i dbye ba ni / /
phan tshun dag la rang bzhin dang / /
rgyu dang rang bzhin gnyis dbye ba'i / /
shin tu med dang bcu gcig ni / /
med par dgag par 'dod pa'o / /
zhes bya ba yin te /
phan tshun gcig la gcig med pa ni rta la ba lang gi rang bzhin med pa lta bu'o / /
shin tu med pa yang rgyu shin tu med pa ni nam mkha' la me tog gi rgyu med pa lta bu'o / /
rang bzhin shin tu med pa ni nam mkha' la me tog gi rang bzhin med pa lta bu ste /
de ltar bcu gcig go / /
de dag kyang med pa tsam ston pa'i tshe na yin te /
dngos po ston pa'i tshe na ni ma yin par dgag pa yin no / /
dgag pa'i nges tshig ni /
kun tu ldog phyir dgag pa yin / /
zhes bya ba smos pa yin te /
gang dang lhan cig 'brel pa'i tshig gi don 'gegs shing ldog par byed pa'o / /
da ni las 'dzin pa 'chad de /
de'i phyir /
de nyid gzhan du mi brjod dang / /
'dra ba gzhan dang bye brag gi /
tshig sbyor byed pa las 'dzin no / /
zhes smos te /
de nyid dang gzhan du brjod du med pa'i tshig gi sbyor ba ni /
ut+pa la yang yin la /
sngon po yang yin pas ut+pa la sngon po'o / /
'dra ba'i tshig sbyor ba ni skyes bu yang yin la /
seng ge dang 'dra ba yang yin pas skyes bu seng ge'o / /
bye brag gi tshig sbyor ba ni tsha ba yang yin la /
rtsub pa yang yin pas tsha rtsub po zhes bya ba lta bu ste /
de ltar las 'dzin pa de rnams ni gzhi gcig gi chos su sbyor bar mtshungs pa yin te /
las gzhis 'dzin pas las gzhis 'dzin pa'am / /
gzhi'i las byed pas las 'dzin pa'o / /
da ni ba gnyis pa 'chad de /
de'i phyir /
grangs dang bsdus don sbyor ba yis / /
gcig dang tha dad sbyor byed pa / /
ba gnyis par ni 'dod pa'o / /
zhes smos te /
grangs kyi tshig dang bsdus pa'i tshig sbyor ba la gcig gi tshig gis gcig tu ston pa dang /
mang po'i tshig gis tha dad du ston pa ste rnam pa gnyis so / /
de la lnga zhes bya ba'i grangs dang /
phung po zhes bya ba'i bsdus pa'i tshig sbyar nas phung po lnga zhes bya ba ldan pa'i tshig ston pa'i rkyen dang ldan pa ni ba gnyis par 'gyur te /
phung po yang yod la lnga yang yod pa ni phung po lnga lta bu'o / /
gcig tu sbyor ba dang /
tha dad par sbyor ba ni skabs kyis brtsi bar bya ste /
'di ltar drug grong yin pa ni grong drug ste gcig gi tshig go / /
grong rnams drug yin pa ni grong rnams drug ste mang po'i tshig go / /
ba gnyis pa zhes bya ba ni bsdu ba yod pa'i ba dang /
grangs yod pa'i ba dang gnyis te /
de ston pa ni ba gnyis pa'o / /
da ni zlas dbye ba 'chad de /
de'i phyir /
bsdu ba'i phyir dang dbye phyir dang / /
nye bar tha dad sbyor ba'i phyir / /
'das ma thag dang gzhan dag dang / /
lan grangs gzhan la sbyor byed pa / /
zlas dbye ba zhes 'dod pa yin / /
zhes smos te /
zlas dbye ba bsdu ba'i phyir sbyor yang rung /
dbye ba'i phyir sbyor yang rung ste /
nye bar ni de gnyis ka yang tha dad par go bar byed pa yin no / /
de la bsdu ba'i sbyor ba ni sa dang chu dang me dang rlung ni 'byung ba zhes pa lta bu'o / /
dbye ba'i sbyor ba ni chos ni 'khor ba dang mya ngan las 'das pa zhes bya ba lta bu'o / /
sdud pa dag la yang 'das ma thag pa sdud pa ni /
dang ngam yang gi sgra dag 'das ma thag pa'i sgra sdud pa'o / /
gzhan sdud pa ni tshig tu ma smos pa'i don dag sdud pa'o / /
lan grangs gzhan la sbyor ba ni lan grangs gzhan la smos pa'i tshig sdud pa'o / /
zlas dbye ba zhes bya ba ni zlas dbye ba ste /
gnyis par ston pa zhes bya ba'i don to / /
da ni phyogs tsam ston pa 'chad de /
de'i phyir /
rang gi rigs tsam sdud byed cing / /
phyogs gzhan kun du spong ba dang / /
rigs kyi tshad kyang mi 'dzin pa / /
phyogs tsam ston pa'i sbyor ba'o / /
zhes smos te /
'di tsam dang /
re re lta bu'i tshig sdud pa yin te /
sems tsam zhes bya ba lta bu sems kyi rigs thams cad ston pa dang /
sems ma yin pa gzhan spong bar byed cing sems rang gi tshad 'di tsam zhes 'dzin par mi byed pa de la ni phyogs tsam ston pa zhes bya'o / /
de bzhin du rtsa re re zhing re re zhes bya ba la sogs pa la yang sbyar ro / /
de ltar tshig sdud pa'i sbyor ba bstan nas da ni tshig gi phrad 'chad de /
de yang gnyis te /
phrad dang phrad 'dus pa'o / /
de la phrad bstan pa'i phyir /
gang zhig rang gi don med cing / /
don gyi ming la gsal byed pa / /
tshig gi phrad ces bya ba ste / /
de ldan phrad dang bcas pa yin / /
zhes bya ba smos te /
tshig gang zhig rang la bstan par bya ba'i don med cing gzhan la phan 'dogs shing gsal bar byed pa de ni tshig gi phrad ces bya ste /
dper na lcags gnyis sbyor bar byed pa'i tsha la lta bu'o / /
don gyi ming ni tshig gang la ston par byed pa'i don yod pa'o / /
phrad dang bcas ba ni phrad dang ldan zhing phrad yod pa'o / /
de ltar spyir bstan nas rang rang gi 'jug pa bstan pa'i phyir /
de la phrad cing 'jug pa ni / /
zhes bya ba la sogs pa smos so / /
tshig gi phrad rnams las gang zhes bya ba'i 'jug pa bstan pa ni /
gang ni 'dri ba'i tshig gi don / /
spyi la khyab par sbyor ba ste / /
zla sdud pa la kun du spang / /
zhes smos te /
gang zhes bya ba ni 'dri ba'i tshig la khyab pa'i spyi'i don du snyegs pa ste /
zla bsdu ba'i tshig ma gtogs pa gzhan thams cad la 'jug cing 'dri bar byed pa'i tshig tu sbyar ro / /
de dang cha mthun pa ni /
ci la sogs pa'ang de bzhin te / /
khyab pa skabs kyis brtsi bar bya / /
zhes bya ba yin te /
ji snyed dang su dag la sogs pa gang dang mthun te /
'dri zhing spyi la khyab par 'gyur ro / /
khyab pa skabs kyis brtsi ba ni gang dag ces bya ba dang /
su dag ces bya ba lta bu skabs su 'jug pa'i yul mi mthun par 'gyur ba lta bu'o / /
de zhes bya ba'i 'jug pa bstan pa /
de zhes bya ba'i tshig gi don / /
tha snyad dngos dang dus 'jug gsum / /
'das dang rnam grangs gzhan can dang / /
lhag ma dag dang bcas pa'o / /
zhes bya ba la sogs pa smos te /
de zhes bya ba'i smra tshig gi tha snyad la 'jug pa dang /
dngos po la 'jug pa dang /
dus la 'jug pa gsum las tha snyad la 'jug pa 'ba' zhig la yang gsum ste /
'das pa la 'jug pa dang /
rnam grangs gzhan yod par sbyar ba dang /
lhag ma dang bcas par ston pa'o / /
dngos po la 'jug pa ni /
bden pa dag dang gsang ba dang / /
bdag gi ba dang pha rol po / /
dngos po dag la 'jug pa bzhi / /
zhes smos pa yin te /
bden pa la 'jug pa dang /
gsang ba la 'jug pa dang /
bdag gi ba la 'jug pa dang /
pha rol po la 'jug pa'o / /
dus la 'jug pa ni /
'das pa dang ni ma 'ongs pa'i / /
dus gnyis la ni 'jug pa gnyis / /
zhes smos pa yin te /
'das pa la 'jug pa dang /
ma 'ongs pa la 'jug pa gnyis so / /
mi 'jug pa ni gnyis te /
bdag nyid da ltar nyid la spang / /
zhes bya ba smos te /
dngos po'i skabs su bdag nyid la mi 'jug /
dus kyi skabs su da ltar la mi 'jug go / /
da ltar gyi dngos po la mi 'jug gam zhe na /
dngos po'i dus ni mi 'dor te / /
kun la rab tu sbyar bar bya / /
zhes smos te /
dngos po la 'jug pa'i gzhi ni dus gsum char mi 'dor te /
dus kun la 'jug par sbyar bar bya'o / /
'di zhes bya ba'i 'jug pa bstan pa'i phyir /
'di tshig 'das dang ma 'ongs dang / /
skabs kyi dngos gzhan dag la 'jug /
gang zhig la ni ltos byas pa'i / /
nye ba dag dang mngon sum pa'i / /
dngos po dag kyang gnyis yin no / /
zhes bya ba smos te /
'di zhes bya ba'i sgra ni 'das pa la 'jug pa dang /
ma 'ongs pa la 'jug pa dang /
dngos po gzhan la 'jug pa gsum mo / /
de la yang gnyis te /
dngos po nye ba la 'jug pa dang /
mngon sum la 'jug pa'o / /
'di gnyis kyang ltos pa yin te /
gang zhig la ltos na 'di nye'o zhes bya ba dang /
gang zhig la ltos na 'di mngon sum mo zhes ston pa'o / /
'di zhes bya ba'i sgra mi 'jug pa ni /
spang bar bya ba 'di lta ste / /
lkog tu gyur dang ring ba dang / /
gal te bstan bya dus nyid na / /
'das dang ma 'ongs spang bar bya / /
zhes pa yin te /
don lkog tu gyur pa la mi 'jug pa dang / /
dngos po rgyang ring ba la mi 'jug pa'o / /
gal te 'di zhes bya ba'i sgra dus la 'jug pa ni /
'das pa dang ma 'ongs pa la mi 'jug pa'o / /
de rnams kun la bsgyur ba ldan / /
zhes bya ba ni gang dang de dang /
'di rnams la bsgyur ba bdun dang ldan te /
'di ltar gang /
gang la /
gang gis /
gang gi phyir /
gang las /
gang gi /
gang la /
zhes pa ste de bzhin du gzhan la yang sbyar ro / /
da ni skabs su bab pa'i tshig /
da ltar byung la sbyor ba ste / /
'das pa'i skabs la rnam par spang / /
zhes bya ba la /
da ni zhes bya ba'i sgra ni don bshad pa'i skabs su bab pa'i tshig yin te da ltar bshad pa'i dus la sbyor gyi 'das pa'i dus la mi 'jug go / /
na zhes bya ba'i 'jug pa bstan pa /
na zhes bya ba'i tshig gi don / /
dmigs kyis dbye dang rgyu mtshan dang / /
rgyu mtshan don gyis bstan pa dang / /
las dang ched dang rten gnas dang / /
phyi tshig de gzhan sogs ston dang / /
'os par dka' ba chags 'dzin las / /
phyi tshig nges par byed pa dang / /
de las bzlog pa nyid dang ni / /
'gal ba'ang mi 'gal ston pa dang / /
smon dang 'dri dang the tshom gzhi / /
tshe skabs rnams la 'di mthong ngo / /
zhes bya ba yin te /
na zhes bya ba'i tshig gi don ni 'di snyed cig la 'jug pa las dmigs kyis 'byed pa'i na la yang gnyis te /
gzhung 'dzugs pa dang /
gal 'dzugs pa'o / /
de la dmigs kyis 'byed pa'i gzhung 'dzugs pa ni dngos su na zhe 'am /
mdor na zhes pa lta bu'o / /
gal 'dzugs pa ni yin grang na zhe'am /
'gyur grang na zhes pa lta bu'o / /
rgyu mtshan ni mtshan ma'i tshig dang /
rgyu'i tshig gi ste /
de la rgyu mtshan mtshan ma'i tshig ni ci zhig yod na 'di byed ces pa lta bu'o / /
rgyu mtshan rgyu'i tshig ni 'di yod na 'di 'byung zhes pa lta bu'o / /
rgyu mtshan don gyis bstan pa ni 'di ltar shing nyid med na shing sha pa gang zhig yod ces pa lta bu'o / /
yod pa'i tshig gis 'gegs par byed pa'am /
'dri ba'i tshig gis lan ldon par byed pa'o / /
las ni shing gi rtse mo na gcod ces pa lta bu'o / /
ched ni shing gi phyir na chu 'dren zhes pa lta bu'o / /
rten gnas ni shing gi rtse mo na gnas so zhes pa lta bu'o / /
tshig phyi ma de las gzhan pa la sogs par ston pa'i sogs kyis bsdu ba ni /
tshig phyi ma de dang 'gal ba dang /
de med par ston pa bsdu pa ste /
'di ltar gang na du ba yod pa de na me yod pa yin na 'di na ni me ma yin pa yod do zhes pa lta bu tshig phyi ma snga ma las gzhan ston pa dang /
'gal bar ston pa dang /
med par ston pa lta bu yin no / /
mi 'os pa'i tshig gis phyi ma nges par byed pa ni lha yang phyag 'tshal na mi lta ci smos zhes pa lta bu'am /
rgyu yang ma skyes na rgyu can lta ga la skyes zhes pa lta bu'o / /
de las bzlog pa ni /
snga ma'i tshig gis phyi ma nges par byed pa ste /
mi lha la phyag 'tshal na lha yang phyag 'tshal lam zhes bya ba lta bu'o / /
'gal ba yang mi 'gal bar ston pa ni mi mthun pa'i rgyan ston pa yin te /
'di ltar don dam par ni dbyer med na kun rdzob tsam du dbyer yod ces pa lta bu'o / /
smon pa'i gzhi ni byang chub kyi snying po thob par bya na zhes smon pa ni go cha'i rgyu zhes pa lta bu'o / /
'dri ba'i gzhi ni gzugs gzugs su rung ba yin na 'di cis gzugs su rung zhes pa lta bu'o / /
the tshom gyi gzhi ni sa bon yod na myu gu 'byung bar 'gyur ram 'on te ma yin zhes pa lta bu'o / /
tshe skabs ni 'di skad bdag gis thos pa dus gcig na zhe'am /
gang gi tshe na zhes pa'am /
de'i tshe na zhes pa lta bu ste /
dus la sbyor ba'i bdun pa'o / /
da ni ste'i don 'chad de /
de yang rnam pa gsum du bstan pa'i phyir /
ste ni lhag ma yod pa ste /
mtshams sbyor ba dang dam 'cha' dang / /
gzhan 'dren pa dang gsum du 'dod / /
ces bya ba smos so / /
de la mtshams sbyor ba bshad pa'i phyir /
byed dang bya ba'am yang na ni / /
bya ba nyid du sbyor ba gang / /
tshig gnyis rim mam dus gcig tu / /
sbyor bar byed pa mtshams sbyor yin / /
zhes bya ba smos te /
mtshams sbyor ba yang kha cig ni tshig snga ma byed par sbyor la /
tshig phyi ma bya bar sbyor ba la dus mi mthun par rim can du 'jug pa yod de /
mda' 'phangs te phog ces pa lta bu'o / /
kha cig ni gnyis ka bya bar sbyor la dus rim gyis 'jug pa yod de /
lha mchod de las bya zhes pa lta bu'o / /
kha cig ni gnyis ka bya bar sbyor la dus gcig tu sbyor ba yod de /
'dzum dmul te mdangs phyung zhes pa lta bu'o / /
'di dag ni nas zhes bya ba dang /
cing zhes bya ba la sogs pa dang yang mthun par sbyar ro / /
dam 'cha' ba ni /
gang zhig gis ni snga ma la / /
gsal bar byed pa dam 'cha' ba / /
zhes bya ba yin te /
rnam grangs dam bca' ba dang /
de bzhin du gtan tshigs dang /
nges pa'i tshig dang /
bstan pa bshad pa la sogs pa yin te /
tshig phyi mas snga ma la phan 'dogs shing gsal bar byed pa rnams so / /
gzhan 'dren pa ni /
lhag ma yod tsam ston gyur cing / /
de las gzhan gyur gzhan 'dren pa'o / /
zhes bya ba yin te /
da dung bstan par bya ba gzhan zhig kyang yod pa tsam du ston cing gong ma gnyis ka las gzhan du ston pa ni /
gzhan 'dren pa yin te /
'di ltar shar gyi phyogs na dbang po ste / /
lho'i phyogs na 'chi bdag go zhes pa lta bu'o / /
'di rnams ni tshig lhag ma yod par ston pa ste /
'di nyid ni tshig ma yin no / /
dang gi 'jug pa bstan pa ni /
dang ni 'byed dang sdud pa dang / /
rgyu mtshan tshe skabs gdams ngag lnga / /
de nyid dang ni gzhan dag dang / /
lan grangs gzhan la sbyar ba yi / /
sdud pa'i dang yang gsum du 'dod / /
ces bya ba yin te /
de la 'byed pa ni chos ni 'khor ba dang mya ngan las 'das pa zhes pa lta bu'o / /
sdud pa ni 'khor ba dang mya ngan las 'das pa'i chos shes pa lta bu'o / /
rgyu mtshan mnyan pa byas par lhag mthong 'phel zhes pa lta bu'o / /
tshe skabs ni dge slong de dag bcom ldan 'das la phyir nyan pa dang zhes pa lta bu'o / /
gdams ngag ni dge slong dag legs par rab tu nyon la yid la zung shig dang zhes pa lta bu'o / /
sdud pa'i dang 'ba' zhig la yang dbye ba gsum ste /
'das pa'am ma 'ongs pa'ang rung ste /
nye ba nyid bstan pa bsdu ba dang /
dngos po gzhan bsdu ba dang /
lan grangs gzhan la bstan pa bsdu ba'o / /
ni zhes bya ba'i 'jug pa bstan pa ni dgar dang bsnan pa'i tshig dmigs sam nges par 'dzin pa ste /
phyi ma'i tshig dang sbyar bar bya / /
zhes bya ba yin te /
ni zhes bya ba'i sgra ni dgar ba dang bsnan pa'i tshig tu 'gyur te /
de la dgar ba la yang zla las dgar ba dang /
bkod pa las dgar ba'o / /
de la zla las dgar ba ni dgar ba'i gnas dmigs kyis ma smos kyang don gyis yod par shes par bya'o / /
bkod pa las dgar ba ni /
sngar ngo bo bkod nas phyis gtan tshigs 'jog pa lta bu'o / /
bsnan pa la yang ngo bo nyid brnan pa dang /
rnam grangs kyis dbye ba bsnan pa'o / /
de la ngo bo nyid bsnan pa ni nyid dang kho na lta bur 'gyur ba'o / /
rnam grangs gzhan bsnan pa ni yang na zhes pa lta bur 'gyur ba'o / /
phyi ma'i tshig dang sbyar zhes bya ba ni spyir 'dri ba'i tshig yin pas tshig phyi ma dang sbyar te /
gang gi phyir zhes bya ba dang /
gang zhe na zhes bya ba dang /
'di lta ste zhes bya ba dang sbyar bar bya'o / /
kyang dang yang la sogs pa'i 'jug pa ni /
kyang dang yang ni sdud pa'i tshig /
mi mthun mthun par ston pa'ang yin / /
'das pa'am ma 'ongs gzhan dag las / /
ci rigs dag tu bsdu bar bya / /
yang zhes bya ba bsnan pa yin / /
zhes bya ba yin te /
sdud par ston pa'i tshe ni 'das pa'am ma 'ongs pa'am /
dngos po gzhan yang rung ste /
yon tan mtshungs par sdud pa'o / /
'gal ba'i chos mi 'gal bar ston pa'ang yin te /
mi mthun pa'i rgyan du 'gyur ba'o / /
'das par ston pa'am /
ma 'ongs par bstan pa'am /
gzhan sdud par bstan pa'i skabs su ni ci rigs par bsdu zhes bya ste /
ci rigs pa zhes bya ba'i sgra ni 'das pa'i skabs su ma smos kyang gzhan sdud par byed pa rnams so / /
bsnan pa zhes bya ba ni kha cig tu ni zhes bya ba'i tshig bsnan par 'gyur te /
rnam grangs gzhan bsnan par ston pa'o / /
da ni kho na'i tshig gi don bstan pa'i phyir /
nges par gzung ba'i tshig gi don / /
gzhan mi ldan dang gzhan la min / /
ldan pa tsam du 'dzin pa dang / /
ma nges ba yi rnam pa gnyis / /
de bzhin mi slu ba nyid dang / /
kho na dag ni rnam pa drug /
ces bya ba smos so / /
de la nyid dang kho na lta bu'i tshig don drug la 'jug ste /
gzhan mi ldan par nges par gzung ba dang /
gzhan la mi ldan par nges par gzung ba dang /
gzhan mi ldan par nges ba dang /
gzhan la mi ldan par ma nges pa dang /
ldan pa tsam du nges par gzung ba dang /
bden zhing mi slu'i don dang drug go / /
de la gzhan mi ldan pa ni de bzhin gshegs pa ni yongs su rdzogs pa'i yon tan kho na dang ldan no zhes pa lta bu ste /
'di la chos gzhan med par ston pa'o / /
gzhan la mi ldan par nges par gzung ba ni de bzhin gshegs pa kho na la yongs su rdzogs pa'i yon tan mang ngo zhes pa lta bu ste /
gzhan la med par ston pa'o / /
gzhan mi ldan par nges pa ni srid sgrub 'phong kho na skyen zhes pa lta bu ste /
'di la yon tan gyi chos rtsis mkhas pa la sogs pa gzhan yang yod pas ma nges par 'gyur ro / /
gzhan la mi ldan par ma nges pa ni srid sgrub kho na rtsis mkhas pa zhes pa lta bu ste /
'di ni srid sgrub pas don grub rtsis mkhas te ma nges par 'gyur ro / /
ldan pa tsam du 'dzin pa ni srid sgrub rtsis mkhas pa kho na'o zhes pa lta bu ste /
'di ni ldan pa tsam du sgrub kyi gzhan la zur za bar mi byed do / /
bden zhing mi slu ba'i don la 'jug pa ni kun rdzob dang don dam pa'i de kho na nyid ces pa lta bu'o / /
nyid kyi 'jug pa bstan pa'i phyir / /
nyid ni de bzhin cung zad du / /
phyi tshig tha dad min pa dang / /
dngos po'i rkyen du 'gyur ba'o / /
zhes bya ba yin te /
nyid phal du drug kho na dang 'dra'o / /
cung zad mi 'dra ba'i tshig phyi ma rang las tha mi dad par sbyor ba yang yod de /
ut+pa la nyid sngon po'o zhes pa lta bu'o / /
kha cig tu dngos po'i rkyen du 'gyur te /
sra ba nyid ces pa lta bu sra ba'i dngos po ni sra ba nyid lta bur ston pa'o / /
tsam gyi 'jug pa ni /
tshad 'dzin lhag pa 'gog pa yi / /
tsam zhes bya ba rnam pa gnyis / /
zhes bya ba yin te /
tshad 'dzin pa'i tsam ni rdul phra mo tsam zhes bya ba 'am /
ri rab tsam zhes bya ba lta bu'o / /
lhag pa 'gog pa'i tsam ni rnam par rig pa tsam zhes pa lta bu'o / /
de dang phyogs mthun pa bstan pa'i phyir /
'ba' zhig la sogs de bzhin sbyar / /
khyab pa skabs kyis brtsi bar bya / /
zhes bya ba smos te /
'ba' zhig dang sha stag la sogs pa'ang lhag pa 'gog par sbyar te /
de rnams gang khyab che ba ni skabs kyi shugs dang sbyar ro / /
da ni don lhag par ston pa dang mi ston pa'i phrad bstan pa'i phyir /
yang dag yongs su kun du sogs / /
sgra bzhin dang ni phrad du'o / /
zhes bya ba smos te /
yang dag par zhe'am /
yongs su zhe'am /
kun du zhe'am /
de bzhin du rab dang /
rnam pa dang /
nye ba dang /
shin tu lta bu skabs su sgra ji lta ba bzhin du ston par 'gyur ro / /
skabs su don lhag par ston par byed pa med de /
tshig gi phrad dang rgyan tsam mo / /
da ni tshul gyi sgra las tshig phrad du 'gyur ba bstan par 'dod nas /
tshul ni 'dra dang smad pa dang / /
sgro dang sdom pa mtshan nyid dang / /
thabs dang rigs pa don dang 'dod / /
legs pa dag la 'jug pa las / /
'dra bar sbyar ba phrad du 'dod / /
ces bya ba smos te /
tshul zhes bya ba'i sgra ji skad du smos pa'i don bcu la 'jug pa las 'dra ba la 'jug pa ni dper sbyar bar bya'o / /
smad pa la 'jug pa ni mi ngan pa la mi'i tshul zhes pa lta bu'o / /
sgo la 'jug pa ni don gyi sgo la don gyi tshul zhes pa lta bu'o / /
sdom pa la 'jug pa ni tshul du zhugs pa zhes pa lta bu'o / /
mtshan nyid la 'jug pa ni ngang tshul ngan pa la tshul ngan zhes pa lta bu'o / /
thabs la 'jug pa ni sngags kyi thabs ni rig sngags kyi tshul zhes pa lta bu'o / /
rigs pa la 'jug pa ni rigs pa dang ldan pa la tshul dang ldan pa zhes pa lta bu'o / /
don la 'jug pa ni don bzang po la tshul bzang po zhes pa lta bu'o / /
'dod pa la 'jug pa ni gzhan gyi 'dod pa'i lugs ni gzhan gyi tshul zhes pa lta bu'o / /
legs pa la 'jug pa ni ma nor bar byed pa la tshul bzhin byed pa zhes pa lta bu'o / /
tshul zhes bya ba'i don 'di rnams la 'jug pa las 'dra bar sbyar ba ni tshig gi phrad du gzung ngo / /
bzhin la sogs pa'i 'jug pa bstan pa /
bzhin la sogs pa'i tshig gi don / /
ma nor ba dang yin pa dang / /
'dra ba dag tu sbyar ba'o / /
zhes bya ba yin te /
de bzhin dang de lta bu zhes bya ba'i tshig gi don ma nor ba la 'jug pa ni de bzhin nyid ces pa lta bu'o / /
yin pa la 'jug pa ni de yin pa ni de lta bu'o zhes pa lta bu'o / /
'dra ba la 'jug pa ni de dang 'dra ba ni de bzhin no zhes pa lta bu'o / /
cing la sogs pa'i 'jug pa bstan pa'i phyir /
cing la sogs pa bsdu ba dang / /
mtshams sbyor dag tu byed pa yin / /
zhes smos pa yin te /
cing zhes bya ba dang /
zhing zhes bya ba dang /
shing zhes bya ba 'di rnams bsdu ba la 'jug pa ni /
yang dang kyang la sogs pa dang mthun par 'jug go / /
mtshams sbyor bar byed pa ni ste dang /
te la sogs pa dang mthun par ston pa ste /
'dod cing chags pa zhes pa lta bu'o / /
da ni la'i don bstan pa'i phyir /
la ni gnyis pa bzhi pa dang / /
bdun pa sdud dang sbyor ba dang / /
smon dang tshad 'dzin gzhi dang ni / /
tshe skabs dag tu 'dod pa yin / /
zhes smos pa yin te /
la'i don gnyis par 'gyur ba ni shing la gcod ces pa lta bu'o / /
bzhi par 'gyur ba ni shing la chu 'dren zhes pa lta bu'o / /
bdun par 'gyur ba ni shing la bya gnas so zhes pa lta bu'o / /
sdud par 'gyur ba ni lag pa bsnyal la zan bza' zhes pa lta bu'o / /
sbyor ba ni 'di na ni yod la 'di na ni med do zhes pa lta bu'o / /
smon pa ni bdag nam zhig na 'di lta bu zhig tu gyur la /
gyur nas kyang zhes pa lta bu'o / /
tshad 'dzin pa ni de tsam du bya ba la /
ci tsam la de tsam la zhes pa lta bu'o / /
tshe skabs ni dus de la 'am der zhes pa lta bu'o / /
drug pa'i phrad bstan pa /
kyi ni 'brel ba'i tshig yin te / /
zhes bya ba yin te /
lha sbyin gyi rta zhes pa lta bu ste /
phan tshun gyi don 'brel par sbyor ba'i brda sprod par 'dod pa'o / /
gsum pa'i 'jug pa bstan pa /
kyis ni byed par 'dod pa yin / /
zhes smos te /
lha sbyin gyis byas zhes pa lta bu'o / /
de dag mi mthun pa'i rgyan yod par bstan par bya ba'i phyir /
mi mthun rgyan ni gsum char la'o / /
zhes bya ba smos te /
la mi mthun pa'i rgyan du 'gyur ba ni rgyu med pa la 'bras bu 'dod pa zhes pa lta bu'o / /
kyis mi mthun pa'i rgyan du 'gyur ba ni de lta yin mod kyis zhes pa lta bu'o / /
gyis mi mthun pa'i rgyan du 'gyur ba ni 'on gyis kyang zhes pa lta bu'o / /
lnga pa'i 'jug pa bstan pa'i phyir /
las ni rgyu dang 'byung khungs dang /
dgar ba yin te nas de bzhin / /
zhes bya ba yin te /
rgyu'i don ni sa bon las myu gu zhes pa lta bu'o / /
'byung khungs kyi don ni ri las gser zhes pa lta bu'o / /
dgar ba'i don ni khyim pa las dge bsnyen zhes pa lta bu'o / /
nas kyi don ni las dang mthun no / /
cung zad mi mthun par bstan pa ni /
sdud pa dag dang mtshams sbyor ni / /
nas la cung zad lhag ma yin / /
zhes bya smos te /
nas zhes bya ba'i sgra las cung zad lhag par ston pa ni sdud pa dang mtshams sbyor bar ston pa ste /
mig nas lus kyi bar zhes pa'am /
kha gdangs nas nyal zhes pa lta bu'am /
mig bzlog nas bltas zhes pa lta bu'o / /
byed pa'i tshig drug las drug pa ma gtogs pa kun gtan tshigs ston par yang 'gyur te /
de bstan pa'i phyir /
gtan tshigs dag tu 'gyur ba ni / /
drug pa 'ba' zhig ma gtogs pa'o / /
zhes bya ba smos te /
de la gsum pa gtan tshigs su 'gyur ba ni des na zhes pa lta bu'o / /
bzhi par 'gyur ba ni de'i phyir zhes pa lta bu'o / /
lnga par 'gyur ba ni de ci las shes zhes pa lta bu'o / /
bdun par 'gyur ba ni bzhi pa dang mthun te /
gnyis pa'i sgra yang de bzhin no / /
des na la dang gis dang las rnams la gtan tshigs su 'gyur pa yod do / /
du la sogs pa'i 'jug pa bstan pa'i phyir /
du la sogs pa la dang mthun / /
de nyid dag ni lhag pa yin / /
de bzhin lhag bcas la la'o / /
zhes smos te /
du dang su dang ru dang ra rnams la'i sgra dang mthun te /
'di la zhes bya ba la /
'di na zhes bya ba dang /
'di ru zhes bya ba dang /
'dir zhes bya ba dang /
gang du zhes bya ba dang /
dbus su zhes bya ba thams cad la'i sgra dang mthun pa sha stag go / /
de nyid du ston pa ni la'i don las lhag pa ste /
thog dgu 'phar du phub /
shing mig mangs res su btang /
dbyibs gru bzhir brtsigs zhes ba lta bu la'i don las lhag par ston pa yin no / /
tshig lhag ma dang bcas par ston pa'i sgra ni la la lhag pa yin te /
lag pa bsnyal la zan bya zhes pa lta bu'o / /
zla sdud pa ni /
'o la sogs pa zla sdud pa'o zhes bya ba yin te /
rjes su 'jug pa'i yi ge bcu la o'i sgra dang ldan pa ni tshig gi zla sdud pa yin te /
'di ltar yin no zhes pa'am /
de bzhin du yod do / /
sgom mo / /
sgrub po / /
'gyur ro / /
'tshal lo / /
shes so / /
'byung ngo / /
'gog go / /
de'o zhes pa lta bu yi ge 'di bcu ni zla sdud pa yin no / /
da ni skabs nas yi ge re re tsam tshig gi phrad du 'gyur bar bstan pa las /
'o na khong du chud pa'i tshig / /
ces pa ni 'o na zhes bya ba dang /
'on te zhes bya ba don snga ma khong du chud pa las tshig phyi ma'i skabs sbyor ba'o / /
'am zhes bya ba 'byed sdud yin / /
zhes bya ba ni 'am la sogs pa bcu ni 'byed pa dang sdud pa yin te /
'di ltar gzugs sam /
tshor ba'am /
'du shes sam /
'du byed dam /
mig gam /
rna ba'am /
'byung ngam /
'gyur ram /
'grub bam /
yin nam /
'tshal lam /
sgom mam /
zhes pa lta bu'o / /
dag dang rnams ni mang po'i tshig /
ces bya ba ni shing dag shing rnams zhes pa lta bu du ma'i tshig tu ston pa'o / /
sogs ni mtha' dag sdud pa yin / /
zhes bya ba'i sogs zhes bya ba'i tshig ni mtha' dag sdud pa yin te /
gzugs la sogs pa zhes pa lta bu dang po'i tshig gis mtha'i tshig smos mi dgos par sdud pa yin no / /
pa 'am can ni bdag po'am / /
ldan pa'i don du sbyar bar bya / /
zhes bya ba ni gser gyi bdag po'am /
gser dang ldan pa ni gser pa zhes pa'am /
gser can zhes ba lta bu'o / /
de nyid las ba'i sgra cung zad mi 'dra bar bstan pa ni /
ba ni spyi ru gzhag pa ste / /
yul dus nges par ma bzung ba'o / /
za ba bza' dang za po bzhin / /
ma ning dag tu gzhag par bya / /
zhes smos pa yin te /
bya ba ston pa'i ming la ba'i sgra 'byung ba ni yul dang dus kyi spyir 'gro ba ste /
'di ltar za ba zhes bya ba'am /
lta ba nyan pa zhes bya ba lta bu'o / /
de la yul nges par ma bzung ba ni byed pa po'am /
bya ba'am /
bdag gi tshig gam /
gzhan gyi tshig tu mi ston pa'o / /
dus nges par ma bzung ba ni 'das pa'am /
ma 'ongs pa'am /
da ltar gyi tshig gcig tu mi ston pa'o / /
dper na za ba zhes bya ba ni bza' ba dang /
za ba po rnams kyi spyir 'jug pa lta bu'o / /
de gcig tu tshang bar mi ston pa'i phyir ma ning dag tu gzhag par bya ba yin no / /
da ni phrad 'dus pa ston te /
de'i phyir /
gal te phrad gnyis 'dus pa'am / /
yang na mang po 'dus pa na / /
snga phyi phan tshun zil gnon dang / /
rang gi cha ldan dag tu sbyar / /
zhes bya ba smos te /
gal te tshig gi phrad du gyur pa gnyis 'dus sam /
'on te mang po 'dus nas tshig gi skabs gcig gi phrad du byung na de'i don rnam pa gsum du 'gyur te /
phrad snga mas phyi ma zil gyis gnon pa dang /
phyi mas snga ma zil gyis gnon pa dang /
gnyis ka'i cha dang ldan pa'o / /
de la gnyis ka'i cha dang ldan par bstan par 'dod nas /
gang la dmigs 'dzin mi byed dang / /
dmigs 'dzin te na phrad gyur na / /
gnyis par 'gyur ba'i mthu yin no / /
zhes smos pa yin te /
'di ltar gal te na zhes bya ba'i tshig gi don ni gnyis par 'gyur te /
de la gal zhes bya ba'i sgra ni khyab pa spyir 'gro ba ste /
dmigs 'dzin par mi byed do / /
te na zhes bya ba ni phyogs gcig tu byed pa ste /
de yang gang la ci zhig na zhes bya ba yin pa las ga dang lar sbyar te gal zhes bsdus nas ci zhig ces bya ba'i sgra phyi nas te na zhes bya bar bsgyur te /
gal te na zhes bya bar brjod na don snga ma las phyi ma gzhan yod par ston pa yin no / /
phan tshun zil gyis gnon pa dang bsgyur ba ni 'di bzhin du gzhan la yang sbyar ro / /
de dang chu mthun par 'on te na zhes bya ba la sogs pa bstan pa'i phyir /
phyogs gcig khong du chud pa las / /
phyogs gcig 'dri bar byed pa ni / /
'o na zhes bya'i nus pa'o / /
zhes bya ba la sogs pa smos te /
'o na zhes bya ba'i sgra ni don gyi phyogs gcig khong du chud pa las phyogs gzhan 'dri bar byed pa'i tshig gi phrad yin te /
'on te zhes bya ba dang /
'o na zhes bya ba ni yi ge bsdus pa dang /
ma bsdus pa tsam du zad de /
'o zhes bya ba dang /
na zhes bya ba'i phrad 'dus pa'o / /
de yang dmigs 'dzin snga ma bzhin / /
gzhan 'dren byed pa te yin te / /
na yis phyogs gcig dag tu byed / /
ces bya ba ni 'on te na zhes bya ba'i sgra sbyor ba ste /
snga ma bzhin zhes bya ba ni 'on te zhes bya ba'i sgra yang gal te de bzhin no / /
bzhin byed pa zhes pa lta bu'o / /
tshul bzhin bya ba'i don 'di rnams la 'jug pa las 'dra bar sbyar ba ni tshig gi phrad du gzung ngo / /
bzhin la sogs pa'i 'jug pa bstan pa /
bzhin la sogs pa tshig gi don / /
ma nor ba dang yin pa dang / /
'dra ba dag tu sbyor ba'o / /
zhes bya ba yin te /
de bzhin dang de lta bu zhes bya ba'i tshig gi don ma nor ba la 'jug pa ni de bzhin nyid ces pa lta bu'o / /
yin pa la 'jug pa ni de bzhin yin pa ni de lta bu'o zhes pa lta bu'o / /
'dra ba la 'jug pa ni de dang 'dra ba ni gzhan 'dren pa ni /
te zhes bya ba'i sgra tshig lhag ma dang bcas pa las gzhan 'dren pa yin no / /
'on te na zhes bya ba'i na'i sgra'i phyogs gcig tu byed pa ste dmigs kyis 'byed pa'i na yin no / /
gong du gnyis par 'gyur bar dam bcas pa de bstan pa'i phyir /
de gnyis ldan pa'i phrad rnams ni / /
dmigs 'dzin ldan mi ldan gnyis te / /
zhes bya ba smos te /
spyi la 'jug pa dang /
phyogs gcig tu byed pa dang /
ldan pa'i tshig gi phrad rnams ni dmigs 'dzin pa dang /
ldan pa dang /
mi ldan pa gnyis te /
de la phyi ma dmigs 'dzin pa yod na snga ma spyi la 'jug pa mi ldan pa yang don gyis bsdu bar bya la /
snga ma dmigs 'dzin pa yod na snga ma dngos su sdud do zhes bstan pa'i phyir /
snga ma don gyis bsdu bar bya / /
yod na snga ma dngos su bsdu / /
zhes smos pa yin no / /
de dag gi mjug bsdu ba bstan pa ni /
gal te ci ste 'on te dang / /
de ste na zhes bya bar sbyar / /
zhes bya ba smos te /
gal te na zhes pa'am /
de ste na zhes bya ba rnams tshig snga ma dmigs 'dzin par mi byed dam /
spyi la 'jug pa las phyi ma phyogs gcig tu dmigs 'dzin par byed par sbyar ro / /
bsdu ba gnyis dang ldan par bstan pa'i phyir /
'on kyang 'o na yang zhes pa / /
bsdu ba gnyis ldan gnyis bsdu bya / /
zhes bya ba smos te /
'on kyang zhes bya ba'am /
'o na yang zhes bya ba lta bu'i tshig gnyis dang ldan pa ste /
'o na zhes bya ba'i sgra yang sdud pa'i tshig yin la /
kyang zhes bya ba dang /
yang zhes bya ba yang sdud pa'i tshig yin te /
de ltar bsdu ba gnyis dang ldan na snga ma'i 'dod pa dang /
'og ma'i gzhan gnyi ga sdud par rig par bya'o / /
de la mthun pa bsdu ba dang /
mi mthun pa bsdu ba ni skabs kyi mthus rig par bya'o zhes bstan par bya ba'i phyir /
mthun dang tha dad skabs kyi mthu / /
zhes smos te /
res 'ga' ni /
gang ltar ji ltar de ltar dang / /
de bzhin de skad la sogs pa / /
ji skad bsnan pa'i cha gnyis ldan / /
de la sogs pa'i phrad rnams kun / /
zil gnon gyur tam cha ldan yang / /
dgos pa re rer dril bya ste / /
zhes bya ba smos te /
gang ltar dang ji ltar la sogs pa don mthun pa'i skabs shig tu phrad gnyis bsnan nas smos pa'am /
mang po bsnan nas smos kyang rung ste /
de dag thams cad don gcig tu dril bar bya'o / /
de yang ji lta bu zhe na /
kha cig ni snga mas phyi ma zil gyis gnon te gcig tu dril bar bya'o / /
kha cig ni phyi mas snga ma zil gyis mnan te dril bar bya'o / /
kha cig ni gnyis ka'i cha dang ldan pa yang bstan par bya ba gcig tu dril te bsdu bar bya'o / /
ci'i phyir zhe na /
don tshig sbyor ba bcu po dang / /
phrad kyi sbyor ba ji lta ba / /
de ltar phrad gnyis 'dus pa 'am / /
mang po 'dus par gyur kyang rung / /
de ldan lhag pa mi ston phyir / /
skabs dang tshig shugs brtags nas ni / /
blo ldan rnams kyis gang rigs sbyar / /
zhes bya ba bstan pa'i phyir te /
tshig gi phrad 'dus pa thams cad kyang tshig gi sbyor ba bcu dang /
de phrad dang ldan pa las don lhag par ston pa med pa'i phyir ro / /
skabs kyi shugs ni dgos pa'i shugs so / /
tshig gi shugs ni sgra rnam par sbyar ba'i shugs so / /
shugs kyi yul ni ched du ma gtad pa dang /
dngos su ma phrad pa'o / /
gang rigs pa ni don dang tshig la mi 'gal ba'o / /
da ni yi ge dang ming dang / /
tshig dag don gtan la 'bebs par byed pa'i rtsa ba yin par bstan pa'i phyir /
'dir dpe bstan pa /
dper na skyes bu gang zhig gis / /
gzugs kyi bye brag shes 'dod na / /
phra rdul chos la mtshan nyid du / /
de shes che rdul gong bu dang / /
gong chen dag gi mtshan nyid dang / /
las rnams 'bad pa med par shes / /
de shes skabs kyi bya ba gang / /
sbyor ba dag la mi 'jigs bzhin / /
zhes bya ba smos te /
dper na skyes bu zhig gzugs kyi bye brag shes par 'dod na dang por rdul phra rab kyi mtshan nyid la mkhas par bya'o / /
de nas rdul 'dus te rdul chen por 'gyur te de shes par 'gyur ro / /
rdul chen po 'dus pa las gong bur 'gyur te de shes par 'gyur ro / /
gong bu las gong chen du 'gyur te de'i mtshan nyid dang las dag kyang shes par 'gyur ro / /
de ltar las dang mtshan nyid legs par shes pa'i skyes bu de la gang zhig gzugs kyi bye brag 'dri ba na 'jigs pa med pa de bzhin du /
skyes bu smra bar 'dod pa yis / /
gzhi mtha'i yi ge'i bye brag dag /
legs par khong du chud pa na / /
de 'dus ming dang de bzhin tshig /
sh+lo ka dang ni rab byed sogs / /
ming tshig yi ge mtshungs pa'i phyir / /
tshig sbyar 'bad pa med par 'gyur / /
'di dag de bzhin no / /
zhes sbyar ro / /
'di ltar skyes bu gang zhig don dang ldan pa'i tshig smra bar 'dod pa des dang por ming gi mtha'i yi ge'i bye brag legs par khong du chud par bya'o / /
de nas yi ge de dag 'dus pas ming 'grub par 'gyur te /
de'i mtshan nyid khong du chud par bya'o / /
de bzhin du ming 'dus pa las tshig yin te /
de'i bye brag khong du chud na gzhan tshig 'dus pa sh+lo ka dang /
sh+lo ka 'dus pa las rab tu byed pa dang /
de 'dus pa las bstan bcos chen po la sogs pa rnams kyi tshig gi sbyor ba rnams 'bad pa chung ngus shes par 'gyur ro / /
de'i phyir 'di ni bslabs nas shes / /
smra mchog rjes smra rnams kyis bshad / /
'bad pa chung ngus shes de'i phyir / /
'di ni bslabs pa'i gnas yin no / /
zhes smra ba'i mchog thams cad mkhyen pa dang de'i rjes su smra ba'i sngon gyi mkhan po rnams kyis bshad do / /
da ni dge ba'i rtsa ba bsngo ba bstan te /
de yang ming gi yon tan gyi sgo nas bsngo ba bstan pa'i phyir /
don la 'jug byed smra ba rnams kyi sgo / /
blo 'byed gti mug gcod pas mtshon cha 'dra / /
mi 'jigs snyams pa sbyin byed dpung dang go /
don nor smra bas mi nyams brtan pa'i mkhar / /
smra mchog rjes smra rnams kyis bshad / /
sgra nyid dang ni don la khrid pa yi / /
'gro kun mthu gnyis rab tu rgyas par shog /
ces bya ba smos te /
don ji lta ba bzhin du ston pa'i 'jug par byed pa'i sgo lta bu yin pas smra ba'i sgo'o / /
gang zag rnams kyi blo 'byed cing gti mug gi dra ba gcod pas mtshon cha lta bu yin pas mtshon cha lta bu'o / /
don dang ldan par smra ba'i rgol ba rnams kyis mi 'jigs shing snyems pa rnyed pas dpung dang go cha lta bu'o / /
rang gi blo la sgra dang don nor bar smra ba'i shes rab 'chal pa'i skyon gyis mi nyams pa'i blo brtan pa rnyed par byed pas brtan pa'i mkhar lta bu'o / /
'di lta bu'i rab tu byed pa 'di thams cad mkhyen pa dang /
sngon gyi mkhan po rnams kyi rjes su smras shing bshad pas 'gro ba rnams sgra dang sgra'i don la mkhas par gyur cig ces bya ba'i don to / /
smra ba'i sgo mtshon cha lta bu'i 'grel pa rdzogs so // //
rgya gar gyi mkhan po dran pa'i ye shes grags pas bla ma nor bzangs grags pa las thos te /
slob ma gzhon nu grags pa'i don du ming gi sbyor ba ni cung zad gzhag /
phrad kyi sbyor ba ni cung zad bshad nas bsgyur cing zhus te gtan la phab pa'o // //
