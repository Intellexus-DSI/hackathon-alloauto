@## / /
rgya gar skad du /
bi ma la rat+na le kha nA ma /
bod skad du /
dri ma med pa rin po che'i spring yig ces bya ba / /
bla ma rnams la phyag 'tshal lo / /
rje btsun ma sgrol ma la phyag 'tshal lo / /
ma hA g+ha tir sku bltams nas / /
sangs rgyas bstan pa 'phel mdzad cing / /
rgyal srid chos kyis skyong mdzad pa / /
nir ya phal rgyal gyur cig /
khyod kyis sngon chad sbyin pa dang / /
dge ba bcu dang gso sbyong dang / /
bzod dang brtson 'grus la goms pas / /
lha khyod da lta phun sum tshogs / /
bla ma rnams kyi bka' lung dang / /
mdo stsogs chos kyi rjes 'brang 'di / /
gus pas spyi bos blang mdzod dang / /
bdag gzhan gnyis la phan par 'gyur / /
the tshom thams cad rnam spangs shing / /
sgrub la nan tan che bar mdzod / /
gnyid rmugs le lo rnam spangs shing / /
rtag tu brtson 'grus 'bad par bya / /
dran dang shes bzhin bag yod pas / /
dbang po'i sgo rnams rtag tu bsrung / /
nyin mtshan dus su yang dang yang / /
sems kyi rgyud la brtag par bya / /
rang skyon rtog la mig bzhin bya / /
gzhan skyon rtog la long ba bzhin / /
dran dang nga rgyal med pa dang / /
stong nyid rtag tu bsgom par bya / /
bdag gi nyes pa bsgrag bya zhing / /
gzhan gyi 'khrul pa btsal mi bya / /
gzhan gyi yon tan bsgrag par bya / /
bdag gi yon tan sba bar bya / /
rnyed dang bkur sti spang bya zhing / /
khe grags rtag tu spang bar bya / /
byams dang snying rje bsgom bya zhing / /
byang chub sems ni brtan par mdzod / /
mi dge bcu ni spang bya zhing / /
rtag tu dad pa brtan par bya / /
'dod pa chung zhing chog shes dang / /
byas la drin du gzo bar bya / /
khro dang nga rgyal spang bya zhing / /
dman pa'i sems dang ldan par bya / /
log pa'i 'tsho ba rnams spang zhing / /
chos kyi 'tsho bas 'tsho bar bya / /
zang zing thams cad rnams spang zhing / /
'phags pa'i nor gyis phyug por bya / /
rtag tu 'du 'dzi spang bya zhing / /
dgon pa la ni gnas par bya / /
'khyal pa'i tshig rnams spang bya zhing / /
rtag tu ngag ni bsdam par bya / /
bla ma mkhan po mthong ba'i tshe / /
gus pas rim gro bskyed par bya / /
khyad par can gyi skyes bu dang / /
gang zag chos kyi mig can dang / /
las dang po yi sems can la / /
ston pa'i 'du shes bskyed par bya / /
sdug bsngal dag gis gdungs pa dang / /
sems can thams cad mthong ba'i tshe / /
byang chub sems ni bskyed bya ste / /
pha ma bu tsha'i 'du shes bskyed / /
'jig rten bya ba kun spangs te / /
rtag tu ting 'dzin bsgom par mdzod / /
sdig pa'i grogs po spang bya zhing / /
dge ba'i bshes la sten par mdzod / /
tshul khrims 'chal ba'i dge slong dang / /
chos kyis phongs pa gzhan dag dang /
sdig pa spyod pa mthong ba'i tshe / /
de dag yal bar dor mi bya / /
mi dge'i bshes gnyen thams cad dang / /
sdig pa'i grogs po thams cad dang / /
dkon mchog gsum dang bla ma dang / /
mkhan po slob dpon mi gus dang / /
byas la drin du mi gzo dang / /
tshe 'di 'ba' zhig dran pa dang / /
gzhan yang dad pa chung ba dang / /
zhag gsum 'das par gnas mi bya / /
sdang dang mi dge'i sa spangs shing / /
gang du bde bar 'gro bar bya / /
gang la chags pa spang bya zhing / /
chags pa med par gnas par bya / /
chags pas bde 'gro mi 'thob cing / /
thar pa'i srog kyang gcod par byed / /
gang du dge ba'i bshes gnas pa / /
der ni rtag tu gnas par bya / /
bla ma rtag tu bsten pa dang / /
rtag tu mdo sde blta bar bya / /
thog mar brtsams pa gang yin pa / /
dang por de nyid bsgrub bya zhing / /
gzhan du gnyis ka 'grub mi 'gyur / /
gzhan du sdig pa bshags pa dang / /
bsod nams mchog la 'bad par bya / /
'jig rten spyod dang mthun pa dang / /
rtag tu pha rol sems su mdzod / /
gang tshe mtho ba'i sems skyes tshe / /
de tshe nga rgyal bcag bya zhing / /
gang du bag yod bral ba'i tshe / /
bla ma'i gdams ngag dran par bya /
zhum pa'i sems ni byung ba'i tshe / /
sems kyi gzengs kyang bstod par bya / /
shes rab pha rol phyin dran te / /
spros pa ma lus zhi bar mdzod / /
gang du chags sdong yul byung tshe / /
sgyu ma sprul pa bzhin du blta / /
mi snyan tshig rnams thos pa'i tshe / /
brag ca lta bur mkhyen par mdzod / /
lus la gnod pa byung ba'i tshe / /
sngon gyi las su blta bar bya / /
bas mtha' dgon par rab gnas shing / /
ri dgas shi ba'i ro bzhin du / /
gang du sus kyang mi shes par / /
bdag gis bdag nyid sba bar bya / /
rtag tu yi dam brtan par bya / /
'dod dang gnod sems gnyid dang rmugs / /
le lo snyom las sems byung tshe / /
de tshe bdag la rngan bgrang zhing / /
brtul zhugs snying po dran bya dang / /
mi rtag pa dang 'chi ba bsam / /
gzhan gyi mdun du gnas pa'i tshe / /
zhi des gsong por smra bar bya / /
khro gnyer ngo 'dzum spang bya zhing / /
rtag tu 'dzum zhing gnas par bya / /
rtag tu gzhan la dga' bya zhing / /
ser sna med cing gtang la dga' / /
rtag tu phrag dog spang bar bya / /
gzhan gyi sems ni bsrung bya zhing / /
rtsod pa thams cad spang bar bya / /
ngo dga' med cing gsar 'grogs med / /
rtag tu zungs ni thub par bya / /
rtag tu bzod dang ldan pa dang / /
'dod pa chung zhing chog shes bya / /
gdol pa bran gyi 'du shes so / /
ngo tsha shes dang khrel yod dang / /
pha rol mgu bya de la brtson / /
rang gi sdom pa bsdam par mdzod / /
gzhan la brnyas pa spang bya zhing / /
gus pa'i tshul gyis gnas par bya / /
gzhan la gdams ngag byed pa'i tshe / /
snying rje phan sems ldan par mdzod / /
sangs rgyas chos la gus pa dang / /
dam chos nam yang spang mi bya / /
rtag tu dkon mchog gus pa dang / /
'khor gsum yongs su dag par mdzod / /
sngon du snying rje song ba yis / /
nyin dang mtshan mo lan gsum du / /
mchod pa bdun du rab grags pa'i / /
phung po gsum pa gdon par mdzod / /
'gro ba'i sdug bsngal bsal 'dod pas / /
smon lam rgya chen gdab pa dang / /
sems can smon dang byang chub 'dod / /
thams cad byang chub chen por bsngo / /
dus ni ring por dam bcas nas / /
rtag tu brtson dang ldan par bya / /
de ltar mdzad na tshogs gnyis po / /
rdzogs 'gyur sgrib gnyis zad par 'gyur / /
mi lus thob pa don yod cing / /
mthong ba'i chos la mya ngan 'da' / /
bdag dang gzhan don rdzogs gyur nas / /
dam pa nyid ni thob par 'gyur / /
sos ka'i khu byug gzhon nu skad snyan sgrogs zhes te / /
rma bya gzhon nu skad mi snyan pa mi sgrogs sam / /
mkhas pa mang pos legs par gsungs pa yod mod kyis / /
rgyal po gdung ba bcad phyir bdag gis bris pa yin / /
phan sems ldan pa'i gtam de legs par dgongs mdzod la / /
rtogs dang ldan pa'i skye bo gzhan la'ang smra bar mdzod / /
rtag tu lha drug dran mdzod dam tshig gtsang mar mdzod / /
rgyal srid chos kyis skyong mdzod bdag la bzod par mdzod / /
dri ma med pa'i rin po che'i spring yig ces bya ba / /
gnas brtan mkhas pa chen po dI paM ka ra shrI dz+nyA nas /
rgyal po nir+ya pha la la brdzongs pa rdzogs so // //
dus de nyid du bla ma de nyid dang /
lo tsA ba dge slong tshul khrims rgyal bas bsgyur ba /
sh+lo ka bzhi bcu pa'o //
[ ]
