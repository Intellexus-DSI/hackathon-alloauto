@## / /
rgya gar skad du /
a b+hi sa ma ya a lang+kA ra b+ha ga ba tI pradz+nyA pA ra mi to pa de sha shAs+t+ra br-it+ti pradz+nyA pra dI pa a ba li nA ma /
bod skad du /
bcom ldan 'das ma shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba /
dus gsum gyi de bzhin gshegs pa thams cad kyi yum shes rab kyi pha rol tu phyin ma la phyag 'tshal lo / /
sangs rgyas dang byang chub sems dpa' thams cad la phyag 'tshal lo / /
gang zhig nyon mongs sgrib pa'i mun tshogs zla 'od bcas 'joms srid zhi'i mtshan mo mthar byed cing / /
dam chos shar gyi ri bo mthon po'i rtse nas mngon byung rab yangs shes bya'i mkha' la rab tu shar / /
phun tshogs sbyor bzhi rlung gi rta bcibs mkhyen gsum dkyil 'khor dri med sku bzhi'i gzi 'od rnam par 'phro / /
tsha zer mdzad pas 'gro ba'i lo tog smin mdzad rgyal yum nyi ma shes rab pha rol phyin phyag 'tshal / /
rgyal bas shes rab pha rol phyin don gang yin de lam gzhung gi bdag nyid can / /
ji bzhin rnam gzhag sgrub byed dang ni bsgrub byas rgyu lam 'bras bu bzang bsgrags pa / /
blo ldan tshogs rnams la ni gsal bar thugs rjes rgyas 'bring bsdus mdzad bstan pa las / /
rim gyis shes rab dman pa'i skye bo rnams kyis de yi don chen rtogs ma gyur / /
rtogs dka' rgyal ba'i yum lus zab cing rgya che brjod tshogs rgya mtsho'i nang du nub gyur pa / /
de don mngon gzigs bcom ldan byams pa'i blo gros nyid dang brtse ba'i lcags kyus gdon mdzad de / /
dngos brgyad rang bzhin rnam gzhag dang ni brgyad bzos mngon par rtogs pa'i rgyan gzhung dri med phreng / /
rin chen 'od 'phro mkhas pa'i tshogs rnams la ni legs bstan rab tu dga' ba bskyed par mdzad / /
thogs med mgon gyis de don mdor bshad blo gros phun tshogs dbyig gnyen gyis / /
rnam rig tshul bkrol ji bzhin don min 'phags pa rnam par grol bas ni / /
mtha' bral don gyi de nyid rnam phye mkhas pa'i skye bo rnam grol sdes / /
rang blos rjes rtags de rjes rgyal sras seng ge bzang pos rab bshad mdzad / /
de ltar mkhas pas phal cher don / /
snang gyur byas kyang 'ga' zhig min / /
de phyir don gnyer phan brtson pas / /
mtha' dag 'grel pa bya bar 'os / /
shes rab pha rol phyin lus mchog /
mngon rtogs rin chen rgyan gyis spras / /
de rab gsal byed 'grel pa ni / /
shes rab sgron ma'i phreng ba bya / /
'phags pa byams pa bdag nyid dam pa rnams kyi spyod pa rab tu mthun par ston cing rang gi bstan bcos brtsams pa phun sum tshogs par bya ba dang /
gtsor gzhan dag bcom ldan 'das ma yon tan rin po che phul du dbyung du med cing dpag tu med pa'i 'byung gnas la cher spro bas dang ba bskyed pa'i ched du dang po re zhig 'phags pa thams cad kyi yum shes rab kyi pha rol tu phyin pa la yon tan ji lta ba bzhin brjod pa sngon du 'gro ba can gyi phyag 'tshal bar mdzad pa /
nyan thos zhi ba tshol rnams kun shes nyid kyis nyer zhir khrid mdzad gang yin dang / /
'gro la phan par byed rnams lam shes nyid kyis 'jig rten don sgrub mdzad pa gang / /
gang dang yang dag ldan pas thub rnams rnam pa kun ldan sna tshogs 'di gsungs pa / /
nyan thos byang chub sems dpa'i tshogs bcas sangs rgyas kyi ni yum de la phyag 'tshal / /
zhes bya'o / /
de la re zhig dad pa'i rjes su 'brang ba rnams ni tshigs su bcad pa 'dis bstan pa'i che ba thos pa nyid na 'di la the tshom med pa rab tu dang ba skye ba'o / /
chos kyi rjes su 'brang ba rnams kyang gcig dang du ma'i ngo bo nyid dang bral ba'i phyir zhes bya ba la sogs pa'i tshad ma rnams kyi gzhi dang lam dang rnam pa skye ba med par yongs su shes pa'i yum la gnod pa ma mthong zhing shes rab kyi pha rol tu phyin pa tshul gsum pa can gyi bdag nyid goms pa la sogs pa'i khyad par gyi khyad par du 'gyur ba'i phyir sangs rgyas la sogs pa ni bskrun par mdzad pa nyid do zhes shes par byas te mngon par dang ba skyed par byed pa nyid do / /
de la dang bas ni de'i don yongs su bsgrub par bya 'dod pas gzung ba la sogs pa'i don gyis rnam pa thams cad du rab tu gus par byed pa dang /
de las kyang thos pa la sogs pa'i sgo nas thams cad mkhyen pa nyid rnam pa gsum ci rigs par thob par 'gyur ro / /
de la yul nyid dang /
sbyor ba nyid dang /
'bras bu nyid la sogs pa gsum gyi sgo nas thams cad mkhyen pa nyid gsum gyis don brgyad bsdus par dgongs nas shes rab kyi pha rol tu phyin pa la bstod do / /
'di ltar nyan thos dang de'i phyogs su bsdus pa rnam par thar pa cung zad cig gis lhag pa rang sangs rgyas kyang ste mya ngan las 'das pa don du gnyer ba rnams phung po la sogs pa'i gzhi thams cad skye ba med par yongs su shes pa nyid kyis phung po dang bcas pa dang phung po med pa'i mtshan nyid kyi mya ngan las 'das pa rnam pa gnyis thob par mdzad pa gang yin pa dang /
byang chub sems dpa' byang chub kyi sems kyis 'khor ba ji srid par 'gro ba'i don byed pa rnams nyan thos la sogs pa'i lam thams cad skye ba med par rtogs pa nyid kyis 'jig rten pa rnams la phan cing bde bar mdzad pa gang yin pa dang /
chos thams cad skye ba med par mngon sum du gyur pa gang dang yang dag par ldan na sku gsung thugs yang dag par bsdams pa'i sku can rnal 'byor can gyi dbang phyug gi gtso bo rnams spyod pa'i gnyen por chos kyi 'khor lo sna tshogs pa ma lus pa rnam pa thams cad dang ldan pa bskor bar mdzad pa gang yin pa nyan thos nyid dang /
byang chub sems dpa' nyid dang /
sangs rgyas nyid kyis yongs su bskor ba de lta bu sgrub par byed pa nyid kyis de dag gi yum shes rab kyi pha rol tu phyin pa de la gus par phyag 'tshal ba'o / /
'dir shes rab kyi pha rol tu phyin pa'i rgyan ni gzhi dang gnyen po dang rnam pa mtha' dag mngon par rtogs pa'i bdag nyid brgyad du phye zhing bsdus pas nye bar ston par mdzad pa'i phyir mkhyen pa nyid rnam pa gsum gyi rang bzhin gyis rnam par gzhag pa 'di 'tsham pa yin no zhes bya ba 'di 'thad pa yin no / /
'di ltar rgyal ba'i yum bar ma las /
rab 'byor thams cad shes pa nyid ni nyan thos dang rang sangs rgyas rnams kyi yin no / /
lam shes pa nyid ni byang chub sems dpa' rnams kyi yin no / /
rnam pa thams cad mkhyen pa nyid ni de bzhin gshegs pa dgra bcom pa yang dag par rdzogs pa'i sangs rgyas rnams kyi yin no / /
bcom ldan 'das ci'i slad du thams cad 'tshal ba nyid nyan thos dang rang sangs rgyas rnams kyi lags /
rab 'byor thams cad ces bya ba ni phyi dang nang gi chos ji snyed pa 'di tsam yin la /
de dag nyan thos dang rang sangs rgyas rnams kyis shes kyi /
lam thams cad kyis kyang ma yin la rnam pa thams cad du yang ma yin pas /
de'i phyir nyan thos dang rang sangs rgyas rnams kyi ni thams cad shes pa nyid ces bya ba'o / /
bcom ldan 'das ci'i slad du lam gyi rnam pa 'tshal ba nyid byang chub sems dpa' rnams kyi lags /
rab 'byor byang chub sems dpa' rnams kyi ni nyan thos kyi lam gang yin pa dang /
rang sangs rgyas kyi lam gang yin pa dang /
sangs rgyas kyi lam gang yin pa'i lam thams cad bskyed par bya zhing lam thams cad shes par bya'o / /
de dag kyang yongs su rdzogs par bya zhing de dag gi lam gyi byang ba yang bya la /
smon lam yongs su rdzogs par ma byas pa dang /
sems can yongs su smin par ma byas pa dang /
sangs rgyas kyi zhing yongs su ma sbyangs par de dag gis yang dag pa'i mtha' mngon sum du mi bya'o / /
de'i phyir byang chub sems dpa' rnams kyi ni lam gyi rnam pa shes pa nyid ces bya'o / /
bcom ldan 'das ci'i slad du rnam pa thams cad mkhyen pa nyid de bzhin gshegs pa dgra bcom pa yang dag par rdzogs pa'i sangs rgyas rnams kyi lags /
rab 'byor rnam pa gang dag dang rtags gang dag dang /
mtshan ma gang dag gi chos rnams rab tu brjod pa'i rnam pa de dag dang /
rtags de dag dang /
mtshan ma de dag de bzhin gshegs pas thugs su chud de /
de'i phyir de bzhin gshegs pa dgra bcom pa yang dag par rdzogs pa'i sangs rgyas rnams kyi ni rnam pa thams cad mkhyen pa nyid ces bya'o / /
de bzhin du mdor bsdus pa las kyang /
nyan thos kyi sa la slob par 'dod pas kyang zhes bya ba la sogs pa gsungs la /
rgyas pa las kyang rgya cher gsungs so / /
de la thams cad shes pa nyid ni gzugs la sogs pa'i chos thams cad mi rtag pa la sogs pa'i rten can 'bras bu bdag tu rmongs pa spangs pa can yin no / /
lam shes pa nyid ni theg pa thams cad kyi nges par 'byung ba dang /
de kho na nyid mngon sum du mi byed pa'i rten can 'bras bu sems can ma bsdus pa sdud pa la sogs par byed pa can yin no / /
rnam pa thams cad mkhyen pa nyid ni chos thams cad skye ba med pa'i rten can 'bras bu nam mkha'i mthas gtugs pa'i sems can gyi don rgyun mi 'chad pa dang /
yang dag pa nyid ni mtha' rtogs pa dang /
bag chags kyi mtshams sbyor ba'i nyon mongs pa spangs pa can yin no zhes shes par bya'o / /
gal te stong pa nyid thabs dang thugs rje phun sum tshogs pa yin na des rgyas pa dang 'bring dang mdor bsdus pa la dad pas tshul de nyid kyis mngon par rtogs pa brgyad kyi rim pa gsal bar mdzad pa ma yin nam /
yang ci zhig bstan du yod ces dogs pa'i gnas bsal nas don la the tshom skyed pa nyid kyis gzhug pa dang /
gzhan dag kyang de'i rjes su 'brangs nas nges par 'gyur ba'am /
rab tu byed pa'i lus yang dag par mdzes pa nyid kyi phyir yang 'jug pa'i yan lag rang gi bstan bcos kyi brjod par bya ba dang /
dgos pa dang /
dgos pa'i dgos pa dang /
'brel ba don gyis thob pa rnams gsungs te /
rnam pa thams cad mkhyen nyid lam / /
ston pas 'di la bshad pa gang / /
gzhan gyis myong ba ma yin te / /
chos spyod bcu yi bdag nyid kyi / /
mdo don dran pa la bzhag nas / /
blo dang ldan pas mthong 'gyur phyir / /
bde blag tu ni rtogs pa zhes / /
bya ba rtsom pa'i dgongs pa yin / /
zhes bya ba'o / /
'dis ni brjod par bya ba med pa dang /
bsgrub par mi nus pa dang /
'dod par bya ba ma yin pa dang /
'brel pa med pa zhes bya ba'i mtha' bzhi rnam par bsal ba nyid yin no / /
rnam pa thams cad mkhyen pa nyid /
yang dag par rdzogs pa'i sangs rgyas rnams byung ba dang 'byung bar 'gyur ba gshegs shing rjes su gshegs pa'i lam ni shes rab kyi pha rol tu phyin pa ste /
bcom ldan 'das cho 'phrul rnam pa gsum gyis ma lus pa'i lus can la rjes su ston par mdzad pa de nyid kyis rgyal ba'i yum de dang de dag la yul dang thabs dang /
'bras bu'i mtshan nyid kyis sgrub par byed pa dang bsgrub par bya ba'i tshul gyis 'brel par bstan pa /
phyi rol pa dang cig shos kyi 'dod chags dang bral ba la sogs pa chos thams cad bdag med par goms par ma byas pa rnams kyi thos pa la sogs pa rnams byung ba'i shes rab kyi lces rab tu ma myangs pa'i bdud rtsi gang yin pa de ni brjod par bya ba yin no / /
blo gros dang ldan pa dag shes rab kyi pha rol tu phyin pa'i mdo'i don mngon par rtogs pa ma lus pa yi ger 'dri ba dang klog pa la sogs pa kun tu spyod pa'i gnas bcu po dag gi don ji lta bar legs par thos nas tshul bzhin du nye bar bsams pas bag chags kyis bsgos pa yang dag par dran pa'i shes pa la bzhag nas chos kyi dbyings kun tu 'gro ba rtogs pa la sogs pa'i rim pas rnam pa thams cad du mngon sum du byed par 'gyur ba ni dgos pa'i dgos pa ste /
de'i phyir de dag gi mtshan nyid mngon par rtogs pa rnams kyi rim pa nyid nye bar bsal ba'i don du gdul bya rnams kyis bde blag tu rtogs par byed pa ni rab tu byed pa'i don rtsom pa'i dgos pa yin no / /
de bas na brjod par bya ba'i don can las de bstan pas rab tu rtogs pas ni don mthar thug par 'gyur ro zhes bya ba'i shugs kyis thob pa nyid dang /
de las byung ba'i tshul gyis 'brel pa khong du gnas pa ni don gyi mthu yin no / /
de'i 'og tu bstan bcos kyi gzhung nyid 'chad par bzhed de /
gdul bya rnams kyis bde blag tu rtogs par bya ba'i phyir dang /
bstan bcos rnam par dbye ba byas pa yang spyi'i don gyis rnam par bcings pas rab tu mdzes shing ma 'dzings pa nyid kyi 'chad pa po rnams kyang sla bas legs pa ston par 'gyur bar gzigs nas tshig le'ur byas pa gnyis kyi mdo dang /
bcu gsum gyis rgyas par bstan pas shes rab kyi pha rol tu phyin pa'i lus rnam par gzhag pa gsungs pa las re zhig spyir bstan pa'i tshul gyis gang gis gang zhig ji ltar bshad pa /
shes rab pha rol phyin pa ni / /
dngos po brgyad kyi yang dag bshad / /
ces gsungs so / /
gzhung gtso bor bzung bas lam dang don gyi bdag nyid shes rab kyi pha rol tu phyin pa ni thams cad mkhyen pa nyid gsum dang /
mngon par rtogs pa bzhi dang /
chos kyi sku mdzad pa dang bcas pa brgyad kyis ji lta ba dang /
ji snyed pa'i don yang dag par bshad pa yin no / /
dngos po brgyad gang zhe na /
rnam kun mkhyen nyid lam shes nyid / /
de nas thams cad shes pa nyid / /
rnam kun mngon rdzogs rtogs pa dang / /
rtse mor phyin dang mthar gyis pa / /
skad cig gcig mngon rdzogs byang chub / /
chos kyi sku dang de rnam brgyad / /
ces gsungs te /
ma lus pa'i rnam pa mthar thug pa mngon sum du mdzad pa'i mtshan nyid snang ba dang bcas pa dang cig shos kyi bdag nyid can gyi rnam pa thams cad mkhyen pa nyid dang /
lam thams cad kyi rang bzhin skye ba med par yongs su gzigs pa'i mtshan nyid /
mnyam par bzhag pa dang ma bzhag pa'i bdag nyid can gyi lam thams cad mkhyen pa nyid dang /
gzhi thams cad mngon par rtogs pa'i mtshan nyid mi mthun pa dang gnyen po'i phyogs kyi bdag nyid can gyi gzhi thams cad mkhyen pa nyid dang /
de dag gi don cig car bsdus shing rnam par sgom pa'i mtshan nyid las dang po pa dang /
sbyor ba dang /
mthong ba dang /
bsgom pa'i gnas skabs can rnam pa kun mngon par rdzogs par rtogs pa nyid dang /
de nyid rnam pa thams cad du rang gi dbang du gyur pa'i mtshan nyid sbyor ba la sogs pa'i gnas skabs can rtse mo'i mngon par rtogs pa nyid dang /
chos rnam par dkar ba rnams dang lhan cig rim gyis yongs su rdzogs pa'i mtshan nyid mnyam par gnas pa dang cig shos kyi mtshan nyid gnas skabs can mthar gyis pa'i mngon par rtogs pa nyid dang /
zag pa med pa'i chos thams cad cig car mngon sum du gyur pa'i mtshan nyid rnam par smin pa ma yin pa la sogs pa'i gnas skabs can skad cig mas mngon par byang chub pa'i mngon par rtogs pa nyid dang chos thams cad rnam pa thams cad du mtshan ma thams cad spangs shing /
mngon par rdzogs par byang chub pa'i mtshan nyid rdzogs par longs spyod pa la sogs pa'i bdag nyid chos kyi sku nyid de /
mtshan nyid dang /
thabs dang /
'bras bu'i bdag nyid kyis rnam pa brgyad do / /
de la chos du zhig gi rnam pa thams cad mkhyen pa nyid ces bya zhe na /
sems bskyed pa dang gdams ngag dang / /
nges 'byed yan lag rnam bzhi dang / /
sgrub pa yi ni rten gyur pa / /
chos kyi dbyings kyi rang bzhin dang / /
dmigs pa dag dang ched dag dang / /
go cha 'jug pa'i bya ba dang / /
tshogs ni nges par 'byung bcas rnams / /
thub pa'i rnam kun mkhyen pa nyid / /
ces gsungs te /
gzhan gyi don du rdzogs pa'i byang chub 'dod pa'i bdag nyid 'dun pa dang ldan pa la sogs pa sems bskyed pa nyi shu rtsa gnyis dang /
gdul bya rnams dang 'tsham pa'i don ston par sgrub pa la sogs pa la gdams pa bcu dang /
kun nas nyon mongs pa dang /
gnyen po'i phyogs kyi gzung ba mi dmigs pa dro ba dang rtse mor gyur pa dang /
gang zag dang skyes bu'i 'dzin pa nye bar zhi ba bzod pa dang chos kyi mchog tu gyur pa ste nges par 'byed pa'i yan lag rnam pa bzhi dang /
ngo bo nyid kyis yongs su dag pa'i rang bzhin rtogs pa'i chos la sogs pa bcu gsum gyi rten du gyur pa chos kyi dbyings kyi rang bzhin dang /
don dam pa dang kun rdzob kyi mtshan nyid kyis mi dmigs pa'i tshul gyis dmigs par bya ba dge ba la sogs pa bcu gcig dang /
gang gi ched du bya ba sems chen po la sogs pa gsum dang /
mi mthun pa'i phyogs kyis mi tshugs par bya ba'i phyir pha rol tu phyin pa drug gi go cha'i sgrub pa drug dang /
theg pa mchog gi yul du 'jug pa'i phyir bsam gtan la sogs pa 'jug pa'i sgrub pa dgu dang /
dge ba'i rtsa ba shin tu stobs dang ldan par bya ba'i phyir snying brtse ba la sogs pa tshogs kyi sgrub pa bcu bdun dang /
spang bar bya ba'i dgra rnams las nges par rgyal bar bya ba'i phyir ched du bya ba'i don can la sogs pa nges par 'byung ba'i sgrub pa rnam pa brgyad do / /
de dag ni yang dag par rdzogs pa'i sangs rgyas rnams kyi /
rnam pa thams cad mkhyen pa nyid ces bya'o / /
chos du zhig gis lam thams cad shes pa nyid ces bya zhe na / /
mog mog por byed la sogs dang / /
slob ma bse ru'i lam gang dang / /
'di dang gzhan pa'i yon tan gyis / /
phan yon che ba mthong ba'i lam / /
byed pa dang ni mos pa dang / /
bstod dang bkur dang bsngags pa dang / /
bsngo dang rjes su yi rang dang / /
yid la byed pa bla med dag /
sgrub dang shin tu dag pa zhes / /
bya ba 'di ni sgom pa'i lam / /
byang chub sems dpa' mkhas rnams kyi / /
lam shes nyid ni de 'drar bshad / /
ces gsungs te /
nga rgyal med pa nyid kyis mog mog por byed pa la sogs pa dang /
gang zag gi bdag nyid med par rtogs pa nyid kyis nyan thos kyi lam dang /
gzung ba bdag nyid med par rtogs pa nyid kyis rang rgyal ba'i lam dang /
byang chub sems dpa'i lam la yang re zhig 'tshe ba dang nad la sogs pa mi 'byung ba nyid kyis tshe 'di'i yon tan dang /
sangs rgyas dang mi 'bral zhing des dgongs pa mdzad pa la sogs pa nyid kyis pha rol gyi phan yon dang ldan pa ste /
mthong ba'i lam de kho na nyid kyi yul can dang /
nyon mongs pa kun nas zhi ba la sogs pa de nyid kyis byed pa dang /
mos par bya ba'i yul la yang dag par mos pa nyid kyis mos pa yid la byed pa bla na med pa dang /
de ltar rang gi don can gyi mos pa rnams la bstod pa dang /
rang gzhan gnyis ka'i don can gyi mos pa rnams la bkur ba dang /
gzhan gyi don can gyi mos pa rnams la bsngags pa dang /
phyin ci ma log pa'i mtshan nyid kyis yongs su 'phen pa bsngo ba yid la byed pa bla na med pa dang /
pha rol pos byas pa'i dge ba'i rtsa ba la mngon par dga' ba thob pa rjes su yi rang ba nyid yid la byed pa bla na med pa dang /
yon tan gyi tshogs rgya chen po'i 'byung khungs su gyur pa'i don gyis sgrub pa dang /
nyes pa rnams kyi tshang tshing las rnam par grol ba'i don gyis shin tu rnam par dag pa de /
yang dag par goms pas thob pa'i yul bsgom pa'i lam mo / /
de dag ni byang chub sems dpa' rnams kyi las shes pa nyid ces bya'o / /
chos du zhig gis gzhi thams cad shes pa nyid ces bya zhe na / /
shes pas srid la mi gnas shing / /
snying rjes zhi la mi gnas dang / /
thabs ma yin pas ring ba dang / /
thabs kyis ring ba ma yin nyid / /
mi mthun gnyen po'i phyogs dag dang / /
sbyor dang de yi mnyam nyid dang / /
nyan thos la sogs mthong ba'i lam / /
de 'dra kun shes nyid du 'dod / /
ces gsungs te /
chos thams cad skye ba med pa nyid du bsgom pa la mkhas pa'i shes rab kyis 'khor ba la mi gnas pa dang /
snying rje chen po rang gi ngang gis goms pa gnyis kyis mya ngan las 'das pa de la mi gnas pa dang /
mtshan mar dmigs pa nyid kyis thabs ma yin pa'i phyir ring ba dang mtshan mar dmigs pa ma yin pa nyid kyis thabs mkhas pa dang ldan pa'i phyir ring ba ma yin pa nyid dang chos su 'dzin pa dang ma bral bas mi mthun pa'i phyogs dang /
de'i gnyen por gyur pa nyid kyis gnyen po'i phyogs dang /
gzhi thams cad la yang yongs su zhen pa'i spyod pa mi dmigs pa nyid kyis sbyor ba dang /
dngos po dang mtshan ma la sogs pa'i rnam par g.yeng ba spangs pa nyid kyis de'i mnyam pa nyid dang /
bden pa rnams kyi skad cig ma bcu drug mngon sum du mthong ba nyid kyi mthong ba'i lam mo / /
de dag ni nyan thos la sogs pa rnams kyi thams cad shes pa nyid ces bya'o / /
chos du zhig gis rnam pa kun mngon par rdzogs par rtogs pa zhes bya zhe na / /
rnam pa sbyor bar bcas rnams dang / /
yon tan skyon ni mtshan nyid bcas / /
thar dang nges 'byed cha mthun dang / /
slob pa phyir mi ldog pa'i tshogs / /
srid dang zhi ba mnyam nyid dang / /
zhing dag bla na med pa ni / /
thabs la mkhas bcas gang yin 'di / /
rnam kun mngon rdzogs rtogs pa yin / /
zhes gsungs te /
ngo bo nyid med pa dang shes pa la sogs pa don nyid dang /
shes pa nyid kyi rnam pa dang /
sbyor ba dang rjes su sbyor ba'i gnas pa bkag pa nyid kyis sbyor ba rten dang bcas pa dang /
bdud kyi mthu bcom pa la sogs pa de'i phan yon dang /
ha cang myur ches pa'i spobs pa can la sogs pa skyon dang /
shes pa dang khyad par gyi mtshan nyid la sogs pa mtshan nyid dang /
mya ngan las 'das pa'i rgyu nyid kyis dad pa la sogs pa'i dge ba'i rtsa ba thar pa'i cha dang mthun pa dang /
chos bden pa mthong ba'i rgyu nyid kyis dro ba la sogs pa'i bsod nams nges par 'byed pa'i cha dang mthun pa dang /
yang dag par rdzogs pa'i byang chub las phyir mi ldog pa'i rtags dro ba la sogs pa dang 'brel ba thob pa'i phyir mi ldog pa'i tshogs dang /
'khor ba dang mya ngan las 'das pa dag ma skyes pa nyid kyis tha dad pa med par rtogs pa shes rab kyi bdag nyid srid pa dang /
zhi ba mnyam pa nyid dang /
rjes su mthun pa'i tshogs bskrun cing smon lam yongs su dag pas yang dag par sbyangs pa snying rje'i bdag nyid zhing dag pa bla na med pa dang /
rnam par thar pa'i sgo gsum gyi bdag nyid can gzhan gyi don zung du 'jug pa nyid phrin las rang byung bar 'gyur ba thabs mkhas pa gang yin pa'o / /
de dag ni rnam pa kun mngon par rdzogs par rtogs pa zhes bya'o / /
chos du zhig gis rtse mo mngon par rtogs pa zhe na / /
de yi rtags dang rnam 'phel dang / /
brtan dang sems kun gnas pa dang / /
mthong zhes bya dang bsgom pa zhes / /
bya ba'i lam ni so so la / /
rnam par rtog pa rnam bzhi yi / /
gnyen po rnam pa bzhi dang ni / /
bar chad med pa'i ting nge 'dzin / /
log par sgrub dang bcas pa ni / /
rtse mo mngon rtogs /
zhes gsungs te /
rmi lam du chos thams cad rmi lam lta bur lta ba la sogs pa ltas mthong bas dra bar gyur pa de'i rtags nyid dang /
'dzam bu'i gling gi skye bos sangs rgyas la mchod pa la sogs pa las ches lhag pa'i bsod nams 'thob pas rtse mor gyur pa rnam par 'phel ba nyid dang /
mkhyen pa nyid rnam pa gsum gyis chos la mos pa mi byed pa'i sems can gyi don yongs su mi gtong ba bzod par gyur pa brtan pa nyid dang /
ting nge 'dzin du mas sems nye bar gnas shing bde ba thob pas chos kyi mchog tu gyur pa'i sems gnas pa nyid dang /
mthong bas spang bar bya ba gzung ba dang 'dzin pa'i rnam par rtog pa bzhi yang dag par spong ba mthong ba'i lam nyid dang /
bsgom pas spang bar bya ba gzung ba dang 'dzin pa'i rnam par rtog pa bzhi nye bar spong ba bsgom pa'i lam nyid dang /
rdo rje lta bu'i ting nge 'dzin dang mtshungs par gnas pa'i sgrib pa ma lus pa rab tu sel ba'i mtshan nyid can bar chad med pa'i ting nge 'dzin te /
kun rdzob dang don dam pa'i bden pa la brten pa'i lam nyid kyis rgol ba'i log par rtog pa bcu drug sel ba dang bcas pa'o / /
de dag ni rtse mo'i mngon par rtogs pa zhes bya'o / /
chos du zhig gis mthar gyis pa'i mngon par rtogs pa zhes bya zhe na /
mthar gyis pa rnam bcu /
zhes gsungs te /
sbyin pa dang /
tshul khrims dang /
bzod pa dang /
brtson 'grus dang /
bsam gtan dang /
shes rab kyi pha rol tu phyin pa dang /
sangs rgyas dang /
chos dang /
dge 'dun dang /
gtong ba dang /
tshul khrims dang /
lha rjes su dran pa dang /
dngos po med pa'i ngo bo nyid kyis bdag nyid bcu gsum mo / /
de dag ni mthar gyis mngon par rtogs pa zhes bya'o / /
chos du zhig gis skad cig ma gcig gis mngon par byang chub pa zhes bya zhe na /
skad cig ma gcig gis mngon rdzogs byang chub pa / /
mtshan nyid kyis ni rnam pa bzhi / /
zhes gsungs te /
rnam par smin pa ma yin pa dang /
rnam par smin pa dang /
mtshan nyid med pa dang /
gnyis su med pa ste /
mtshan nyid bzhir rab tu byed pa zag pa med pa'i chos thams cad cig car mngon sum du gyur pa'o / /
de dag ni skad cig ma gcig gis mngon par byang chub pa'i mngon par rtogs pa zhes bya'o / /
chos du zhig gis chos sku zhes brjod par bya zhe na / /
ngo bo nyid longs rdzogs bcas dang / /
de bzhin gzhan ni sprul pa ste /
chos sku mdzad pa dang bcas pa / /
rnam pa bzhir ni yang dag brjod / /
ces gsungs te /
dag cing zag pa med pa'i bdag nyid du gyur pa'i rang bzhin ngo bo nyid kyi sku dang /
mtshan dang dpe byad rab tu 'bar ba'i sku bstan pas theg pa chen po'i chos mtha' dag la rnam par brtse ba longs spyod rdzogs pa'i sku dang /
ji ltar 'tsham pa'i rnam par thar pa bsam gyis mi khyab pa dag gis ma lus pa'i skye bo rnams kyi don mdzad pa sprul pa'i sku dang /
sems dang sems las byung ba rnams yongs su dag pa nyid kyis ji lta ba dang ji snyed pa mkhyen pa phun sum tshogs pa chos kyi sku nyid dang rnam pa bzhi ste /
de'i phrin las lhun gyis grub pa la sogs par 'jug pa nyid kyis 'gro ba rnams zhi ba'i lam la 'god pa la sogs pa nyi shu rtsa bdun yin no / /
de dag chos kyi sku mdzad pa dang bcas pa zhes bya ba'o / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las mngon par rtogs pa rnams kyi lus rnam par gzhag pa ste dum bu dang po'o // //
da ni dngos po so so'i yan lag rgyas par bshad par bya ste / /
re zhig rnam pa thams cad kyis 'bad par bya ba'i 'bras bu yin pa'i phyir rje rnam pa thams cad mkhyen pa nyid de bshad par bzhed nas gang gis 'grub pa'i yan lag rtogs par bya ba'i phyir /
dang po sems bskyed pa rang gi ngo bo dmigs pa dang bcas pa gsungs pa /
sems bskyed pa ni gzhan don phyir / /
yang dag rdzogs pa'i byang chub 'dod / /
ces bya ba'o / /
skal ba ji lta bar gzhan gyi don bya ba'i phyir yang dag par rdzogs pa'i byang chub 'dod pa'i mtshan nyid smon lam gyi grogs can bsam pas smon pa dang sbyor bas 'jug pa'i ngo bo nyid rnam pa nyid rab tu dbye ba dang bcas pa'o / /
gal te byang chub 'dod pa nyid ni dge ba'i chos la 'dun pa sems las byung ba ma yin nam /
sems bskyed pa ni yul khyad par du 'phags pa rnam pa can 'byung ba yin na /
ji ltar na de'i mtshan nyid du brtag ce na ma yin te /
don gnyer ba nyid rnam par rig pa'i bdag nyid yin pa'i phyir de skad du brda sbyar bar zad mod /
gzhan du 'bras bu la rgyu dang grogs can la de dang lhan cig pa'i ming gis btags par brjod kyang rang gi mtshan nyid 'grub pa ji ltar 'gyur /
de la gang 'dod pa'i bdag nyid yang dag par rdzogs pa'i byang chub de ni gang yin la /
gang gi don du 'dod pa gzhan gyi don de yang gang zhig yin zhe na /
de dang de ni mdo bzhin du / /
bsdus dang rgyas pa'i sgo nas brjod / /
ces bya ba gsungs te /
rgyal ba'i yum dag las /
chos thams cad rnam pa thams cad du mngon par rdzogs par 'tshang rgya bar 'dod pas zhes bya ba dang /
sbyin par bya ba dang sbyin pa po dang len pa po la sogs pa mi dmigs par bsgrub par bya'o zhes bya ba la sogs pas shes par bya ba'i don can byang chub dang /
sems can thams cad skal ba ji lta ba bzhin du mya ngan las 'da' bar 'dod pas zhes bya ba dang /
sems can ser sna can la sogs pa rnams sbyin pa la sogs pa la dgod par 'dod pas shes rab kyi pha rol tu phyin pa 'di nyid la bslab par bya'o zhes bya ba la sogs pas shes par bya ba'i don can gzhan gyi don bstan pa de ltar bsdus pa dang rgyas pa'i sgo nas ji skad bstan pa dmigs pa'i bdag nyid yongs su shes par bya ba'o / /
sems bskyed pa de nyid rab tu dbye bas rnam pa du zhig ce na /
bar skabs kyi tshigs su bcad pa gnyis gsungs pa / /
de yang sa gser zla ba me / /
gter dang rin chen 'byung gnas mtsho / /
rdo rje ri sman bshes gnyen dang / /
yid bzhin nor bu nyi ma glu / /
rgyal po mdzod dang lam po che / /
bzhon pa bkod ma'i chu dang ni / /
sgra snyan chu bo sprin rnams kyis / /
rnam pa nyi shu rtsa gnyis so / /
zhes bya ba'o / /
de ni chos dkar po thams cad kyi gzhi'i dngos por gyur pa'i phyir 'dun pa dang ldan pas sa lta bu dang /
byang chub kyi bar du mi 'gyur ba'i phyir bsam pa dang ldan pa gser bzang po lta bu dang /
dge ba'i chos mtha' dag mngon par 'phel ba'i phyir lhag pa'i bsam pa dang ldan pa zla ba tshes pa lta bu dang /
thams cad mkhyen pa nyid gsum gyi sgrib pa'i bud shing sreg pa'i phyir sbyor ba dang ldan pa me lta bu dang /
sems can thams cad yang dag par tshim par byed pa'i phyir sbyin pa dang ldan pa gter chen po lta bu dang /
yon tan rin po che'i rten gyi dngos po yin pa'i phyir tshul khrims dang ldan pa rin po che'i 'byung khungs kyi gnas lta bu dang /
mi 'dod pa thams cad thog tu bab pas mi 'khrugs pas bzod pa dang ldan pa rgya mtsho chen po lta bu dang /
yid ches pa brtan pa mi phyed pas brtson 'grus dang ldan pa rdo rje lta bu dang /
dmigs pa'i rnam par g.yeng bas mi bskyod pa'i phyir bsam gtan dang ldan pa ri'i rgyal po lta bu dang /
nyon mongs pa dang shes bya'i sgrib pa'i nad rab tu zhi ba'i phyir shes rab dang ldan pa sman gyi mchog lta bu dang /
gnas skabs thams cad du sems can gyi don yongs su mi gtong ba'i phyir thabs mkhas pa dang ldan pa dge ba'i bshes gnyen lta bu dang /
ji ltar smon pa'i 'bras bu 'grub pa'i phyir smon lam dang ldan pa yid bzhin gyi nor bu lta bu dang /
gdul bya yongs su smin par byed pa'i phyir stobs dang ldan pa nyi ma lta bu dang /
'gro ba 'dun par byed pa'i chos ston pa'i phyir ye shes kyi pha rol tu phyin pa dang ldan pa glu dbyangs lta bu dang /
ji ltar mthu thogs pa med par gzhan gyi don sgrub pa'i phyir mngon par shes pa dang ldan pa rgyal po chen po lta bu dang /
bsod nams dang ye shes kyi tshogs mang po'i mdzod du gyur pa'i phyir bsod nams dang ye shes dang ldan pa bang mdzod lta bu dang /
'phags pa thams cad gshegs shing rjes su gshegs pa'i phyir byang chub kyi phyogs kyi chos dang ldan pa lam chen po lta bu dang /
'khor ba dang mya ngan las 'das pa gang du yang mi ltung bar bde blag tu 'gro ba'i phyir snying rje dang lhag mthong dang ldan pa bzhon pa lta bu dang /
thos pa dang ma thos pa'i chos 'dzin pas mi zad pa'i phyir gzungs dang spobs pa dang ldan pa bkod ma'i chu lta bu dang /
thar pa 'dod pa'i skye bo rnams la snyan pa sgrogs pa'i phyir chos kyi dga' ston dang ldan pa sgra snyan pa lta bu dang /
gzhan gyi don bya ba la tha mi dad pa'i phyir bgrod pa gcig pa'i lam dang ldan pa chu bo'i rgyun lta bu dang /
dga' ldan gyi gnas na bzhugs pa la sogs pa kun tu ston par rung ba nyid kyis chos sku dang ldan pa sprin chen po lta bu rnams so / /
de la dang po gsum ni chung ngu dang 'bring dang chen po nyid kyis las dang po pa'i sas bsdus so / /
bzhi pa ni sa dang po la 'jug pa'i lam gyis bsdus so / /
de'i 'og tu bcu ni rab tu dga' ba la sogs pa sa bcus bsdus te /
mthong ba dang bsgom pa'i lam gya spyod yul can yin no / /
de'i 'og tu bzhi dang gnyis dang gnyis ni sa brgyad pa dang dgu pa dang bcu pas bsdus par rig par bya'o / /
de ltar sems dang po gsum bskyed pa'i byang chub sems dpa' dus ji lta ba bzhin du don du gnyer bar byed pas gang la sems bskyed pa dang des 'phangs pa'i cho ga 'grub pa dang /
yongs su bsrung ba dang /
yon tan mngon par 'phel bar bya ba'i phyir 'doms pa ni gdams ngag ste /
de yang /
sgrub dang bden pa rnams dang ni / /
sangs rgyas la sogs dkon mchog gsum / /
ma zhen yongs su mi ngal dang / /
lam ni yongs su 'dzin pa dang / /
spyan lnga dang ni mngon shes kyi / /
yon tan drug dang mthong lam dang / /
bsgom zhes bya ba gdams ngag ni / /
bcu yi bdag nyid shes par bya / /
zhes gsungs so / /
de la bsgrub par bya ba nyid kyi rang bzhin gang yin pa mi dmigs pa'i rnam pa dang /
de bzhin du mi dmigs pa dang /
rten dang khyad par du 'gro ba'i rgyu dang /
mi ldog pa'i rkyen dang /
theg pa gzhan gyis mi 'gro ba dang gzhan gyi dring mi 'jog par 'gro ba nyid kyi thabs dang /
rnam pa thams cad mkhyen pa nyid yongs su rdzogs pa'i gzhi dang /
dag pa dang mthar thug pa'i rgyu gang yin pa rnams dang bden pa la sogs pa grangs bzhin no / /
byang chub kyi sems kyi rab tu dbye ba ji skad bshad pa bsgrub pa la nyan thos la sogs pa dang thun mong ma yin pa ni /
kun rdzob dang don dam pa'i bden pa las mi 'da' bas mi dmigs pa'i tshul gyis 'jug par bya'o zhes bya ba la 'doms pa dang /
sdug bsngal gyi bden pa gzugs la sogs pa 'bras bur gyur pa stong pa nyid dang shes rab kyi pha rol tu phyin pa dag de bzhin nyid kyi ngo bor rang bzhin gcig go zhes bya ba dang /
kun 'byung ba'i bden pa la stong pa nyid dang /
gzugs la sogs pa rgyur gyur pa dag tha mi dad pa nyid kyis gzugs la sogs pa ni kun 'byung ba dang 'gog pa dang kun nas nyon mongs pa dang rnam par byang ba'i chos can ma yin no zhes bya ba dang /
'gog pa'i bden pa la stong pa nyid skye ba dang 'gag pa dang kun nas nyon mongs pa dang rnam par byang ba nyams pa dang 'phel ba la sogs pa dang bral ba la ni gzugs med pa nas ma rig pa skye ba yang med 'gag pa yang med sangs rgyas kyang med byang chub kyi bar du yang med do zhes bya ba dang /
lam gyi bden pa la sbyin pa la sogs pa pha rol tu phyin pa ni rang gi ngo bos dben pas bdag nyid dam /
nang stong pa nyid la sogs pa ni phyi stong pa nyid la sogs pa dang /
sngon gyi mtha' dang phyi ma'i mtha' dag phan tshun du sbyor ba dang mi sbyor ba ma yin pa nyid du sgrub po zhes ston pa bden pa la 'doms pa dang /
sangs rgyas la sangs rgyas dang byang chub dag mtshan nyid gcig pa nyid kyis sangs rgyas su byed pa'i chos kyi mtshan nyid rnam pa thams cad mkhyen pa nyid mi dmigs pa la gzugs la sogs pas mi sbyor bas dmigs par bya ba dang /
dmigs par byed pa mnyam pa nyid du shes pa zhes bya ba dang /
chos la thams cad mkhyen pa nyid gsum gyis bsdus pa'i gzhi dang gnyen po dang /
rnam pa mtha' dag gis bsdus pa'i chos thams cad ngo bo nyid med do zhes bya ba dang /
dge 'dun la sangs rgyas dkon mchog gi khongs su gtogs pa nyid kyis dgra bcom pa ma gtogs pa skyes bu chen po bdun po rang sangs rgyas dang lhan cig brgyad po dbang po rtul po la sogs pa'i bye brag gis grangs nyi shur chad pa byang chub sems dpa' 'phags pa slob pa'i phyir mi ldog pa rnams la skye ba med pa nyid du 'jug par bya'o zhes lung 'bogs pa dkon mchog gsum la 'doms pa dang /
brtson 'grus brtsams pa nyid kyis ji skad bshad pa'i don la nan tan du byed pa ni lus la sogs pa'i bsod nams kyi las la mngon par zhen par 'gyur bas zhen pa'i lus la sogs pa ngo bo nyid med par bstan pa'i 'doms pa dang /
dus yun ring po zhig tu goms pa byas kyang 'dod pa'i don ma grub na dngang ba'i rang bzhin can yongs su skyo bar 'gyur bas yongs su ngal ba med pa la gzugs la sogs pa nas yang dag par rdzogs pa'i byang chub kyi bar la rlom pa med pa nyid du ston pa'i gdams pa dang /
phyogs bcu na bzhugs pa'i sangs rgyas la sogs pa las don re re'i phyir lam gyi lung mnod pa la sogs pa'i cher 'bad par bya dgos na sems zhum par 'gyur bas lam yongs su bzung ba la chos rnams rang bzhin gyis ma skyes pa nyid du brlab par gdams pa dang /
dbang po nyid las dngos po so sor nges pa sha'i spyan dang /
rnam par smin pa las sems can thams cad 'chi 'pho ba dang skye ba shes pa lha'i dang /
de kho na nyid kyi chos thams cad la rnam par mi rtog pa shes rab kyi dang /
yongs su dag pa'i dbang gis 'phags pa'i gang zag rnams kyi dbye ba rtogs pa chos kyi dang /
shin tu dag pa nyid kyis chos thams cad rnam pa thams cad du mngon par rdzogs par byang chub pa sangs rgyas kyi spyan rnams de bzhin nyid gcig pa nyid du sgrub po zhes slob pa spyan lnga la gdams pa dang /
thams cad du sprul zhing sgyur ba rdzu 'phrul gyi mngon par shes pa dang /
rab tu bskal pa'i sgra che chung thams cad thos pa lha'i rna ba dang /
gzhan gyi sems 'dod chags dang bcas pa dang bral ba la sogs pa yongs su shes pa gzhan gyi sems shes pa dang /
rang dang gzhan gyi tshe rabs snga ma rjes su dran pa sngon gyi gnas shes pa dang /
gzugs thams cad yongs su mthong ba mngon par 'du byed pa las byung ba lha'i mig dang /
nyon mongs pa dang shes bya'i sgrib pa spong bar byed pa zag pa zad pa'i mngon par shes pa rnams gzod ma nas zhi ba nyid du rtogs par bya'o zhes ston pa mngon par shes pa drug la gdams pa dang /
mthong ba'i lam la bden pa bzhis bsdus pa skad cig ma bcu drug gi ngo bo nyid chos dang rjes su shes pa'i bzod pa dang shes pa'i bdag nyid la rnal 'byor pa chos thams cad ngo bo nyid med par rtogs pas sgyu ma mkhan bzhin du des spang bar bya ba'i gnyen po nyid du rtogs par bya'o zhes 'doms pa dang /
bsgom pa'i lam la ji skad bshad pa'i mthong ba'i lam nyid kyis mngon sum du byas pa'i ngo bo las tha mi dad pa la dmigs pa la ni 'dus byas dang 'dus ma byas dag ngo bo nyid gcig pa nyid kyi phan tshun tha dad par gdags par mi nus pa bzhin du mtshan nyid pa rnam par gzhag pa gzhan med kyi /
'on kyang rten cing 'brel par 'byung ba'i chos nyid kyis des spang bar bya ba'i gnyen po nyid du bsgom par bya'o zhes 'doms pa ste /
'di tsam kho nas don thams cad phun sum tshogs par nges par 'gyur ba nyid do / /
dge 'dun dkon mchog gi skabs su grangs nyi shur brjod pa de dag gang zhig yin zhe na /
bar skabs kyi tshigs su bcad pa gnyis gsungs pa /
dbang po rtul dang rnon po dag /
dad dang mthong thob rigs nas rigs / /
bar chad gcig par skyes nas dang / /
byed dang byed min 'og min 'gro / /
'phar gsum srid rtse'i mthar thug 'gro / /
gzugs kyi chags bcom mthong ba yi / /
chos la zhi lus mngon sum byed / /
bse ru dang ni nyi shu'o / /
zhes bya ba'o / /
re zhig dbang po'i khyad par gyis zhugs pa la legs par sbyangs pa ma yin pa las 'dir 'ongs pa dad pa'i rjes su 'brangs pa dbang po rtul po dang /
legs par yongs su sbyangs pa las 'dir 'ongs pa chos kyi rjes su 'brangs pa dbang po rnon po dang /
thabs mkhas pa ma yin pas lha tshe ring po la sogs par skye ba dang dad pas mos pa dang /
thabs la mkhas pas bsam gtan la sogs pa'i dbang gis skye ba ma yin pa mthong bas thob pa dang /
'bras bu dang po'i khyad par gyis bsam gtan la sogs pa'i yon tan dang ldan pas rgyal po dang bram ze la sogs par brgyud de skye ba mi'i rigs nas rigs su skye ba dang /
de bzhin du 'dod pa'i khams kyi lha dag tu brgyud de skye ba lha'i rigs nas rigs su skye ba dang /
'bras bu gnyis pa'i khyad par gyis shin tu dag pa'i bsam gtan bzhi la sogs pa dang ldan pa'i yon tan dang ldan pa tshe gcig gis thogs pa bar chad gcig pa dang /
'bras bu gsum pa'i khyad par gyis gzugs kyi khams dag tu sangs rgyas nas 'di dag tu sprul pas mngon par byang chub pa bar ma dor mya ngan las 'da' ba dang /
'dzam bu'i gling 'di nyid du skyes nas lam yang dag par bsgrub pas 'tshang rgya ba nyid skyes nas mya ngan las 'da' ba dang /
brtson 'grus 'bar ba nyid mngon par 'bad pa'i shugs drag pos rdzogs par 'gyur ba mngon par 'du byed pa dang bcas pa'i mya ngan las 'da' ba dang /
sems dang po bskyed pa nyid kyis skyon la 'da' zhing tshul gzhan pas mngon par byang chub par byed pa mngon par 'du byed pa med par mya ngan las 'da' ba dang /
'dod pa'i rten nyid kyis don byas shing gzugs dag tu skyes nas rab tu rdzogs par byed pa 'og min du 'gro ba dang /
bsam gtan dang po bsgrubs te /
de nas 'og min du mngon par 'tshang rgya ba 'phar ba dang /
gtsang ma'i ris dag tu skyes nas 'og min gyi bar du skyes te mya ngan las 'da' ba phyed du 'phar ba dang /
tshangs ris nas 'og min gyi bar du rim gyis bskyed nas byang chub par 'gyur ba gnas thams cad du 'chi 'pho ba dang /
tshangs ris nas bsam gtan bzhi pa ma gtogs par srid pa'i rtse mo'i bar du skye ba srid rtse'i mthar thug par 'gro ba dang /
skye mched dang po nas srid pa'i rtse mo'i bar du 'gro zhing sangs rgyas pa gzugs kyi 'dod chags bcom pa dang /
yongs su rdzogs pa'i tshogs mngon par bsags pa de nyid kyis mngon par byang chub pa mthong ba'i chos la mya ngan las 'da' ba dang /
thod rgal gyi snyoms par 'jug pa nyid la brten nas 'tshang rgya ba zhi ba lus kyi mngon sum du byed pa dang /
sangs rgyas la sogs pa med pa'i zhing dag tu shes rab zab mo yongs su sbyangs te mngon par byang chub pa bse ru lta bu'o / /
de ltar gang gdams pa dag thos pas nan tan du byas pa las nges par 'byed pa'i yan lag 'byung ba'i phyir de bshad par bzhed pas re zhig khyad par 'phags pa'i chos gsungs pa / /
dmigs pa dang ni rnam pa dang / /
rgyu dang yongs su 'dzin pa yis / /
byang chub sems dpa' skyob pa yis / /
drod sogs bdag nyid ji bzhin du / /
rnam rtog bzhi po ldan bsten pa / /
chung dang 'bring dang chen po rnams / /
nyan thos bse ru lta bu dang / /
bcas pa dag las khyad par 'phags / /
zhes bya ba gsungs te /
byang chub sems dpa' rnams kyi sems bskyed pa nyid dang /
bslab pa phun sum tshogs pa nyid kyis thos pa la sogs pa rab kyi mthar phyin pas dad pa la sogs pa'i dge ba'i rtsa ba thar pa'i cha dang mthun pa thob pas de'i 'og tu 'jig rten pa'i bsgoms pa las byung ba nges par 'byed pa'i cha dang mthun pa 'di lta ste /
kun nas nyon mongs pa gzung ba mi dmigs pa dro bar gyur pa dang /
de'i 'og tu rnam par byang ba nyid kyi gzung ba mi dmigs pa rtse mor gyur pa dang /
de'i 'og tu gang zag nyid la 'dzin pa mi dmigs pa bzod par gyur pa dang /
de'i 'og tu skyes bu nyid kyi 'dzin pa mi dmigs pa chos kyi mchog ces bya ba 'byung ste /
chung ngu la sogs pa rim gyis skye ba'am /
dbang po rtul po la sogs pa'i bye brag gis chung ngu dang 'bring dang chen po ni 'chad par 'gyur ba'i dmigs pa'i khyad par gyi ngo bo nyid bden pa bzhi'i chos la dmigs pa dang /
chos su lta ba'i gnyen po nyid kyis mngon par zhen pa med pa la sogs pa'i rnam par zhugs pa dang /
theg pa gsum char rtogs pa'i rgyu'i ngo bo dang /
dge ba'i bshes gnyen dang bcas pa thabs la mkhas pa'i mtshan nyid kyis yongs su bzung ba dang /
mthong ba dang bsgom pas spang bar bya ba'i gzung ba dang 'dzin pa gnyis kyi rnam par rtog pa bzhi po dro ba la sogs pa'i mnyam par gzhag pa'i ngo bo nyid ji lta ba bzhin du sbyor ba dang rjes kyi gnas skabs kyi bsdus pa rgyur brten cing 'bras bur ldan pa nyid de chos lngas nyan thos dang bse ru dag las khyad par du 'phags pa yin no / /
gang gi phyir de dag gi dro bar gyur pa la sogs pa'i dge ba'i rtsa ba ni lung dag las /
dngos po'i mtshan nyid kyis bden pa bzhi la sogs pa dmigs pa dang /
bdag tu lta ba'i gnyen po tsam gyi mi rtag pa la sogs pa'i rnam par zhugs pa dang /
rang gi theg pa kho na rtogs pa'i rgyur gyur pa dang /
phyi dang nang gi yongs su 'dzin pa dang bral ba dang /
rnam par rtog pa rnam pa bzhi dang mi ldan par skye'o zhes 'byung ba'i phyir ro / /
'dir thabs la mkhas pa'i stobs kyis lus dang ngag dang yid dag pa thob pa'i rgyur gyur pa la sogs pa rgyu'i sgo nas dang /
ting nge 'dzin dag gi 'bras bu sems can rnams la phan pa'i phyir byed pa can du gyur pa la sogs pa 'bras bu'i sgo nas dang /
de kho nar ngo bo med pa nyid kun rdzob pa'i ngo bo nyid du bsgom pa la sogs pa'i ngo bo nyid kyi sgo nas dang /
mngon par zhen par bya ba nyid kyi stong pa la sogs pa chos nyid kyi rnam pa'i sgo nas bden pa rnams kyi yul can yin no / /
de bzhin du rnam pa gzhan gyis kyang yul nyid du byed do zhes shes par bya ste /
'di ni rnam par gzhag pa gzhan kho na yin pas theg pa gzhan brten nas ni gang du yang sun 'byin pa brjod par mi bya'o / /
dmigs pa dang rnam pa gnyis khyad par ji lta bu yin zhe na /
de dag par skabs kyi tshigs su bcad pa bdun gyis 'chad par mdzad pa ni re zhig dro bar gyur pa'i dmigs pa dang rnam pa gsungs pa / /
dmigs pa mi rtag la sogs pa / /
bden pa'i rten can de yi ni / /
rnam pa mngon zhen la sogs 'gog /
theg pa gsum char thob pa'i rgyu / /
gzugs sogs skye 'jig gnas bral dang / /
gnas dang rtags dang brjod du med / /
ces bya ba'o / /
de la drod chung ngu'i dmigs pa ni sdug bsngal la sogs pa'i bden pa bzhi la mi rtag pa la sogs pa rnam pa bcu drug yin no / /
rnam pa ni bden pa de dag mngon par zhen pa dang dmigs pa la sogs pa 'gog pa yin no / /
de'i phyir khyad par gyi chos nyid kyi bden pa rnams la yongs su shes par bya ba 'ga' yang med pa'i mtshan nyid can ni chung ngur brtag par bya'o / /
'di ni yang dag par 'grub pa'i bdag nyid rgya che ba nyid kyi phyir theg pa thams cad 'thob pa'i rgyu'i ngo bo yin te /
lhag ma rnams la yang de bzhin du khongs su chud par bya'o / /
'bring gi dmigs pa ni mos pa dang /
de kho na nyid kyi yid la byed pa dag gis grangs bzhin du gzugs la sogs pa bsgrub pa dang /
dgag pa mi dmigs shing mi mthong ba yin no / /
rnam pa ni ming thams cad med pa nyid kyis rgyun dang mi 'dra ba dang 'dra bar 'jug pa'i tha snyad dag med pa yin no / /
de'i phyir bden pa rnams kyi 'phel ba dang /
'grib pa med pa'i chos nyid kyi mtshan nyid can ni 'bring du brtag par bya'o / /
chen po'i dmigs pa ni gzugs nas rnam pa thams cad mkhyen pa nyid kyi bar gyi chos thams cad brdar btags pa tha snyad pa nyid do zhes bya ba yin no / /
rnam pa ni de dag dge ba la sogs pa nyid kyis chos gang du yang brjod du med pa yin no / /
de'i phyir bden pa rnams kyi brjod du med pa'i mtshan nyid can ni chen por brtag par bya'o / /
de ltar na rnam par mi rtog pa'i mchog gi ye shes kyi me 'byung ba'i ri ltas su gyur pa'i phyir /
dro bar gyur pa rnam pa gsum mo / /
de'i 'og tu rtse mor gyur pa'i dmigs pa dang rnam pa gsungs pa / /
gzugs sogs mi gnas de dag ni / /
de yi ngo bor rang bzhin med / /
de dag gcig gi rang bzhin gcig /
de mi rtag sogs par mi gnas / /
de rnams de yi ngo bos stong / /
de dag gcig gi rang bzhin gcig /
chos rnams mi 'dzin gang yin dang / /
de dag mtshan mar mi mthong phyir / /
shes rab kyis ni yongs rtogs pa / /
thams cad dmigs su med par ro / /
zhes bya ba'o / /
rtse mo chung ngu'i dmigs pa ni gzugs la sogs pa ni rang gi ngo bo dang bral ba nyid kyis rang gi rang bzhin gyis stong pa'i phyir gzugs la sogs pa la mi gnas pa yin no / /
rnam pa ni de kho nar gzugs la sogs pa'i chos thams cad dang stong pa nyid dag phan tshun ngo bo gcig ma yin pas stong pa nyid la mi rtag pa la sogs pa med pa nyid kyis de dag la mi rtag pa la sogs pa nyid du mi gnas pa nyid do / /
de'i phyir bden pa rnams ni mi rtag pa la sogs pa nyid du yang dag par bya ba ma yin pa'i mtshan nyid can ni chung ngur rtogs par bya'o / /
'bring gi dmigs pa ni chos kyi dbyings kyi ngo bo nyid kyis mi rtag pa la sogs pa dang stong pa nyid rnams ni ngo bo nyid med pa yin pas mi rtag pa la sogs pa dang stong pa nyid dag phan tshun bdag nyid gcig pa yin no / /
rnam pa ni ngo bo nyid bkag pas gzugs la sogs pa la rang gir mi byed pa yin no / /
de'i phyir bden pa rnams kyis mi rtag pa la sogs pa'i bdag nyid kyi stong pa nyid rnams la bdag gir bya bas dben pa'i mtshan nyid can ni 'bring du rtogs par bya'o / /
chen po'i dmigs pa ni ngo bo nyid med pa nyid kyis gzugs la sogs pa de dag la sngon po la sogs pa'i mtshan mar mi mthong ba yin no / /
rnam pa ni shes rab kyis dngos po thams cad mi dmigs par nges par 'byed pa yin no / /
de'i phyir bden pa rnams la mtshan mar mi dmigs pa'i mtshan nyid can ni chen por rtogs par bya'o / /
de ltar na dge ba'i rtsa ba rnams kyi rtse mo yin pa'i phyir rtse mor gyur pa rnam pa gsum mo / /
de'i 'og tu bzod par gyur pa'i dmigs pa dang rnam pa gsungs pa /
gzugs sogs ngo bo nyid med nyid / /
de med pa ni ngo bo nyid / /
de dag skye med nges 'byung med / /
dag dang de dag mtshan nyid med / /
de yi mtshan mar mi rten pas / /
mos min 'du shes med pa yin / /
zhes bya ba'o / /
bzod pa chung ngu'i dmigs pa ni mtshan nyid kyi ngo bo nyid dang ngo bo nyid kyi mtshan nyid dag stong pa nyid du gcig pa nyid kyis gzugs la sogs pa ngo bo nyid med pa yin no / /
rnam pa ni 'khrul pa'i ngor dngos po med pa nyid gzugs la sogs pa'i ngo bo nyid do / /
de'i phyir bden pa rnams la ngo bo nyid med pa'i ngo bor shes pa'i mtshan nyid can ni chung ngur nges par bya'o / /
'bring gi dmigs pa ni rang bzhin gyis ma skyes pa nyid kyis gzugs la sogs pa skye ba yang med mya ngan las 'das pa yang med pa yin no / /
rnam pa ni chos thams cad kyi ngo bo rtogs pa kho nas lus la sogs pa rnam pa thams cad du rnam par dag pa'i rgyur gyur pa yin no / /
de'i phyir kun nas nyon mongs pa dang rnam par byang ba'i ngo bo nyid med par rtogs pas grol ba'i mtshan nyid can ni 'bring du nges par bya'o / /
chen po'i dmigs pa ni chos thams cad rang dang spyi'i mtshan nyid mi 'thad pas gzugs la sogs pa la rtag pa la sogs pa'i mtshan ma med pa'o / /
rnam pa ni rang bzhin kho nas gzugs la sogs pa mtshan ma rnams kyi rten dang bral ba nyid kyis mos pa yid la byed pas mi mos shing de kho na nyid yid la byed pas yongs su shes pa med pa yin no / /
de'i phyir bden pa rnams la mtshan ma med pa'i mtshan nyid can ni chen por nges par bya'o / /
de ltar na chos chen po la bzod pa'i phyir ngan 'gro med pas bzod par gyur pa rnam pa gsum mo / /
de'i 'og tu chos kyi mchog tu gyur pa'i dmigs pa dang rnam pa gsungs pa / /
ting 'dzin de yi byed pa nyid / /
lung ston pa dang rlom pa zad / /
gsum po phan tshun ngo bo gcig /
ting 'dzin rnam par mi rtog pa / /
de ltar nges 'byed cha mthun ni / /
chung dang 'bring dang chen po yin / /
zhes bya ba'o / /
chos mchog chung ngu'i dmigs pa ni mi dmigs pa nyid kyis chos thams cad skye ba med pa dang /
dpa' bar 'gro ba la sogs pa'i ting nge 'dzin yang dag par bsgom pa yin no / /
rnam pa ni rang gi smon lam la sogs pa dang /
pha rol gyi skal ba nyid dang /
chos kyi dbyings kyi stobs nyid kyis lhun gyis grub par 'jig rten gyi khams thams cad du skal ba ji lta ba bzhin du ting nge 'dzin gyis sems can gyi don sna tshogs pa bya ba la 'jug pa yin no / /
de'i phyir bden pa rnams la ting nge 'dzin gyis byed pa'i mtshan nyid can ni chung ngur rig par bya'o / /
'bring gi dmigs pa ni yang dag par zhugs pa nyid kyis ting nge 'dzin de dang ldan pa la sangs rgyas rnams gsang ste lung ston par mdzad pa'i chos nyid gang yin pa de nyid do / /
rnam pa ni rnam par rtog pa thams cad mi 'thad pas rnal 'byor pa'i ting nge 'dzin gyi rang gi ngo bo rtogs pa la bdag ni mnyam par gzhag pa'o snyam pa la sogs pa'i rlom pa mi 'byung ba yin no / /
de'i phyir bden pa rnams la lung bstan pa thob pa'i rgyu rlom par mi byed pa'i mtshan nyid can ni 'bring du shes par bya'o / /
chen po'i dmigs pa ni chos nyid kyi ting nge 'dzin dang byang chub sems dpa' dang shes rab kyi pha rol tu phyin pa dang /
don gsum phan tshun ngo bo nyid gcig pa yin no / /
rnam pa ni chos thams cad yod pa ma yin pa nyid kyis ting nge 'dzin de la gnas nas don gsum rnam par mi rtog pa thabs dam par gyur pa yin no / /
de'i phyir bden pa rnams la ting nge 'dzin gyis chos gsum gyi bdag nyid mi dmigs pa'i mtshan nyid can ni chen por rig par bya'o / /
de ltar na 'jig rten pa'i chos thams cad kyi mchog yin pa'i phyir chos kyi mchog ces bya ba rnam pa gsum mo / /
thog ma ji lta ba bzhin dmigs pa dang rnam pa khyad par gyi chos can dang chos brjod par rigs mod /
khyad par can gyis chos brjod pas thams cad du brjod pa ni tshig le'ur byas pa sdeb pa'i ngor yin pa'i phyir dang /
khyad par gzhan spong ba dang mi spong ba ma gtogs pa don gyi khyad par 'ga' yang med pas mngon par zhen pa la sogs pa bkag pa dang ldan pa'i sdug bsngal la sogs pa'i bden par gtogs pa kho na dmigs pa dang rnam par bya ba yin pa'i phyir te /
de bzhin du thams cad la sbyar bar bya'o / /
rnam par rtog pa bzhi dang ldan pa skye'o zhes bya ba ji ltar rig par bya zhe na /
de'i phyir bar skabs kyi tshigs su bcad pa gnyis las gzung ba'i rnam par rtog pa gsungs pa /
gzhi dang de yi gnyen po yis / /
gzung bar rtog pa rnam pa gnyis / /
rmongs dang phung sogs bye brag gis / /
de ni so sor rnam pa dgu / /
zhes bya ba'o / /
gzung bar rnam par rtog pa kun nas nyon mongs pa'i gzhi'i rten can dang /
gnyen po rnam par byang ba'i rten can gyi rnam par rtog pa gnyis te /
de yang grangs bzhin du ma rig pa dang rnam par byang ba'i phung po la sogs pa'i rab tu dbye bas rnam pa dgu'o / /
de'i rjes la 'dzin pa'i rnam par rtog pa gsungs pa /
rdzas dang btags pa'i rten can gyi / /
'dzin pa'ang rnam pa gnyis su 'dod / /
rang dbang bdag sogs ngo bo dang / /
phung sogs rten las de bzhin no / /
zhes bya ba'o / /
gang zag rdzas su yod pa dang / /
skyes bu btags par yod pa la dmigs pa nyid kyis 'dzin par rnam par rtog pa yang gnyis yin la /
de yang bdag rang dbang can dang /
phung po la sogs pa la dmigs pa'i dbang du byed pas de ltar so sor rnam pa dgu'o / /
de la kun nas nyon mongs pa gzhi'i rten can dgu po gang zhe na /
las nyid dang /
de kho na nyid la rmongs pa'i ma rig pa dang /
gang gis pha rol tu phung po yongs su 'grub pa gzugs la sogs pa'i phung po dang /
rtag pa dang chad pa nyid du nye bar 'dzin pa ming dang gzugs la mngon par zhen pa dang /
de dag la mngon par zhen pa dang por gyur pa mtha' gnyis la chags pa dang /
ma rig pa nas rga shi'i bar du kun nas nyon mongs pa mi shes pa dang sems dang po bskyed pa nyid nas sangs rgyas kyi bar du rnam par byang ba mi shes pa dang /
sbyin pa'i pha rol tu phyin pa nas sangs rgyas kyi chos ma 'dres pa'i bar gyi 'phags pa'i lam la mi gnas pa dang /
chos thams cad la ji lta ba bzhin ma yin par phyin ci log tu nye bar dmigs pa dang /
bdag dang sems can la sogs pa byed pa'i skyes bu dang /
rnam par dag pa skye ba med pa dang ma byung ba la sogs pa la gzung bar rnam par rtog pa rnams so / /
'di dag ni dgag pa'i rnam pa can gyi ngo bos nges par 'byed pa'i yan lag dang ngo bo nyid na sbyor ba dang dngos gzhi dang rjes kyi gnas skabs kyis rten cing mtshungs par gnas pa dang nye bar ldan pa yin par shes par bya'o / /
gnyen po'i rten can dgu po gang zhe na /
rigs can rnams bden pa mthong ba'i bdag nyid phung po lnga dang /
rnam par byang ba'i chos skyed pa'i rkyen gyis bdag nyid skye mched bcu gnyis dang /
yongs su dag pa'i chos mngon du 'gyur ba nyid kyis sa bon rigs dang /
byang chub kyi phyogs kyi chos mngon par 'grub pa'i rten 'brel skye ba dang /
ji ltar rigs pa'i rang bzhin dang glo bur ba'i dri ma las rnam par dben pa stong pa nyid dang /
sbyin pa dang tshul khrims la sogs pa pha rol tu phyin pa dang /
byang chub kyi phyogs kyi chos rnams kyi bdag nyid mthong ba'i lam dang /
bsam gtan dang mngon par shes pa la sogs pa'i mtshan nyid kyis bsgom pa'i lam dang /
stobs bcu la sogs pa mi slob pa'i lam la gzung bar rnam par rtog pa rnams so / /
'di dag kyang snga ma lta bu'i rnam pas yan lag gnyis pa nyid na zhes rig par bya'o / /
gang zag rdzas su yod pa'i rten can gyi dgu po gang zhe na /
'dus byas kyi chos dag las gzhan la rag las pa med pas dbang du gyur pa bdag rang dbang can dang /
phung po la zla grogs med pa nyid kyis gcig pu'i bdag nyid dang /
skye mched la rnam par shes pa skyed pa nyid kyis sgor gyur pa rgyu'i bdag dang /
khams la longs spyod par lta ba po la sogs pa'i bdag dang /
rten cing 'brel par 'byung ba kun nas nyon mongs pa dang /
rten dang /
zhi ba dang /
rags pa'i mtshan nyid kyi 'jig rten gyi 'dod chags dang bral ba'i rten dang /
bde ba rnams kyi mtshan nyid mngon sum du byas pa mthong ba'i rten dang /
rnam par thar pa la sogs pa bdag nyid bsgom pa'i rten dang /
yang dag par slob pa rnams kyi don byas pa'i rten la 'dzin par rnam par rtog pa rnams so / /
'di dag kyang snga ma lta bu'i yan lag gi rnam pas gsum pa nyid na'o zhes nges par bya'o / /
skyes bu btags par yod pa'i rten can gyi dgu po gang zhe na /
gzugs la sogs pa'i phung po dang /
mig gi dbang po la sogs pa'i skye mched rnams dang /
gzugs kyi khams la sogs pa khams rnams dang /
ma rig pa la sogs pa rten cing 'brel par 'byung ba dang /
dran pa nye bar gzhag pa la sogs pa rnam par byang ba dang /
rnam par thar pa'i sgo stong pa nyid la sogs pa dang /
bsam gtan la sogs pa'i sgom pa dang /
nyan thos la sogs pa las phul du gyur pa khyad par gyi lam dang /
stobs la sogs pa'i bdag nyid mi slob pa'i lam 'dzin pa'i rnam par rtog pa rnams so / /
'di dag kyang rnam pa snga ma lta bus yan lag bzhi pa dag na'o zhes rtogs par bya'o / /
tshigs su bcad pa sbyar ba dang mthun par yongs su 'dzin pa sngar gsungs nas yang de'i stobs kyis ji ltar bshad pa khyad par du 'gyur ro zhes bstan pa'i phyir de'i 'og tu bar skabs kyi tshigs su bcad pa gsungs pa /
sems mi 'gong ba nyid sogs kyi / /
ngo bo nyid med sogs ston byed / /
de yi mi mthun phyogs dor ba / /
rnam pa kun tu yongs 'dzin yin / /
zhes bya ba'o / /
thabs mkhas pas chos thams cad stong pa nyid la sems yongs su mi 'gong zhing mi skrag pa nyid dang /
mi mthun pa'i phyogs dmigs pa'i tshul gyis yid la byed pa dor ba dang /
bsam pa ji lta ba bzhin du dngos po mtha' dag bdag med pa la sogs pa ston par byed pa dge ba'i bshes gnyen dang /
mi mthun pa'i phyogs mtshan mar mngon par zhen pa sdig pa'i grogs po yongs su dor ba ni nang dang phyi'i rgyu dang rkyen gyis rnam pa thams cad du yongs su 'dzin pa yin no / /
de ltar nges par 'byed pa'i cha dang mthun pa thob pas chos kyi dbyings kyi rang bzhin shes par 'gyur zhing /
'chad par 'gyur ba'i sgrub pa rnams kyang rten nges pa sngon du 'gro ba can yin pa'i phyir sgrub pa'i rten du gyur pa gsungs pa /
rtogs pa yi ni chos drug dang / /
gnyen po dang ni spong ba dang / /
de dag yongs su gtugs pa dang / /
shes rab snying brtser bcas pa dang / /
slob ma thun mong min nyid dang / /
gzhan gyi don gyi go rims dang / /
ye shes rtsol ba mi mnga' bar / /
'jug pa'i rten la rigs zhes bya / /
zhes bya ba'o / /
re zhig gzhi dang gnyen po dang /
gang zag dang skyes bu la brten pa'i gzung ba dang 'dzin pa mngon par mi dmigs pa nges par 'byed pa'i yan lag 'jig rten pa'i rtogs pa rnams dang /
de'i 'og tu 'jig rten las 'das pa chos kyi dbyings kun tu 'gro ba'i don du rtogs pa dang /
de'i rgyun sa bdun gyi bar du rtogs pa bsgom pa'i lam dag ste rnam pa drug go / /
de'i 'og tu de dag skyes pa'i stobs kyis sa brgyad pa la thun mong ma yin pa'i gnyen po yongs su thob pa'o / /
de'i 'og tu sa dgu pa la de ni mthu phun sum tshogs par gyur pa la mi mthun pa'i phyogs rnam par spong ba'o / /
de'i 'og tu sa bcu pa la gnyen po dang mi mthun pa'i phyir mi dmigs pas de dag skye ba dang 'gag pa dang ldan pa'i rnam par rtog pa yongs su zad pa mthar gtugs pa'o / /
de bzhin du sa de dag la go rims ltar sbyin pa la sogs pa dang sngon gyi smon lam la sogs pa'i stobs kyis 'khor ba dang mya ngan las 'das pa la mi gnas pa'i mtshan nyid kyis shes rab dang snying rje dang /
de dag phul du gyur pas nyan thos la sogs pa dang thun mong ma yin pa'i chos dang /
rang gi rdzogs pa gzhan la phan gdags par mkhas pa nyid kyis bsam pa la sogs pa dang rjes su mthun par gzhug pa la ldem por dgongs pa la sogs pa'i sgo nas theg pa gsum gyi lam la 'god pa'i mtshan nyid kyi gzhan gyi don gyi go rims te /
de lta bu yon tan khyad par can dang ldan pa yin no / /
de'i 'og tu sa bcu pa khyad par la mtshan ma med cing lhun gyis grub pa nyid kyis 'khor ba ji srid par gzhan gyi don bya ba'i phyir ye shes phun sum tshogs pa 'byung ba'i phyir te /
de ltar na sgrub pa'i chos kyi gnas skabs kyi bye brag bcu gsum gyi de dag gi gzhir gyur pa chos kyi dbyings kyi ngo bo nyid gang yin pa de ni rigs zhes bya bar brjod do / /
gal te rigs de nyid tha dad pa'am tha dad pa ma yin par brtag ce na /
bar skabs kyi tshigs su bcad pa gsungs pa /
chos kyi dbyings la dbyer med phyir / /
rigs ni tha dad rung ma yin / /
zhes bya ba'o / /
nam mkha' ltar yongs su dag cing khyab par gyur pa'i rigs gang yin pa de ni rang bzhin gyis dbye ba med pa'i phyir nyan thos la sogs pa'i rigs tha dad pa nyid yod pa ma yin no / /
'o na ji lta 'grub pa'i rten rnam par dbye ba brjod ce na /
rten pa'i chos tha dad pa la rten pa'i lan gsungs pa /
rten pa'i chos kyi bye brag gis / /
de yi dbye ba yongs su brjod / /
ces bya ba'o / /
dper na 'jim pa gcig las mngon par grub cing me lce gcig gis so btang ba'i rten bum pa la sogs pa brten pa sbrang rtsi dang li kha ra la sogs pa'i snod nyid kyis tha dad pa de bzhin du chos theg pa gsum gyis bsdus pa dang /
sgrub pa'i gnas skabs kyis bsdus pa rtogs par bya ba tha dad pa nyid kyis brten pa dang por gzhag go zhes bstan to / /
rten de las bsgrub par bya ba nyid kyi dmigs pa gsungs pa /
dmigs pa chos rnams thams cad de / /
de yang dge la sogs pa yin / /
'jig rten pa yi rtogs pa dang / /
gang dag 'jig rten 'das 'dod dang / /
zag bcas zag pa med chos dang / /
gang dag 'dus byas 'dus ma byas / /
slob ma thun mong chos rnams dang / /
gang dag thub pa'i thun mong min / /
zhes bya ba'o / /
'dir sgrub pa pos dmigs par bya ba ni gzugs la sogs pa'i chos thams cad de /
spyir dge sbyong gi tshul nyid la sogs pa blang bar bya ba'i mtshan nyid dge ba dang /
srog gcod pa la sogs pa spang bar bya ba'i mtshan nyid mi dge ba dang /
gom pa 'dor ba la sogs pa gnyis ka ma yin pa'i mtshan nyid lung du ma bstan pa'i las so / /
de'i 'og tu de dag nyid rnam pa gnyis pa'i dbye ba bzhi nyid kyis brgyad de /
bsam gtan dang tshad med pa la sogs pa 'jig rten pa'i rtogs par bya ba dang /
yang dag pa'i bsam gtan la sogs pa 'jig rten las 'das pa dang /
bdag tu lta ba'i gnyen po ma yin pa'i phung po lnga la sogs pa zag pa dang bcas pa dang /
bdag tu lta ba la sogs pa'i gnyen po dran pa nye bar gzhag pa la sogs pa zag pa med pa dang /
rgyu dang rkyen la rag las pa rten cing 'brel bar 'byung ba 'dus byas dang /
rag las pa de dag gi de bzhin nyid 'dus ma byas pa dang /
bsam gtan la sogs pa slob ma rnams dang thun mong pa dang /
stobs bcu la sogs pa yang dag par rdzogs pa'i sangs rgyas nyid kyis thun mong ma yin pa'i chos te /
ji lta ba bzhin du dmigs par bya ba rnam pa bcu gcig go / /
dmigs pa de dag la sgrub pa nyid 'bras bu ci'i phyir yin zhe na /
ched du bya ba gang yin pa gsungs pa /
sems can kun mchog nyid sems dang / /
spangs dang rtogs dang gsum po la / /
chen po gsum gyis rang 'byung gi / /
ched du bya ba 'di shes bya / /
zhes bya ba'o / /
rnam pa thams cad du rnam pa thams cad mkhyen pa nyid yongs su shes pa'i sgo nas sems can gyi phung po chen po dang sde chen po nyid kyi mchog sangs rgyas nyid du bsgrub par sems pa chen po dang /
lta ba'i rnam pa thams cad du spangs te /
mtshan ma med pa spong ba chen po nyid dang /
chos thams cad ji lta ba bzhin yang dag par mkhyen pa rtogs pa chen po nyid de /
rang 'byung bar 'gyur ba'i byang chub sems dpa' rnams kyi ched du bya ba ni chen po nyid rnam pa gsum gyi don du 'jug par shes par bya'o / /
da ni ji ltar sgrub pa rang gi ngo bo bshad par bzhed de /
spyir dge ba'i chos kyi rten can dang /
mngon par rtogs pa bzhi po re re zhing pha rol tu phyin pa drug gi rten can gyi bya ba ni sgrub pa yin te /
de yang las dang po pa /
sbyor ba dang /
mthong ba dang /
bsgom pa'i lam gyi ngo bo nyid kyis sgrub pa'i mtshan nyid go cha dang /
'jug pa dang /
tshogs dang /
nges par 'byung ba bzhi las re zhig bsam pa'i brtson 'grus nyid bdag nyid go cha'i sgrub pa gsungs pa /
de dag so sor sbyin la sogs / /
rnam pa drug tu bsdus pa yis / /
go cha'i sgrub pa gang yin te / /
drug tshan drug gis gang yin bshad / /
ces bya ba'o / /
chos kyi sbyin pa la sogs pa sbyin pa na 'bras bu sems can la yongs su gtong ba nyid kyis sbyin pa'i sbyin pa dang /
theg pa dman pa yid la byed pa spong ba nyid kyis tshul khrims dang /
chos zab mo la mi skrag pa la sogs pa nyid kyis bzod pa dang /
mngon par yid ches pas spro ba nyid kyis brtson 'grus dang /
thams cad mkhyen pa nyid du bsngo bas rtse gcig tu gnas pa bsam gtan dang /
sbyin par bya ba la sogs pa 'khor gsum du mi dmigs pa'i bdag nyid shes rab kyi pha rol tu phyin pa yin no / /
de bzhin du tshul khrims srung ba dang /
bzod pa sgom pa dang /
brtson 'grus rtsom pa dang /
bsam gtan la snyoms par 'jog pa dang /
shes rab sgrub par byed do / /
de lta bas na pha rol tu phyin pa re re zhing so sor rnam pa drug drug tu rab tu dbye bas sum cu rtsa drug rnams drug tshan drug gis rigs mthun pa sbyin pa la sogs pa drug tu bsdus pa nyid kyis mi mthun pa'i phyogs kyi mtshon cha rnams kyis mi tshugs par bya ba'i phyir go cha'i sgrub pa rnam pa drug yin no / /
de ltar go bgos nas 'jug par bya dgos pas de'i rjes la sbyor ba'i brtson 'grus kyi rang bzhin 'jug pa'i sgrub pa gsungs pa /
bsam gtan gzugs med sbyin sogs dang / /
lam dang byams la sogs pa dang / /
dmigs pa med dang ldan pa dang / /
'khor gsum rnam par dag pa dang / /
ched du bya dang mngon shes drug /
rnam kun mkhyen pa'i tshul la ni / /
'jug pa'i sgrub pa theg chen la / /
'dzeg pa yin par shes par bya / /
zhes bya ba'o / /
rnam par g.yeng ba las bzlog ste bstan par byed pa bsam gtan dang gzugs med pa'i snyoms par 'jug pa dang /
las su rung ba nyid kyis sbyin pa la sogs pa pha rol tu phyin pa drug la spyod pa dang /
legs par bsags pas thob pa mthong ba dang /
bsgom pa dang /
khyad par gyi lam dang /
der ma chud pa la byams pa dang /
snying rje dang dga' ba dang btang snyoms tshad med pa dang /
des spang bar bya ba mngon par chags pa 'gog pa mi dmigs pa dang ldan pa dang /
ji ltar mi dmigs pa nyid rdzogs par byed pa 'khor gsum rnam par dag pa dang /
tshul de nyid kyis rang gi ched du bya ba gsum sgrub pa dang /
gzhan dang thun mong ma yin pa'i dbang gis mngon par shes pa drug skyed pa dang /
de dag dang ldan pas rnam pa thams cad mkhyen pa nyid la drag tu spros pas 'jug pa ste /
yul de dag la sbyor ba nye bar gnas pa'i mtshan nyid ni spang bar bya ba nye bar bzlog pa'i phyir theg pa chen po'i chos mtha' dag gnon cing 'dzeg pa'i ngo bo nyid yin pas 'jug pa'i bsgrub pa rnam pa dgu'o / /
de ltar 'jug pas zhugs par gyur pa na tshogs yang dag par 'grub pa ma zhum zhing yang dag par sgrub pa'i brtson 'grus kyi sgrub pa gsungs pa /
brtse dang sbyin la sogs pa drug /
zhi gnas lhag mthong bcas pa dang / /
zung du 'brel ba'i lam gang dang / /
thabs la mkhas pa gang yin dang / /
ye shes dang ni bsod nams dang / /
lam dang gzungs dang sa bcu dang / /
gnyen po'i tshogs kyi sgrub pa yi / /
rim pa yin par shes par bya / /
zhes bya ba'o / /
sems can sdug bsngal ba rnams la phan par byed pa snying rje chen po dang /
'khor los sgyur ba la sogs pa'i rten gyi sbyin pa la sogs pa pha rol tu phyin pa drug sgrub pa dang /
gzhan gyi don la sems rtse gcig tu gnas pa zhi gnas dang /
gang gi don du sems rtse gcig par gnas pa nyid mi dmigs pa lhag mthong dang /
thabs dang shes rab kyis mthar mi gnas pa zung du 'brel ba'i lam dang /
dge ba'i rtsa ba thams cad bla na med pa'i byang chub tu bsngo bas thabs la mkhas pa dang /
stong pa nyid thams cad kyi mtshan nyid la mkhas pa ye shes dang /
ting nge 'dzin du mas rnam par brtse ba'i bsod nams dang /
bgrod par bya ba la mngon par zhugs pa mthong ba la sogs pa'i lam dang /
legs pa'i lam las mi nyams par 'dzin pa bzod pa la sogs pa'i gzungs dang /
dpag tu med pa'i yon tan gyi rten du gyur ba sa bcu dang /
gzung ba dang 'dzin pa'i spang bya rab tu 'jil ba gnyen po'i tshogs rnams te /
mi mthun pa'i phyogs kyi dpung rnam par gzhom pa'i phyir rang gi sde rab tu sgrub pa mi dmigs pa'i mtshan nyid kyis theg pa chen po'i don mtha' dag sgrub pa nyid kyis tshogs kyi sgrub pa rnam pa bcu bdun no / /
de la ye shes kyi tshogs ni stong pa nyi shu'i bye brag gis nyi shu ste /
ngo bo nyid med pa'i phyir nang gi chos kyis dben pas nang stong pa nyid dang /
phyi rol gyis dben pas gnyis kas stong pa nyid dang /
stong pa'i dngos pos dben pas stong pa nyid stong pa nyid dang /
phyogs kyis dben pas chen po stong pa nyid dang /
mya ngan las 'das pa'i lam gyis dben pas don dam pa stong pa nyid dang /
rkyen las skyes pas dben pas 'dus byas stong pa nyid dang /
cig shos kyis dben pas 'dus ma byas stong pa nyid dang /
'khor ba dang mya ngan las 'das pa'i cha gnyis kyis dben pas mtha' las 'das pa stong pa nyid dang /
'khor ba'i sngon dang phyi mas dben pas thog ma dang tha ma med pa stong pa nyid dang /
rtogs par bya ba nyid rnam par spangs ba med pas dor ba med pa stong pa nyid dang /
rang gi rang bzhin gyis dben pas rang bzhin stong pa nyid dang /
gzugs la sogs pa rnam pa thams cad kyis dben pas chos thams cad stong pa nyid dang /
skye ba la sogs pa so so'i mtshan nyid kyis bden pas rang gi mtshan nyid dben pas rang gi mtshan nyid stong pa nyid dang /
'das pa la sogs pas dben pas mi dmigs pa stong pa nyid dang /
ldan pa nyid kyis dben pas dngos po med pa'i ngo bo nyid stong pa nyid dang /
ldan pa ma yin pas dben pas dngos po stong pa nyid dang /
nam mkha' dben pa nyid kyis dngos po med pa stong pa nyid dang /
thams cad rang gi chos nyid kyis dben pas rang gi ngo bo stong pa nyid dang /
chos gzhan gyi ngo bos dben pas gzhan gyi ngo bo stong pa nyid kyi phyir ro / /
sa'i tshogs la chos gang dag yongs su sbyangs pas mngon par thob cing rab tu rdzogs par byed pa nyid kyis yongs su sbyong bar 'gyur ba gang yin pa de dag bstan pa'i phyir bar skabs kyi tshigs su bcad pa nyi shu rtsa gsum gsungs pa las re zhig sbyin pa'i pha rol tu phyin pa gtsor gyur pa nyid kyis sa dang po yongs su sbyong ba gsungs pa /
yongs su sbyong ba rnam bcu yis / /
sa ni dang po thob 'gyur te / /
bsam dang phan pa'i dngos nyid dang / /
sems can rnams la sems mnyam nyid / /
gtong dang bshes gnyen ston pa dang / /
dam chos dmigs pa tshol ba dang / /
rtag tu nges 'byung sems nyid dang / /
sangs rgyas skur 'dod dga' ba dang / /
chos ston pa dang bden pa yi / /
tshig ni bcu pa yin par 'dod / /
'di dag rang bzhin mi dmigs pas / /
yongs su sbyong bar shes par bya / /
zhes bya ba'o / /
gzhi thams cad la gya gyu med cing thams cad mkhyen pa nyid dang ldan pa'i bsam pa nyid dang /
rang dang gzhan gyi dgos pa la nye bar mkho zhing theg pa chen po'i ye shes don du gnyer ba'i phan pa nyid dang /
sems can thams cad la sems rtse gcig par byams shing rdzogs pa'i byang chub sbyin par 'dod pas tshad med pa'i sems kyis mnyam pa nyid dang /
bdog pa thams cad yongs su gtong zhing 'khor gsum du mi rtog pa nyid dang ldan pa dang /
thams cad mkhyen pa nyid la bskul zhing 'jog pa'i dge ba'i bshes gnyen bsten cing tshul thams cad kyis mgu bar byed pa dang /
theg pa gsum du gtogs pa'i dam pa'i chos kyi dmigs pa tshol zhing theg pa dman par ltung bar mi byed pa dang /
khyim gnas pa na mngon par mi dga' zhing tshe rabs thams cad du rab tu 'byung ba dang /
sangs rgyas kyi sku sgrub par 'dod cing sangs rgyas mthong ba yid la byed pa dang mi 'bral ba dang /
thog ma dang bar dang tha mar dge ba dam pa'i chos ston cing nga rgyal med pa dang /
ji skad smras pa de bzhin du gzhan mi bslu ba bden pa'i tshig dang ldan pa ste /
de lta bu'i chos bcu ngo bo nyid mi dmigs pa'i khyad par du byas pa'i mtshan nyid kyis yongs su sbyong ba kho nas sa dang po rab tu dga' ba thob cing rdzogs par byed pa yin no / /
de'i 'og tu tshul khrims kyi pha rol tu phyin pa gtsor gyur pa nyid kyis sa gnyis pa yongs su sbyong ba gsungs pa /
tshul khrims byas pa gzo dang bzod / /
rab tu dga' dang snying brtse che / /
bkur sti bla ma la gus nyan / /
brgyad pa sbyin la sogs la brtson / /
zhes bya ba'o / /
nyes pa spyod pa las yang dag par ldog cing bla na med pa'i byang chub kyi gegs su gyur pa'i chos rnams spong ba'i tshul khrims dang /
gzhan gyis phan btags pa'i drin chung ngu yang gzo zhing 'khor ba ji srid par don chen pos lan ldon pa dang gnod pa byed pa thams cad bzod cing chos thams cad ma skyes pa yid la byed pa dang ma bral ba dang /
dge ba'i chos bsgrub pa la 'gyod pa med cing sems can thams cad theg pa gsum la 'god par spro bas rab tu dga' ba dang /
skye bo thams cad la byams shing re re'i phyir yang dmyal bar gnas pas mi skyo ba snying brtse ba chen po dang /
lus can ma lus pa la dga' ba byed cing dam pa rnams la bkur sti dang rim gro byed pa dang /
dge ba'i bshes gnyen la ston pa'i 'du shes 'jog cing des bstan pa mngon par bsgrub pa dang /
gzhan gyi don la brtson pas las gzhan mi byed cing sbyin pa la sogs pa'i pha rol tu phyin pa drug sgrub pa la rab tu spro ba ste /
de lta bu'i chos brgyad snga ma lta bu yongs su sbyang ba byas pa'i khyad par gyis sa gnyis pa dri ma med pa 'thob cing rdzogs par 'gyur ba yin no / /
de'i 'og tu bzod pa'i pha rol tu phyin pa gtsor gyur pa nyid kyis sa gsum pa'i yongs su sbyong ba gsungs pa /
thos pas mi ngoms nyid dang ni / /
zang zing med par chos sbyin dang / /
sangs rgyas zhing kun sbyong ba dang / /
'khor bas yongs su mi skyo dang / /
ngo tsha khrel yod ces bya ba / /
rlom med bdag nyid de rnam lnga / /
zhes bya ba'o / /
dam pa'i chos mnyan pa rnams kyis chog mi shes shing sangs rgyas rnams kyis te /
phyogs bcu dag tu gang gsungs pa thams cad gzung bar sems pa dang /
rnyed pa la sogs pa la mi lta bas dam pa'i chos rab tu ston cing byang chub kyi 'bras bu nyid la yang re ba mi byed pa dang /
rjes su mthun pa'i dge ba'i rtsa ba sgrub cing sangs rgyas kyi zhing snod dang bcud kun tu sbyong ba dang /
phan btags pa la gnod pa'i lan byed pa la sogs pas yid yongs su mi skyo zhing sdug bsngal thams cad bzod pa dang /
rang dang gzhan la ltos nas mi dge ba'i chos mi byed cing nyan thos dang rang sangs rgyas kyi sems spong ba ste /
de lta bu'i chos lngas rlom par mi byed cing snga ma ltar yongs su sbyangs pas sa gsum pa 'od byed pa rtogs shing rdzogs par byed pa yin no / /
de'i 'og tu brtson 'grus kyi pha rol tu phyin pa gtsor gyur pa nyid kyis sa bzhi pa'i yongs su sbyong ba gsungs pa /
nags gnas 'dod chung chog shes dang /
sbyangs pa yang dag sdom brten dang / /
bslab pa yongs su mi gtong dang / /
'dod pa rnams la smod pa dang / /
mya ngan 'das dang bdog kun gtong / /
mi zhum pa dang lta ba med / /
ces bya ba'o / /
dgon par gnas shing theg pa dman pa'i kun tu spyod pas dben par gnas pa dang /
rnyed pa ma rnyed pa la mngon par 'dod pa med cing rang gi don du byang chub kyang mi tshol ba dang /
rnyed pa thob pas chog mi shes pa med cing thams cad mkhyen pa nyid thob cing des rlom sems su mi byed pa dang /
yang dag par sdom pa'i rten bsod snyoms pa nyid dang /
stan gcig pa la sogs pa sbyangs pa'i yon tan dang ldan zhing chos zab mo la rtogs pa'i bzod pa dang bcas pa dang /
gang blangs pa nyid kyi bslab pa srog la sogs pa'i phyir yang yongs su mi gtong zhing de dag thams cad kyang yang dag par yid la mi byed pa dang /
'dod pa'i yon tan la nyes dmigs su lta bas smod cing ngo bo nyid mi dmigs pa'i sgo nas 'dod pa'i sems mi skyed pa dang /
gdul bya dang 'tsham par mya ngan las 'das pa la gzhol zhing chos thams cad la mngon par 'du byed pa med pa dang /
bdog pa thams cad mngon par nye bar mi 'dzin cing yongs su gtong ba dang /
dge ba sgrub pa la sems zhum pa med cing yul dag la nye bar mi gnas pa dang /
dngos po rnams la mngon par chags pas lta ba med cing yid la byed pa med pa ste /
de lta bu chos bcus snga ma ltar yongs su sbyangs pas sa bzhi pa 'od 'phro ba can gnon cing rdzogs par byed pa yin no / /
de'i 'og tu bsam gtan gyi pha rol tu phyin pa gtso bor gyur pa nyid kyis sa lnga pa'i yongs su sbyong ba gsungs pa /
'dris dang khyim la 'khren pa dang / /
'du 'dzir gyur pa'i gnas dang ni / /
bdag bstod gzhan la brnyas pa dang / /
mi dge'i las kyi lam bcu dang / /
rlom pas khengs dang phyin ci log /
blo ngan dang ni nyon mongs bzod / /
bcu po 'di ni rnam spangs na / /
sa lnga pa ni yang dag 'thob / /
ces bya ba'o / /
rnyed pa la sogs pa'i don du dge slong ma la sogs pa dang 'dris par mi byed cing brdzus te skye ba mngon par len pa dang /
gzhan la dad pa can gyi khyim nye bar ston par mi byed cing sbyin bdag las rnyed pa thob pa la phrag dog mi byed pa dang /
grong khyer la sogs par 'du 'dzis rnam par mi g.yeng zhing gang du theg pa dman pa'i gtam dang sems 'byung bar mi gnas pa dang bdag nyid bsngags pa mi brjod cing nang gi chos thams cad mi mthong ba dang /
gzhan la smod pa spong zhing phyi'i chos thams cad mi dmigs pa dang /
mi dge ba'i las kyi lam bcu spong zhing dge ba bcu la yang dag par gnas pa dang /
thos pa dang tshul khrims la sogs pas nga rgyal du mi byed cing lhag par rlom pa'i chos rjes su mi mthong ba dang /
dge ba dang mi dge ba bzlog pa'i mngon par zhen pa spong zhing dngos por dmigs pa 'dor ba dang /
log par lta ba'i khyad par thams cad spong zhing the tshom dang yid gnyis su mi 'gyur ba dang /
'dod chags la sogs pa la phyogs par mi byed cing nyon mongs pa rnams yang dag par rjes su mi mthong ba ste /
de lta bu'i chos bcus snga ma ltar yongs su sbyangs pas sa lnga pa sbyang dka' ba gnon cing rdzogs par byed pa yin no / /
de'i 'og tu shes rab kyi pha rol tu phyin pa gtso bor gyur pa nyid kyis sa drug pa'i yongs su sbyong ba gsungs pa /
sbyin dang tshul khrims bzod brtson 'grus / /
bsam gtan shes rab yongs rdzogs pas / /
slob ma dang ni bse ru la / /
dga' dang skrag pa'i sems spangs dang / /
bslangs na mi zhum bdog pa kun / /
btang yang mi dga' med pa dang / /
dbul yang slong ba mi spong bas / /
sa ni drug pa yang dag 'thob / /
ces bya ba'o / /
sngar ji ltar bshad pa'i sbyin pa nas bzung ste shes rab kyi pha rol tu phyin pa'i bar pha rol tu phyin pa drug yongs su rdzogs par byas pa nyid dang /
de nyid kyis nyan thos dang rang sangs rgyas kyi theg pa la mngon pa dga' ba mi skyed pa dang /
ngo bo nyid dmigs par bya bas dben pa'i don la skrag par mi byed pa dang /
thog mar slong ba po'i skye bos 'ga' zhig bslangs nas ser snas zil gyis gnon pa'i zhum pa med pa dang /
bar du bdog pa thams cad ngang gis gtong bar zhugs te mi dga' ba med pa dang /
mthar btang bas bkren par gyur du zin kyang yang slob pa po'i skye bo thob pa med par dor ba spong ba nyid de de lta bu'i chos bcu gnyis kyis snga ma ltar yongs su sbyangs pas sa drug pa mngon du gyur pa thob cing rdzogs par byed pa yin no / /
de'i 'og tu thabs kyi pha rol tu phyin pa gtsor gyur pa nyid kyis sa bdun pa'i yongs su sbyong ba gsungs pa /
bdag dang sems can 'dzin pa dang / /
srog dang gang zag chad rtag dang / /
mtshan ma rgyu dang phung po dang / /
khams dang skye mched dag dang ni / /
khams gsum pa la gnas dang chags / /
sems ni kun tu zhum pa dang / /
dkon mchog gsum dang tshul khrims la / /
der lta ba yi mngon zhen dang / /
stong pa nyid la rtsod pa dang / /
de dang 'gal ba'i nyes pa ni / /
nyi shu gang la rnam chad pa / /
de yis sa ni bdun pa 'thob / /
ces bya ba'o / /
nga'o zhes byed pa po'i gzhir gyur pa bdag dang / /
'phro zhing yid la byed pa sems can dang /
skal ba mnyam pa'i rigs rdzogs pa srog dang /
'gro bar yang dang yang du gnas pa'i rten gang zag dang /
mngon par byung ba'i rgyun nyams par 'gyur ba chad pa dang /
rang bzhin gnas pa las gzhan du mi 'gyur ba rtag par 'dzin pa dang /
'khor ba dang mya ngan las 'das pa la dor bar bya ba dang /
cig shos su mtshan mar 'dzin pa dang /
rigs tha dad pa nyid du gyur pa'i rgyur 'dzin pa dang /
ming dang gzugs kyi chos phung po nyid du bden par 'dzin pa dang /
rgyu'i rten khams dag tu bden par 'dzin pa dang /
rkyen gyi khyad par phyi'i skye mched la sogs pa bden par 'dzin pa dang /
yang dag pa ma yin pa'i kun tu rtog pa la bden par 'dzin pa khams gsum pa la gnas pa dang /
de la blang ba dang dor bar yongs su 'dzin pa chags pa dang /
rnam pa thams cad mkhyen pa nyid mi thob par 'dzin pa sems kun tu zhum pa dang /
gzugs kyi sku de bzhin gshegs par lta ba dang /
gsung rab yan lag bcu gnyis rjod par byed pa dam pa'i chos su lta ba dang /
skyes bu zung bzhi po dge 'dun du lta ba dang /
tshul khrims 'chal ba nyid kyi gnyen po tshul khrims su lta ba dang /
chos thams cad la stong pa nyid la the tshom za ba'i rtsod pa dang /
dngos por yongs su 'dzin pa nyid kyis de dang 'gal ba'i nyes pa ste /
spang bar bya ba nyi shu po de yang dag par spangs te /
snga ma ltar yongs su sbyangs pas sa bdun pa ring du song ba thob cing rdzogs par 'gyur ba yin no / /
de dag spong bar byed pa'i gnyen po gang dag cig yin zhe na /
grangs ji lta bas gnyen po rgyas par gsungs pa /
rnam thar sgo gsum shes pa dang / /
'khor gsum rnam par dag nyid dang / /
snying rje dang ni rlom med dang / /
chos mnyam nyid dang tshul gcig shes / /
mi skye ba dang bzod shes dang / /
chos rnams rnam pa gcig tu ston / /
rtog pa kun tu 'joms pa dang / /
'du shes lta dang nyon mongs spong / /
zhi gnas nges par sems pa dang / /
lhag mthong la ni mkhas pa dang / /
sems dul ba dang thams cad la / /
thogs pa med pa'i ye shes dang / /
chags pa'i sa min gang 'dod par / /
zhing gzhan du ni mnyam 'gro dang / /
kun tu bdag gi ngo bo ni / /
ston pa nyid dang nyi shu'o / /
zhes bya ba'o / /
phung po rnams la rang dbang du byed par gyur pa'i bdag gis dben par rtogs pa nyid kyis rang gi ngo bos dben pa rnam par thar pa'i sgo stong pa nyid dang /
de bzhin du sbyar te /
rgyus rnam par dben pa mtshan ma med pa dang /
'bras bu rnam par dben pa smon pa med pa yang dag par shes pa dang /
len pa po dang sbyin pa po dang sbyin par bya ba la sogs pa mi dmigs pa dang /
skye bo sdug bsngal dang ldan pa la rang dang mtshungs pa'i snying brtse ba dang /
dngos po thams cad ma skyes pa nyid kyis dmigs pa med pa'i rlom pa med pa dang /
'khor ba dang mya ngan las 'das pa'i chos thams cad rang bzhin gyis mnyam pa nyid dang /
theg pa tha dad pa'i mtshan nyid yod pa ma yin pas theg pa chen po gcig tu nges par rtogs pa dang /
gdod ma nas chos thams cad kyi bdag nyid mi skye ba yongs su shes pa dang /
stong pa nyid la mi skrag pa'i bzod pa khong du chud pa dang /
shes par bya ba thams cad la thabs kyi sgo nas chos bstan pas theg pa chen po nyid gzung ba dang 'dzin pa med pa'i tshul gcig tu ston pa dang /
gzung ba dang 'dzin par mngon par zhen pa'i rtogs pa thams cad 'joms pa dang / /
mtshan mar 'dzin pa nyid kyi 'du shes spong zhing 'jig tshogs la lta ba la sogs pa lta ba lnga 'dor ba dang /
'dod chags la sogs pa'i nyon mongs pa sel ba dang /
thams cad mkhyen pa nyid la rtse gcig pa'i zhi gnas dang /
shes rab phun sum tshogs pa dang ldan pas lhag mthong la mkhas pa dang /
'gog pa dang lam gyi mtshan nyid shes pas sems dul ba dang /
gzugs la sogs pa la thogs pa med pa'i ye shes dang /
rten dang gzhi ma grub pa nyid kyis mngon par chags pa'i gnas ma yin pa dang /
ji ltar 'dod pa'i sangs rgyas kyi zhing gzhan du cig car mnyam du 'gro zhing chos ston pa dang /
gdul bya dang rjes su mthun par bdag gi lus rab tu bstan nas don byed pa nyid kyis stong pa nyid dang 'gal ba'i gnyen por gyur pa ste /
mi dmigs pa'i mtshan nyid can gyis nyi shu nyid do / /
de'i 'og tu smon lam gyi pha rol tu phyin pa gtsor gyur pa nyid kyis sa brgyad pa'i yongs su sbyong ba gsungs pa /
sems can kun yid shes pa dang / /
mngon par shes pas rtse ba dang / /
sangs rgyas zhing bzang bsgrub pa dang / /
yongs su brtag phyir sangs rgyas bsten / /
dbang po shes dang rgyal ba yi / /
zhing sbyong sgyu ma ltar gnas dang / /
bsams bzhin srid pa len pa dang / /
las ni rnam pa 'di brgyad bshad / /
ces bya ba'o / /
sems gcig gis sems can thams cad kyi spyod pa ji lta ba bzhin shes pa dang /
'jig rten gyi khams su rdzu 'phrul gyi mngon par shes pas rnam par rtse zhing de dag gi 'du shes mi 'gyur ba dang /
sangs rgyas kyi zhing rten gser la sogs pa'i ngo bor yongs su sgyur ba'i 'byor pa dpag tu med pa'i sbyin pa gtong yang des rlom sems su mi byed pa dang /
sems can la phan gdags pa'i phyir rnam pa thams cad du chos yongs su brtags pas sangs rgyas bsten cing chos la bsnyen bkur ba dang /
lha'i mig la sogs pa skyed cing stobs bcu la gnas pas /
sems can gyi dbang po yongs su rdzogs par shes pa dang /
rgyal ba'i zhing rten pa mi dal ba spong ba la sogs pa yongs su sbyong zhing sems can gyi sems rjes su dag pa byed pa dang /
thams cad du sgyu ma lta bur gnas shing de dag gi don bya ba thams cad sgrub kyang yid nye bar mi sbyor ba dang /
blo sngon du btang nas rang dbang du sems can yongs su smin par 'gyur ba'i lus 'dzin pa ste /
de lta bu'i las rnam pa brgyad snga ma ltar yongs su sbyangs pas sa brgyad pa mi g.yo ba 'thob cing rdzogs par 'gyur ba yin no / /
de'i 'og tu stobs kyi pha rol tu phyin pa gtsor gyur pa nyid kyis sa dgu pa'i yongs su sbyong ba gsungs pa /
smon lam dag ni mtha' yas dang / /
lha la sogs pa'i skad shes dang / /
spobs pa chu bo lta bu dang / /
mngal du 'jug pa mchog dang ni / /
rigs dang rus dang cho 'brang dang / /
'khor dang skye ba dag dang ni / /
nges 'byung byang chub shing rnams dang / /
yon tan phun sum tshogs pa yin / /
zhes bya ba'o / /
pha rol tu phyin pa rnams legs par rdzogs pas ji ltar bsams pa 'grub pa'i smon lam mtha' yas pa dang /
nges pa'i tshig so so yang dag par rig pas lha la sogs pa sems can thams cad kyi skad shes pa dang /
chos zab mo la sogs pa so so yang dag par rig pas spobs pa bkod pa'i chu bo ltar zad mi shes pa dang /
thabs kyi bsngags pa'i mngal du 'jug pa'am rdzus te skye ba dang /
rgyal po la sogs pa'i rigs dang /
nyi ma la sogs pa'i rus dang /
pha dang ma'i bdun brgyud legs par 'brel pa'i cho 'brang dang /
rang dbang ba dang rang gi byang chub la gzhag pa'i 'khor dang /
brgya byin la sogs pas mngon par bstod cing sa g.yo ba dang 'od kyis snang bar byed pa la sogs pa skye ba dang /
sangs rgyas la sogs pa bskul zhing rmad du byung ba'i rnam par thar pas rab tu nges par 'byung ba dang /
rin po che sna tshogs kyi rgyu las grub pa'i shing a shwat+tha la sogs pa byang chub kyi shing la sku brten te 'tshang rgya ba dang /
stobs la sogs pa sangs rgyas kyi chos kyi ngo bor gyur pa'i yon tan thams cad yongs su rdzogs par byed pa ste /
de lta bu'i chos bcu gnyis snga ma ltar yongs su sbyangs pa'i khyad par gyis sa dgu pa legs pa'i blo gros thob cing rdzogs par 'gyur ba yin no / /
de ltar rgyu'i sa rnams kyi yongs su sbyang ba bstan nas /
da ni ye shes kyi pha rol tu phyin pa gtsor gyur pa nyid kyi sa thams cad bsdus pa'i sgo nas 'bras bu'i sa nyid du sa bcu pa'i mtshan nyid gsungs pa /
sa dgu 'das nas ye shes kyi / /
gang gis sangs rgyas sar gnas pa / /
de ni byang chub sems dpa'i sa / /
bcu pa yin par shes par bya / /
zhes bya ba'o / /
nyan thos la sogs pa so so'i rigs kyi sa dang /
'bras bu dang po la zhugs pa brgyad pa dang /
rgyun tu zhugs pas bden pa mthong ba'i sa dang /
lan cig phyir 'ong ba nyon mongs pa bsrabs pa'i sa dang /
phyir mi 'ong ba 'dod pa'i khams kyi 'dod chags dang bral ba'i sa dang /
dgra bcom pa khams kyi nyon mongs pa zad pas byas pa rtogs pa'i sa dang /
'bras bu phyi ma gsum la zhugs pa nyan thos dang /
rang gi byang chub mngon sum du byas pas rang sangs rgyas kyi sa dang /
ji skad bshad pa'i sa rnam pa dgu po byang chub sems dpa'i rgyur gyur pa gcig kho na ste /
de ltar sa dgu 'das nas sa bcu pa la ni byang chub sems dpa' sangs rgyas kyi sar gnas pa yin pas de ni byang chub sems dpa'i sa bcu pa chos kyi sprin yin par rig par bya'o / /
de'i phyir rgyu'i sa yongs su sbyong ba rnams kyi khyad par phul du gyur pa nyid kyis 'bras bu'i sa yongs su rdzogs par 'gyur ro / /
zhes dgongs te /
'dir yongs su sbyong ba bcu pa gzhan ni ma gsungs so / /
de'i rjes la bar skabs kyi tshigs su bcad pa gnyen po'i tshogs gang yin pa gsungs pa /
mthong dang bsgom pa'i lam dag la / /
gzung dang 'dzin pa'i rnam rtog rnams / /
nye bar zhi bar bya ba'i phyir / /
gnyen po rnam pa brgyad ces bya / /
zhes bya ba'o / /
mthong ba dang bsgom pa'i lam dag gis so sor kun nas nyon mongs pa dang gnyen po'i rten can gyi gzung ba'i rnam par rtog pa gnyis dang /
gang zag rdzas dang skyes bu btags par yod pas 'dzin pa'i rnam par rtog pa gnyis go rims ltar dngos po dang rnam pa la brten pa'i dbang gis rnam par rtog pa rnam pa brgyad spong ba'i gnyen po yin no / /
de ltar tshogs kyi gnyen po'i dpung legs par bsags nas nges par 'byung bar 'gyur ba yin pa'i phyir chog mi shes pa'i brtson 'grus kyi bdag nyid nges par 'byung ba'i sgrub pa gsungs pa /
ched du bya dang mnyam nyid dang / /
sems can don dang 'bad med dang / /
mtha' las 'das pa nges 'byung dang / /
thob pa'i mtshan nyid nges 'byung dang / /
rnam kun mkhyen nyid nges 'byung dang / /
lam gyi yul can nges 'byung ste / /
rnam pa brgyad kyi bdag nyid 'di / /
nges 'byung bsgrub pa yin zhes bya / /
zhes bya ba'o / /
sems chen po la sogs pa ched du bya ba dang /
shes rab kyi chos thams cad nam mkha' ltar mnyam pa dang /
snying rjes sems can gyi don khyad par byed pa dang /
zung du 'jug pa mtshan ma med par thams cad byed pa lhun gyis grub pa dang /
de nyid rtag pa dang chad pa'i mtha' dang bral ba dang /
shes rab kyi pha rol tu phyin pa nyid las theg pa gsum gyi don thams cad thob pa dang mi rtog pa'i mtshan nyid kyis rnam pa thams cad mkhyen pa nyid dang /
de'i khyad par gyi lam mthar thug pa'i yul can gyi nges par 'byung ba ste /
spang bar bya ba'i yul las nges par rgyal bar bya ba'i phyir 'bras bu'i mchog nyid du nges par 'byung ba'i sgrub pa rnam pa brgyad do / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las skabs dang po'i 'grel pa'o // //
rnam pa thams cad mkhyen pa nyid rtogs pa ni lam shes pa nyid la rag las pas de 'chad par mdzad pa na dang por lam shes pa'i rten byed pa dang bcas pa gsungs pa /
lha rnams rung bar bya ba'i phyir / /
'od kyis mog mog por mdzad dang / /
yul nges pa dang khyab pa dang / /
rang bzhin dang ni de yi las / /
zhes bya ba'o / /
mdo las de bzhin gshegs pa'i rang bzhin gyi 'od dag gis lha la sogs pa'i rnam par smin pa'i 'od mog mog por mdzad do zhes gsungs te /
de ni de dag la lam shes pa nyid skye bar rung bar bsgrub pa'i phyir te /
de'i phyir nga rgyal bcom pa'i rgyud kho na la skye bas rten gyis khyad par 'phags par rig par bya'o / /
de bzhin du thams cad mkhyen pa nyid du sems bskyed pa can gyis yul so sor nges pa dang /
sems can thams cad la de bzhin gshegs pa nyid kyi snying po yod pa'i phyir 'dod chags dang bral ba dang /
cig shos kyi rnal 'byor pa la sogs pas kyang mthar bsgom par bya ba yin pas mtha' dag la khyab pa'i rigs dang /
'khor ba ji srid par sems can gyi don byed par zhugs pa nyid kyis de'i rgyur gyur pa'i nyon mongs pa rnam pa thams cad du spangs pa ma yin pa'i rang bzhin dang /
shes rab dang thabs la mkhas pas yang dag pa'i mtha' mngon du mi byed pa dang /
sems can yongs su ma bsdus pa sdud pa la sogs pa'i las byed pa yin no / /
de lta bu'i lam shes pa nyid kyi lam de dag ni gang zhig yin /
ji ltar shes par bya zhe na /
re zhig nyan thos kyi lam shes pa gsungs pa /
lam shes nyid kyi tshul la ni / /
'phags pa'i bden pa bzhi dag gi / /
rnam pa mi dmigs sgo nas ni / /
nyan thos lam 'di shes par bya / /
zhes bya ba'o / /
de la sdug bsngal gyi bden pa ni skye zhing 'jig pa'i chos can gyi mtshan nyid mi rtag pa dang /
zag pa dang bcas pa'i dngos po nyid kyis 'phags pa rnams dang mi mthun pa nyid kyis sdug bsngal ba dang /
byed pa po'i don gzhan gyis stong pa nyid kyis bdag med pa dang /
ngo bor gyur pa'i mtshan ma ma grub pa nyid kyis zhi ba'i rnam pa bzhi'o / /
kun 'byung ba'i bden pa la tshor ba yid du mi 'ong ba'i skye ba'i rgyu'i rtsa bar gyur pa nyid kyis nad lta bu dang /
'bras bu sdug bsngal kun 'byung ba nyid kyis 'bras lta bu kun 'byung ba dang /
tshor ba bzod par dka' ba skye ba'i rkyen du gyur pa nyid kyis zug rngu lta bur rab tu skye ba dang /
'jigs pa mang po brgyud mar 'byung bas rab tu 'joms pa nyid kyis sdig pa lta bu'i rkyen gyi ngo bo nyid kyis rnam pa bzhi'o / /
sdug bsngal dang kun 'byung ba gnyis ka la yang phyir rgol ba gnod par zhugs pas pha rol dgra lta bu dang /
gnod pas 'jigs shing yid brtan du mi rung bas 'jig pa'i chos can te yid 'byung ba dag gi mtshan nyid gnyis dang /
rang gi ngo bo brtan par mi gnas pas g.yo ba dang /
rgyu med par ngang gis 'jig pas rab tu 'jig pa ste 'dod chags dang bral bar bya ba gnyis dang /
'di dang phyi ma gnod pa'i gnas su gyur pas 'jigs pa dang /
sha za la sogs pa gnod par byed pa rnams kyis gnod pa bsgo ba'i gnas yin pas nad 'go ba dang /
phyi dang nang gi rkyen sna tshogs pas gtse bar bya ba yin pas 'tshe ba'i rnam pa ste / /
'gog par bya ba 'jug pa'i rnam pa gsum mo / /
de ltar na ngo bo gsum la rab tu dbye bas rnam pa bdun yin par shes par bya'o / /
'gog pa'i bden pa ma rig pa la sogs pa 'gags pas 'du byed la sogs pa 'gag pa'i phyir 'gog pa'i ngo bo bdag med pa nyid dang /
sdug bsngal gyi phung po chen po nye bar stongs pa'i phyir zhi ba nyid dang /
sdug bsngal ba dang kun 'byung ba mi gtsang bas dben pa'i phyir gya nom pa nyid dang /
nges par 'byung ba'i mtshan nyid de 'di ltar bdag dang bdag gi ring du spangs pa stong pa nyid dang /
rgyu dang rkyen gyis 'dus byas pa'i mtshan ma med pa dang /
khams gsum la mngon par dga' ba'i smon pa med pa nyid kyi phyir dang /
ma 'ongs pa'i phung po mngon par 'du bya ba med pa nyid kyis de yang ngo bo gcig la rab tu dbye ba rnam pa bdun yin no / /
lam gyi bden pa la mya ngan las 'das pa'i grong khyer du 'khrid par byed pa'i lam dang /
rigs pa ma yin pa nyon mongs pa rnams kyi gnyen po yin pa'i phyir rigs pa dang /
phyin ci ma log pa nyid kyi yon tan mtha' yas pa 'byung ba'i phyir sgrub pa dang /
rtag cing phan pa dam pa'i gnas su phyin par byed pa'i phyir nges par 'byin pa'i rnam pa bzhi'o / /
de ltar bden pa'i rnam pa de dag ngo bo nyid mi dmigs pa'i sgo nas lam shes pa nyid kyi gnas skabs su nyan thos rnams kyi lam byang chub sems dpas yongs su shes par bya ba yin no / /
bden pa bzhi yongs su shes pa ni nges par 'byed pa'i cha dang mthun pa sngon du 'gro ba can yin pas de'i mtshan nyid rnam pa bzhi gsungs pa /
'phags pa nyan thos lam la ni / /
gzugs la sogs pa stong pa'i phyir / /
stong pa nyid rnams dbyer med pas / /
dro ba de dag mi dmigs pas / /
rtse mor gyur pa dag tu 'dod / /
de la rtag la sogs tshul gyis / /
gnas pa bkag pas bzod pa rnams / /
sa bcu dag las brtsams nas ni / /
mi gnas rgyas par bstan pa yis / /
chos kyi mchog tu gyur bshad de / /
ci phyir zhe na sangs rgyas kyis / /
mkhyen nas chos rnams ma gzigs phyir / /
zhes bya ba'o / /
'di ltar gzugs la sogs pa'i chos rnams de dag shes pa dang spyod pa thob pa'i gang zag mtha' dag ngo bo nyid kyis stong pa nyid kyi phyir stong pa nyid rnams phan tshun tha dad pa med pa ni dro ba'i rnam pa'o / /
gzugs la sogs pa snga ma ltar stong pa nyid kyis mi dmigs pa ni rtse mo'i rnam pa'o / /
de bzhin du gzugs la sogs pa rtag pa dang mi rtag pa la sogs pa ma yin no zhes dmigs pa'i tshul gyis gnas pa bkag pa ni bzod pa'i rnam pa'o / /
gang gi phyir yod na thams cad gzigs pa nyid kyi tshad ma skyes bus chos thams cad mkhyen par sangs rgyas nas 'ga' yang ma gzigs par zhes bya ba'i 'thad pas rab tu dga' ba la sogs pa'i sa bcu las brtsams te chos thams cad la gnas par mi bya ba rgyas par bstan pa ni chos kyi mchog tu gyur pa'i rnam pa ste /
de ltar nges par 'byed pa'i cha dang mthun pa skye bar shes par bya'o / /
de'i rjes la rang sangs rgyas kyi lam 'chad par mdzad pas re zhig de dag gi lam snga ma las ji ltar khyad zhugs pa nyid du bsgrub pa gsungs pa /
rang byung bdag nyid rtogs pa'i phyir / /
gzhan gyis bstan yang mi dgos la / /
bse ru lta bu'i ye shes ni / /
zab pa nyid du mngon par brjod / /
ces bya ba'o / /
rang byung bas 'tshang rgya ba nyid dbang po rnon po dang bar ma dang cung zad rtul ba'i bye brag gis gsum ste /
de dag ni sngon thos pa la sogs pa mngon par 'du byas pas gzhan gyis bstan pa la mi ltos par bdag nyid kyis rang gi byang chub mngon par rtogs par 'gyur ba'i phyir dang /
yang gi sgras 'phangs pa gzhan dag la chos ston pa yang sgra la mi ltos pa'i phyir zab ste /
gang gi phyir sgrar brjod pa ni rnam par g.yeng ba nyid dang /
nyan pa po rnams kyis 'chad pa po'i rtsal rtogs par byed na bde blag tu rtogs par 'gyur ba ma yin pa'i phyir ro / /
lung dag las /
nyan thos rnams ni gzhan gyis bstan pa la ltos nas byang chub rtogs par 'gyur zhing /
gzhan dag kyang brjod pa dang bcas pas chos bstan pas dge ba la sbyor bar byed do zhes gsungs pa yin no / /
ji ltar na sgra med par chos ston par rung snyam pa'i dogs pa bsu ba'i lan gsungs pa /
gang gang don ni gang gang la / /
ji lta ji ltar nyan 'dod pa / /
de de la don de dang de / /
sgra med kyang de de ltar snang / /
zhes bya ba'o / /
'di ltar chos ston pa zhes bya ba'i don ni brjod par bya ba'i don rtogs pa nyan pa po'i rgyud la shin tu bskrun zhing rab tu bskyed pa zhes bya ba 'di yin pas de dag kyang smon lam la sogs pa'i stobs kyis bstan par 'dod pa tsam nyid las sgra med kyang gang dang gang zhig don gang dang gang la rnam pa ji lta ji ltar nyan par 'dod cing rigs pa nyid de dang de'i rnam par shes pa la don de dang de dag nyid kyang rnam pa de kho na ltar rnam par snang bar 'gyur bas chos ston par 'gyur ba'i phyir ro / /
'di yang rnam par ma brtags shing ma dpyad par smra ba ni don 'chol bar 'gyur la /
de las gzhan du tshig tu sbyin pa ni spros par 'gyur ro zhes rigs pa'i dbang gis yin no / /
khyad par de dag gis 'phags pa can gyi lam dngos po gsungs pa /
gzung don rtog pa spong phyir dang / /
'dzin pa ma spangs phyir dang ni / /
rten gyis bse ru lta bu'i lam / /
yang dag bsdus par shes par bya / /
zhes bya ba'o / /
ji skad bshad pa'i bden pa bsgom pa kho na dang /
don ji lta ba bzhin du rten cing 'brel par 'byung ba bsgoms pas gzung ba'i don gyi rnam par rtog pa spong ste /
ma rig pa dang phung po dang bdag la sogs pa la mngon par zhen pa rab tu zhi ba nyid do / /
'dis ni nyan thos rnams las rtogs pa'i khyad par ston to / /
'on kyang chos thams cad bdag med par shin tu goms par ma byas pas 'dzin pa'i don gyi rnam par rtog pa spong ba ma yin te /
phung po la sogs pa la mtshan mar 'dzin pa dang ma bral ba'i phyir ro / /
'dis ni theg pa chen po las dman pa'i khyad par bstan pa'o / /
ye shes la sogs pa zab pa dang bcas pa'i chos nyid bsgrub pa la sogs pa'i rten gyi khyad par dang ldan pa yang yin te /
de ltar rang sangs rgyas kyi lam yang dag par bsdus pa ni /
mi dmigs pa'i sgo nas byang chub sems dpas shes par bya'o / /
lam de sngon du 'gro bas nges par 'byed pa'i cha dang mthun pa gang dag yin zhe na /
de yi yan lag rnam pa bzhi gsungs pa /
btags pa'i chos nyid mi 'gal bar / /
ston pa'i rnam pa dror gyur pa / /
rtse mor gyur pa gzugs la sogs / /
'grib pa med la sogs pas phye / /
nang stong nyid la sogs pa yis / /
gzugs sogs mi 'dzin phyir bzod pa / /
gzugs sogs skye ba med sogs kyi / /
rnam pa can ni chos kyi mchog /
ces bya ba'o / /
gzugs la sogs pa kun rdzob tu brdar btags shing brjod par bya ba dang /
don dam par brjod par bya ba yin pa'i chos nyid dag mi 'gal bar rab tu ston pa can dro bar gyur pa dang /
gzugs la sogs pa la don dam par kun nas nyon mongs pa dang rnam par byang ba de bdag nyid kyi 'phel ba dang 'grib pa med pa la sogs pa'i don du bslab pa can rtse mor gyur pa dang /
ngo bo nyid kyis stong pa nyid kyi phyir gzugs la sogs pa la nang dang phyi dang gnyi ga la sogs pa stong pa nyid kyis yongs su mi 'dzin pa can bzod par gyur pa dang /
gzugs la sogs pa la skye ba dang 'gag pa la sogs pa med pa'i rnam pa can chos kyi mchog tu gyur pa ste /
bden pa rnams la nges par 'byed pa'i yan lag de ltar skye bar rig par bya'o / /
de'i rjes la byang chub sems dpa'i lam bshad par bya ba yin pas thog mar mthong ba'i lam gsungs pa /
bden dang bden la bzod pa dang / /
shes pa'i skad cig rnam bzhi yis / /
lam shes nyid la mthong ba'i lam / /
phan yon bcas pa 'di bshad do / /
zhes bya ba'o / /
sdug bsngal la sogs pa'i bden pa la chos shes pa'i bzod pa dang /
chos shes pa dang /
de bzhin du bden pa de dag la rjes su shes pa'i bzod pa dang /
rjes su shes pa zhes bya ba skad cig ma rnam pa bzhi ste /
rang gi ngo bo la tshad mar gyur pa skad cig ma gcig dang /
rigs dang khyad par dang bden pa'i rab tu dbye ba gnyis dang /
bzhi dang bcu drug gi mtshan nyid can tshe 'di dang gzhan pa'i phan yon dang ldan pa ni /
byang chub sems dpa'i lam shes pa nyid kyi skabs su mthong ba'i lam yin par bstan no / /
bden pa rnams la mngon par rtogs pa'i skad cig ma dag gi rnam pa gang dag yin zhe na /
sdug bsngal la sogs pa re re la bzhi bzhir rnam par dbye bas rnam pa bcu drug gsungs pa /
de bzhin nyid dang sangs rgyas dag /
phan tshun rten pa rten med phyir / /
rnam grangs khas mi len pa dang / /
chen po tshad ma med bcas dang / /
tshad med pa dang mtha' med dang / /
der gnas gzugs la sogs pa la / /
sangs rgyas nyid du nges 'dzin dang / /
blang med dor ba med sogs dang / /
byams la sogs dang stong nyid dang / /
sangs rgyas nyid ni 'thob pa dang / /
rnam par byang chub yongs bsdus dang / /
nyam nga ba dang nad kun sel / /
mya ngan 'das 'dzin zhi nyid dang / /
sangs rgyas rnams kyis bsrung la sogs / /
srog mi gcod pa la sogs pa / /
rnam pa kun mkhyen tshul la ni / /
bdag nyid gnas te sems can dag /
'god dang sbyin pa la sogs pa / /
rdzogs pa'i byang chub tu bsngo ba / /
lam shes nyid kyi skad cig ma / /
zhes bya ba'o / /
don dam pa'i tshul nyid kyis yul gang yin pa de bzhin nyid dang /
rtogs pa gang yin pa sangs rgyas dag rten dang brten pa'i dngos po med pas de'i phyir de dag phan tshun rnam grangs kyis gnas par khas mi len cing mi ston pa dang /
chos kyi dbyings kyi ngo bo nyid kyis gzugs dben pa'i bdag nyid chen po nyid dang / /
de bzhin du de dag la gzhal bar bya ba las yang dag par 'das pas tshad med pa dang /
snga ma ltar nam mkha' tshad med pa nyid rdul phra rab la sogs pa tshad med pa zhes bya ba bzhi ni sdug bsngal gyi bden pa la chos shes pa'i bzod pa la sogs pa'i rnam pa dag yin no / /
ngo bo nyid med pa nyid kyis gzugs la sogs pa la rtag pa dang chad pa'i mtha' la sogs pa dang /
chos kyi dbyings kyi ngo bo nyid kyis gzugs la sogs pa'i bdag nyid du gnas pa ni lha dang bcas pa'i 'jig rten gyi sangs rgyas nyid du nges par gzung bar bya ba dang /
de'i gzhan du de la gnas pas chos thams cad blang ba dang dor ba med pa nyid dang /
bdag nyid med pa sngon du 'gro ba nyid kyis tshad med pa bzhi bsgom pa zhes bya ba bzhi ni kun 'byung ba'i bden pa la chos shes pa'i bzod pa la sogs pa'i rnam pa dag go / /
gnyug ma'i rang bzhin kho nas gzugs la sogs pa'i ngo bo stong pa nyid dang /
de nyid dang ro gcig pa nyid kyis dge ba'i rtsa ba rnams kyi 'bras bu de bzhin gshegs par bsngos pas de 'thob par byed pa dang /
de bzhin du rnam par byang ba'i chos thams cad rnam pa thams cad du shes rab kyi pha rol tu phyin pa nyid du bsdus pa dang /
de bzhin nyid kyis phyi dang nang gi ya nga ba dang nad la sogs pa'i 'tshe ba rab tu zhi ba zhes bya ba bzhi ni 'gog pa'i bden pa la chos shes pa'i bzod pa la sogs pa'i rnam pa dag go / /
rang bzhin med pa rnam par sgom pa kho nas mya ngan las 'das pa nyid thob par bya bar mngon par zhen pa dang bral ba dang /
shes rab dang thabs mkhas pa la zhugs pa nyid kyis sangs rgyas rnams kyis bsrung ba dang bskyab pa dang sba ba dag mdzad pa dang /
sangs rgyas nyid mngon par 'dod pas srog gcod pa spong ba la sogs pa la bdag nyid gnas shing gzhan yang dag par 'god pa dang /
mi zad cing phun sum tshogs par bya ba nyid kyis sbyin pa la sogs pa thams cad yang dag par rdzogs pa'i byang chub tu bsngo bar bya ba bzhi ni lam gyi bden pa la chos shes pa'i bzod pa la sogs pa'i rnam pa dag yin te /
de ltar na lam shes pa nyid kyi skad cig ma bcu drug yin no / /
de'i phyir tshig le'ur byas pa'i don nye bar mtshon pa lhur len pa'i gzhung gis skad cig ma bcu drug gis ye shes nyi tshe ba bstan par ma zad /
rnam pa dang bcas pa'i don nyid kyang rnam par mtshon par zad do zhes rig par bya'o / /
de'i rjes la mthong ba'i don goms par bya ba brjod par rigs pa las brjod par bya ba nyung ba nyid dang /
'bras bu shes pas de la gzhol bar bsgrub pa'i phyir bsgom pa'i lam gyi byed pa gsungs pa / /
kun nas dul dang thams cad la / /
'dud dang nyon mongs las rgyal dang / /
gnod pas brdzi ba med nyid dang / /
byang chub dang ni rten mchod nyid / /
ces bya ba'o / /
rnal 'byor dang ldan pas /
rnam pa thams cad du sems la rang dbang nyid du byed pa dang /
nga rgyal dang bral bas skye bo thams cad bla mar gyur pa rnams la rab tu 'dud pa dang /
gnyen po stobs dang ldan pa nyid thob pas 'dod chags la sogs pa'i g.yul las rgyal ba dang /
rnam pa thams cad mkhyen pa nyid kyi sems kyis shes rab kyi pha rol phyin pa shin tu bsgoms pas pha rol gyi gnod pa rjes su bsgrub pa'i yul du mi 'gyur ba dang /
rgyur gyur pa'i pha rol tu phyin pa yongs su bsgoms shing rdzogs par byas pas 'bras bu yang dag par rdzogs pa'i byang chub dang nye bar gyur pa dang /
yon tan bsam gyis mi khyab pa'i gzhir gyur pas mchod par bya ba'i rten nyid du byed pa ste /
bsgom pa'i lam la gnas pa rnams kyi byed pa ni drug po de dag go / /
drug po de'i 'og tu yon tan de dag gang gis thos pa dang /
bsgom pa'i lam nyid 'chad par mdzad pas re zhig zag pa dang bcas pa'i bsgom pa'i lam dang po mos pa yid la byed pa gsungs pa / /
mos pa rang gi don dang ni / /
rang gzhan don dang gzhan don dang / /
rnam gsum shes bya de yang ni / /
chung dang 'bring dang chen po ste / /
so sor rnam pa gsum du 'dod / /
chung ngu'i chung sogs dbye ba yis / /
de yang rnam gsum de ltar na / /
rnam pa nyi shu bdun du 'dod / /
ces bya ba'o / /
rang dang gnyis ka dang gzhan kho na'i don la dmigs pa nyid dang por mngon du mi byed na yang ji ltar mos pa bzhin mthong bas dge ba'i chos kyi rten du gyur pa gsum du shes par bya'o / /
de dag kyang re re zhing chung ngu la sogs pa'i bye brag gis rnam pa gsum gsum dang /
de yang so sor chung ngu'i chung ngu la sogs pa'i rnam par dbye ba gsum gsum gyis dgu dgu ste /
de ltar dgu phrag gsum gyis mos pa nyi shu rtsa bdun no / /
de la shes rab kyi pha rol tu phyin pa la mos pa ni de bzhin gshegs pa'i sku gdung la mchod pa bas lhag go zhes bya ba dang /
de'i che ba ma shes pas nyung ba'i don la mos pa nyid dang /
sangs rgyas bzhugs sam mi bzhugs kyang rung ste ston pa nyid du 'du shes pa zhes bya ba dag ni rang gi don can gyi mos pa chung ngu'i chung ngu la sogs pa yin no / /
ring bsrel gyi snying po can gyi mchod rten bye ba byas pa dang /
'dzam bu'i gling gang ba nyid dang /
gling bzhi gang ba la mchod pa bas lhag go zhes bya ba dag ni 'bring gi chung ngu la sogs pa yin no / /
de lta bu'i mchod rten stong spyi phud dang /
stong gnyis bar ma dang /
stong gsum gang ba la mchod pa bas lhag go zhes bya ba dag ni chen po'i chung ngu la sogs pa yin no / /
stong gsum gyi sems can re res de lta bu'i mchod rten mchod pa nyid dang /
dkon mchog gsum gyi gdung rgyun mi 'chad par byed cing lha ma yin gyi g.yul zlog par byed pa nyid dang /
pha rol tu phyin pa lnga yongs su rdzogs par bya ba bas lhag go zhes bya ba dag ni rang dang gzhan gnyis ka'i don can gyi mos pa chung ngu'i chung ngu la sogs pa yin no / /
'jig rten dang nyan thos las khyad par du 'phags pa'i phung po lnga thob pa nyid dang /
lha rnams kyi spobs pa nye bar bsgrub pa nyid dang /
skye bo dam pa rnams kyis bkur bar bya'o zhes bya ba dag ni 'bring gi chung ngu la sogs pa yin no / /
sbyin pa la sogs pa gzhan gyis mi 'phrogs pa nyid dang /
lha rnams la chos kyi sbyin pa mchog tu 'gyur ba nyid dang /
lus dang sems rab tu dang zhing gzi brjid skyed pa la sogs pa dag ni chen po'i chung ngu la sogs pa yin no / /
phyogs bcu'i sangs rgyas 'khor dang bcas pa mchod pa bas lhag go zhes bya ba dang /
'dzam bu'i gling sku gdung gis gang ba bas gdams par bya ba nyid dang /
ngan 'gro dang theg pa dman pa'i 'jigs pa dang bral ba zhes bya ba dag ni gzhan gyi don can gyi mos pa chung ngu'i chung ngu la sogs pa yin no / /
stong gsum gyi 'jig rten gyi khams sku gdung gis gang babs gdams par bya ba dang /
phyogs bcu'i de bzhin gshegs pa rnams kyi gsung rab mtha' dag bstan pa nyid 'dra ba nyid dang /
rgyal po ltar 'jigs pa thams cad la yang ba med pa zhes bya ba dag ni 'bring gi chung ngu la sogs pa yin no / /
phyogs bcu'i 'jig rten gyi khams sku gdung gis gang ba bas gdams par bya ba dang /
dus gsum gyi 'phags pa thams cad kyi byang chub rjes su 'thob pa nyid dang pha rol tu phyin pa drug yongs su rdzogs pa'i sngon du 'gro ba zhes bya ba dag ni chen po'i chung ngu la sogs pa yin no / /
phyogs bcur mos pa de dag sgom pa'i byang chub sems dpa' ni cher spro ba bskyed pa'i mngon sum du sangs rgyas la sogs pa yon tan yang dag par brjod par mdzad par 'gyur bas bstod pa la sogs pa gsungs pa /
shes rab pha rol phyin pa la / /
mos pa'i gnas skabs rnams la ni / /
dgu tshan gsum gyis bstod pa dang / /
bkur ba dang ni bsngags par 'dod / /
ces bya ba'o / /
shes rab kyi pha rol tu phyin pa la ji ltar mos pa bzhin mthong ba'i chos kyi mtshan nyid mos pa yid la byed pa dang po la bstod pa dang /
gnyis pa la bkur ba dang /
gsum pa la bsngags pa rnams gsungs pas gong nas gong du mngon par dga' ba dang /
dang ba dang /
gus par byed par 'gyur bar 'dod de /
'di ltar shes rab kyi pha rol tu phyin pa bdag nyid 'dzin pa bas slong ba la sbyin pa don che ba nyid dang /
de bas snod du rung ba'i drung du song ste byin pa dang /
'dzam bu'i gling gi sems can dge ba bcu la bkod pa bas sems can gcig nyid 'bras bu dang po la bkod pa dang /
gnyis pa la bkod pa dang /
gsum pa la bkod pa dang /
bzhi pa la bkod pa dang /
rang byang chub la bkod pa bas don che ba nyid dang /
'dzam bu'i gling gi sems can thams cad 'bras bu dang po la bkod pa bas sems can gcig nyid rdzogs pa'i byang chub la bkod pa dang /
'dzam bu'i gling gi sems can thams cad 'bras bu gnyis pa la bkod pa bas don che'o zhes bya ba rnams ni bstod pa rnam pa dgu yin no / /
sems can gcig nyid rdzogs pa'i byang chub la bkod na 'dzam bu'i gling gi sems can thams cad 'bras bu gsum pa la bkod pa bas don che ba dang /
bzhi pa la bkod pa dang /
rang byang chub la bkod pa bas don che ba nyid dang /
'dzam bu'i gling gi sems can dge ba bcu'i las kyi lam la bkod pa bas 'di'i glegs bam bsgrub pa'i phyir byin pa don che ba nyid dang /
'di'i don gnyis su med par ston pa dang /
'di'i don dang yi ge dang ldan par ston pa don che ba nyid dang /
phyogs bcu'i sangs rgyas la mchod pa bas 'di'i don dang yi ge ma nor bar ston pa don che ba nyid dang /
dmigs pa'i tshul gyis bskal pa grangs med par pha rol tu phyin pa drug la spyad pa bas mi dmigs pa'i tshul gyis 'di'i don dang yi ge dang ldan par ston pa don che ba dang /
phyogs bcu'i bar gyi sems can thams cad 'bras bu dang po la bkod pa bas 'di'i don dang yi ge dang ldan par bstan cing gdams na don che'o zhes bya ba rnams ni bkur ba rnam pa dgu yin no / /
'dzam bu'i gling gi sems can 'bras bu gnyis pa la bkod pa bas don che ba nyid dang /
gsum pa la bkod pa dang /
bzhi pa la bkod pa dang /
rang byang chub la bkod pa dang /
rdzogs pa'i byang chub la bskul ba bas don che ba nyid dang /
gling bzhi'i sems can thams cad la rdzogs pa'i byang chub la bskul ba dang /
stong spyi phud dang /
stong gnyis pa dang /
stong gsum gyi sems can thams cad la bskul ba dang /
phyogs bcu'i bar gyi sems can thams cad phyir mi ldog pa la bkod pa bas phyir mi ldog pa 'ga' zhig myur du rdzogs pa'i byang chub kyi phyir ston cing nye bar gdams pa don che'o zhes bya ba rnams ni bsngags pa rnam pa dgu yin te /
'di dag ni don yang dag pa ji lta ba bzhin thob pa'i mtshan nyid can yin gyi gcam bu'i ngo bo ni ma yin no / /
mos pa rnam par bsags pa'i dge ba'i rtsa ba rnams ni chud mi za zhing 'bras bu mchog gi rgyur yongs su bsgrub dgos pas de'i rjes la bsngo ba yid la byed pa gsungs pa /
yongs su bsngo ba khyad par can / /
de yi byed pa mchog yin no / /
de ni dmigs med rnam pa can / /
phyin ci ma log mtshan nyid do / /
bden dang sangs rgyas bsod nams tshogs / /
rang bzhin dran pa'i spyod yul can / /
thabs bcas mtshan ma med pa dang / /
sangs rgyas rjes su yi rang dang / /
khams gsum gtogs pa ma yin dang / /
chung dang 'bring dang chen po yi / /
bsngo ba gzhan ni rnam gsum po / /
bsod nams che 'byung bdag nyid do / /
zhes bya ba'o / /
bla na med pa'i byang chub la sogs pa yul khyad par theg pa gsum gyi lam ston pa'i rgyur gyur pa nyid kyis byed pa mchog tu gyur pa dang /
der bsngo ba rab tu dbye ba ni bsngo bar bya ba nyid kyis rdzas yang dag par mi dmigs pa /
bsngo ba byed pa nyid sems phyin ci ma log pa'i mtshan nyid dang /
bsngos pa'i 'bras bu bsod nams mngon par 'du bya ba dang /
byed pa pos dben pa dang /
dus gsum gyi de bzhin gshegs pa'i dge ba'i rtsa ba'i tshogs kyi rang bzhin dag skye ba dang 'gag pa med pa dang tha mi dad pa dran pa dang /
thabs la mkhas pas pha rol tu phyin pa drug gi dge ba'i rtsa bar ma zhen pa dang /
bkag pa nyid kyis mtshan mar 'dzin pa med pa dang /
kun rdzob dang don dam pa'i mtshan nyid kyis ngo bo nyid med pa'i ngo bos yongs su bsngo bas sangs rgyas dgyes pa dang /
khams gsum las 'das par bsngo bas khams gsum par gtogs pa ma yin pa dang /
dge ba bcu la sogs pa'i las kyi lam la gnas pa ste chung ngu dang /
rgyun tu zhugs pa la sogs pa la gnas pa ste 'bring dang /
bla na med pa'i byang chub la gnas pa chen po ste /
stong gsum gyi sems can thams cad dge ba bcu dang /
tshad med pa la sogs pa la bkod pa bas don che'o zhes bya ba la sogs pas bsod nams chen po 'byung ba'o / /
de ltar na byang chub sems dpa' mi dmigs pa la dmigs pa'i bdag nyid kyi dge ba'i rtsa ba bla na med pa yang dag par rdzogs pa'i byang chub tu bsngo ba'i mtshan nyid ni rnam pa bcu gnyis yin no / /
yongs su bsngo ba'i bsod nams kyi phung po gya nom pa ni mngon par yongs su spel bar bya ba'i phyir rjes su yi rang ba yid la byed pa gsungs pa /
thabs dang mi dmigs pa dag gis / /
dge ba'i rtsa la yi rang ba / /
rjes su yi rang yid byed pa / /
bsgom pa yin par 'dir brjod do / /
zhes bya ba'o / /
rang dang gzhan gyis dus gsum du byas pa'i dge ba'i rtsa ba zad pa dang bcas pa dang cig shos dag la rab tu dga' ba'i sems kyis kun rdzob tu thabs la mkhas pas dmigs pa 'ga' yang med pas kun nas rjes su yi rang bar byed pa ni bsgom pa'i lam gyi skabs 'dir tshegs chung ngus bsam gyis mi khyab pa'i bsod nams mngon par 'phel bar byed pa yin no / /
de la mos pa dang bsngo ba dang rjes su yi rang ba yid la byed pa 'di dag gis ni go rims ltar 'byung khungs nas gser gyi gar bu bzhin du bsod nams mngon par 'du byed pa nyid dang /
gser mkhan gyis rgyan bzhin du bla na med pa'i yan lag tu bsgyur ba dang /
skye bo rab tu mang po la mdzes par 'gyur ba bzhin du dpag tu med pa'i dge ba'i rtsa ba shin tu 'phel bar byed do zhes bya ba 'di brjod pa yin no / /
de'i 'og tu zag pa med pa'i bsgom pa'i lam bstan par bya ba las dang por yon tan mngon par sgrub pa'i mtshan nyid kyi bsgom pa'i lam gsungs pa /
de yi ngo bo nyid mchog nyid / /
kun la mngon par 'du mi byed / /
chos rnams dmigs su med par ni / /
gtod par byed pa don chen nyid / /
ces bya ba'o / /
gzugs la sogs pa la rang gi chos nyid ji ltar rtogs pa ngo bo nyid dang /
dmigs pa dang bcas pa'i dge ba'i rtsa ba thams cad zil gyis gnon pas mchog nyid dang /
chos thams cad la skye ba dang 'gag pa la sogs pa'i mtshan mar mi 'dzin pas mngon par 'du bya ba med pa nyid dang /
de lta bu'i lam gyis 'dus byas dang 'dus ma byas la sogs pa'i chos mtha' dag mi dmigs pa nyid du rnal 'byor pa'i rgyud la skyed cing gtod pa dang /
mi gnas pa'i mya ngan las 'das pa nyid kyi 'bras bur byed pas don chen po nyid do / /
sgrub pa dang ldan pa la rnam par dag pa'i lam bsgom pa 'byung bas de bshad pa'i phyir gang zhig yongs su gzung ba dang dor bas 'di skye ba dang mi skye ba'i rgyu sngon du gsungs pa /
sangs rgyas bsten dang sbyin sogs dang / /
thabs la mkhas pa gang yin pa / /
'di la mos pa'i rgyu dag yin / /
chos kyis phongs pa'i rgyu dag ni / /
bdud kyi thibs kyis non pa dang / /
zab mo'i chos la ma mos dang / /
phung po la sogs mngon zhen dang / /
sdig pa'i grogs pos yongs zin pa'o / /
zhes bya ba'o / /
sangs rgyas bsten pa la sogs pa yun ring por bsnyen bkur zhing dri ba byas pa dang /
pha rol tu phyin pa drug bsgrub cing theg pa chen po'i tshul bsrung ba dang /
'di la mnyam par 'jog pa nyid kyi thabs la mkhas pa gang yin pa de ni rnam par dag pa'i lam 'di la mos shing skye bar 'gyur ba'i rgyu yin no / /
sngon dge ba'i rtsa ba ma bsags pas bdud kyi byin gyis brlabs pa dang /
theg pa chen po'i rigs ma sbyangs pas chos zab mo la ma mos pa dang /
bdag med pa nyid kyi don la legs par goms pa med pas phung po la sogs par mngon par zhen pa dang /
dge ba'i bshes gnyen la 'dris par ma byas pas sdig pa'i grogs pos zin pa dag ni 'di mi skye zhing chos kyis phongs par 'gyur ba'i rgyu yin no / /
de'i rjes la skabs su bab pa'i rnam par dag pa spyir gsungs pa /
'bras bu dag pa gzugs la sogs / /
dag pa nyid de gang gi phyir / /
de gnyis tha dad ma yin zhing / /
gcad du med pas dag par brjod / /
ces bya ba'o / /
'di ltar 'phags pa'i gang zag rnams kyi 'bras bu gang yin pa de ni mi mthun pa'i phyogs thams cad dang bral ba nyid kyis rnam par dag pa yin la /
de nyid gzugs la sogs pa rnam par dag pa yin te /
'bras bu dang gzugs la sogs pa rnam par dag pa ni de la bdag tu mngon par zhen pa la sogs pa dang bral bas rab tu phye ba nyid kyis gang gi phyir de dag gi rnam par dag pa rang dang spyi'i mtshan [(]kyis [,]gyis [)]tha mi dad cing gcad du med pa nyid de /
de'i phyir de ltar rnam par dag par brjod do / /
de'i rjes la rnam par dag pa bye brag tu gsungs pa /
nyon mongs shes bya lam gsum gyi / /
nyams phyir slob ma bse ru dang / /
rgyal sras rnams kyi dag pa ste / /
sangs rgyas rnam kun shin tu ba / /
zhes bya ba'o / /
gang zag tu lta ba dang 'brel ba'i 'dod chags la sogs pa'i nyon mongs pa spangs pa ni nyan thos rnams kyi dag pa dang /
gzung bar lta ba dang 'brel ba shes bya'i sgrib pa'i phyogs gcig spangs pa ni rang sangs rgyas rnams kyi dag pa dang /
gang zag dang chos su lta ba dang 'brel pa theg pa gsum gyi lam gyi sgrib pa gsum spangs pa ni byang chub sems dpa' rnams kyi dag pa yin no / /
lta ba thams cad dang 'brel ba nyon mongs pa dang shes bya'i sgrib pa bag chags dang bcas pa rnam pa thams cad du spangs pa ni shin tu rnam par dag pa yang dag par rdzogs pa'i sangs rgyas rnams kyi yin par blta'o / /
ji ltar na byang chub sems dpa' dang sangs rgyas kyi dag pa'i sgrib pa rnam par dag pa yin par brtag ce na /
gnyen po dgus spang bar bya bar rnam par bsal ba'i tshul gsungs pa /
sa dgu la ni chen po yi / /
chen po la sogs dri ma yi / /
gnyen po chung ngu'i chung ngu la / /
sogs pa'i lam ni dag pa yin / /
zhes bya ba'o / /
'dod pa'i khams dang bsam gtan bzhi dang gzugs med pa'i snyoms par 'jug pa bzhi dag ste /
sa dgu la lam chung ngu'i chung ngu la sogs pa rnam pa dgu nyid kyis go rims ltar mi mthun pa'i phyogs chen po'i chen po la sogs pa rnam pa dgu'i dri ma sel bar byed pa'i phyir te /
gos la dri ma phra mo bsal ba la btso blag mkhan che thang du 'bad pa la sogs pa bzhin no / /
ci'i phyir yang dag par rdzogs pa'i sangs rgyas rnams kyi rnam par dag pa shin tu rab tu brjod ce na /
de'i phyir ma lus pa'i gnyen po phul du gyur pa rdzogs pa'i mtshan nyid gsungs pa /
de la klan ka spangs pa yis / /
lam ni 'jal dang gzhal bya dag /
mnyam pa nyid kyis khams gsum gyi / /
gnyen po nyid du 'dod pa yin / /
zhes bya ba'o / /
chos thams cad mnyam pa nyid la spang bar bya ba dang gnyen po mi 'thad do zhes pa dang /
de bzhin du dor ba dang blang bar bya ba dang /
thob pa dang mngon par rtogs pa mi rung ngo zhes bya ba'i klan ka dag bden pa gnyis la brten pa'i lam gyis rnam par bsal te /
de'i phyir sangs rgyas kyi ni mnyam pa nyid gang yin pa khams gsum pa'i rnam pa can gyi shes pa dang shes par bya ba dag mi dmigs pa nyid kyis dri mar gyur pa mtha' dag gi gnyen po yongs su rdzogs pa mthar phyin pa'i rnam par dag pa shin tu ba yin par 'dod do / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las skabs gnyis pa'i 'grel pa'o // //
lam thams cad legs par yongs su shes pa nyid kyang gzhi thams cad shes pa la rag las pas dang por yang dag pa'i mtshan nyid can gyi gzhi thams cad shes pa gsungs pa /
tshu rol pha rol mtha' la min / /
de dag bar na mi gnas pas / /
dus rnams mnyam pa nyid shes phyir / /
shes rab pha rol phyin par 'dod / /
ces bya ba'o / /
dus gsum pa'i chos thams cad gdod ma nas skye ba med pa'i bdag nyid du mnyam pa nyid du rtogs pas shes rab dang snying rje yang dag pa nyid kyis tshu rol dang pha rol gyi mtha' 'khor ba dang mya ngan las 'das pa rtag pa dang chad pa'i mtshan nyid dang /
de dag gi bar na yang mi gnas pa'i phyir yang dag pa nyid kyi gzhi thams cad shes pa'i shes rab kyi pha rol tu phyin par 'dod do / /
'dis ni nyan thos la sogs pa la dus rnam pa gsum mnyam pa nyid shes pa med pa'i phyir rang gi rtogs pa tsam gyi shes rab kyi pha rol tu phyin par zad pas shes rab dang snying rje dang bral te /
dngos po dang dngos po med par dmigs pa nyid kyis srid pa dang zhi ba'i mtha' la gnas par bstan to / /
gang gis mi gnas pa'i mtshan nyid can shes rab kyi pha rol tu phyin pa de la ring ba dang nye bar 'gyur zhe na /
de rang gi rgyu mtshan gsungs pa /
de ni mtshan mar dmigs sgo nas / /
thabs ma yin pas ring ba ste / /
de ni thabs la mkhas pa yis / /
yang dag nye ba nyid du bshad / /
ces bya ba'o / /
skye bo phal po che'i tshogs kyis sgyu ma'i rten cing 'brel par 'byung ba'i de kho na nyid ma shes pas yul so so la mngon par zhen par 'gyur ba bzhin du /
nyan thos la sogs pa ni yang dag pa'i dge ba'i bshes gnyen la sogs pa thabs la mkhas pa dang bral bas dngos po rnams la ming dang don gyi mtshan mar dmigs pa'i sgo nas mtshan ma med pa'i yum 'di las ring bar gyur la /
sgyu ma'i mkhan po rang nyid brdzun pa'i don can gyis yid rmongs par ma gyur pas rab tu ma zhen pa bzhin du /
byang chub sems dpa' dus yun ring mo zhi gnas de kho na nyid la mkhas pa'i dge ba'i bshes gnyen yang dag par mgu bar byas pa la sogs pa thabs mkhas pa'i mtshan nyid can thos pa la sogs pa'i blo gros zab mos dngos por rnam par 'khrul pa'i mtshan ma bsal ba rnams ni don ji lta bar nye bar gnas pa dang mthun pa nyid kyis rgyal ba'i yum 'di la yang dag par nye bar gyur pa bshad do / /
gang gis ring bar gyur pa'i mtshan mar dmigs pa nyid gang zhe na /
de ltar 'du shes pa mi mthun pa'i phyogs gsungs pa /
gzugs sogs phung po stong nyid dang / /
dus gsum gtogs pa'i chos rnams dang / /
sbyin sogs byang chub phyogs rnams la / /
spyod pa'i 'du shes mi mthun phyogs / /
zhes bya ba'o / /
gzugs la sogs pa'i phung po gzhan gyis kun brtags pa'i bdag la sogs pas stong pa nyid du 'du shes pa dang /
'das pa la sogs pa dus gsum du gtogs pa'i chos la zag pa dang bcas pa dang /
cig shos la der 'du shes pa dang /
sbyin pa dang /
dran pa nye bar gzhag pa dang /
bsam gtan dang /
tshad med pa la sogs pa la spyod par 'du shes pa ni /
gnyen po yin na yang yul la mtshan mar 'dzin pa nyid kyis mi mthun pa'i phyogs yin no / /
yang gang gis nye bar gyur pa'i mi dmigs pa nyid gang zhe na /
de ltar 'du shes pa'i gnyen po'i phyogs gsungs pa /
sbyin la sogs la ngar 'dzin med / /
gzhan dag de la sbyor byed gang / /
de ni chags pa'i mtha' 'gog pa / /
rgyal la sogs la chags pa phra / /
zhes bya ba'o / /
'khor gsum rnam par dag pa nyid kyis sbyin pa la sogs pa gsum la bdag dang bdag gir bya ba med par rtogs pa la bdag nyid gnas shing gzhan dag kyang tshul de 'dra ba kho na la yang dag par sbyor ba la mngon par chags pa'i tshogs kyi mtha' thams cad 'gog pa'i phyir rnam pa thams cad du gnyen po yin no / /
sbyin pa la sogs par 'du shes pa mtha' dag spang bar bya ba brjod pa na /
de bzhin gshegs pa la sogs pa yid la byed pa yang bsod nams kyi rgyur gyur pa nyid kyi gnyen po yin mod kyi /
der 'du shes pa nyid kyis chags pa phra mo'i ngo bo nyid yin pa'i phyir mi mthun pa'i phyogs ma yin pa ma yin no / /
de ci'i phyir chags pa phra mo mi mthun pa'i phyogs yin zhe na /
yul gyi chos nyid phra mo las nye bar 'das pa'i rgyu mtshan gsungs pa /
chos kyi lam ni rang bzhin gyis / /
dben pa'i phyir na de zab nyid / /
ces bya ba'o / /
gang gi chos thams cad kyi rigs ni nam mkha' ltar ngo bo nyid kho nas stong pa zab pa nyid de /
de la ni shin tu phra ba'i chags pa yang nye bar gnas pa ma yin no / /
de'i phyir de dag spong bar byed pa'i gnyen po gsungs pa /
chos rnams rang bzhin gcig par ni / /
shes pas chags pa spong ba yin / /
zhes bya ba'o / /
ngo bo nyid med pa kho nas gzugs la sogs pa'i chos thams cad rang bzhin gcig pa nyid de /
'di ltar rang bzhin med pa'i zhes bya bas ma skyes pa nyid du mnyam par yongs su shes pas ni chags pa spong ba yin no / /
yang dben pas zab pa zhes bya ba 'di nyid ji ltar yin zhe na /
de'i rang gi mtshan nyid gsungs pa /
mthong ba la sogs bkag pa yis / /
de ni rtogs par dka' bar bshad / /
ces bya ba'o / /
'di ltar gang zhig nye bar dmigs par byar yod pa ni gzhan du 'gyur na /
chos thams cad ni rnam par shes pa thams cad kyi dmigs pa'i don gsal bas de'i rang bzhin gang yin pa de ni rab tu rtogs par [(]dga' [,]dka' [)]bar bshad de /
de'i phyir zab ces bya ba'o / /
rtogs par dka' ba nyid ci'i phyir zhe na /
de'i yang rgyu gsungs pa /
gzugs la sogs pa mi shes phyir / /
de ni bsam mi khyab par 'dod / /
ces bya ba'o / /
gang gi phyir gzugs la sogs pa nas sangs rgyas kyi chos ma 'dres pa'i bar gyi rang bzhin ni gang du yang yongs su shes par mi nus pas bsam par bya ba las 'das par 'dod de /
de'i phyir rtogs par dka'o zhes bya'o / /
de ltar phyogs gnyis rnam par nges pa'i mjug bsdu ba gsungs pa /
de ltar kun shes nyid lugs la / /
mi mthun gnyen po'i phyogs dag gi /
rnam par dbye ba ma lus pa /
ji skad bshad pa 'di shes bya / /
zhes bya ba'o / /
ji skad bshad pa thams cad shes pa nyid kyi shes rab kyi pha rol tu phyin pa'i tshul lugs la nyan thos dang byang chub sems dpa' la sogs pa'i rgyud kyi bye brag gis mi mthun pa'i phyogs dang gnyen po'i phyogs kyi rab tu dbye ba'i ring ba dang nye ba'i mtshan nyid dang bcas pa 'di dag de ltar shes par bya ba yin no / /
mtshan nyid shes pas don rnam par bsgom dgos pa de'i 'og tu bsgom pa'i mtshan nyid kyi sbyor ba gsungs pa /
gzugs sogs de mi rtag sogs dang / /
de ma rdzogs dang rab rdzogs dang / /
de la chags pa med nyid la / /
spyod pa bkag pa'i sbyor ba dang / /
mi 'gyur byed po min pa dang / /
bya dka' rnam gsum sbyor ba dang / /
skal ba ji bzhin 'bras thob pas / /
'bras yod 'dod pa de dang ni / /
gzhan la rag las med gang dang / /
snang ba rnam bdun shes byed do / /
zhes bya ba'o / /
gzugs la sogs pa'i chos thams cad kyi ngo bo la bden par spyod pa bkag pa dang /
de dag gi khyad par mi rtag pa dang /
stong pa nyid la sogs pa la spyod pa bkag pa dang /
de dag gi ma rdzogs pa dang rdzogs pa kun brtags pa dang /
yongs su grub pa la spyod pa dang /
de dag la mngon par chags pa med pa nyid la spyod pa dang /
'phel ba dang 'grib pa med pas gzhan du mi 'gyur ba dang /
gang gi rjes su chags pa la sogs pa'i byed pa po med pa nyid la spyod pa dang /
thams cad mkhyen pa nyid gsum gyi bdag nyid ched du bya ba dang sbyor ba dang rtogs par bya ba rnam pa gsum de kho nar bya dka' ba nyid la spyod pa dang /
'di nyid theg pa rnam pa gsum gyi rigs can gyis bsgoms nas rang rang gi skal ba ji lta ba bzhin 'bras bu thob pas de'i 'bras bu la nye bar 'dod pa'i spyod pa dang /
rnam pa thams cad du lam sgrub pa dang bsrung bar bya ba gzhan la ma ltos pa nyid dang /
brdzun pa'i snang ba rnam pa bdun shes par byed pa ste /
'di ltar bag chags kyis yid yongs su 'gyur ba rmi lam dang /
sngags la sogs pa mnyam du tshogs pas snang bar sgyu ma dang /
rgyu med par snang ba nyid don dang 'gal ba smig rgyu dang /
sgra dang gnas [(]gyi [,]kyi [)]rkyen la brten pa brag ca dang /
rnam pa stong bar byed pa ma 'phos par shar ba gzugs brnyan dang /
gnas par bya ba'i rten med dri za'i grong khyer dang /
lus dang ngag gi byed pa po med pa sprul pa lta bu rnams /
snang ba la spyod pa bkag pa'i sgo nas mi dmigs pa'i tshul gyis nye bar sbyor ba rnam pa bcu'o / /
'dis kyang shugs kyis nyan thos la sogs pa'i sbyor ba phyogs gcig gis bzlog par bsgom pa 'phangs pa yin no / /
de dag kyang thams cad du mi dmigs par mtshungs pa rnam par bsgom dgos pas mnyam pa nyid gsungs pa /
gzugs la sogs par rlom med pa / /
rnam bzhi de yi mnyam pa nyid / /
ces bya ba'o / /
gzugs la sogs pa'i ngo bo la dngos por rlom pa nyid dang /
sngon po la sogs pa'i khyad par la mtshan mar rlom pa nyid dang /
rnam pa rab tu dbye ba la sogs pa la spros par rlom pa nyid dang /
bdag gis 'di lta bur rig go zhes rtogs pa por rlom pa nyid rnam par dmigs par bya ba la sogs pa nye bar zhi ba'i phyir rnam pa thams cad du mi dmigs pa'i tshul gyis mnyam pa nyid du sbyor ba ni mnyam pa nyid ces bya'o / /
mnyam pa nyid kyi sbyor ba yongs su rdzogs par bsgoms pa las mthong ba'i lam skye ba'i phyir de'i skad cig ma'i rnam par dbye ba gsungs pa /
sdug bsngal la sogs bden pa la / /
chos shes rjes su shes pa dang / /
bzod shes skad cig bdag nyid 'di / /
kun shes tshul la mthong ba'i lam / /
zhes bya ba'o / /
sdug bsngal ba dang /
kun 'byung ba dang /
'gog pa dang /
lam gyi bden pa rnams la chos shes pa'i bzod pa dang /
chos shes pa dang /
rjes su shes pa'i bzod pa dang /
rjes su shes pa ste /
de ltar bzod pa dang shes pa'i skad cig ma rab tu dbye ba bcu drug gi bdag nyid 'di ni thams cad shes pa nyid kyi tshul lugs la mthong ba'i lam yin no / /
ji ltar na skad cig ma rnam pa bcu drug yin par brtag ce na /
de'i phyir bden pa'i rnam pa rnams gsungs pa /
gzugs rtag ma yin mi rtag yin / /
mtha' las 'das dang rnam dag dang / /
ma skyes ma 'gags la sogs pa / /
mkha' 'dra chags pa spangs pa dang / /
yongs su 'dzin las grol ba dang / /
ngo bo nyid kyis brjod med dang / /
gang gis 'di don brjod pa yis / /
gzhan la sbyin du med pa dang / /
dmigs pa med par byed pa dang / /
shin tu rnam dag nad mi 'byung / /
ngan song chad dang 'bras bu ni / /
mngon du bya la mi rtog nyid / /
mtshan ma dag dang ma 'brel dang / /
dngos dang ming dang gnyis po la / /
shes pa skye ba med pa ni / /
kun shes nyid kyi skad cig ma / /
zhes bya ba'o / /
'di lta bu'i ngo bo nyid med pa'i phyir gzugs la sogs pa la rtag pa dang mi rtag pa dang bral bas rtag pa yang ma yin mi rtag pa yang ma yin pa dang /
sdug bsngal dang sdug bsngal ba ma yin pa dang bral ba nyid kyis rtag pa dang chad pa'i mtha' dang bral ba dang /
stong pa dang mi stong pa dang bral ba nyid kyis rnam par dag pa dang /
bdag dang bdag med pa'i ngo bo dang bral ba nyid kyis ma skyes shing ma 'gags la kun nas nyon mongs pa dang /
rnam par byang ba ma yin no zhes bya ba la sogs pa ni bden pa dang po'i rnam pa dag yin no / /
de bzhin du rgyu dang rgyu ma yin pa nyid kyis dben pa'i phyir nam mkha' dang 'dra ba dang /
kun 'byung ba dang kun 'byung ba med pa dang /
mi ldan pas nyon mongs pa dang nye ba'i nyon mongs pa thams cad spangs pa dang /
rab tu skye ba dang ma skyes pa dang ma 'brel bas yongs su 'dzin pa las grol ba dang /
rkyen dang rkyen ma yin pa las rnam par grol ba'i phyir rang gi ngo bo brjod du med pa zhes bya ba ni bden pa gnyis pa'i rnam pa dag yin no / /
de bzhin du 'gog pa dang 'gog pa med pa dang bral bas de'i don tshig tu brjod pas rgyud de gzhan la sbyin du med pa dang /
zhi ba dang ma zhi ba med pas dmigs pa med par byed pa dang /
gya nom pa dang gya nom pa ma yin pa dang bral bas mtha' gnyis las 'das shing shin tu rnam par dag pa dang /
nges par 'byung ba dang nges par 'byung ba med pas dben pas dri ma'i nad thams cad mi 'byung ba zhes bya ba ni bden pa gsum pa'i rnam pa dag yin no / /
lam dang lam ma yin pa dang bral ba'i phyir ngan song chad pa dang /
rigs pa dang rigs pa ma yin pa dang ma 'dres pas 'bras bu mngon sum du bya ba'i thabs la mi rtog pa dang /
sgrub pa dang sgrub pa ma yin pa las rnam par grol ba nyid kyi chos thams cad kyi mtshan ma dag dang ma 'brel ba dang /
nges par 'byin pa dang nges par 'byin pa ma yin pa med pas na brjod par bya ba'i ngo bo nyid shes bya dang /
sgra gnyis la shes pa skye ba med pa zhes bya ba bden pa bzhi pa'i rnam pa dag yin te /
de dag ni kun shes pa nyid kyi mthong ba'i lam skad cig ma bcu drug byang chub sems dpa' rnams kyi dbang du byas pa ste rnam par gzhag pa yin no / /
'dis kyang nyan thos la sogs pas ni de dag las phyogs gcig gis bzlog pa'i rnam pa can du don gyis bstan pa yin no / /
nyan thos la sogs pa'i lam ni byang chub sems dpa' rnams kyis shes par bya ba yin gyi mngon du bya ba ni ma yin pas 'dir bsgom pa'i lam ni logs shig tu ma bstan to / /
de ltar na thams cad mkhyen pa nyid gsum gyi mtshan nyid so sor gtan la phab nas / /
skabs gsum gyi mjug bsdu ba gsungs pa /
de ltar 'di dang yang 'di dang / /
yang 'di yin te rnam gsum po / /
'dis ni gnas skabs gsum po dag /
rdzogs par yongs su bstan pa yin / /
zhes bya ba'o / /
de bas na gang zhig rtogs par bya ba nyid kyi bdag nyid dag bkag pa gzhi thams cad shes pa nyid 'di dang /
chos thams cad la nye bar gnas pa med pa'i mtshan nyid can lam thams cad shes pa nyid 'di dang /
'ga' yang byed pa med pas don thams cad yongs su rdzogs pa'i ngo bo nyid rnam pa thams cad mkhyen pa nyid dag ste /
de ltar na dngos po rnam pa gsum bshad pas gzhung le'u gsum gyi skabs gsum rdzogs par bstan pa yin no / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las skabs gsum pa'i 'grel pa'o // //
thams cad mkhyen pa nyid gsum gyi 'bras bu ji lta ba bzhin mngon sum du rtogs pa rim pa rnams nyams su blangs pa kho na la rag las pas da ni de dag dbang du bya ba nyid kyi phyir gzhi dang lam dang rnam pa ma lus pa bsdu ba'i sgo nas cig car rnam par bsgom pa gang yin pa rnam pa kun mngon par rdzogs par rtogs pa bshad par bzhed nas thog mar de'i rnam pa gsungs pa /
gzhi shes pa yi bye brag rnams / /
rnam pa zhes bya mtshan nyid de / /
kun mkhyen nyid ni rnam gsum phyir / /
de ni rnam pa gsum du 'dod / /
ces bya ba'o / /
sdug bsngal la sogs pa'i bden pa'i khyad par gyis mi rtag pa la sogs pa dang de la dmigs pa nyid kyi bye brag rnam pa nyid du rnam par gzhag pa'i mtshan nyid de /
de ni thams cad mkhyen pa nyid gsum gyi bye brag gis rnam pa gsum du 'dod de /
de la thams cad shes pa nyid kyi rnam pa rab tu dbye ba gsungs pa /
med pa'i rnam pa nas bzung ste / /
mi g.yo ba yi rnam pa'i bar / /
bden pa so so la bzhi dang / /
lam la de ni bco lngar bshad / /
ces bya ba'o / /
ther zug tu med pa'i mtshan nyid mi rtag pa dang /
de kho nar mi skye ba'i mtshan nyid sdug bsngal ba dang /
don gzhan gyis dben pa'i mtshan nyid stong pa nyid dang /
phung po'i skyon gyis mi brdzi ba'i mtshan nyid bdag med pa ste /
sdug bsngal gyi bden pa'i rnam pa bzhi dang /
gzhi'i gnas med pa'i mtshan nyid rgyu'i rnam pa dang /
byed pas dben pa nam mkha'i mtshan nyid kun 'byung ba dang /
rtag pa la sogs pas brjod du med pa'i mtshan nyid rab tu skye ba dang /
tshor ba la sogs pa'i ming med pa'i mtshan nyid rkyen gyi rnam pa ste /
kun 'byung ba'i rnam pa bzhi dang /
ngo bo nyid ma grub pas 'gro ba med pa'i mtshan nyid 'gog pa dang /
sdug bsngal ba spangs pa las mi 'phrogs pa'i bdag nyid zhi ba dang /
dman pa'i nyes pa dang bral bas mi zad pa'i mtshan nyid gya nom pa dang /
phan pa'i gnas su phyin pas skye ba med pa'i mtshan nyid nges par 'byung ba ste 'gog pa'i rnam pa bzhi'o / /
de ltar na bden pa rnam pa gsum so so la rab tu dbye bas bcu gnyis so / /
lam gyi bden pa la ni khyad par gyi rab tu dbye ba bco lnga ste /
bdag gis byed pa po med pa'i mtshan nyid lam dang /
nyon mongs pa can gyi shes pa po med pa'i mtshan nyid rigs pa dang /
phyin ci ma log pas 'pho ba med pa'i mtshan nyid bsgrub pa dang /
rtag pa'i go 'phang 'du 'bral med pa'i mtshan nyid nges par 'byin pa ste rnam pa bzhi dang /
rmi lam ltar rang gi ngo bo nyid med pa dang /
sgra brnyan ltar rgyu las ma skyes pa dang /
mig yor ltar rkyen gyis ma 'gags pa dang /
smig rgyu ltar dus gzod ma nas zhi ba dang /
sgyu ma ltar bdag nyid rang bzhin gyis mya ngan las 'das par rtogs pa'i rnam pa lnga dang /
kun nas nyon mongs pa dang rnam par byang ba'i bdag nyid dor ba dang blang bar bya ba'i gnyen po de dag med pa gnyis dang /
nyon mongs pa'i bag chags dang gzugs la sogs pa'i dbye ba bdag dang chos su 'dzin pa'i gnyen po gos pa med pa dang /
spros pa med pa gnyis dang /
rang gi rtogs pa thob pa la ro myang ba dang /
gzhan las nyams par rtogs pa'i gnyen po 'bras bu'i sgo can gyi yongs su 'dzin pa'i gnyen po'i rlom pa med pa dang /
mi g.yo ba'i rnam pa gnyis te rtogs pa'i khyad par drug go / /
de la dang po bzhi ni nyon mongs pa'i sgrib pa'i gnyen po yin no / /
de'i 'og tu bcu gcig ni shes bya'i sgrib pa'i gnyen po ste /
grangs bzhin du bsgom pa dang mthong ba'i lam gyi bdag nyid zag pa dang bcas pa dang cig shos kyi mtshan nyid lnga dang drug yin te /
spyir na thams cad shes pa nyid kyi rnam pa nyi shu rtsa bdun no / /
de'i 'og tu lam shes pa nyid kyi rnam pa'i rab tu dbye ba gsungs pa /
rgyu dang lam dang sdug bsngal dang / /
'gog pa la ni go rims bzhin / /
de dag brgyad dang bdun dang ni / /
lnga dang bcu drug ces bsgrags so / /
zhes bya ba'o / /
spyir sdug bsngal bskyed pa'i rgyu gang yin pa ste /
yul la 'dun pa dang /
'dod chags dang /
yul la dga' bas mngon par sred pa'i gnyen po 'dod chags dang bral ba dang mi gnas pa dang /
zhi ba'i rnam pa gsum dang /
sdug bsngal ma lus pa kun 'byung ba gang yin pa ste /
'dod chags dang zhe sdang dang gti mug gi gnyen po de dag med pa gsum dang /
sdug bsngal drag po rab tu skye ba gang yin pa ste /
yang dag pa ma yin pa'i kun tu rtog pa'i gnyen po nyon mongs pa med pa nyid gcig dang /
sdug bsngal brgyud mar 'byung ba'i rkyen gang yin pa ste /
sems can du mngon par zhen pa'i gnyen po sems can med pa'i rnam pa nyid gcig ste /
de ltar rnam pa brgyad ni rgyur gyur pa'i bden pa kun 'byung ba'i rnam par bsgrags so / /
sems can thams cad go skabs 'byed pa'i lam tshad med pa dang /
ji ltar go skabs 'byed pa'i lam mtha' gnyis dang ma 'brel ba dang /
rigs pa gang yin pa tha mi dad pa dang /
ji ltar rigs pa mchog tu 'dzin pa med pa dang /
sgrub pa gang yin pa mtshan mar mi rtog pa dang /
ji ltar sgrub pa tshad mas gzhal du med par 'dzin pa gang yin pa chags pa med pa'i rnam pa ste /
de ltar rnam pa bdun ni lam gyi bden pa'i rnam par bsgrags so / /
rab tu 'jig pa nyid kyis mi rtag pa dang /
nye bar gnod pa nyid kyis sdug bsngal ba dang /
gzhan du gyur pa'i byed pa po med pa nyid kyis stong pa dang /
rang nyid de'i ngo bo ma yin pa nyid kyis bdag med pa dang /
spyir 'ga' yang yongs su gnas pa med pa nyid kyis mtshan nyid med pa'i ngo bo ste /
de ltar rnam pa lnga ni sdug bsngal gyi bden pa'i rnam par bsgrags so / /
'gog pa gang yin pa ste /
de ni rang bzhin dang glo bur ba'i dri ma las grol ba nyid kyis rang gi ngo bo nang dang phyi dang gnyis ka'i dngos po dang bral bas nang dang phyi dang gnyis ka stong pa nyid kyi rnam pa gsum dang /
zhi ba gang yin pa ste /
de ni rtag pa'i bdag tu lta ba nye bar spangs pa nyid kyis bdag gis stong pa dang /
snod kyi 'jig rten dang /
mya ngan las 'das pa'i lam dang /
rgyu dang rkyen las byung ba dang /
rgyu dang rkyen las byung ba ma yin pa dang /
rtag pa dang chad pa dang /
'khor ba'i sngon dang phyi ma dang /
rtog pa'i chos ma spangs pa la mngon par zhen pa dgag pas ngo bo nyid stong pa nyid dang /
chen po dang /
don dam pa dang /
'dus byas dang /
'dus ma byas dang /
mtha' las 'das pa dang /
thog ma dang tha ma med pa dang /
dor ba med pa stong pa nyid kyi rnam pa ste brgyad dang /
gya nom pa gang yin pa ste /
de ni rtogs pa gzhan las phul du gyur pa nyid kyis kun tu brtags pa'i byed pa po dgag pas rang gi rang bzhin stong pa nyid kyi rnam pa gcig nyid dang /
nges par 'byung ba gang yin pa ste /
de ni thams cad du mi gnas pa'i pha rol tu phyin pa nyid kyi brtags pa tsam gyi yul dang mtshan nyid dang dus su 'khrul pa'i rnam pa rnams dgag pas chos thams cad dang /
gzugs su rung ba la sogs pa'i rang gi mtshan nyid dang /
'das pa la sogs pa mi dmigs pa stong pa nyid kyi rnam pa ste /
ji ltar nges par 'byung ba'i rnam pa gsum dang /
gang du nges par 'byung ba'i ngo bo nyid dgag pas dngos po med pa'i ngo bo nyid stong pa nyid kyi rnam pa gcig ste /
de ltar rnam pa bcu drug ni 'gog pa'i bden pa'i rnam par bsgrags pa'o / /
de'i phyir lam shes pa nyid kyi rnam pa sum cu rtsa drug go / /
de'i 'og tu rnam pa thams cad mkhyen pa nyid kyi rnam pa'i rab tu dbye ba gsungs pa /
dran pa nyer gzhag nas bzung ste / /
sangs rgyas rnam pa'i mthar thug rnams / /
lam gyi bden pa'i rjes mthun par / /
kun mkhyen gsum du phye bas na / /
slob ma byang chub sems dpa' dang / /
sangs rgyas rnams la rim bzhin te / /
sum cu bdun dang sum cu bzhi / /
sum cu rtsa dgu dag tu bzhed / /
ces bya ba'o / /
rnam pa thams cad mkhyen pa nyid ni chos thams cad rnam pa thams cad du mngon par byang chub pa'i phyir dran pa nye bar gzhag pa nas bzung ste sangs rgyas kyi rnam pa'i mthar thug pa rnams ni de nyid mngon par sgrub pa'i lam yin pa'i sgo nas de'i dbang du byas te thams cad mkhyen pa nyid rnam pa gsum gyi rab tu dbye ba nyan thos la sogs pa la rnam pa sum cu rtsa bdun dang /
byang chub sems dpa' rnams la sum cu rtsa bzhi dang /
sangs rgyas rnams la sum cu rtsa dgur bzhed do / /
de la gzhi thams cad shes pa'i rnam pa rnams gang zhe na /
dang por dngos po yongs su rtogs pa'i lam la lus kyi rang bzhin shes pas sdug bsngal gyi bden pa la 'jug pa lus dran pa nye bar gzhag pa dang /
tshor ba dang sems dang chos kyi rang bzhin shes pas kun 'byung ba dang /
'gog pa dang lam gyi bden pa la 'jug par 'gyur ba mnyam par gzhag pa dang /
cig shos kyis spyi dang rang gi mtshan nyid yongs su brtags pas dran pa nye bar gzhag pa'i rnam pa bzhi'o / /
de ltar zhugs pa las brtson 'grus 'byung bas rtsol ba'i lam la mi dge ba skyes pa dang ma skyes pa dag yang dag par sel cing slar mi bskyed pa dang /
dge ba'i chos ma skyes pa dang skyes pa dag bskyed pa dang /
mngon par 'phel bar byed pa'i brtson 'grus te /
yang dag par spong ba rnam pa bzhi'o / /
brtson 'grus dang ldan pas sems las su rung ba nyid du byed pas ting nge 'dzin yongs su sbyong ba'i lam la gus par sbyor ba nyid kyi rgyur gyur pa can 'dun pa dang rtag par sbyor ba nyid kyi rgyur gyur pa can brtson 'grus dang /
sngon gyi ting nge 'dzin gyi rgyur gyur pa can sems dang /
de kho na nyid rab tu 'byed pa'i rgyur gyur pa can dpyod pa'i ting nge 'dzin te /
gnas la sogs pa brgyad kyis le lo la sogs pa'i nyes pa rnam pa lnga spong ba'i 'du byed dang ldan pa'i rdzu 'phrul gyi rkang pa rnam pa bzhi'o / /
yongs su sbyangs pa la dro ba la sogs pa bzhi 'byung bas mngon par rtogs pa la sbyor ba'i lam la bden pa'i chos nyid rnams la yid ches pa dad pa dang /
de nyid mngon par rtogs par rab tu spro ba brtson 'grus dang /
rnam pa de yid yongs su mi brjed pa dran pa dang /
shin tu rtse gcig pa nyid kyi ting nge 'dzin dang /
bden pa'i de kho na nyid rnam par 'byed pa shes rab kyi dbang po ste /
kun nas nyon mongs pa dang cig shos kyi gzung ba med pa nyid shes pas de kho na nyid mthong ba la nye bar gyur pa dro ba dang rtse mor gyur pa'i ngo bo nyid dbang po'i rnam pa lnga'o / /
dro ba la sogs pa thob pa la bzod pa la sogs pa 'byung bas mngon par rtogs pa dang 'brel pa'i lam la dad pa la sogs pa de dag nyid cher mthu dang ldan par gyur pas rdzas dang btags pa'i 'dzin pa med pa nyid shes pas zab mo'i spyod yul du gyur pa bzod pa dang /
chos kyi mchog tu gyur pa'i ngo bo nyid stobs kyi rnam pa lnga'o / /
nges par 'byed pa la sbyor ba rnam pa bzhi rtogs pas ni bden pa'i de kho na nyid mthong bar 'gyur bas mngon par rtogs pa'i lam la mngon par rtogs pa snga ma ma brjed par dran pa dang /
de kho na mngon du gyur pa'i chos rab tu rnam par 'byed pa dang /
gong mar gyur pa'i chos la mngon par spro ba brtson 'grus dang /
chos dang sems can la dmigs nas zag pa med pa'i bden pas tshim pa dga' ba dang /
lus dang sems las su rung ba nyid shin tu sbyangs pa dang /
rtse gcig pas mnyam par gnas pa'i ting nge 'dzin dang /
dgos pa byas pa'i phyir rtsol ba dang bral ba btang snyoms yang dag pa ste /
grangs bzhin du gnas pa dang /
rang bzhin dang /
nges par 'byung ba dang /
phan yon dang /
gzhi dang /
nyon mongs pa med pa'i gnas dang /
ngo bo nyid kyi yan lag yin pa'i phyir byang chub kyi yan lag gi rnam pa bdun no / /
bden pa mthong ba las bsgom pa'i lam 'byung bas rnam par dag par nges par 'dzin pa'i lam la mthong ba'i lam gyi rtogs pa la yang dag par gcod pa yang dag pa'i lta ba dang /
log par rtog pa brgyad spangs pa'i mtshan nyid rtog pa dang /
dam pa'i chos bsnyad pa dang 'brel pa'i gtam gyis bden zhing snyan par smra ba dag dang /
lus dang ngag dang yid kyis 'phags pa'i bya ba ma yin pa mi byed pa las kyi mtha' dang /
tshul 'chos la sogs pa log par 'tsho ba lnga spangs pa 'tsho ba dang /
gnyen por gyur pa nyid kyi chos la mngon par brtson pa dang /
gnyen po dmigs pa ma brjed pa dran pa dang /
dmigs pa la rtse gcig par nye bar gnas pa'i ting nge 'dzin te /
go rims ltar yongs su gcod par byed pa'i yan lag dang /
gzhan la go bar byed pa dang /
lta ba la yid ches pa dang /
tshul khrims dang ldan pa la yid ches pa dang /
yo byad bsnyungs pa la yid ches pa'i yan lag dang /
nyon mongs pa spang ba dang /
nye ba'i nyon mongs pa spang ba dang /
ting nge 'dzin la dbang du ma gyur pa'i gnyen po'i yan lag yin pa'i phyir 'phags pa'i lam yan lag brgyad pa'i rnam pa brgyad de /
de'i phyir slob ma rnams kyi kun shes pa nyid kyi lam gyi rten can rnam pa sum cu rtsa bdun du bzhed do / /
lam thams cad shes pa nyid kyi rnam pa rnams gang zhe na /
re zhig gnyen po'i lam la bdag nyid dang bdag gir lta ba'i gnyen po gzhan dang ngo bor gyur pas stong pa dang bdag med pa'i ngo bo nyid rnam par thar pa'i sgo dang po'i rnam pa dang /
de'i rgyu mtshan mtshan mar dmigs pa nyid kyi gnyen po 'gog pa dang /
lam gyi bden pa'i ngo bo nyid rnam par thar pa'i sgo gnyis pa'i rnam pa dang /
khams gsum mam 'khor ba dang mya ngan las 'das pa la dor ba dang blang bar bya bar smon pa'i gnyen por mi rtag pa dang /
sdug bsngal ba gnyis dang /
rgyu dang rkyen kun 'byung ba dang /
rab tu skye ba dang /
rkyen gyi rnam pa bzhi ste /
sdug bsngal dang kun 'byung ba'i ngo bo nyid rnam par thar pa'i sgo gsum pa'i rnam pa'o / /
sprul pa'i lam la nang rang gi lus skra dang kha spu la sogs pa'i bar du gzugs kyi 'du shes rnam par bshig pas 'du shes nas phyi rol gyi gzugs la rnam par lta ba ste /
chen po dang chung ngu la sogs pa la de bas ches chen po dang chung ngu la sogs par mos shing sgom par byed pa dang /
nang gzugs kyi 'du shes pa rnam par bshig pas nam mkha'i 'du shes su byas nas bsam gtan gyi sems mngon du byas pa nyid kyis phyi rol gyi gzugs la snga ma ltar bsgom pa ste /
sprul pa la rang dbang bar bsgyur mi nus pa'i gnyen por rnam par thar pa gnyis dang /
gzugs sdug pa dang mi sdug pa la sprul pa mngon par brtson par 'dod pa dang mi 'dod pa 'bad pa dang mi 'bad pa kun nas nyon mongs pa'i gnyen por sdug pa'i rnam par thar pa'i sgo lus kyi mngon sum du byas nas rdzogs par byas te gnas so zhes bya ba ste /
phan tshun ltos pa dang /
rjes su zhugs pa dang /
ro gcig pa'i 'du shes bsgom pa ste /
sprul pa la kun nas nyon mongs pa'i gnyen por rnam par thar pa gcig go / /
mthong ba'i chos can la bde bar gnas pa'i lam la 'di ltar thar pa dang mthun par gnas pa'i lam gyi rang bzhin nam mkha' mtha' yas pa la sogs pa gzugs med pa'i snyoms par 'jug pa rnam pa bzhi dang /
zhi bar gnas pa'i lam gyi rang bzhin 'du shes dang tshor ba 'gog pa'i rnam pa gcig go / /
de ltar rnam par thar pa brgyad kyi rnam pa ni sprul pa dang bde bar gnas pa'i lam gnyis kyis bsdus pa yin no / /
'jig rten las 'das pa'i lam la mthong ba dang /
bsgom pa'i lam gyi rten gyi ngo bo nyid kyis bsam gtan dang po la sogs pa bzhi dang /
bsgom pa'i lam gyi rten nyid kyis nam mkha' mtha' yas la sogs pa gzugs med pa'i snyoms par 'jug pa bzhi dang /
'das pa'i sems nyid kyis 'jug cing langs nas mngon du byed pa nyid kyis mngon par bsgrubs pa'i 'bras bu 'gog pa'i snyoms par 'jug pa dag ste /
mthar gyis gnas pa'i snyoms par 'jug pa rnam pa dgu'o / /
spong ba'i lam la nyan thos la sogs pa dang thun mong ma yin pa yongs su sgrib pa bzhi rnam par sel ba nyid kyis bar chad med pa'i lam gyi rnam par 'gyur ba bden pa bzhi'i chos shes pa nyid kyi bzod pas rab tu bsdus pa rnam pa bzhi'o / /
sangs rgyas nyid kyi lam la gzhan la ma 'dres pa nyid kyis sbyin pa la sogs pa'i pha rol tu phyin pa nyid rnam pa bcu ste /
de'i phyir byang chub sems dpa' rnams kyi lam shes pa nyid kyi lam gyi rten can gyi rnam pa sum cu rtsa bzhir bzhed do / /
rnam pa thams cad mkhyen pa nyid kyi rnam pa rnams gang zhe na /
phan pa dang bde ba nyid kyi gnas dang gnas ma yin pa mkhyen pa dang /
nyes pa dang legs par spyad pa'i 'bras bu las kyi rnam par smin pa mkhyen pa dang /
lam dang 'bras bu so so la mos pa sna tshogs pa mkhyen pa dang /
zhing yongs su dag pa dang ma dag pa'i 'jig rten gyi khams du ma mkhyen pa dang /
theg pa chen po dang chen po ma yin pa la yid ches pa'i dbang po mchog dang /
mchog ma yin pa mkhyen pa dang /
nges par 'byung ba ma yin pa dang yin pa'i 'bras bu thams cad du 'gro ba'i lam mkhyen pa dang /
sred pa dang ldan pa la sogs pa shas che bas bsam gtan la sogs pa kun nas nyon mongs pa dang gnas pa dang khyad par gyi bsam gtan la sogs pa rnam par byang ba mkhyen pa dang /
sems can rnams kyi gnas la sogs pa sngon gyi gnas rjes su dran pa mkhyen pa dang /
lus can rnams kyi da ltar dang ma 'ongs pa'i 'chi 'pho ba dang skye ba mkhyen pa dang /
nyan thos nas rang sangs rgyas kyi bar du phyogs gcig nas mtha' dag gi zag pa zad pa mkhyen pa'i stobs te /
sems can rnams la bslu ba'i bdud 'joms par byed pa'i phyir stobs kyi rnam pa bcu'o / /
da ni chos thams cad mngon par rdzogs par sangs rgyas pa'o zhes ye shes zhal gyis 'ches pa dang /
'dod chags la sogs pa zag pa ji snyed pa thams cad rab tu zad do zhes spangs pa nyid dang /
gzhan la 'dod chags la sogs pa 'di dag gis theg pa gsum gyi bar du gcod pa'o zhes gegs lung 'bogs pa nyid dang /
thams cad mkhyen pa nyid gsum gyi lam 'khor ba dang theg pa dman pa las nges par 'byung ba rjes su ston par mdzad pa la lha dang bdud la sogs pa'i rgol ba pos bag tsha ba med pa ste /
gzhan mu stegs la sogs pas brdzi bar mi nus pa'i phyir mi 'jigs pa'i rnam pa bzhi'o / /
gzugs nas rnam pa thams cad mkhyen pa nyid kyi bar gyi chos rnams la rnam grangs so so yang dag par rig pa dang /
de dag gi spyi dang rang gi mtshan nyid la don so so yang dag par rig pa dang /
lha dang klu la sogs pa'i skad la nges pa'i tshig so so yang dag par rig pa dang /
chos rnams kyi rab tu dbye ba'i yul la spobs pa so so yang dag par rig pa ste /
dam pa'i chos legs par ston pa nyid kyi phyir so so yang dag par rig pa'i rnam pa bzhi'o / /
sku rnam par 'khrul pa mi mnga' ba dang /
gsung ca co dang /
thugs dran pa nyams pa dang /
gnas skabs mnyam par ma bzhag pa dang /
'khor ba dang mya ngan las 'das pa la tha dad pa nyid kyi 'du shes dang /
gdul bar bya ba snod du rung ba dang /
mi rung ba so sor ma brtags pa'i btang snyoms mi mnga' ba ste bral ba'i rnam pa drug dang /
dbang po nyid du brjod pa'i bdag nyid 'dun pa dang /
brtson 'grus dang /
dran pa dang /
ting nge 'dzin dang /
shes rab dang /
shes bya'i sgrib pa las dben par gyur pas rnam par grol ba las yongs su nyams pa mi mnga' ba ste /
mi nyams pa'i rnam pa drug dang /
sku dang gsung dang thugs kyi phrin las ye shes sngon du 'gro zhing ye shes kyi rjes su 'brang ba dang /
'das pa dang /
ma 'ongs pa dang /
da ltar byung ba la ma chags ma thogs pa'i ye shes kyis gzigs pa 'jug pa ste /
grangs ji lta bar drug tshan re res spyod pa dang thob pa dang /
phrin las shin tu phul du gyur pa gzhan las thun mong ma yin pa brnyes pa'i phyir sangs rgyas kyi chos ma 'dres pa rnam pa bco brgyad dang /
dus gsum gyi sangs rgyas thams cad kyis bshad cing 'gyur ba med pa'i de bzhin nyid dang /
chos thams cad la dbang bsgyur ba rang 'byung ba dang /
rnam pa thams cad mngon par rdzogs pa'i byang chub pa'i mtshan nyid sangs rgyas nyid kyi rnam pa ste /
rnam pa thams cad bla na med pa'i rnam pa gsum mo / /
de'i phyir sangs rgyas rnams kyi rnam pa thams cad mkhyen pa nyid kyi lam gyi rten can gyi rnam pa ni sum cu rtsa dgur bzhed de /
mdor bsdu na rnam pa brgya bdun cu rtsa gsum yin no / /
de la thams cad mkhyen pa nyid gsum gyi rnam pa rnams ni go rims ltar nyan thos la sogs pa nyon mongs pa med pas zhi ba kho na'i don du zhugs pa dang /
byang chub sems dpa' nyon mongs pa shin tu spangs pa ma yin pas sems can gyi don tshol ba dang /
yang dag par rdzogs pa'i sangs rgyas dri ma ma lus pa spangs pas mdzad pa lhun gyis grub par spyod pa'i phyir zag pa med pa dang /
yod pa dang med pa gnyis ka dang /
shin tu zag pa med pa yin par shes par bya'o / /
de'i rjes la rnam pa de dag sgom par byed pa'i sbyor ba bstan pa'i phyir sngon du sbyor ba po'i snod gsungs pa /
sangs rgyas rnams la bkur sti byas / /
de las dge ba'i rtsa ba bskrun / /
dge ba'i bshes kyi mgon bcas pa / /
'di mnyan pa yi snod yin no / /
sangs rgyas bsten dang kun 'dri dang / /
sbyin dang tshul khrims sogs spyod pas / /
len dang 'dzin pa la sogs pa'i / /
snod du dam pa rnams bzhed do / /
zhes bya ba'o / /
sngon dang da ltar byung ba'i sangs rgyas rnams la bsnyen bkur byas pa dang /
de dag la sems bskyed pa la sogs pas dge ba'i rtsa ba bskrun cing sbyangs pa dang /
gnas skabs thams cad du dge ba'i bshes gnyen dag gis rjes su bzung ba rnams ni rnam pa'i mtshan nyid can gyi yum 'di'i gzhung mnyan pa'i snod du rung ba yin no / /
de bzhin gshegs pa rnams la lus la sogs pa'i zhabs 'bring gis mnyes par byas pa dang /
the tshom gyi gnas thams cad legs par dris pa dang /
sbyin pa dang tshul khrims la sogs pa pha rol tu phyin pa bcu rab tu sgrub pa dag go rims ltar 'di'i tshig 'dzin pa dang /
don mi brjed pa dang /
mtshan nyid tshul bzhin du yid la byed pa'i snod du rung ba nyid yin par sangs rgyas la sogs pa bzhed do / /
de'i 'og tu sbyor ba dngos gsungs pa /
gzugs la sogs la mi gnas phyir / /
de la spyod pa bkag pa'i phyir / /
de yi de bzhin nyid zab phyir / /
de rnams gting dpag dka' ba'i phyir / /
de dag tshad ni med phyir dang / /
tshegs chen yun ring rtogs pa'i phyir / /
lung bstan phyir mi ldog nyid dang / /
nges 'byung bar chad med bcas dang / /
byang chub nye dang myur ba dang / /
gzhan don 'phel med 'grib med phyir / /
chos dang chos min sogs mi mthong / /
gzugs sogs bsam mi khyab mi mthong / /
gzugs sogs de yi mtshan ma dang / /
de yi ngo bor rnam mi rtog /
'bras bu rin chen sbyin byed dang / /
de ni dag pa mtshams dang bcas / /
zhes bya ba'o / /
gzugs la sogs pa la ngo bo nyid med pa nyid kyi mi gnas pa dang /
de dag la mi sbyor ba nyid kyang mi dmigs pa dang /
gzugs la sogs pa de dag de bzhin nyid kyi ngo bo nyid kyis zab pa dang /
rtogs par dka' ba nyid kyis gting dpag dka' ba dang /
de dag gi mtha' mi rnyed pa nyid kyis tshad med pa zhes bya bar rang bzhin gyi dbye ba rnam pa lnga dang /
shes rab kyi pha rol tu phyin pa la skrag pa'i phyir rab tu tshegs chen pos yun ring mo zhig na 'tshang rgya ba dang /
mi skrag pa'i phyir phyir mi ldog par lung bstan par nye ba dang /
pha rol tu phyin pa de'i chos spyod pa yang dag par 'dzin pa'i phyir phyir mi ldog pa dang /
theg pa dman pa yid la byed pa'i bar chad kyi chos spong ba'i phyir nges par 'byung ba dang /
rtag tu de kho na nyid kyi chos bsgom pa'i phyir bar chad med pa dang bcas pa dang /
zag pa med pa'i chos gsar gyi rten du gyur pa'i phyir byang chub dang nye ba dang /
'bras bu chos kyi sku mngon par 'grub pa'i phyir byang chub myur ba dang /
chos kyi 'khor lo rnam pa du mar rab tu skor bar byed pa'i phyir gzhan gyi don dang /
chos kyi de bzhin nyid kyi ngo bos skye ba dang 'gag pa med pa'i phyir 'phel ba dang 'grib pa med pa dang /
'dod pa'i khams su nye bar mi dmigs pa'i phyir chos dang chos ma yin pa la sogs pa mi mthong ba dang /
kun rdzob kyi ngo bo nyid kyis gzugs la sogs pa bsam gyis mi khyab pa'i don dam par de ltar rlom pa med pa'i phyir bsam gyis mi khyab pa'i rnam pa 'gog pa dang /
gzugs la sogs pa dang de'i mtshan ma dang de'i ngo bo nyid gsum du rnam par mi rtog pa'i phyir de'i ngo bor rnam par mi rtog pa dang /
'bras bu dang po la sogs pa mngon par mthong ba nyid du byed pa'i phyir 'bras bu rin po che sbyin pa dang /
gzugs la sogs pa'i chos nyid dag pa rnam pa gnyis bsgom pa'i phyir rnam par dag pa dang /
lo dang zla ba la sogs pa khyad par gyi dus bzung bas mngon par brtson pa'i phyir sa mtshams dang bcas te /
sbyor ba zhes pa gnas skabs kyi dbye ba bco lnga ste sbyor ba ni rnam pa nyi shu'o / /
de nas sbyor ba de dag rnam par sgom pa'i phan yon gsungs pa /
bdud kyi mthu bcom la sogs pa / /
yon tan rnam pa bcu bzhi'o / /
zhes bya ba'o / /
de bzhin gshegs pa rnams kyis byin gyis brlabs pas bdud kyi mthu bcom pa dang /
sangs rgyas thams cad yongs su mnyes pas dgongs shing mkhyen pa dang /
gces spras su byed pas mngon sum du mdzad pa dang /
rgyu yongs su 'dzin pas yang dag par rdzogs pa'i byang chub dang nye bar gyur pa dang /
nam yang ngan song du mi ltung zhing sangs rgyas dang mi 'bral bas don chen po nyid la sogs pa dang /
lho phyogs brta ni nas byang phyogs su rgyas par 'gyur ba la sogs pas bya ba byed pa dang /
sangs rgyas mang po la rab tu zhus pas zag pa med pa'i yon tan rdzogs pa dang /
bdag la ston pas rnam pa thams cad mkhyen pa nyid kyi gtam mdzad pas smra ba'i skyes bur 'gyur ba dang /
bdud kyis byang chub las zlog par mi nus pas mi byed pa dang /
bdag nyid theg pa chen po'i sbyor ba rnams la dga' ba cher 'phel zhing gzhan de nyid la 'god par 'gyur bas dge ba'i rtsa ba thun mong ma yin pa sbyin pa dang /
sangs rgyas rnams kyi rjes su yi rang ba mdzad pas dam bca' ba ji lta ba bzhin bsgrub pa dang /
chos rgya chen po la mos shing spyod pa rlabs po che yang dag par spyad pas 'bras bu rgya chen po yongs su 'dzin pa dang /
de nas rlabs chen po'i spyod pas gzhan gyi dgos pa rjes su sgrub pas sems can gyi don sgrub pa dang /
bdag dang gzhan gyi don du brtson pa mi gtong bas 'di tshol ba na 'di dang gzhan pa'i mdo sde 'di lta bu yang rnyed par 'gyur ba ste /
phyin ci ma log pa'i sbyor ba la mngon par dga' bas 'thob pa yon tan rnam pa bcu bzhi'o / /
de nas sbyor ba de dag phun sum tshogs par bsgrub par bya ba'i phyir skyon shes dgos pas bar chad du 'gyur ba'i gnas rnams gsungs pa /
skyon ni bcu tshan bzhir bcas pa / /
drug tu nges par rtogs par bya / /
zhes bya ba'o / /
skyo zhing bar chad du 'gyur ba'i rgyu spobs pa ha cang thogs pa dang /
yang dag pa ma yin pa'i rtogs pa myur du skye bas rlom pa'i rgyu ha cang myur ba ste spobs pa dang 'brel pa gnyis dang /
glal ba dang steg pa la sogs pa lus kyi gnas ngan len dang /
g.yeng ba dang 'dod chags la sogs pa sems kyi gnas ngan len dang /
glal ba la sogs pa rigs pa ma yin pas bskyed pa'i kha ton byed pa la sogs pa ngag gi gnas ngan len te gnas ngan len dang 'brel pa gsum dang /
lung ma bstan pa dang 'di'i gting mi rnyed pas phyir phyogs pa'i rgyu mtshan 'dzin pa dang /
nyan thos kyi sde snod tshol bas rgyu la mngon par zhen pas nyams pa dang /
dman pa'i ro la chags pa gya nom pa'i ro myang bas nyams pa dang /
nyan thos la sogs pa'i sde snod la mchog tu 'dzin pas theg pa'i mchog kun tu 'dzin pa las nyams pa dang /
ched du bya ba rin po che'i 'byung gnas ma yin pa la yin par 'dzin pas rtag tu ched du bya ba nyams pa zhes bya ba dag go / /
rnam pa thams cad mkhyen pa nyid thob par 'dod pas theg pa dman pa la slob pa rgyu dang 'bras bu 'brel pa nyams pa dang /
dman pa'i yon tan gyi gzhir gyur pa'i sde snod lan pa gong na med pa las nyams pa ste /
theg pa chen po las nyams pa'i rgyu dang 'brel ba dang /
mdo sde gzhan la spyod pa'i yid la byed pa 'byung bas yul mang po la rnam par rtog pa'i spobs pa 'gyur ba dang /
yi ge shes rab kyi pha rol tu phyin par 'du shes pas yi ge 'dri ba la mngon par zhen pa dang /
med pa'i mtshan mar dmigs pa dngos po med pa la mngon par zhen pa dang /
yi ger 'dri ba'i gzhung yum du 'du shes pa yi ge la mngon par zhen pa dang /
yi ge ma yin pa yum du 'du shes pa yi ge med pas mngon par zhen pa dang /
sna tshogs pa'i 'du shes kyis g.yeng ba dang yul dang grong khyer la sogs pa yid la byed pa dang /
'jig rten gyi dga' ba nyams su len pa rnyed pa dang bkur sti dang tshigs su bcad pa'i ro myang ba dang /
bdud kyi bstan pa'i sde snod las thabs la mkhas pa tshol ba lam ma yin pas lam tshol ba zhes bya ba dag ste rnam par g.yeng ba'i rgyu dang 'brel pa brgyad do /
de'i sbyor ba la mngon par brtson pa dang mi brtson pa dang 'dun pa dang snyom las kyis nyams pa dang /
'dir gnas pa dang gzhan du 'gro bar 'dod pas 'dun pa'i yul tha dad pas nyams pa dang /
chos dang zang zing lhur len pa dang 'dod chen chung ba dang chung ba ma yin pa dang /
dgon pa la sogs pa sbyangs pa'i yon tan dang ldan pa dang mi ldan pa dang /
shes rab kyi pha rol tu phyin pa nyams pa la dad pa dang /
de ma yin pa la sogs pa dge ba dang mi dge ba ma yin pa'i chos nyid dang /
rang gi ngang gi byed pas gtong ba dang ser sna can du 'gyur ba dang /
rang gi gnas skabs kyi byed pas sbyin pa dang mi len pa dang /
dbang po'i khyad par gyis mgo smos pa dang rnam par spros pas go ba dang /
rgya chen po dang cig shos kyi dbang gis mdo la sogs pa'i chos mngon par shes pa dang mi shes pa dang /
spyod pa dang ngang tshul gyi sgo nas pha rol tu phyin pa drug dang ldan pa dang mi ldan pa zhes bya ba dag go / /
de bzhin du rnam pa thams cad mkhyen pa nyid kyi thabs dang thabs ma yin pa la mkhas pa dang /
tshig la sogs pa'i gzungs thob pa dang ma thob pa dang /
glegs bam du bya ba'i phyir yi ge 'dri bar 'dod pa dang mi 'dod pa dang /
'dod pa'i 'dun pa la sogs pa dang bral ba dang ma bral ba nyid ces bya ba nyan pa po dang 'chad pa po gang yang rung ba dang 'brel ba bcu bzhi dang /
ngan 'gro'i bsngags pa ma yin pa brjod pas ngan song gi don las phyir phyogs pa dang /
mtho ris kyi yon tan brjod pas nges par 'byung ba ma yin pa bde 'gror 'gro bas yid bde ba zhes bya ba rang dang 'brel ba gnyis dang /
ngang tshul dang gnas skabs kyis gcig pu dang 'khor dang mngon par dga' ba dang /
'chad par khas mi len pa'am /
blangs kyang go skabs mi 'byed cing nyan pa po la sogs par rjes su 'brel par 'dod pa dang /
mngon par chags pa'i sgo nas zang zing cung zad sbyin par 'dod pa dang mi 'dod pa dang /
rkyen gyi bye brag gis srog gi bar chad du 'gyur ba dang mi 'gyur ba'i phyogs su 'gro ba zhes bya ba dag go / /
de bzhin du mu ge byung ba'i phyogs dang chom rkun la sogs pas dkrugs pa'i phyogs su 'gro ba dang mi 'gro ba zhes bya ba gnyis te /
gnyis ka dang 'brel pa drug ste /
slob dpon nyid dang 'brel pa rnyed pa la chags pa la sogs pa'i rgyu mtshan gyis byams par byed pa'i khyim blta bas yid mi bde ba zhes bya ba gcig dang /
bdud kyis 'di yin gyi de ni ma yin no zhes brjod pas bzlog pa nyid kyis 'byed pa'i sbyor ba dang /
sbyin pa la sogs pa'i gzugs brnyan bstan pas bral bar byed pa bcos ma nye bar sgrub pa dang /
bcos ma'i 'tshang rgya ba dang byang chub sems dpa' sprul te /
yul ji lta ba bzhin ma yin pa la dga' ba bskyed pa zhes bya ba log par 'khrid pa nyid kyi rnam pa gsum ste /
de ltar bzhi bcu rtsa drug go / /
de ltar yon tan dang skyon blang ba dang dor bas sbyor ba rnams bsgom par bya ba yang mtshan nyid shes pa sngon du 'gro ba can yin pas de'i 'og tu mtshon pa'i mtshan nyid gsungs pa /
gang gis mtshon te mtshan nyid du / /
shes bya de yang rnam pa gsum / /
shes pa khyad par byed pa ste / /
ngo bo nyid gang mtshon bya yang / /
zhes bya ba'o / /
'dis sbyor ba rnams de bzhin gshegs pa nyid skyed par mtshon par byed pas shes pa dang /
khyad par dang /
byed pa'i mtshan nyid de byed pa sgrub pa rnam pa gsum dang /
'di dag mtshon par bya ba yin pas ngo bo nyid kyi mtshan nyid las su sgrub pa'i rnam pa gcig ste mtshan nyid ni gzhir shes par bya'o / /
de la shes pa'i mtshan nyid thams cad mkhyen pa nyid gsum gyi dbye bas tha dad pa las re zhig thams cad mkhyen pa nyid kyi sgo nas de'i mtshan nyid gsungs pa /
de bzhin gshegs pa 'byung ba dang / /
'jig rten 'jig med bdag nyid dang / /
sems can sems kyi spyod pa dang / /
de bsdus pa dang phyir bltas dang / /
mi zad pa yi rnam pa dang / /
chags bcas sogs dang rgya chen dang / /
chen por gyur dang tshad med dang / /
rnam shes bstan du med pa dang / /
sems bltar med dang shes pa de / /
g.yo ba la sogs shes bya dang / /
de las gzhan yang de dag ni / /
de bzhin nyid kyi rnam par shes / /
thub pas de bzhin nyid rtogs te / /
gzhan la bstan pa zhes bya 'di / /
thams cad shes pa nyid skabs kyi / /
shes pa'i mtshan nyid bsdus pa yin / /
zhes bya ba'o / /
ma 'dres pa'i chos la sogs pas spyir de bzhin gshegs pa skyed pa nyid dang /
'jig rten de kho nar 'jig pa med par mkhyen pa dang /
kun rdzob tu sems can grangs med pa'i sems can gyi spyod pa dang /
de bzhin nyid la mnyam par bzhag pa sems bsdus pa dang /
mnyam par ma bzhag pas sems rnam par g.yengs pa phyir bltas pa dang /
yang dag pa'i mtshan nyid kyi sems mi zad pa'i rnam pa dang /
skye bo rnams kyi sems kun nas nyon mongs pa 'dod chags dang bcas pa dang /
sogs pa zhes bya bas bsdus pa 'phags pa rnams kyi rnam par byang ba'i sems 'dod chags dang bral ba dang /
skye ba dang gnas pa dang 'jig pa med pa'i sems rgya chen po dang /
bdag med pa nyid dang /
yon tan thob pa mnyam pa nyid sems chen por gyur pa dang /
so so nges par mi nus pas sems tshad med pa dang /
'gags pa la sogs pas dus gsum gyi sems bstan du med pa dang /
ngo bo nyid thams cad dang bral bas sems bltar med pa dang /
rnam par 'phro bas sems g.yo ba la sogs pa dang /
de las gzhan yang g.yo ba la sogs pa de bzhin nyid dang ma nor ba dang /
thub pa mchog gis de bzhin nyid ji lta bar rtogs nas de'i don gzhan la bstan pa zhes bya ba shes pa'i rnam pa'i bye brag bcu drug gis thams cad shes pa nyid kyi sbyor ba rnams ji ltar de'i bdag nyid kyis mkhyen pa skyed par mtshon pas shes pa'i mtshan nyid thams cad shes pa nyid kyis bsdus pa yin no / /
de nas lam shes pa nyid kyi sgo nas shes pa'i mtshan nyid gsungs pa /
stong nyid mtshan ma med bcas dang / /
smon pa rnam par spangs pa dang / /
skye med 'gag pa med sogs dang / /
chos nyid rnam par 'khrug med dang / /
'du mi byed dang rnam mi rtog /
rab dbye mtshan nyid med nyid la / /
lam shes nyid kyi skabs kyis ni / /
shes pa'i mtshan nyid yin par bzhed / /
ces bya ba'o / /
rang gi ngo bo stong pA nyid dang /
rgyu'i byed pa mtshan ma med pa dang /
'bras bu'i bdag nyid smon pa med pa dang /
rten cing 'brel par 'byung ba lugs su 'byung ba'i skye ba med pa dang /
lugs las bzlog pa'i 'gag pa med pa dang /
sogs pa zhes bya bas bsdus pa dri ma'i bdag nyid kun nas nyon mongs pa med pa dang /
dri ma dang bral ba rnam par byang ba med pa dang /
spang ba dang /
blang ba'i dngos po med pa dang rang bzhin gyis mya ngan las 'das pa'i ngo bo nyid med pa dang /
chos kyi dbyings kyi ngo bo rten med pa dang /
sgrib g.yogs kyi dbang gis yongs su 'gyur ba med pas nam mkha'i mtshan nyid drug dang /
sus kyang gzhan du bya bar mi nus pas chos nyid rnam par 'khrug pa med pa dang /
rgyu dang rkyen las ma skyes pas mngon par 'du bya ba med pa dang /
mtshan nyid 'gar yang gdags par bya ba ma yin pas rnam par mi rtog pa nyid dang /
kun rdzob rnam par bzhag pas chos rnams kyi rab tu dbye ba dang /
don dam par shin tu dben pas mtshan nyid med par shes pa dang zhes bya ba shes pa'i rnam pa'i bye brag bcu drug gis lam shes pa nyid kyi sbyor ba rnams ji lta bar de'i bdag nyid kyi mkhyen pa bskyed par mtshon pas shes pa'i mtshan nyid lam shes pa nyid kyis bsdus pa yin no / /
de nas rnam pa thams cad mkhyen pa nyid kyi sgo nas shes pa'i mtshan nyid gsungs pa /
de ni nyid kyi chos brten nas / /
gnas dang gus par bya ba dang / /
bla ma nyid dang mnyes pa dang / /
de la mchod dang byed med dang / /
kun tu 'jug mkhyen gang yin dang / /
ma mthong ston par mdzad pa dang / /
'jig rten stong nyid rnam pa dang / /
brjod dang shes mdzad mngon sum mdzad / /
bsam mi khyab dang zhi nyid ston / /
'jig rten 'du shes 'gog pa la / /
rnam pa kun mkhyen tshul la ni / /
shes pa'i mtshan nyid ces bshad do / /
zhes bya ba'o / /
thub pa de ni nyid kyi chos rnam pa thams cad ji lta bar mkhyen pa'i yum 'di la brten nas bde bar gnas pa mchog gis gnas pa mkhyen pa dang /
'di'i don ston par mdzad pa nas nyid kyi khri bsham pa la sogs pa mdzad pa gus par bya ba dang /
bka' bsgrub par bya ba nyid du bkur bas bla mar bya ba dang /
yon tan brjod pa la sogs pas mnyes par byed pa dang /
rin po che'i me tog gtor ba la sogs pas mchod pa dang /
de kho nar skye ba dang 'jig pa dang rang gi ngo bos stong pas de ltar byed pa nyid med pa dang /
chos thams cad la thogs pa med pa'i ye shes kun tu 'jug pa mkhyen pa dang /
shes rab kyi pha rol tu phyin pa 'dis sangs rgyas la chos 'ga' yang mthong bar byar med pa'i don ston pa dang /
phung po lnga'i 'jig rten stong pa nyid du mkhyen pa dang /
thos pa las byung ba'i shes rab bskyed par bya ba nyid kyis 'jig rten stong pa nyid du brjod par mdzad pa dang /
bsams pa las byung ba bskyed par bya ba nyid kyis 'jig rten stong pa nyid du shes par bya ba dang /
bsgoms pa las byung ba bskyed par bya ba nyid kyis 'jig rten stong pa nyid du mngon sum du mthong bar mdzad pa dang /
phung po rnam pa lnga'i de kho na nyid spyod yul las 'das pas bsam gyis mi khyab pa dang /
de'i chos nyid spros pa thams cad nye bar zhi ba nyid du ston pa dang /
phung po la mngon par zhen pa'i 'jig rten 'gog pa dang /
de la blos mtshan mar 'dzin pa nyid kyi 'du shes 'gog pa zhes bya ba shes pa'i rnam pa'i bye brag bcu drug gis rnam pa thams cad mkhyen pa nyid kyi sbyor ba rnams ji lta bar de'i bdag nyid kyi mkhyen pa bskyed par mtshon pas shes pa'i mtshan nyid rnam pa thams cad mkhyen pa nyid kyis bsdus pa yin no / /
de ltar shes pa'i mtshan nyid spyi'i mtshan nyid du brjod nas /
shes pa'i rnam pas yongs su bcad pa khyad par gyi mtshan nyid gsungs pa /
bsam mi khyab sogs khyad par gyis / /
khyad zhugs bden pa'i spyod yul can / /
skad cig ma ni bcu drug gis / /
khyad par mtshan nyid bshad pa yin / /
zhes bya ba'o / /
gang gi phyir khyad par gyi chos bsam gyis mi khyab pa dang /
mi mnyam pa la sogs pas khyad par du gyur pa sdug bsngal la sogs pa bden pa'i yul can chos dang rjes su shes pa'i bzod pa dang shes pa'i mtshan nyid skad cig ma bcu drug gis lam shes pa nyid la sogs pa'i sbyor ba dag mtshon par byed pa'i phyir khyad par gyi mtshan nyid du bshad pa yin no / /
de la bsam gyis mi khyab pa la sogs pa'i khyad par de dag gsungs pa / /
bsam mi khyab dang mi mnyam dang / /
gzhal dang bgrang las yang dag 'das / /
'phags pa kun bsdus mkhas pa yis / /
rig bya thun mong med shes dang / /
shes myur bri dang gang med dang / /
sgrub dang yang dag 'grub pa dang / /
dmigs pa rten dang bcas pa dang / /
mtha' dag pa dang yongs 'dzin dang / /
ro myang med dang khyad par ni / /
bcu drug bdag nyid shes bya ste / /
gang gis lam 'di gzhan dag las / /
khyad du 'phags pas khyad par lam / /
zhes bya ba'o / /
rtog ge'i spyod yul las 'das pas bsam gyis mi khyab pa nyid dang /
dpe zlar rung bas mtshungs pa med pas mi mnyam pa dang /
tshad ma rnams kyis rtogs par bya ba ma yin pas gzhal ba las yang dag par 'das pa dang /
sgras brjod pa la sogs pas tshad gzung bar mi rung bas bgrang ba las yang dag par 'das pa dag ni /
sdug bsngal gyi bden pa'i skad cig ma'i khyad par yin no / /
nyan thos nas rang sangs rgyas kyi bar du 'phags pa'i gang zag thams cad sdud pa dang /
phra ba la sogs pa'i don skyes bu mkhas pas rig par bya ba nyid dang /
nyan thos la sogs pa'i spyod yul ma yin pa'i dngos po yongs su shes pa dang /
rnam pa thams cad mkhyen pa nyid shin tu myur bar rtogs pa dag ni kun 'byung ba'i bden pa'i skad cig ma'i khyad par yin no / /
chos kyi dbyings kyi ngo bo kho nas chos thams cad bri ba dang gang ba med pa dang /
chos smra ba bsten cing 'khor gsum rnam par dag pa'i sbyin pa la sogs pa'i pha rol tu phyin pa drug tu rab tu sgrub pa dang /
dus ring mo nyid nas sangs rgyas la bsnyen bkur ba la sogs pa'i rgyus bsod nams dang ye shes yang dag par 'grub pa dang /
shes rab dang thabs kyis yang dag par zin pas chos thams cad ma tshang ba med pa la dmigs pa dag ni 'gog pa'i bden pa'i skad cig ma'i khyad par yin no / /
thabs mkhas pa nyid kyis legs par bsgrubs pa'i rigs kyi rten dang bcas pa dang /
sbyin pa la sogs pa'i pha rol tu phyin pa yongs su rdzogs pa'i rgyu mtha' dag 'tshogs pa dang /
dge ba'i bshes gnyen gyis bstan pa'i thabs dang shes rab kyi pha rol tu phyin pa yongs su 'dzin pa dang /
dngos po dang mya ngan las 'das pa la chags pa'i ro myang ba med pa dag ni lam gyi bden pa'i skad cig ma'i khyad par yin te /
gang gi byang chub sems dpa'i lam nyan thos la sogs pa'i lam rnams las khyad par du 'phags pa'i chos bshad ma thag pa'i khyad par skad cig ma bcu drug dang ldan pa 'di dag ni khyad par gyi lam yin par shes par bya'o / /
de'i rjes la de dag gi byed pa'i mtshan nyid gsungs pa /
phan dang bde dang skyob pa dang / /
mi rnams kyi ni skyabs dag dang / /
gnas dang dpung gnyen gling dang ni / /
yongs 'dren pa zhes bya ba dang / /
lhun gyis grub dang theg gsum gyi / /
'bras bu mngon sum mi byed dag /
tha ma rten gyi mdzad pa ste / /
'di ni byed pa'i mtshan nyid yin / /
zhes bya ba'o / /
nges par legs pa nyid kyi phan pa thar pa dang / /
sems can la mngon par mtho ba nyid kyi bde ba lus dang sems mngon par tshim pa dang /
bla na med pa nyid kyi skyob pa lam legs par ston pa ste /
spyir thams cad mkhyen pa nyid kyi byed pa gsum dang /
yid kyi rang bzhin gyi lus la sogs pas rim gyis mi gnas pa'i mya ngan las 'das pa la sbyor ba skyabs dang /
chos thams cad 'dre ba med pa la sogs par bstan pas ma rig pa dang bag chags kyi sa la sogs pa spong ba'i gnas dang /
srid pa dang zhi ba mnyam pa nyid du rtogs pas de las gzhan pa rnams kyi dpung gnyen dang /
blang ba dang dor ba'i sred pa yongs su chad cing rang dang gzhan gyi don rtogs pa'i rten du gyur pa'i gling dang /
skye ba med pa la sogs pa'i chos bstan te gzhan gyi don bsgrub pas yongs su 'dren pa dang /
chos thams cad nam mkha' dang 'dra bar ston cing rtsol ba med par 'jug pas sems can gyi don lhun gyis grub pa dang /
rlom sems dang bral ba'i chos ston cing mngon du bya ba dang bral bar rtogs pas theg pa gsum gyis nges par 'byung ba'i 'bras bu mngon du mi byed pa ste /
bye brag tu lam shes pa nyid kyi bden pa bdun dang /
chos thams cad mngon par rdzogs pa nyid kyis chos bstan te de'i rten sangs rgyas la 'god pas rnam pa thams cad mkhyen pa nyid gang yin pa rten gyi mdzad pa ni gcig go / /
'dir thun mong ma yin pa'i sbyor ba gtsor bstan pa nyid kyi byed pa rnam par bstan pa yin pas thams cad shes pa nyid la brten pa'i byed pa ni logs shig tu brtsi bar mi bya'o / /
de ltar byed pa'i rnam pa bcu gcig gis thams cad mkhyen pa nyid gsum gyi sbyor ba dag ji lta bar mtshon par byed pas byed pa'i mtshan nyid yin no / /
mtshan nyid de dag gis shes par byas pa'i ngo bo nyid gang zhe na /
ngo bo nyid kyi mtshan nyid gsungs pa / /
nyon mongs rtags dang mtshan ma dang / /
mi mthun phyogs dang gnyen po dag / /
dben dang dka' dang nges pa dang / /
ched du bya dang mi dmigs dang / /
mngon par zhen pa bkag pa dang / /
dmigs pa zhes bya gang yin dang / /
mi mthun thogs pa med dang de / /
gzhi med 'gro med skye med dang / /
de bzhin nyid ni mi dmigs dang / /
ngo bo nyid bcu drug bdag nyid / /
mtshon bya lta bur mtshon pas na / /
mtshan nyid bzhi par bzhed pa yin / /
zhes bya ba'o / /
'dod chags la sogs pa'i nyon mongs pas dben pa'i ngo bo nyid dang /
des kun nas bslang bas de'i rtags lus dang ngag gi gnas ngan len gyis dben pa dang /
de dag gi rgyu tshul bzhin ma yin pa yid la byed pa la sogs pa de'i mtshan mas dben pa dang /
stong pa nyid kyis 'dod chags dang 'dod chags med pa la sogs pa mi mthun pa'i phyogs dang gnyen po dag gis dben pa zhes bya ba thams cad shes pa nyid kyi ngo bo nyid bzhi'o / /
don dam par med pa'i sems can mya ngan las 'da' bar dka' bas de'i go cha chos thams cad dang ma 'brel ba dang /
theg pa gzhan du mi ltung ba'i mtshan nyid mtha' gcig tu nges pa dang /
yun ring po nas sems can thams cad kyi don bsgrub par bya ba'i mtshan nyid kyi ched du bya ba dang /
rang bzhin gyis bsgom par bya ba la sogs pa 'khor gsum du mi dmigs pa dang /
shes rab kyi pha rol tu phyin pa nas rnam pa thams cad mkhyen pa nyid kyi bar gyi lam thams cad la mngon par zhen pa mtha' dag bkag pa zhes bya ba lam shes pa nyid kyi ngo bo nyid lnga'o / /
rnam pa thams cad mkhyen pa nyid la sbyor ba'i tshul gyis ma byas shing rtogs par bya ba ma yin pa'i de bzhin nyid la dmigs pa dang /
'jig rten pa la sogs pa gzung ba dang 'dzin pa'i mtshan mar spyod pa las zlog ste bltas pas mi mthun pa dang /
gzugs la sogs pa'i chos thams cad thogs pa med par shes pa dang /
shes par bya ba dang shes par byed pa mi dmigs pa gzhi med pa dang /
de bzhin nyid kyis 'gro ba dang 'ong ba med pa dang /
gzugs la sogs pa dang de bzhin nyid dang de las gzhan pa'i rjes su ma yin pas skye ba med pa dang /
de bzhin nyid zab pas gzugs dang de bzhin nyid la sogs pa gsum gyi ngo bo nyid mi dmigs pa zhes rnam pa thams cad mkhyen pa nyid kyi ngo bo nyid bdun no / /
de ltar na ngo bo nyid bcu drug gis thams cad mkhyen pa nyid rnam pa gsum gyi sbyor ba rnams ji lta ba'i mtshan nyid dag gis mtshon par bya ba yin pas bzhi pa ngo bo nyid kyi mtshan nyid du 'dod do / /
de ltar bar skabs kyi tshigs su bcad pa bco brgyad kyis byed pa dang bya ba'i bdag nyid can gyi mtshan nyid dgu bcu rtsa gcig bstan par mdzad pa yin no / /
thar pa'i cha dang mthun pa'i dge ba'i rtsa ba dang ldan pa la ji skad bshad pa'i sbyor ba yongs su bsgom pa 'byung ba dang /
sbyor ba'i dbang gis 'thob par 'gyur ba nyid kyang yin pas de'i 'og tu thar pa'i cha dang mthun pa gsungs pa / /
mtshan med rab tu sbyin la sogs / /
yang dag sgrub la mkhas pa ni / /
rnam pa thams cad rtogs 'di la / /
thar pa'i cha dang mthun par 'dod / /
ces bya ba'o / /
rang bzhin gyis rnam pa thams cad du thams cad la mtshan ma med par dmigs pa'i shes pa'i rnam pas sbyin pa la sogs pa'i pha rol tu phyin pa nas rnam pa thams cad mkhyen pa nyid kyi mthar thug pa rnams kun rdzob dang don dam pa'i mtshan nyid kyis rgyud la yang dag par bskyed pa la mkhas pa gang yin pa de ni rnam pa thams cad mngon par rdzogs par rtogs pa'i sbyor ba 'di la thar pa'i cha dang mthun pa'i dge ba'i rtsa bar 'dod do / /
de la thabs mkhas pa de dag gang yin pa zhe na gsungs pa /
sangs rgyas sogs dmigs dad pa dang / /
sbyin sogs spyod yul brtson 'grus dang / /
bsam pa phun tshogs dran pa dang / /
rnam par mi rtog ting 'dzin dang / /
chos rnams rnam pa thams cad du / /
shes pa'i shes rab dang rnam lnga / /
rdzogs pa'i byang chub rnon po yis / /
rtogs sla rtul po rtogs dkar bzhed / /
ces bya ba'o / /
sangs rgyas la sogs pa dkon mchog gsum la dmigs nas dad pa dang /
sbyin pa la sogs pa pha rol tu phyin pa rnams kyi spyod yul la rab tu spro ba'i brtson 'grus dang /
bsgrub par bya ba dang bsgrub par bya ba ma yin pa blang ba dang dor ba'i dmigs pa ma brjed pa dran pa dang /
thams cad du 'khor gsum gyi mtshan mar rnam par mi rtog pa'i ting nge 'dzin dang /
thos pa dang bsams pa las byung ba nyid kyis chos thams cad rnam pa thams cad du yongs su shes pa'i shes rab khyad par can dbang po'i ngo bo nyid ma yin pa rnam pa lnga la mkhas pa yin te /
'di ltar de dag dbang po rnon pos cher sbyangs pas ni yang dag par rdzogs pa'i byang chub rtogs par sla ba dang /
dbang po rtul po cher sbyangs pa ma yin pas ni rtogs par dka' ba yin no zhes bya bar bzhed do / /
thar pa'i cha dang mthun pa gong du goms par gyur pa las nges par 'byed pa'i cha dang mthun pa 'byung bas de'i 'og tu dro ba la sogs pa rnam pa bzhi'i mtshan nyid gsungs pa /
dro ba rnams kyi dmigs pa 'dir / /
sems can thams cad yin par bsngags / /
de dag nyid la sems mnyam sogs / /
rnam pa dag ni bcur bshad do / /
bdag nyid sdig pa las ldog cing / /
sbyin la sogs pa gnas pas gzhan / /
de dag la ni 'god pa dang / /
bsngags pa brjod dang mthun pa nyid / /
rtser gyur de bzhin bzod pa ni / /
rang gzhan rten can bden shes pa / /
chos mchog de bzhin sems can rnams / /
smin byed sogs kyis shes par bya / /
zhes bya ba'o / /
chos kyi rnam pa kun mngon par rdzogs par rtogs pa 'di la chung ngu ni sems mnyam pa dang /
byams pa dang /
'bring du na phan pa dang /
khong khro ba med pa dang /
rnam par 'tshe ba med pa'i sems te /
spyir legs par sems pa rnam pa lnga dang / /
chen por pha dang ma'i sems dang /
spun dang sring mo'i sems dang /
bu dang bu mo'i sems dang /
bshes dang grogs kyi sems dang /
gnyen dang snag gi gnyen mtshams kyi sems te /
bye brag tu nye bar sems pa'i rnam pa lngas chos kyi dbyings kyi mthas klas pa'i sems can thams cad la dmigs pa'i rnam pa bcu ni dro bar gyur pa yin par bsngags so / /
chung ngu na bdag nyid srog gcod pa la sogs pa'i sdig pa las ldog cing /
gzhan yang de la yang dag par 'god pa dang /
bstan pa'i phyir zhugs pa la bsngags pa brjod pa dang /
'phel bar bya ba'i phyir mthun pas dga' bar byed pa zhes pa dang /
'bring du na bdag nyid sbyin pa la sogs pa pha rol tu phyin pa drug la gnas shing /
gzhan yang snga ma ltar rjes su sgrub pa nyid dang /
chen po ni sogs pa zhes bya bas bsdus te bdag nyid rten cing 'brel par 'byung ba lugs su 'byung ba dang lugs las bzlog pa'i snyoms par 'jug pa dang /
gzhan dag kyang snga ma bzhin du nye bar spyod pa la sogs pa'i rnam pas sems can thams cad la dmigs pa'i rtse mor gyur pa yin no / /
de bzhin du chung ngu na sdug bsngal yongs su shes par bya ba la sogs pa snga ma lta bu'i rnam pas lam la sbyor ba nyid dang /
'bring du na rang byang chub kyi 'bras bu la gzhan dag sbyor ba dang /
chen por bla na med pa yang dag par rdzogs pa'i sangs rgyas la bdag nyid gnas shing gzhan dag nye bar sbyor ba la sogs pa'i rnam pas sdug bsngal la sogs pa'i bden pa sems can thams cad la dmigs pa ni bzod pa yin no / /
snga ma bzhin du chung ngu na theg pa gsum gyis smin par byed pa dang /
sogs zhes bya bas bsdus pa 'bring du na byang chub sems dpa'i mngon par shes pa bskyed pa dang /
chen po ni bag chags kyis mtshams sbyor ba thams cad spong bar byed pa la sogs pa la bdag nyid gnas shing gzhan dag 'god pa la sogs pa'i rnam pas sems can thams cad la dmigs pa ni chos kyi mchog tu gyur pa yin no / /
nges par 'byed pa'i cha dang mthun pa thob pas phyir mi ldog pa'i byang chub sems dpar 'gyur bas slob pa phyir mi ldog pa'i mtshan nyid gsungs pa /
nges 'byed yan lag nas bzung ste / /
mthong dang bsgom pa'i lam dag la / /
byang chub sems dpa' gang dag gnas / /
de 'dir phyir mi ldog pa'i tshogs / /
zhes bya ba'o / /
'di ltar nges par 'byed pa'i cha dang mthun pa bzhi dang mthong ba'i lam dang bsgom pa'i lam dag la yang dag par rtogs pa thob pas gnas pa'i byang chub sems dpa' gang yin pa de dag ni rnam pa kun mngon par rdzogs pa rtogs pa'i skabs 'dir slob pa phyir mi ldog pa'i tshogs kyi dge 'dun yin no / /
de la bar skabs kyi tshigs su bcad pa gcig gis nges par 'byed pa'i cha dang mthun par gnas pa rnams kyi phyir mi ldog pa'i rtags gsungs pa /
gzugs la sogs las ldog sogs rtags / /
rnam pa nyi shur brjod pa yis / /
nges 'byed yan lag la gnas pa'i / /
phyir mi ldog pa'i mtshan nyid 'di / /
zhes bya ba'o / /
gzugs la sogs pa las ldog pa dang /
the tshom med pa la sogs pa'i rnam pa nyi shur brjod pa 'di dag gis nges par 'byed pa'i yan lag la gnas pa rnams kyi phyir mi ldog pa'i mtshan nyid shes par bya ba yin no / /
rnam pa nyi shu po gang zhe na /
bar skabs kyi tshigs su bcad pa drug gis gsungs pa /
gzugs la sogs las ldog pa dang / /
the tshom mi dal zad pa dang / /
bdag nyid dge ba la gnas shing / /
gzhan dag de la 'god pa dang / /
gzhan gyi rten can sbyin sogs dang / /
zab mo'i don la som nyi med / /
byams lus sogs dang sgrib pa ni / /
rnam pa lnga dang mi 'grogs dang / /
bag la nyal kun 'joms pa dang / /
dran pa dang ni shes bzhin dang / /
gos la sogs pa gtsang ba dang / /
lus la srin bu rnams mi 'byung / /
gya gyu med sems sbyangs pa ni / /
len dang ser sna med sogs dang / /
chos nyid ldan par 'gro nyid dang / /
sems can don du dmyal tshol dang / /
gzhan gyis bkri bar mi btub dang / /
lam gzhan nye bar ston bdud la / /
bdud ces bya bar rtogs pa dang / /
sangs rgyas dgyes pa'i spyod pa ste / /
rtags ni nyi shu de dag gis / /
drod dang rtse mo bzod bcas dang / /
chos mchog rnams la gnas pa ni / /
rdzogs pa'i byang chub las mi ldog /
ces bya ba'o / /
ngo bo nyid med pa nyid kyis gzugs la sogs pa las mngon par zhen pa cher ldog pa dang /
sangs rgyas la sogs pa'i yon tan shes nas skyabs su dad pa the tshom mi za ba dang /
spyod lam grub pas dmyal ba dang /
yi dags dang /
dud 'gro dang /
sangs rgyas kyis stong pa dang /
yul mtha' 'khob dang /
lha tshe ring po dang /
log par lta ba can dang /
lkugs pa zhes bya ba mi khom pa brgyad du skye ba zad pa dang /
lta ba dang snying rje bsgoms pa nyid kyis bdag nyid dge ba bcu la gnas shing gzhan dag kyang de la sbyor ba dang /
bdag dang gzhan du brje ba nyid kyis sbyin pa la sogs pa thams cad sems can gzhan gyi yul la yongs su bsngo ba dang /
chos yang dag par rtogs pas zab mo'i don la yang som nyi med pa dang /
gzhan la phan pa nyid du zhugs pas byams pa'i lus dang ngag dang yid kyi las dang /
sbyor ba phun sum tshogs pas 'dod pa la 'dun pa dang /
gnod sems dang /
gnyid dang rmugs pa dang /
rgod pa dang 'gyod pa dang /
the tshom ste sgrib pa lnga po dag dang mi 'grogs pa dang /
gnyen po rnam par bsgoms pa nyid kyis ma rig pa dang /
lta bas bsdus pa'i bag la nyal thams cad 'joms pa dang /
rtag tu mnyam par gzhag pa nyid kyis dran pa dang /
shes bzhin dang ldan pa dang /
gtsang sbra kun tu spyod pa nyid kyis gos la sogs pa yongs su gtsang ba zhes bya ba'i rnam pa bcu gcig ni dro bar gyur pa la gnas pa phyir mi ldog pa'i rtags yin no / /
dge ba'i rtsa ba 'jig rten dang rab tu ma 'dres pa nyid kyis lus la srin bu'i rigs brgyad khri mi 'byung ba dang /
yid la byed pa rnam par dag pas gya gyu'i sems med pa dang /
rnyed pa dang bkur sti la sogs pa la mi lta ba nyid kyis phyag dar khrod pa dang /
chos gos gsum pa dang /
phying pa pa dang /
bsod snyoms pa dang /
stan gcig pa dang /
phyis mi len pa dang /
dgon pa pa dang /
cog pu pa dang /
gzhi ji bzhin pa dang /
dur khrod pa dang /
shing drung ba dang /
bla gab med pa pa zhes bya ba sbyangs pa'i yon tan bcu gnyis yang dag par len pa dang /
sbyin pa la sogs pa'i khyad par sgrub pas de dag dang 'gal ba ser sna la sogs pa med pa dang /
chos thams cad yang dag par sdud pa nyid kyis chos nyid dang mi 'gal ba shes rab kyi pha rol tu phyin pa dang ldan par 'gro ba dang /
'gro ba bdag gir bya ba nyid kyis gzhan gyi don du dmyal bar yang 'jug pa zhes bya ba rnam pa drug ni rtse mor gyur pa la gnas pa'i phyir mi ldog pa'i rtags yin no / /
rtogs pa la yid ches pa'i chos nyid gzhan gyis gzhan du bkrir mi btub pa dang /
sangs rgyas nyid kyi thabs shes pa la mkhas pa nyid kyis lam ltar bcos pa nye bar ston pa'i bdud la bdud nyid du rtogs pa zhes bya ba rnam pa gnyis ni bzod par gyur pa la gnas pa'i phyir mi ldog pa'i rtags yin no / /
shes rab kyi pha rol tu phyin pa yid la byed pa dang ma bral bas spyod pa las sangs rgyas mngon par dgyes pa zhes bya ba rnam pa gcig ni chos kyi mchog tu gyur pa la gnas pa'i phyir mi ldog pa'i rtags te /
de ltar na byang chub sems dpa' dro ba la sogs pa nges par 'byed pa'i yan lag la gnas pa rdzogs pa'i byang chub las phyir mi ldog pa'i rtags ni rnam pa nyi shu po 'di dag tu shes par bya'o / /
nges par 'byed pa'i cha dang mthun pa phyir mi ldog pa thob pa las mthong ba'i lam gyi phyir mi ldog par 'byung bas de'i rtags bar skabs kyi tshigs su bcad pa gcig gis gsungs pa /
mthong ba'i lam la bzod pa dang / /
shes pa'i skad cig bcu drug ni / /
byang chub sems dpa' mi ldog pa'i / /
mtshan nyid yin par shes par bya / /
zhes bya ba'o / /
sdug bsngal la sogs pa'i bden pa bzhi la chos dang rjes su shes pa'i bzod pa dang shes pa'i skad cig ma bcu drug ni byang chub sems dpa' mthong ba'i lam la gnas pa rnams kyi phyir mi ldog pa'i mtshan nyid yin no / /
skad cig ma'i rnam pa bcu drug gang zhe na /
bar skabs kyi tshigs su bcad pa lngas gsungs pa /
gzugs sogs 'du shes ldog pa dang / /
sems brtan theg pa dman dag las / /
rnam log bsam gtan la sogs pa'i / /
yan lag yongs su zad pa dang / /
lus sems yang ba nyid dang ni / /
'dod pa spyod la mkhas pa dang / /
rtag tu tshangs par spyod nyid dang / /
'tsho ba rnam par dag nyid dang / /
phung sogs bar chad byed rnams dang / /
tshogs dang dbang sogs bcas pa yi / /
g.yul 'gyed ser sna la sogs la / /
sbyor dang rjes su sbyor ba yi / /
gnas pa so sor bkag pa dang / /
chos ni rdul tsam mi dmigs nyid / /
rang gi sa la nges pa nyid / /
sa gsum la ni gnas pa dang / /
chos kyi don du srog gtong ba / /
de 'dra'i skad cig bcu drug ni / /
blo ldan mthong ba'i lam gnas kyi / /
phyir mi ldog pa'i rtags dag yin / /
zhes bya ba'o / /
rang gi mtshan nyid stong pa nyid kyis gzugs la sogs pa la mtshan mar yongs su 'dzin pa phra mo yang ldog pa dang /
sangs rgyas la sogs pas byin gyis brlabs pas bla na med pa'i byang chub tu sems brtan pa nyid dang /
theg pa chen po'i chos khyad par can bsgrubs pas nyan thos la sogs pa'i theg pa dman pa las sems rnam par ldog pa dang /
chos rab tu rnam par 'byed pa'i mthus bsam gtan dang gzugs med pa'i snyoms par 'jug pa la sogs par skye ba'i yan lag yongs su zad pa zhes bya ba bzhi ni sdug bsngal gyi bden pa'i rnam pa yin no / /
mi dge ba dang bral ba nyid kyis lus dang sems yang ba dang /
sems can gdul ba'i thabs la mkhas pa'i mthus mngon par zhen pa med par 'dod pa la nye bar spyod pa dang /
yul gyi nyes dmigs mthong bas rtag tu tshangs par spyod pa nyid dang /
skyes bu dam pa'i chos nyid kyis dman pa'i dngos po lung ston pa la sogs pa mi byed pas 'tsho ba'i yo byad rnam par dag pa nyid ces bya ba bzhi ni kun 'byung ba'i rnam pa yin no / /
stong pa nyid la gnas pa nyid kyis phung po dang skye mched dang khams rnams la sbyor ba dang rjes su sbyor ba'i gnas pa so sor bkag pa dang /
mi mthun pa'i phyogs bsal ba nyid kyis rtogs pa'i bar chad byed pa'i chos rnams la snga ma ltar sbyor ba la sogs pa so sor bkag pa dang /
rnam par rtog pa'i skyon yongs su shes pa nyid kyis byang chub kyi tshogs sbyin pa la sogs pa la sbyor ba la sogs pa'i gtam la gnas pa so sor bkag pa dang /
gzung ba dang 'dzin pa dag spang bar bya ba nyid kyis dbang po dang rten dang yul dang bdag gir sbyor ba la sogs pa'i gnas pa so sor bkag pa zhes bya ba bzhi ni /
'gog pa'i rnam pa yin no / /
sbyin pa la sogs pa'i khyad par rtogs pas ser sna la sogs pa la sbyor ba dang rjes su sbyor ba'i gnas pa so sor bkag pa dang /
chos thams cad rnam par thar pa'i sgo gsum gyi ngo bo nyid yin pas rtogs pa'i chos rdul tsam yang mi dmigs pa dang /
mngon par yid ches pa thob pas mkhyen pa nyid gsum gyi rang nyid kyi bar chad med pa la sogs pa gsum la nges pa nyid kyis gnas pa dang /
gcig tu gzhol ba nyid kyis rnam pa thams cad mkhyen pa nyid kyi chos kyi don du lus dang srog gtong ba zhes bya ba bzhi ni lam gyi rnam pa yin no / /
de ltar na bzod pa dang shes pa rnams kyi skad cig ma rnam pa bcu drug gis rab tu dbye bas mnyam par gzhag pa rang dang mthun pa'i 'bras bu dag pa 'jig rten pa'i yul can gzugs la sogs pa'i 'du shes las ldog pa la sogs pa bskyed pa'i mngon par ma zhen pa'i rnam pa can rjes kyi sems kyis bsdus pa gang yin pa 'di dag ni byang chub sems dpa' mthong ba'i lam la gnas pa phyir mi ldog pa'i rtags yin no / /
mthong ba'i lam gyi phyir mi ldog pa thob pa las bsgom pa'i lam gyi phyir mi ldog pa 'byung bas de'i mtshan nyid bshad par bzhed nas /
khyad par ma bzung bar khyad par can gyi blo mi skye ba'i phyir re zhig bsgom pa'i lam gyi khyad par gsungs pa /
bsgom pa'i lam ni zab pa ste / /
zab mo stong pa nyid la sogs / /
zab pa de ni sgro 'dogs dang / /
skur pa'i mtha' las grol ba nyid / /
ces bya ba'o / /
gang gi phyir stong pa nyid la yang gzugs la sogs pa med la stong pa nyid las gzhan na yang gzugs la sogs pa med pas go rims bzhin du stong pa nyid dang gzugs la sogs pa la sgro 'dogs pa dang skur pa'i mtha' las grol ba nyid gang yin pa de ni zab mo ste /
de nyid ni stong pa nyid la sogs pas de'i phyir zab mo nyid dang ldan pa'i phyir bsgom pa'i lam zab pa yin no / /
de'i 'og tu khyad par gyi gzhi bsgom pa'i lam dngos gsungs pa /
nges 'byed yan lag dang mthong ba'i / /
lam dang bsgom pa'i lam nyid la / /
yang dang yang du sems pa dang / /
'jal dang nges rtog bsgom pa'i lam / /
zhes bya ba'o / /
ting nge 'dzin gyi sbyor ba dang /
dngos dang /
rjes las byung ba'i shes rab kyis go rims bzhin du nges par 'byed pa'i yan lag dang /
mthong ba'i lam dang /
bsgom pa'i lam nyid kyi don la yang dang yang du sems pa dang /
tshul ji lta ba bzhin du 'jal ba dang /
yang dag par nges par rtog pa ni bsgom pa'i lam rgyun chags pa yin no / /
de la rnam pa du zhig yin zhe na /
de'i rab [(]du [,]tu [)]dbye ba gsungs pa /
de ni rgyun chags yin pa'i phyir / /
chung dang 'bring dang chen po rnams / /
chung ngu'i chung sogs dbye ba yi / /
rnam pas rnam pa dgur bzhed do / /
zhes bya ba'o / /
gang gi phyir byang chub sems dpa' rnams kyi nyon mongs pa ni rnam par rtog pa'o zhes 'byung bas rnam par rtog pa'i gnyen po bsgom pa'i lam de ni don dam pa stong pa nyid kyi mtshan nyid kyi rnam par dbye ba dgu rgyun chags su 'byung ba'i phyir te /
'di ltar 'dod pa'i khams dang /
bsam gtan bzhi dang /
gzugs med pa'i snyoms par 'jug pa bzhi ste sa dgu dag tu go rims ltar rnam par rtog pa chen po dang 'bring dang chung ngu rnam pa re re zhing chen po dang 'bring dang chung ngu'i bye brag gis tha dad pa rnam pa dgu yin pa'i phyir de dag gi gnyen po ni mun pa shin tu chen po snang ba chung ngus sel ba dang /
chung ngu ni chen pos sel to zhes bya ba'i bye brag chung ngu dang /
'bring dang chen po rnams kyang re re zhing chung ngu dang /
'bring dang chen po'i bye brag gis tha dad pa dgu yin pa de'i phyir bsgom pa'i lam rab tu dbye bas rnam pa dgu yin par bzhed do / /
gal te stong pa nyid kyi spyod yul can la bsod nams la sogs pa'i khyad par ji ltar rung zhes dogs pa bsu ba gsungs pa /
grangs med la sogs bstan pa rnams / /
dam pa'i don du bzod ma yin / /
zhes bya ba'o / /
rgyal ba'i yum de dang de las bsgom pa'i lam rnam pa re re'i dbang du mdzad de /
bsod nams grangs med pa dang /
gzhal du med pa dang /
tshad med pa skye bar gsungs pa don dam pa'i mtshan nyid don dang yi ge dang tha snyad du bya ba med pa la ji ltar de dag rnam par gzhag pa bzod pa yin zhe na /
de'i lan gsungs pa /
kun rdzob tu ni thugs brtse ba'i / /
rgyu mthun bstan par thub pa bzhed / /
ces bya ba'o / /
bden te /
ji skad bstan pa de dag ni don dam pa nyid kyi dbang du byas pa ma yin gyi /
kun rdzob tu dmigs pa med pa'i thugs rje chen po'i rang bzhin chos kyi dbyings kyi rgyu mthun pa'i dbang gis byis pa'i skye bo rnams la 'bras bu chen po rab tu skye bar bstan par de bzhin gshegs pa bzhed pa yin no / /
yang stong pa nyid kyi mtshan nyid kyis goms pa phul du byar ci yod ces dogs pa bsu ba gsungs pa /
dngos po brjod du med pa la / /
nyams pa dang ni 'phel mi rung / /
bsgom zhes bya ba'i lam gyis ni / /
ci zhig nyams shing ci zhig 'thob / /
ces bya ba'o / /
gang gi phyir chos nyid kyi lam gyi ngo bo nyid med pa nyid kyis yang dag par na de nyid dang gzhan nyid dang gnyis ka dang gnyis ka ma yin pa nyid du brjod du med pa la ni mi mthun pa dang gnyen po'i phyogs dang bral ba dang skye bar mi rung ngo / /
de'i phyir brjod du med pa'i mtshan nyid can bsgom pa zhes bya ba'i lam gyis mi mthun pa'i phyogs kyi ngo bo ni ci zhig 'dor la rnam par byang ba'i ngo bo ci zhig 'thob ste /
cung zad kyang mi byed pa kho nas bsgom pa phul du phyin pa byar med do zhe na /
de'i lan gsungs pa /
byang chub ji lta de bzhin du / /
'di ni 'dod pa'i don sgrub byed / /
byang chub de bzhin nyid mtshan nyid / /
de yang de yi mtshan nyid bzhed / /
ces bya ba'o / /
ji ltar de bzhin nyid kyi mtshan nyid can bla na med pa'i byang chub gang gis kyang khyad par du byar med pa ni sngon don khyad par can snang ba'i sems bskyed pa'i sgo nas chos kyi sku la sogs pa'i bdag po tsam gyis gdul bar bya ba rnams kyi bsod nams dang ye shes kyi rjes su mthun par mngon par 'dod pa'i don sgrub par byed pa de bzhin du de bzhin nyid kyi mtshan nyid kyis lam 'di yang bsgoms pas glo bur gyi dri ma dang bral ba'i sgo nas kun rdzob tu mi mthun pa'i phyogs dang gnyen po nyams pa dang 'phel ba'i don du sgrub par byed de /
don dam par ni nyams pa dang 'phel ba dgag pa nyid du bzhed do / /
byang chub nyid la rgyu'i don sgrub pa mi 'thad par dogs pa bsu ba /
sems ni snga mas byang chub par / /
rigs min phyi mas kyang ma yin / /
zhes bya ba'o / /
ci sems khyad par can bskyed pa'i sgo nas mngon par byang chub par 'gyur ro zhes bya ba sems bskyed pa snga mas ni rigs pa ma yin te /
de 'dra'i 'bras bur byed pa yongs su rdzogs pa mi 'thad pa'i phyir ro / /
phyi mas kyang ma yin te /
de'i mthu thams cad ni snga ma'i mthar thug pas de med na mi srid pa'i phyir ro / /
de bzhin du snga phyir gyur pa mang po nyid kyang de byung ma thag tu 'jig pa rjes su 'gro ba med pa nyid kyis phan tshun 'brel pa med pa'i phyir ma yin no zhe na /
de'i lan gsungs pa /
mar me'i dpe yi tshul gyis ni / /
zab mo'i chos nyid rnam pa brgyad / /
ces bya ba'o / /
ji ltar mar me'i me lce 'bar ba ni skad cig ma gnyis pa la ma ltos pa dang pos snying po sreg par mi nus la /
dang po nyid la ma ltos par gnyis pas kyang ma yin no / /
de bzhin du 'brel pa med pa'i snga ma dang phyi ma mang po nyid kyis kyang bsreg par bya ba sreg par byed pa yod pa ma yin mod /
'on kyang rkyen nyid 'di pa tsam gyi rten cing 'brel par 'byung ba'i chos nyid kyis skad cig ma dang po la sogs pas gnyis pa la sogs pa sreg par byed pa la sogs pa'i rgyu'i ngo bos khyad par yongs su skyed pa'i sgo nas snying po tshig par byed pa bzhin du don khyad par can du snang ba'i mtshan nyid kyis sems bskyed pa yang snga ma dang phyi ma'i skad cig so so ba dang /
du ma mngon par 'brel pa las ni ma yin mod /
'on kyang rgyun 'brel pa nyid kyi bdag nyid mthu phul du phyin par 'gyur bas spang bar bya ba dang cig shos kyi chos gsal ba dang yongs su rdzogs pa'i sgo nas byang chub par 'thad pa yin no / /
don bsdu ba ni de'i phyir rnam par brtags na skyed par byed pa la sogs pa mi dmigs na yang ma dpyad par nyams dga' ba nyid kyi ngor skye ba la sogs pa rung ba zab mo'i chos nyid rnam pa brgyad yin no / /
zab mo rnam pa brgyad gang dag yin zhe na /
skye ba la sogs pa yul brgyad la zab pa gsungs pa /
skye ba dang ni 'gag pa dang / /
de bzhin nyid dang shes bya dang / /
shes dang spyod dang gnyis med dang / /
thabs mkhas pa la zab pa nyid / /
ces bya ba'o / /
bshad ma thag pa'i tshul gyis skad cig ma snga ma dang phyi ma dag gis kyang ma yin zhing / /
ngo bo nyid med pas kyang ma yin la /
'on kyang bsgoms pas rtogs pa'i don khyad par du 'phags pa skyed do zhes rten cing 'brel par 'byung ba'i skye ba zab pa dang /
dngos po thams cad byung ba nyid nas rang bzhin gyis ngo bo nyid med la 'gag go zhes bya ba 'gag pa zab pa dang /
gnas skabs thams cad du goms kyang mngon du mi byed do zhes bya ba de bzhin nyid zab pa dang /
de kho na'i rang bzhin shes par bya ba'i chos thams cad sbyin pa la sogs pa rnam pa du ma rjes su sgrub po zhes bya ba shes bya zab pa dang /
de bzhin nyid kyi ngo bo nyid kyis mthong ba med pa nyid mthong ba yin no / /
zhes bya ba shes pa zab pa dang /
don dam par spyod pa med pa nyid spyod pa yin no zhes bya ba spyod pa zab pa dang /
chos thams cad gnyis su med pa'i ngo bo nyid du sgrub po zhes bya ba gnyis su med pa zab pa dang /
rnam par thar pa la sogs pa'i ting nge 'dzin mi spong bas sems can yongs su smin par byed cing tshogs thams cad yongs su rdzogs pa de'i 'bras bu sangs rgyas nyid 'thob par byar med pa zhes bya ba thabs la mkhas pa zab pa ste /
bsam gyis mi khyab pa'i rnam par thar pa thob pa'i sgo nas phan tshun 'gal ba'i don bsgrub pa lta bur rtogs par dka' ba'i phyir zab pa rnam pa brgyad yin no / /
slob pa phyir mi ldog pa'i chos thob pas 'bras bu sangs rgyas nyid thob par bya dgos pas de'i rgyu thun mong ma yin pa 'khor ba dang mya ngan las 'das pa mnyam pa nyid gsungs pa /
chos rnams rmi lam 'dra ba'i phyir / /
srid dang zhi bar mi rtog pa / /
las med la sogs klan ka yi / /
lan ni ji skad bshad par zad / /
ces bya ba'o / /
mi mthun pa dang gnyen po'i chos thams cad snang brnyan tsam du bsgoms pa'i phyir 'khor ba dang mya ngan las 'das pa ni rmi lam dang 'dra ba nyid du rtogs te /
de'i phyir de gnyis tha dad pa nyid du rnam par mi rtog pas mnyam pa nyid do / /
gal te rmi lam dang 'dra ba nyid yin na gnyid ma log pa'i gnas skabs na yang mi dge ba dang sbyin pa la sogs pa'i las med par 'gyur ro zhes bya ba la sogs pa klan ka rnams kyi lan ni ji ltar phyi rol gyi don du smra ba'i lugs la don dam par gang gis gang bsad pa la sogs pa med kyang srog gi rgyun 'jug pa dang 'gal ba'i dngos po bskyed pa la gsod pa la sogs par rtogs pa'i sgo nas srog gcod pa la sogs par rnam par 'jog pa de bzhin du /
dngos po rmi lam dang 'dra ba la yang phyin ci log gi 'ching ba mtha' dag ma nyams pa rnams la de dang mthun pa'i don gyi dngos po la sogs par rtog pa'i mngon par zhen par 'gyur ba'i phyir dang /
gzhan yang rmi lam na dge ba dang mi dge ba'i rnam pa spyad pa nyid kyang rjes su gnas skabs kyi sems kyis mngon par zhen pa'i gsos btab na don ci 'dra ba nyid kyi 'bras bur yang 'gyur bas dpe ma grub pa yin no zhes mdo sde dang de'i phyogs las ji skad bshad par zad do / /
de ltar mnyam pa nyid rnam par bsgoms pa ni rang gi zhing du mngon par rdzogs par 'tshang rgya bar 'gyur bas sangs rgyas kyi zhing yongs su dag pa gsungs pa /
sems can 'jig rten de bzhin du / /
snod kyi 'jig rten ma dag pa / /
de la dag par bsgrubs pa yis / /
sangs rgyas zhing ni dag pa nyid / /
ces bya ba'o / /
sems can dang snod kyi 'jig rten gyi bye brag gis sangs rgyas kyi zhing rten pa dang rten rnam pa gnyis la go rims bzhin du bkres pa dang skom pa la sogs pa nyid kyis ma dag pa'i gnyen por bza' ba dang btung ba la sogs pa gya nom pa byin te lha'i nye bar spyad pa la sogs pa smon lam gyis rjes su sgrub pa dang /
ngam grog dang g.yang sa la sogs pas ma dag pa'i gnyen por khang bzangs la sogs pa byin pas gser gyi sa phyogs la sogs par mngon par sgrub par smon lam gyis rjes su mthun par byed pa ste /
de ltar sangs rgyas kyi zhing rnam par dag pa yongs su sbyong ba'o / /
rang gi sangs rgyas kyi zhing yongs su dag par ni skal ba ji lta ba bzhin sangs rgyas kyi phrin las rjes su bsgrub par bya dgos pas de'i rgyur thabs la mkhas pa gsungs pa /
yul dang sbyor ba can 'di ni / /
dgra rnams las ni 'das pa dang / /
mi gnas ji bzhin shugs dang ni / /
thun mong ma yin mtshan nyid dang / /
ma chags pa dang mi dmigs dang / /
mtshan ma smon lam zad pa dang / /
de yi rtags dang mtshan med dang / /
thabs la mkhas pa rnam pa bcu / /
zhes bya ba'o / /
bar chad kyi chos las yang dag par 'da' ba'i rgyu la legs par sbyangs pas lha la sogs pa'i bdud las 'das pa dang /
chos thams cad mnyam pa nyid rnam par bsgoms pas stong pa nyid rtogs kyang mngon sum du mi byed pas mi gnas pa dang /
smon lam grub pa nyid kyis gzhan gyi don thams cad sngon gyi shugs kyis 'phangs pa byed pa dang /
dka' ba spyad pa thams cad shin tu goms pa nyid kyis rnam par thar pa la sogs pa sgom pa thun mong ma yin pa dang /
chos dkar po rnam par dag pas rnam par thar pa la sogs pa la 'jug kyang mya ngan las 'das pa la ma chags pa dang /
sems can rnams kyi dmigs pa'i 'du shes spang ba'i don du rnam par thar pa'i sgo stong pa nyid kyis mi dmigs pa dang /
sems can rnams kyi mtshan ma'i 'du shes spang ba'i don du rnam par thar pa'i sgo mtshan ma med pa nyid kyis mtshan ma med pa dang /
sems can rnams kyi smon pa'i 'du shes spang ba'i don du rnam par thar pa'i sgo smon pa med pa nyid kyis smon pa med pa dang /
dri ba sngon du btang bas phyir mi ldog pa'i chos yang dag par brjod pa nyid kyis phyir mi ldog pa'i rtags dang /
yul tshad med pa thams cad shes pa nyid kyis tshad med pa ste /
shes rab kyi pha rol tu phyin pa'i yul can bcu mngon sum du bya ba la dus dang dus ma yin pa shes pa'i sbyor ba ni thabs la mkhas pa rnam pa bcu yin no / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las skabs bzhi pa'i 'grel pa'o // //
da ni rnam pa thams cad mngon par rtogs pa de nyid rab tu mthar phyin pa'i rtse mo'i mngon par rtogs pa bshad par bzhed de /
dang por re zhig nges par 'byed pa'i cha dang mthun pa dang po dro bar gyur pa'i rtse mo gsungs pa /
rmi lam na yang chos rnams kun / /
rmi lam lta bur lta la sogs / /
rtse mor phyin pa'i sbyor ba'i rtags / /
rnam pa bcu gnyis dag tu bzhed / /
ces bya ba'o / /
shin tu goms pa'i phyir rmi lam gyi gnas skabs na yang chos thams cad rmi lam dang 'dra ba la sogs par lta ba dang /
srid pa nyid dang nyan thos la sogs pa la mngon par dga' ba'i sems mi bskyed pa dang /
bdag nyid de bzhin gshegs pa'i rdzu 'phrul gyi rnam par 'phrul pa dmigs pa dang /
de bzhin du sangs rgyas la sogs pa chos ston pa nye bar mthong ba dang /
ya nga ba la sogs pa rnam pa mang po 'byung bas mi skrag cing sad nas chos thams cad rmi lam ltar mos pa dang /
dmyal ba la sogs pa'i sems can mthong ba sngon du 'gro bas rang gi sangs rgyas kyi zhing du ngan song spong ba rjes su dran pa dang /
rmi lam mam rmi lam ma yin par grong khyer la sogs pa tshig pa rab tu zhi bar byed pa'i bden pa'i byin gyi rlabs 'grub pa dang /
'byung po la sogs pa mi ma yin pas zin pa la med par byed pa'i bden pa'i tshig rab tu 'grub pa dang /
rmi lam las gzhan du rang gi mngon par shes pas pha rol gnon pa'i dge ba'i bshes gnyen bsten pa dang /
dge ba'i rtsa ba thams cad yongs su rdzogs par 'dod pas rnam pa thams cad du shes rab kyi pha rol tu phyin pa la slob pa dang /
shes rab chags pa med pa nyid kyis kun nas nyon mongs pa dang rnam par byang ba'i chos thams cad bden par lta ba dang /
gzugs la sogs pa la mi spyod pa'i tshul gyis shes rab kyi pha rol tu phyin pa la spyod pas sangs rgyas kyi byang chub la nye bar gyur pa ste /
rnam pa bcu gnyis ni dro bar gyur pa nyid kyi rtse mo mngon par rtogs pa thob pa'i mtshan nyid rtags kyi khyad par yin no / /
rtags de dag thob pa las rnam par 'phel ba byung bas rtse mor gyur pa'i mtshan nyid rnam par 'phel ba gsungs pa /
'dzam bu'i gling gi skye bo snyed / /
sangs rgyas mchod pa'i dge la sogs / /
dper mdzad nas ni rnam mang du / /
rnam 'phel bcu drug bdag nyid do / /
zhes bya ba'o / /
rgyal ba'i yum dag las 'dzam bu'i gling la sogs pa stong gsum gyi 'jig rten gyi khams kyi sems can ji snyed kyis de bzhin gshegs pa la mchod pa bas ches lhag pa dang /
de bas kyang shes rab kyi pha rol tu phyin pa 'di nyid yid la byed pas brtson pa dang /
chos thams cad 'phel ba dang 'grib pa med pas mi skye ba'i chos la bzod pa thob pa dang /
mngon par rdzogs par 'tshang rgya bar bya ba dang /
byed pa'i chos mi dmigs pa dang /
de nyid dang ldan pas dge ba bcu la sogs pa spyod pa dang /
de ltar spyod pa la lha'i ris thams cad 'khor du 'ong zhing nye bar bsrung ba dang /
bdud thams cad mya ngan gyi zug rngus non par byed pa dang /
skye bo rnams la ston pa dang mtshungs par gnas pa zhes bya ba rnam par 'phel ba brgyad dang /
yang rnam pa thams cad du thabs la mkhas pas bslab pa yongs su dag pa dang /
sangs rgyas kho na'i rigs can du nges par 'gyur ba nyid dang /
'bras bu sangs rgyas nyid yang dag par 'thob pa'i rgyu mtshan dang /
pha rol tu phyin pa rnam pa drug gis mi mthun pa'i phyogs kyi sems mi skye ba dang /
gzugs la sogs pa dang ldan par rtogs pa'i sems mi skye ba dang /
pha rol tu phyin pa kun bsdus pa rab tu shes pa dang /
theg pa thams cad phun sum tshogs pa thob pa dang /
phun sum tshogs pa nyid dang yul dang byed pa la sogs pa mi dmigs par spyod pa zhes bya ba rnam par 'phel ba gzhan rnam pa brgyad de /
thog mar sems can dpag tu med pas me tog la sogs pas sangs rgyas rnams mchod pa'i dge ba la sogs pa rnam pa rab tu mang po dper mdzad nas gong nas gong du bsod nams khyad par du 'phags pa gnas skabs bcu drug gis mtshon pa'i ngo bo nyid ni rtse mor gyur pa nyid kyi rtse mo mngon par rtogs pas thob pa'i mtshan nyid rnam par 'phel ba'i khyad par yin no / /
rnam par 'phel ba thob pa las nges par brtan pa 'byung bas bzod par gyur pa'i mtshan nyid nges par brtan pa gsungs pa /
kun mkhyen nyid gsum chos rnams kyi / /
yongs su rdzogs pa bla med pa / /
sems can don yongs mi gtong ba / /
brtan pa zhes ni mngon par brjod / /
ces bya ba'o / /
yang dag pa'i thabs la mkhas pa'i stobs kyis ji skad bshad pa thams cad mkhyen pa nyid gsum gyi chos spyi'i mtshan nyid gsum gyis yongs su rdzogs pa'i mos pa bla na med pa nyid dang /
de ltar rnam par mi rtog pa'i rtogs pa'i gnas skabs na snying rje chen po mngon du byed pa'i ngo bos ci nas kyang sems can gyi don yongs su mi gtong bar sgrub pa ni bzod par gyur pa nyid kyi rtse mo mngon par rtogs pa thob pa'i mtshan nyid nges par brtan pa'i khyad par yin no / /
nges par brtan pa las sems kun tu gnas par 'gyur bas chos kyi mchog tu gyur pa'i mtshan nyid sems kun tu gnas pa gsungs pa /
gling bzhi pa dang stong dag dang / /
stong gnyis gsum dag dper mdzad nas / /
bsod nams mang po nyid kyis ni / /
ting 'dzin yongs su bsgrags pa yin / /
zhes bya ba'o / /
gling bzhi pa dang /
stong dang /
stong gnyis pa dang /
stong gsum gyi 'jig rten gyi khams rnams kyi ri rab dang rgya mtsho la sogs pa ni srang la gzhal ba dang /
skra'i rtse mo'i thigs pa la sogs pas tshad gzung du rung gi zhes so sor dper mdzad nas de las khyad par du 'phags shing tshad las 'das pa'i bsod nams mang po nyid kyis ting nge 'dzin gyi mtshan nyid brjod pa ni chos kyi mchog tu gyur pa nyid kyi rtse mo mngon par rtogs pa thob pa'i mtshan nyid sems kun tu gnas pa'i khyad par yin no / /
nges par 'byed pa'i cha dang mthun pa'i rtse mo thob pas mthong ba'i lam gyi rtse mo 'byung bas de la mi mthun pa'i phyogs dngos su bstan pas gnyen po dang bcas pa rnam pa bzhi 'chad par mdzad pa na /
re zhig mi mthun pa'i phyogs gzung bar rnam par rtog pa gnyis po mdor gsungs pa /
'jug pa dang ni ldog pa la / /
gzung ba'i rnam rtog so sor de / /
dgu yi bdag nyid ji bzhin yul / /
min pa'i bdag nyid dag shes bya / /
zhes bya ba'o / /
'jug pa'i rten can mi dmigs pa'i bdag nyid byang chub sems dpa' rnams kyi chos blang ba dang /
ldog pa'i rten can dmigs pa'i bdag nyid nyan thos la sogs pa'i chos 'dor ba'i sgo nas gzung ba'o zhes rnam par rtog pa ngo bo nyid dang dman pa la sogs pa yul gyi dbye bas so sor rnam pa dgu'i bdag nyid de /
don ji lta ba bzhin dang ma 'brel bar 'jug pa nyid kyis phyin ci log tu snang ba'i phyir mi mthun pa'i phyogs rnam par rtog pa yin par shes par bya'o / /
de'i 'og tu 'dzin pa'i rnam par rtog pa gnyis mdor gsungs pa /
so so'i skye bo 'phags dbye bas / /
sems can rdzas dang btags yod par / /
rnam rtog 'dzin pa dag tu 'dod / /
de dag so sor dgu bdag nyid / /
gal te gzung don de bzhin med / /
de dag gang gis 'dzin par 'dod / /
de ltar de dag 'dzin pa yi / /
ngo bos stong pa'i mtshan nyid do / /
zhes bya ba'o / /
so so skye bo'i dbang du byas nas gang zag rdzas su yod pa dang /
'phags pa rnams kyi dbang du byas nas skyes bu btags par yod pa'i rten can gyi sgo nas 'dzin pa'o zhes rnam par rtog pa 'dzin cing 'dor ba dang nges par 'byung ba mchog ma yin pa la sogs pa'i yul gyi dbye bas so sor rnam pa dgu'i bdag nyid de /
de dag kyang don ji lta ba bzhin 'jug pa ma yin pa'i phyir gang gi tshe de dag gi yul gyi dngos po dag de bzhin du gzung ba'i ngo bor yod pa ma yin pas de'i tshe blo de dag gis 'dzin par 'dod par byed /
de bas na mi mthun pa'i phyogs rnam par rtog pa yin par shes par bya'o / /
de'i phyir de dag 'dzin pa'i ngo bos dben pa'i mtshan nyid yin te /
'di ni snga ma'i skabs su yang nye bar sbyar bar bya'o / /
de'i 'og tu bar skabs kyi tshigs su bcad pa dgus gzung ba dang 'dzin pa'i rnam par rtog pa de dag nyid rgyas par ston pa las re zhig gzung ba'i rnam par rtog pa dang po 'jug pa'i phyogs kyi rten can dgu gang zhe na /
ngo bo nyid dang rigs dang ni / /
lam ni yang dag 'grub pa dang / /
shes pa'i dmigs pa ma 'khrul dang / /
gnyen po'i mi mthun phyogs dag dang / /
rang gis rtogs dang byed pa dang / /
de'i las byed pa'i 'bras bu la / /
'jug pa'i phyogs kyi rten can gyi / /
rnam rtog de ni rnam dgur 'dod / /
ces bya ba'o / /
lam dang 'bras bus dben pas dben par mi rtog pas ngo bo nyid dang /
'bras bu mchog dang dman pa la ring ba dang /
nye ba'i rgyu nyid kyis theg pa chen po'i rigs dang /
de la brten nas sgyu ma lta bur rtogs pas mthong ba la sogs pa lam yang dag par 'grub pa dang /
snang brnyan tsam du zad pas shes pa'i dmigs pa ma 'khrul ba dang /
yon tan dang skyon mthong ba sngon du 'gro bas blang ba dang dor bar bya ba nyid kyis gnyen po dang /
mi mthun pa'i phyogs dang /
dri ma thams cad dang bral ba nyid kyis rang gis rtogs pa dang /
smon lam yongs su rdzogs pa nyid kyis gzugs kyi sku dag gis /
gzhan gyi don byed pa dang /
phrin las lhun gyis grub pa nyid kyis cho 'phrul gsum la bdag gir bya ba'i las dang /
yang dag pa'i thabs la mkhas pa'i stobs kyis theg pa gsum gyi byang chub la 'god par bya ba'i 'bras bur skyon med pa nyid kyis gzung bar bya ba nyid du 'jug par bya'o zhes rnam par rtog pa 'jug pa'i phyogs kyi rten can rnam pa dgur bzhed de /
de dag ni mthong ba'i lam gyi sbyor ba'i gnas skabs kyis spang bar bya ba yin no / /
gzung ba'i rnam par rtog pa gnyis pa ldog pa'i phyogs kyi rten can dgu po gang zhe na /
srid dang zhi bar ltung ba'i phyir / /
rtogs pa dman pa nyid dang ni / /
yongs su 'dzin pa med pa dang / /
lam gyi rnam pa ma tshang dang / /
gzhan gyi rkyen gyis 'gro ba dang / /
ched du bya ba log pa dang / /
nyi tshe ba dang sna tshogs nyid / /
gnas dang 'jug la rmongs pa dang / /
rjes la 'gro zhes bya ba la / /
rnam rtog dgu yi bdag nyid 'di / /
ldog pa'i phyogs kyi rten can te / /
nyan thos la sogs yid la byung / /
zhes bya ba'o / /
shes rab dang snying rje dang bral bas 'khor ba dang mya ngan las 'das pa gang yang rung ba zhig tu ltung ba nyid kyis rtogs pa dman pa dang /
dge ba'i bshes gnyen la sogs pa dang bral ba nyid kyis yongs su 'dzin pa med pa dang /
shes bya'i sgrib pa mtha' dag gi gnyen po ma yin pa nyid kyis lam gyi rnam pa ma tshang ba dang /
sangs rgyas la sogs pa'i gdams ngag la ltos pa nyid kyis gzhan gyi rkyen gyis 'gro ba dang /
ji skad bshad pa'i sems chen po nyid la sogs pa la mi 'jug pa nyid kyis ched du bya ba log pa dang /
nyon mongs pa'i sgrib pa kho na'i gnyen por zad pa nyid kyis nyi tshe ba dang /
chos thams cad ro gcig par ma rtogs pa nyid kyis 'bras bu bzhi la sogs pa rtogs pa tha dad pa du ma dang /
'khor gsum kun nas mi rtog pa nyid la rmongs pa 'am ma rig pa'i bag la nyal thams cad ma spangs pa nyid kyis gnas pa dang 'gro ba mi shes pa dang /
theg pa chen po thams cad sdud par byed pa nyid kyis /
rnam pa thams cad mkhyen pa nyid mya ngan las 'das pa thams cad kyi mjug tu 'gro ba rnams nyes pa dang bcas pa nyid kyis ldog par bya ba rnams la de ltar gzung ba'i rnam par rtog pa ldog pa'i phyogs kyi rten can nyan thos dang rang sangs rgyas kyi rgyud la 'byung ba rnam pa dgu ste /
de dag ni mthong ba'i lam gyi sems dang sems las byung ba 'jug pa'i gnas skabs kyis spang bar bya ba yin no / /
'dzin pa'i rnam par rtog pa dang po gang zag rdzas su yod pa'i rten can dgu po gang zhe na /
'dzin pa dang ni 'dor ba dang / /
yid la byed dang khams rnams ni / /
gsum po dag dang nye 'brel dang / /
gnas dang mngon par zhen pa dang / /
chos kyi dngos po btags pa dang / /
chags pa dang ni gnyen po dang / /
ji ltar 'dod bzhin 'gro nyams la / /
'dzin pa dang por shes par bya / /
zhes bya ba'o / /
don rnams la blang ba dang dor ba'i bdag nyid kyis byed pa por dmigs pas 'dzin pa dang 'dor ba dang /
dngos po rnams la bden par 'dzin pa nyid kyis yid la byed pa dang /
rgyur mngon par zhen pa dang bcas pa'i 'bras bu khams gsum dang 'brel ba dang /
gzugs la sogs pa ma dmigs pa'i tshul gyis yid la byed pas de dag la gnas pa dang /
don gyi rnam pa phyi rol du yongs su 'dzin pa nyid kyis mngon par zhen pa dang /
de'i don la tha snyad kyi brdar nye bar sbyor ba nyid kyis chos kyi dngos po btags pa dang /
mi mthun pa'i phyogs kyi yul rnams la mtshan mar byed pas yongs su chags pa dang /
mi rtag pa dang sdug bsngal la sogs pa la lam du lta ba nyid kyis gnyen por zhen pa dang /
shes rab kyi pha rol tu phyin pa yang dag par ma shes pas ji ltar 'dod pa ltar byang chub mchog tu 'gro bar mi nus pa rnams la don dam pa'i dngos por mngon par zhen pa nyid kyis 'dzin par rnam par rtog pa gang zag rdzas su 'dzin pa'i rnam pa dgu ste /
de dag ni mthong ba'i lam gyi sbyor ba gnas skabs kyis spang bar bya ba yin no / /
'dzin pa'i rnam par rtog pa gnyis pa skyes bu btags par yod pa'i rten can dgu gang zhe na /
ched bzhin nges par mi 'byung dang / /
lam la lam min nges 'dzin dang / /
'gog dang bcas pa'i skye ba dang / /
dngos po ldan dang mi ldan dang / /
gnas dang rigs ni 'jig pa dang / /
don du gnyer dang rgyu med dang / /
phyir rgol ba ni dmigs pa la / /
'dzin pa'i rnam rtog gzhan yin no / /
zhes bya ba'o / /
nyan thos la sogs pa'i 'bras bu nges par 'byung ba nyid kyis ched du bya ba ji lta ba bzhin nges par mi 'byung ba dang /
rang gi don mngon par 'dod pa'i lam med pas lam gzhan la lam ma yin par nges par 'dzin pa dang /
dngos po thams cad yang dag par bkag pa nyid kyis skye ba dang bcas par 'dzin pa dang /
bar chad med pa dang cig shos su snang ba nyid kyis dngos po mtha' dag ldan pa dang /
mi ldan pa dang /
nam mkhar gnas pa'i bya la sogs pa dang 'dra ba nyid kyis gzugs la sogs pa la gnas pa dang /
byang chub sems dpa'i spyod pa yang dag par spyad pa nyid kyis nyan thos la sogs pa'i rigs 'jig pa dang /
de bzhin nyid las khyad par du 'phags pa'i chos med pa'i phyir snying po byang chub la sogs pa don du gnyer ba med pa dang /
don dam pa'i mtshan nyid la brten nas yon tan thams cad 'grub par byed pa'i rgyu med pa dang /
shes rab yongs su nyam chung ba nyid kyis bdud la sogs pa'i phyir rgol ba dang dmigs pa rnams la btags pa'i dngos por mngon par zhen pa nyid kyis 'dzin par rnam par rtog pa skyes bu btags par yod pa'i rten can gyi rnam pa dgu ste /
de dag ni mthong ba'i lam gyi sems dang sems las byung ba 'jug pa'i gnas skabs kyis spang bar bya ba yin no / /
de ltar na mthong ba'i lam gyi mi mthun pa'i phyogs ni dgu phrag rnam pa bzhi yin pas de dag nyid kyi gnyen po yang dgu phrag rnam pa bzhir rab tu dbye ba khong du chud par bya'o / /
de'i 'og tu mthong ba'i lam de nyid rgyu gang dang bcas pas byang chub chen por sgrub par byed pa bar skabs kyi tshigs su bcad pa gsungs pa /
byang chub la gzhan ston pa dang / /
de yi rgyu ni yongs gtod nyid / /
de 'thob bar chad med pa'i rgyu / /
bsod nams mang po'i mtshan nyid do / /
zhes bya ba'o / /
bdag nyid mthong ba'i lam la gnas nas gzhan dag la de dag la sogs pa bstan pas rdzogs pa'i byang chub la 'god pa dang /
byang chub kyi rgyu kho nar gdul bya la shes rab kyi pha rol tu phyin pa'i gzhung mi nyams shing 'phel bar bya ba'i phyir so sor gtod pa dang /
byang chub 'thob pa la bar chad med pa'i rgyu shes rab kyi pha rol tu phyin pa rang gi bsgom pa la sogs pa bsod nams chen po'i mtshan nyid de /
de'i rgyu tshogs ni rnam pa gsum yin no / /
rgyu de lta bu las thob pa'i byang chub de nyid gang zhe na /
bar skabs kyi tshigs su bcad pas 'bras bu'i bdag nyid byang chub chen po gsungs pa /
dri ma zad dang mi skye ba'i / /
ye shes byang chub ces brjod de / /
zad med skye med phyir de dag /
go rims bzhin du shes par bya / /
zhes bya ba'o / /
gang gi phyir chos thams cad ni chos kyi dbyings las ma gtogs pa gang yang med pas nam mkha' ltar 'gag pa dang skye ba med pa'i phyir dang /
dri ma gang yin pa rnams ni gcig dang du ma'i ngo bo nyid dang /
rang dang gzhan la sogs pa'i rgyu dang /
yod pa dang med pa las skye ba'i 'bras bus stong pa la sogs pa'i 'thad pa nyid kyis nam mkha'i pad ma bzhin du 'gag pa dang skye ba med de /
de'i phyir sngar yod pa rnams zad pa dang gsar du mi skye bar byas pa ma grub pas go rims ltar gdod ma nas zad pa dang mi skye ba gang yin pa de ji lta ba bzhin rab tu rtogs pa'i ye shes chos kyi sku'i bdag nyid ni byang chub chen por shes par bya'o / /
de las gzhan du zad pa dang mi skye ba shes pa mi rung bar gsungs pa /
'gog pa med pa'i rang bzhin la / /
mthong zhes bya ba'i lam gyis ni / /
rnam par rtog rigs ci zhig zad / /
skye med rnam pa ci zhig 'thob / /
ces bya ba'o / /
gang dang dngos po 'jig pa dang phyis mi skye ba la zad pa dang mi skye ba'o zhes 'du shes la de ltar zad pa dang mi skye ba shes pa ni byang chub yin no zhes rtog pa ni rigs pa ma yin no / /
gang gi phyir 'gog pa ni de bzhin nyid kyi ngo bo gdod ma nas med pa'i rang bzhin yin no / /
skyes pa dang ma skyes pa dag go rims bzhin du zad pa dang skye ba'i gegs byed pa'i mtshan nyid can la khyed kyi mthong ba'i lam gyi stobs kyis spang bar bya ba rnam par rtog pa'i rigs sngar skyes pa ni ci zhig zad la /
bsgrub par bya ba mi skye ba'i chos can ma skyes pa ni ci zhig skyes te cung zad kyang med pa kho na'o / /
yang mthong ba'i lam ni de'i stobs kyis zad pa dang mi skye bar byed pa ma yin te /
med pa'i bdag nyid can gyi 'gog pa la dmigs pa'i phyir ro zhes kyang brjod par bya'o / /
gang yang de'i lugs la rnam par gzhag pa 'gal bar gsungs pa /
gzhan gyi chos rnams kyang yod la / /
shes bya la yang ston pa yi / /
sgrib pa zad par brjod pa gang / /
de la kho bos mtshar du brtsis / /
zhes bya ba'o / /
'di ltar shes pa dang shes bya'i mtshan nyid skad cig ma chos can gyi ngo bo don dam pa nyid du yod par gyur na spang ba dang bskyed du med pa'i rang gi ngo bo 'dzin pa nyid kyis nam mkha' bzhin du gnyen po bsgom pas de dag la cung zad kyang mi byed do / /
de bas na dngos por mngon par zhen pa de dag gis chos rnams ni yang dag pa nyid du yod par khas 'che la /
de bzhin gshegs pas ni shes par bya ba de dag la sgrib pa'i rnam pa thams cad zad par 'dod pa gang yin pa de ni phan tshun cher 'gal ba smra ba yin pas de la kho bos ya mtshan du mthong ngo zhes bya ba'o / /
'o na don 'di ji ltar rnam par brtag par bya zhe na /
bar skabs kyi tshigs su bcad pas ngo bo nyid med pa'i tshul lugs bstan pa gsungs pa /
'di las bsal bya ci yang med / /
gzhag par bya ba cung zad med / /
yang dag nyid la yang dag lta / /
yang dag mthong na rnam par grol / /
zhes bya ba'o / /
mthong ba'i lam la sogs pas bsdus pa'i bdag nyid kyi chos 'di dag la gdod ma nas de kho na nyid kyi ngo bos sngar yod pa bsal bar bya ba'i mi mthun pa'i phyogs kyi rnam pa ci yang med la /
gsar du gzhag par bya ba'i gnyen po'i phyogs cung zad kyang yod pa ma yin no / /
'on kyang mthong ba'i lam la sogs pa de bzhin du ro gcig pa'i mtshan nyid yang dag pa'i mtha' dgag pa dang sgrub pa 'ga' yang ma grub pa'i don nyid la phyin ci ma log pa can gyi blo gros don ji lta ba yang dag pa nyid du lta ba zhes bya ba yin no / /
de bas na sgyu ma'i rgyal po sgyu ma'i rgyal po gzhan gyis pham par byas pa ltar phyin ci log rnam par ldog pas mthar yang dag pa'i mtha' 'ga' yang ma mthong ba'i tshul gyis mthong ba na yongs su 'dzin pa mtha' dag las rnam par grol bar 'gyur ro / /
de ltar skye ba dang 'jig pas stong pa nyid kyis bdag med pa dang /
phyi rol gyi don mngon par ma grub pa nyid kyis sems tsam du rnam par rig pa dang /
gzung ba med na 'dzin pa med pa nyid kyis gnyis su med pa'i ngo bo nyid dang /
de kho nar 'ga' yang dmigs pa med pa nyid kyis mtshan ma med pa la rnal 'byor du byed par 'gyur te /
de'i stobs kyis nam mkha' lta bur chos thams cad rnam par mi rtog pa'i mtshan nyid so so rang gis rig par bya ba ji zhig ltar mngon du byas pas gdod ma nas skyes pa dang ma skyes pa med pa zad pa dang mi skye ba'i bdag nyid rtogs pa'i 'bras bu 'thob par 'gyur ro zhes bya ba 'di rig par bya'o / /
de'i 'og tu mthong ba'i lam gyi ngo bo dngos gsungs pa /
sbyin pa la sogs re rer ni / /
de dag phan tshun bsdus pa gang / /
skad cig gcig pa'i bzod pa yis / /
bsdus pa de 'dir mthong ba'i lam / /
zhes bya ba'o / /
gang zhig mthong ba'i byed pas sbyin pa la sogs pa'i pha rol tu phyin pa drug la rab tu dbye bas rnam pa sum cu rtsa drug can skyed par byed pa ni so sor sbyin pa la sogs pa'i ngo bo re rer phan tshun bsdus pa sgrub par byed pa gang yin pa 'di lta ste /
skad cig ma gcig pa'i ye shes kyi bdag nyid sdug bsngal la sogs pa chos shes pa'i bzod pas bsdus pa ni rtse mo'i mngon par rtogs pa'i skabs 'dir mthong ba'i lam yin no / /
de skyes na gzung ba dang 'dzin pa'i rnam par rtog pa rnam pa bzhi po so sor dgu'i bdag nyid 'dod pa dang gzugs dang gzugs med pa'i khams kyi dbye bas rnam par rtog pa brgya rtsa brgyad spangs pas de dag gis bsdus pa'i sa bon gyi nyon mongs pa brgya rtsa brgyad spangs pa ni rten cing 'brel par 'byung ba'i chos nyid kyis 'thob po de'i 'og tu de la dbang du byed pa'i ting nge 'dzin gsungs pa /
de nas seng ge rnam bsgyings pa'i / /
ting nge 'dzin la snyoms zhugs nas / /
rten cing 'brel 'byung lugs mthun dang / /
lugs mi mthun la rtogs par byed / /
ces bya ba'o / /
mi mthun pa'i phyogs kyi rnam par rtog pa bzod pas nye bar bsal ba'i de ma thag rnam par rtog pa rnams kyis bag tsha ba med pas seng ge rnam par bsgyings pa zhes bya ba'i ting nge 'dzin la snyoms par zhugs nas dus phyis bsgom pa'i lam du gtogs pas rten cing 'brel bar 'byung ba la ma rig pa'i rkyen gyis 'du byed do zhes pa la sogs pa lugs dang mthun pa dang /
skye ba 'gags pas rga shi 'gag go zhes pa la sogs pa lugs dang mi mthun par yang dag par rtog par byed do / /
de ltar mthong ba'i lam gyi rtse mo thob pa las bsgom pa'i lam 'byung bas bsgom pa'o lam gyi rtse mo gsungs pa /
'gog dang bcas pa'i snyoms 'jug dgur / /
rnam pa gnyis su song 'ongs nas / /
'dod par gtogs pa'i rnam par shes / /
mnyam gzhag min pa'i mtshams bzung ste / /
thod rgal du ni snyoms 'jug pa / /
gcig dang gnyis gsum bzhi dang lnga / /
drug dang bdun dang brgyad rgal nas / /
'gog pa'i bar du mi 'drar 'gro / /
zhes bya ba'o / /
byang chub sems dpa' rnams ni ting nge 'dzin gyi rtsal sbyangs pas snyoms par 'jug pa la dbang ba nyid kyis bsgom pa'i lam phul du phyin par bya ba'i phyir rtog pa dang dpyod pa la sogs pa'i yan lag lnga dang ldan pa bsam gtan dang po dang /
nang yongs su dang ba la sogs pa yan lag bzhi dang ldan pa bsam gtan gnyis pa dang /
btang snyoms la sogs pa yan lag lnga dang ldan pa bsam gtan gsum pa dang /
dran pa dang shes bzhin la sogs pa yan lag bzhi dang ldan pa bsam gtan bzhi pa rnams dang /
nam mkha' dang rnam shes mtha' yas so zhes pa mos pa sngon du gtong ba can nam mkha' mtha' yas dang /
rnam shes mtha' yas skye mched dang /
ci yang med pa nyid dang /
yod pa yang ma yin med pa yang ma yin no zhes bya ba sngon du gtong ba can ci yang med pa dang /
'du shes med 'du shes med min gyi skye mched rnams dang /
tshor ba dang mtshan mar 'du shes pa 'gog pa'i mtshan nyid 'gog pa'i snyoms par 'jug pa ste /
de ltar yul rnam pa dgu la bsam gtan dang po nas bzung ste 'gog pa'i bar du yar song ba dang /
'gog pa nas bzung ste bsam gtan dang po'i bar du 'ong ba ste /
de ltar lugs dang mthun pa dang mi mthun pa 'gro ba dang 'ong ba seng ge rnam par bsgyings pa bstan pa gnyis dang /
yang bsam gtan dang po la sogs pa rim gyis 'gog pa'i bar du snyoms par 'jug pa khyad par can gyis 'gro ba dang /
de'i 'og tu bsam gtan dang po nas bzung ste 'gog pa'i bar du 'gog pa la snyoms par 'jug pa re re spel bar 'gro ba dang /
yang 'gog pa la snyoms par zhugs nas de las langs te 'gog pa gcig pu dor nas de ma thag pa'i yod min med min gyi skye mched la snyoms par 'jug cing /
de las langs nas 'dod pa na spyod pa'i rnam par shes pa mnyam par ma bzhag pa mtshams su gzhag ste /
thabs mkhas pas de nas 'gog pa la'o / /
de las langs nas mnyam par ma bzhag pa la'o / /
de nas gnyis dor nas ci yang med pa'i skye mched la'o / /
de las langs nas mnyam par ma bzhag pa la'o / /
de bzhin du rnam shes mtha' yas skye mched la sogs pa la mar babs pa'i tshul gyis mnyam par ma bzhag pa rab tu spel te /
gsum dang /
bzhi dang /
lnga dang /
drug dang /
bdun dang /
brgyad dor nas bsam gtan dang po la snyoms par 'jug go / /
de las langs nas mnyam par ma bzhag pa la gnas pa ste /
de ltar mi 'dra bar 'gro bas thod rgal gyi snyoms par 'jug pa yin no / /
bsgom pa'i lam des spang bar bya ba'i rnam par rtog pa gang zhig yin zhe na /
de'i mi mthun pa'i phyogs kyi rnam par rtog pa rnam pa bzhi las re zhig gzung ba'i rnam par rtog pa dang po gsungs pa /
mdor bsdus rgyas dang sangs rgyas kyis / /
bstang bas yongs su ma bzung dang / /
dus gsum yon tan med pa dang / /
legs pa'i lam ni rnam gsum la / /
gzung ba'i rnam rtog 'di gcig ste / /
sbyor ba'i rnam pa'i spyod yul can / /
zhes bya ba'o / /
gsung rab kyi don gang yin pa de bzhin nyid la sogs pa mi shes pas chos mdor bsdus pa dang /
rang gi mtshan nyid mi shes pas chos rgyas pa dang /
ji skad bshad pa'i don la nan tan mi byed pas sangs rgyas kyis bstang ste yongs su ma bzung ba dang / /
phyir mi ldog pa la sogs pa sbyor ba'i lam gyi yon tan med pas 'das pa'i yon tan med pa dang / /
shes rab kyi pha rol tu phyin pa sgrub pa'i mtshan nyid mthong ba'i lam gyi yon tan med pas da ltar ba'i yon tan med pa dang /
shes rab kyi pha rol tu phyin pa yang dag par bsgom pa nyid kyi mtshan nyid bsgom pa'i lam gyi yon tan med pas ma 'ongs pa'i yon tan med pa dang /
phyin ci log zhi ba nyid la sogs pas mya ngan las 'das pa la sbyor ba legs pa'i lam dang /
stong pa nyid mngon par sgrub pa nyid kyis de kho na nyid mthong ba legs pa'i lam dang /
rang bzhin med pa goms par byed pa nyid kyis yang dag par bsgom pa legs pa'i lam mi shes pa ste /
de ltar gzung ba'i rnam par rtog pa dang po bsgom pa'i lam gyi sbyor ba'i gnas skabs kyi yul can rnam pa dgu'o / /
de'i rjes la gzung ba'i rnam par rtog pa gnyis gsungs pa /
gnyis pa sems dang sems byung rnams / /
'jug pa'i yul can yin bzhed de / /
sems mi skye dang byang chub kyi / /
snying po yid la mi byed dang / /
theg pa dman pa yid byed dang / /
rdzogs pa'i byang chub yid mi byed / /
bsgom dang bsgom pa med pa dang / /
de dag las ni bzlog nyid dang / /
ji bzhin don min rnam rtog pa / /
bsgom pa'i lam la shes par bya / /
zhes bya ba'o / /
dge ba'i bshes gnyen la sogs pa dang bral bas byang chub tu sems mi skyed pa dang /
sangs rgyas kyi rjes su mthun pa nyid kyi bsod nams khyad par du 'phags pa med pas byang chub kyi snying po yid la mi byed pa dang /
'khor bas 'jigs pa nyid dang gzhan don la mi ltos pa nyid kyis theg pa dman pa yid la byed pa dang /
shes rab kyi pha rol tu phyin pa mngon par sgrub pa med pas rdzogs pa'i byang chub yid la mi byed pa dang /
shes rab kyi pha rol tu phyin pa bsgoms pas thams cad mkhyen pa nyid thob par 'dod pas bsgom pa dang /
de nyid ma bsgoms pas thob par 'dod pas bsgom pa med pa dang /
bsgoms pa dang ma bsgoms pa gnyis kas thob par 'dod pas gnyis ka dang /
bsgoms pas kyang ma yin ma bsgoms pas kyang ma yin pas 'thob par 'dod pas gnyis ka ma yin pa dang /
phyin ci log tu zhugs pa nyid kyis don ji lta ba bzhin ma yin pa 'dzin pa ste /
de ltar gzung ba'i rnam par rtog pa gnyis pa bsgom pa'i lam gyi sems dang sems las byung ba 'jug pa'i skabs kyi yul can rnam pa dgu'o / /
de'i 'og tu 'dzin pa'i rnam par rtog pa dang po gsungs pa /
sems can btags pa'i spyod yul dang / /
chos btags pa dang stong min nyid / /
chags dang rab dbye bdag nyid dang / /
dngos por byed dang theg gsum dang / /
yon ni dag pa ma yin dang / /
spyod pa rnam par 'khrugs pa dang / /
'dzin par byed pa dang por te / /
shes par bya bar bsgrags pa yin / /
zhes bya ba'o / /
rdzas su yod par mi skye bas sems can du btags pa dang /
snang ba tsam du zad pa'i phyir gzugs la sogs pa'i chos su btags pa dang /
gang zag dang chos don gzhan gyis stong yang rang gi ngo bor gnas pas stong pa ma yin pa dang /
de dag la dmigs pa dang mi dmigs pa nyid kyi sgo nas lam la chags pa dang /
gzugs la sogs pa rang dang spyi'i mtshan nyid so so ba nyid kyis rab tu rnam par 'byed pa dang /
ji skad bshad pa'i ched du bya ba mi byed pas dman pa'i ched du bya ba byed pa dang /
gzugs la sogs pa mi dmigs pa'i phyir theg pa gsum gyis nges par 'byung ba dang /
yang dag par rab tu ma zhugs pa nyid kyis yon dag pa ma yin pa dang /
sbyin pa la sogs pa 'khor gsum du dmigs pas spyod pa rnam par 'khrugs pa'i gang zag yod par 'dzin pa ste /
de ltar 'dzin pa'i rnam par rtog pa dang po bsgom pa'i lam gyi sbyor ba'i gnas skabs kyi yul can rnam pa dgur shes par bya'o / /
de'i rjes la 'dzin pa'i rnam par rtog pa gnyis pa mdor gsungs pa /
sems can btags dang de rgyu yi / /
yul can de yis rnam 'joms pas / /
bsgom pa'i lam dang 'brel pa yi / /
mi mthun phyogs gzhan rnam pa dgu / /
zhes bya ba'o / /
so so'i skye bo dang 'phags pa'i gang zag tu btags pa dang /
der rnam par gzhag pa'i rgyu ma rig pa dang ye shes kyis bsdus pa'i phung po'i rgyun la mngon par zhen pa'i yul can bsgom pa'i lam gyis yang dag par gzhom par bya ba gang yin pa ste /
lam de dang 'brel pa mi mthun pa'i phyogs 'dzin pa'i rnam par rtog pa gnyis pa rnam pa dgu yin no / /
ji ltar rnam pa dgu yin zhe na /
bar skabs kyi tshigs su bcad pa gsungs pa /
thams cad mkhyen nyid gsum dag gi /
bdag nyid ji bzhin sgrib rnam gsum / /
zhi lam de bzhin nyid sogs dang / /
mtshungs par ldan dang mi ldan dang / /
mi mnyam sdug bsngal la sogs dang / /
nyon mongs rnams kyi rang bzhin dang / /
gnyis su med la kun rmongs la / /
rnam par rtog pa tha mar bzhed / /
ces bya ba'o / /
rnam pa thams cad ma shes pas rnam pa thams cad mkhyen pa nyid kyi sgrib pa la kun tu rmongs pa dang /
lam thams cad rnam par ma shes pas lam shes pa nyid kyi sgrib pa dang /
gzhi thams cad rnam par ma shes pas gzhi thams cad shes pa nyid kyi sgrib pa dang /
shes rab kyi pha rol tu phyin pa mngon par ma shes pas thams cad zhi ba'i lam dang /
gzugs la sogs pa dang de bzhin nyid yongs su ma shes pas de bzhin nyid la sogs pa dang mtshungs par ldan pa dang mi ldan pa dang /
bdud la sogs pa'i rang gi ngo bo yongs su ma shes pas mi mnyam pa nyid dang /
don la sgra ji bzhin par 'dzin pa nyid kyis sdug bsngal ba'i bden pa la sogs pa dang /
'dod chags la sogs pa'i ngo bo glo bur ba nyid yongs su ma shes pas nyon mongs pa'i rang bzhin dang /
gzung ba dang 'dzin pa'i mtshan nyid yongs su ma shes pas gnyis su med pa la kun tu rmongs pa ste /
de ltar na 'dzin pa'i rnam par rtog pa tha ma bsgom pa'i lam gyi sems dang sems las byung ba'i gnas skabs kyi yul can rnam pa dgur bzhed pa yin no / /
de'i phyir bsgom pa'i lam gyi mi mthun pa'i phyogs rnam pa bzhi po de dag gi dbye ba kho nas gnyen po rnam pa bzhi tha dad pa'i dbye ba yang khong du chud par bya ste /
de ltar na gzung ba dang 'dzin pa'i rnam par rtog pa rnam pa bzhi po so sor dgu nyid 'dod pa dang gzugs dang gzugs med pa'i khams kyi dbye bas rnam par rtog pa brgya rtsa brgyad spangs pa na de dag gis bsdus pa'i nyon mongs pa'i bag chags brgya rtsa brgyad dang bral ba ni rten cing 'brel par 'byung ba'i chos nyid kyis 'thob po / /
de bas na bsgom pa'i lam de'i byed pa gang yin pa spang bar byas pas rnam par dag pa mthar thug pa'i sgo nas gsungs pa /
yams nad 'di rnams zad nas ni / /
yun ring lon nas dbugs phyin ltar / /
rnam pa kun tu 'gro ba yi / /
bde sgrub yon tan phun tshogs kun / /
rgya mtsho che la chu bo bzhin / /
'bras bu mchog gis rab mdzes pa'i / /
sems dpa' chen po de la ni / /
rnam pa kun tu sten par byed / /
ces bya ba'o / /
rgyun ring du legs par goms pa'i stobs kyis rnam par rtog pa'i rims 'tshe bar byed pa nyid kyis yams kyi nad du gyur pa 'di rnams zad nas gnod par byed pa med pa nyid kyis dper na nad las thar pa'i skyes bu ring zhig lon nas bde bar gnas pa thob ste dbugs phyin pa ltar /
snying rje dang thabs mkhas pa'i dbang gis rnam pa thams cad du rtse gcig pas 'gro ba'i bde ba mngon par bsgrub pa la rab tu mkhas pa theg pa gsum gyis bsdus pa'i yon tan phun sum tshogs pa ljon shing ltar rgyas pa thams cad rgya mtsho chen po la chu bo tha dad pa'i rgyun 'bab pa bzhin du /
byang chub sems dpa' bsgom pa'i lam rab kyi mthar son pa'i 'bras bus yang dag par mdzes par gyur pa'i bdag nyid chen po de la rnam pa thams cad nas rnam pa thams cad du mngon par 'ong ba'i rnam pas sten par byed do / /
bsgom pa'i lam gyi rtse mo thob pa las bar chad med pa'i lam 'byung bas bar chad med pa'i rtse mo gsungs pa /
stong gsum skye bo nyan thos dang / /
bse ru'i rtogs pa phun tshogs dang / /
byang chub sems dpa'i skyon med la / /
bkod pa'i dge rnams dper mdzad nas / /
bsod nams mang po nyid kyis ni / /
sangs rgyas nyid thob bar med de / /
bar chad med pa'i ting nge 'dzin / /
de ni rnam pa kun mkhyen nyid / /
ces bya ba'o / /
skyes bu gang gis stong gsum gyi 'jig rten gyi khams kyi sems can thams cad nyan thos dang rang sangs rgyas dang byang chub sems dpa'i skyon med pa la bkod pa'i bsod nams mngon par 'du bya ba gang yin pa de dper mdzad nas de bas ches khyad par du 'phags pa'i bsod nams mang po nyid kyis sangs rgyas nyid 'thob pa la gzhan gyis bar du chod pa med pa'i ting nge 'dzin te /
de ni dus gnyis par ni rnam pa kun mkhyen pa nyid yin no / /
de'i dmigs pa la sogs pa mtshan nyid ji lta bur brtag ce na /
bar skabs kyi tshigs su bcad pas mtshan nyid gsungs pa /
'di yi dmigs pa dngos med de / /
bdag po dran pa yin par bzhed / /
rnam pa zhi nyid 'di la ni / /
rab tu smra rnams brgyud mar rgol / /
zhes bya ba'o / /
bar chad med pa'i ting nge 'dzin 'di'i dmigs pa'i yul ni chos thams cad dngos po med pa yin no / /
bdag po'i rkyen ni sems dang po bskyed pa nas bzung ste yid la byed pa phun sum tshogs pa dran pa yin no / /
rnam pa ni rang bzhin gyi spros pa nye bar zhi ba nyid gang yin pa'o / /
gnas 'di la ni gting dpag dka' ba'i phyir rtog ge rab tu smra ba rnams kyi log par rtog pa'i klan ka'i rgol ba brgyud mar 'byung bas thabs la mkhas pas de dag bsal bar bya ste /
'dis ni 'di zab pa nyid bsnyad do zhes bya ba dgongs pa yin no / /
log par rtog pa de dag gang gis bsal bar bya ba yin zhe na /
dmigs pa 'thad pa de yi ni / /
ngo bo nyid nges gzung ba dang / /
rnam kun mkhyen nyid ye shes dang / /
dam pa'i don dang kun rdzob dang / /
sbyor dang dkon mchog gsum po dang / /
thabs bcas thub pa'i rtogs pa dang / /
phyin ci log ni lam bcas dang / /
gnyen po mi mthun phyogs dag dang / /
mtshan nyid dang ni bsgom pa la / /
smra ba rnams kyis log rtog pa / /
rnam pa kun mkhyen nyid rten can / /
rnam pa bcu drug dag tu bzhed / /
ces bya ba'o / /
'dus byas dang 'dus ma byas dag dngos po med pa nyid kyis dmigs pa 'thad pa dang /
rnam pa thams cad du ngo bo nyid med pa nyid kyis dmigs pa'i ngo bo nyid nges par bzung ba dang /
tha snyad du dngos po med pa dmigs pas rnam pa thams cad mkhyen pa nyid kyi ye shes dang /
de bzhin nyid kyi ngo bo nyid kyis kun rdzob dang don dam pa'i bden pa gnyis dang /
sbyin pa la sogs pa mi dmigs pa nyid kyis sbyor ba dang /
rtogs par bya ba med pa nyid kyi tshul nyid kyi rtog pas sangs rgyas dkon mchog dang /
nam mkha'i mtshan nyid can gyi tshul nyid kyis dri ma dang bral bas chos dkon mchog dang /
gzugs la sogs pa la spyod pa bkag pa'i tshul nyid kyis pha rol tu phyin pa drug la spyod pa'i dge 'dun dkon mchog dang /
'khor gsum mi dmigs pa nyid kyis thabs mkhas pa dang /
dngos po dang dngos po med pa dang gnyis ka'i ngo bor rtogs pa bkag pa nyid kyis de bzhin gshegs pa'i mngon par rtogs pa dang /
mi rtag pa la sogs pa'i spros pa rnam par gzhag pa nyid kyis rtag pa la sogs pa phyin ci log dang /
lam rnam par bsgom pa'i 'bras bu mngon sum du mi byed pa nyid kyis lam dang /
lam gyi rnam par gzhag pa tsam gyi dor ba dang blang ba'i mtshan nyid kyis mi mthun pa'i phyogs dang gnyen po dang /
yang dag par chos can med pa nyid kyis chos kyi mtshan nyid dang /
rang dang spyi'i mtshan nyid med pa nyid kyis mtshan nyid med pa'i mtshan nyid shes rab kyi pha rol tu phyin pa bsgom pa yin no zhes bya ba'o / /
thabs la mkhas pa'i mtshan nyid rab tu mi shes pa'i rab tu smra ba nyid thams cad kyi log par rtog pas phan tshun 'gal ba lta bur sgrub pa gang yin pa rnam pa thams cad mkhyen pa nyid kyi rten can log par bsgrub pa bcu drug po de dag byang chub sems dpa' blo gros dang ldan pa rnams kyis bden pa gnyis la brten pa'i thabs la mkhas pas rnam par bsal bar bya bar bzhed do / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las skabs lnga pa'i 'grel pa'o // //
rtse mo'i mngon par rtogs pa thob pas chos dkar po thams cad mthar gyis 'brel par bsgom dgos pa'i phyir mthar gyis pa'i mngon par rtogs pa gsungs pa /
sbyin pa shes rab bar dag dang / /
sangs rgyas la sogs dran dang chos / /
dngos med ngo bo nyid kyis de / /
mthar gyis pa yi bya bar bzhed / /
ces bya ba'o / /
'khor gsum rnam par dag pa'i bdag nyid kyi sbyin pa la sogs pa pha rol tu phyin pa rnam pa drug yongs su spyad pa bslab pa thams cad yang dag par sgrub par byed pa dang /
stobs dang mi 'jigs pa la sogs pa don dam par dran pa med cing yid la byar med pa'i tshul gyis sangs rgyas rjes su dran pa dang /
de bzhin du dge ba dang mi dge ba dang lung du ma bstan pa'i chos rjes su dran pa dang /
tshul de nyid kyis 'phags pa phyir mi ldog pa'i dge 'dun rjes su dran pa dang /
de bzhin du ma nyams pa la sogs pa'i tshul khrims dang /
zang zing la sogs pa'i gtong ba dang /
'dod pa la sogs pa'i lha rjes su dran pa dang /
sems dang po bskyed pa nas bzung ste /
rnam pa thams cad mkhyen pa nyid yid la byed pa'i sems kyis chos thams cad dngos po med pa'i ngo bo nyid du slob pa gang yin pa ste /
de ltar na rnam pa bcu gsum gyis dkar po'i chos thams cad rim gyis 'brel pa yongs su rdzogs par byed pa de ni 'dir mthar gyis sgrub pa'i bya bar bzhed pa yin no / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las skabs drug pa'i 'grel pa'o // //
mthar gyis sgrub pa'i mngon par rtogs pa las shin tu goms pa'i bdag nyid kyi skad cig ma gcig pa'i mngon par rtogs pa byang chub pa 'byung ba'i phyir de la mtshan nyid kyi rab tu dbye bas rnam pa bzhi las dang po rnam par smin pa ma yin pa'i mtshan nyid zag pa med pa'i chos thams cad skad cig ma gcig gis mngon par byang chub pa gsungs pa /
sbyin pa la sogs re res kyang / /
zag med chos kun bsdus pa'i phyir / /
thub pa'i skad cig gcig pa yis / /
rtogs pa 'di ni shes par bya / /
zhes bya ba'o / /
dus ring mo zhig nas sbyin pa la sogs pa pha rol tu phyin pa rnam pa lnga shin tu phul du gyur pa'i mthus de dag gang yang rung ba skad cig ma gcig po dngos po so sor nges par phyin ci log dang bral ba'i ngo bos sa bdun par yongs su son par gyur pa'i bar gyi /
sbyin pa la sogs pa nas dpe byad bzang po brgyad cu'i bar gyi zag pa med pa'i chos thams cad bsdus pa'i phyir thub pa byang chub sems dpa'i skad cig ma gcig pa'i rtogs pas mngon par rdzogs par byang chub pa'o zhes shes par bya'o / /
ji ltar na zag pa med pa'i ye shes gcig dmigs na zag pa med pa'i chos thams cad mngon du 'gyur ba yin zhe na /
'jig rten pa'i dpes grub pa gcig gsungs pa /
ji ltar skyes bus zo chun rgyud / /
rdog thabs gcig gis bskyod pa na / /
thams cad cig car 'gul ba ltar / /
skad cig gcig shes de bzhin no / /
zhes bya ba'o / /
dper na bzo bo mkhas pa sngon bzo legs par byas pa'i zo chun gyi rgyud skyes bus rdog pa'i thabs gcig gis bskyod na thams cad dus gcig tu 'gul bar 'gyur ro / /
dpe de bzhin du chos kyi dbyings kyi mthu las mngon du legs par bsgoms pa mthar phyin pa'i dbang gis skad cig ma gcig kho na la zag pa med pa'i ye shes gcig mngon du gyur na de'i bdag nyid kyi rigs can mtha' dag mngon du byed pa yin no / /
gnyis pa rnam par smin pa'i chos nyid kyi mtshan nyid zag pa med pa'i chos thams cad skad cig ma gcig gis mngon par byang chub pa gsungs pa /
gang tshe chos dkar thams cad kyi / /
rang bzhin shes rab pha rol phyin / /
rnam smin chos nyid gnas skabs skyes / /
de tshe skad cig gcig ye shes / /
zhes bya ba'o / /
gang gi tshe chos rab tu dkar ba thams cad kyi rang bzhin shes rab kyi pha rol tu phyin pa nyid kyi phyir rnam pa thams cad du de yid la byed pa dang ma bral ba dbang du gyur pa'i mthus rnam par smin pa'i chos nyid kyi gnas skabs dri ma rnams dang bral ba'i ngo bo nyid skyes pa de'i tshe skad cig ma gcig kho na la sa brgyad pa la sogs pa rnam par smin pa'i bdag nyid zag pa med pa'i chos thams cad mngon sum du 'gyur ba'i phyir skad cig ma gcig pa'i rtogs pas mngon par rdzogs par byang chub pa yin no / /
gsum pa chos thams cad mtshan nyid med pa'i mtshan nyid skad cig ma gcig gis mngon par byang chub pa gsungs pa /
sbyin pa sogs pa'i spyod pa yis / /
chos kun rmi lam 'drar gnas nas / /
chos rnams mtshan nyid med pa nyid / /
skad cig ma ni gcig gis rtogs / /
zhes bya ba'o / /
sngon chos thams cad rmi lam lta bur goms pa'i sgo nas sbyin pa la sogs pa'i pha rol tu phyin pa drug yongs su spyad pas 'dir chos thams cad rmi lam gyi ngo bo nyid du rtogs pa la gnas te skad cig ma gcig kho nas kun nas nyon mongs pa dang rnam par byang ba'i chos thams cad ni rang dang spyi'i mtshan nyid med pa'o zhes mngon sum du byed pa'i phyir skad cig ma gcig pa'i rtogs pas mngon par rdzogs par byang chub pa nyid yin no / /
bzhi pa chos thams cad gnyis su med pa'i mtshan nyid skad cig ma gcig gis mngon par byang chub pa gsungs pa /
rmi lam dang ni de mthong nyid / /
gnyis kyi tshul du mi mthong ltar / /
chos rnams gnyis su med pa yi / /
de nyid skad cig gcig gis mthong / /
zhes bya ba'o / /
ji ltar rmi lam ni brdzun pa nyid kyis rmi lam la bzung ba dang rmi lam mthong ba la 'dzin pa mi mthong ba bzhin du rnam pa thams cad bar chad med par gnyis su snang ba spang ba goms pa ngang du gyur pa'i byang chub sems dpas chos thams cad kyang de lta bu'i chos nyid yin no zhes skad cig ma gcig kho nas chos rnams kyi de kho na gzung ba dang /
'dzin pa gnyis su med pa mngon du byed pa'i phyir skad cig ma gcig pa'i rtogs pas mngon par rdzogs par byang chub pa yin no / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las skabs bdun pa'i 'grel pa'o // //
da ni mngon par rtogs pa rnams kyi 'bras bu yongs su smin pa gang yin pa chos kyi sku 'chad par mdzad pas de yang sku rnam pa bzhi phrin las dang bcas pas rab tu dbye ba las re zhig rang bzhin gyis lhun gyis grub cing rnam par dag pa yon tan thams cad rdzogs pa'i bdag nyid ngo bo nyid kyi sku gsungs pa /
thub pa'i ngo bo nyid sku ni / /
zag pa med pa'i chos gang dag /
thob gyur rnam kun rnam dag pa / /
de dag rang bzhin mtshan nyid can / /
zhes bya ba'o / /
thub pa sangs rgyas bcom ldan 'das kyi ngo bo nyid sku ni shin tu phul du gyur pa'i ye shes kyi bdag nyid 'jig rten las 'das pa'i chos kyi dbyings kyi ngo bo nyid kyis zag pa med pa'i chos thams cad thob par gyur pa dri ma rnams glo bur ba yin pa nyid kyis rnam pa thams cad du rnam par dag cing bcos ma ma yin pa'i don gyis rang bzhin gyis dben par gyur pa gang yin pa ngo bo nyid kyis gnas pa'i mtshan nyid can yin no / /
de las tha dad pa ma yin pa zag pa med pa nyid kyi bdag nyid chos kyi sku gsungs pa /
byang chub phyogs mthun tshad med dang / /
rnam par thar dang mthar gyis ni / /
snyoms 'jug dgu yi bdag nyid dang / /
zad par bcu yi bdag nyid dang / /
zil gyis gnon pa'i skye mched ni / /
rab tu dbye bas rnam brgyad dang / /
nyon mongs med dang smon mkhyen dang / /
mngon shes so so yang dag rig /
rnam pa thams cad dag bzhi dang / /
dbang bcu dang ni stobs bcu dang / /
mi 'jigs pa ni bzhi dag dang / /
bsrung ba med pa rnam gsum dang / /
dran pa nyer gzhag rnam gsum dang / /
bsnyel ba mi mnga'i chos nyid dang / /
bag chags yang dag bcom pa dang / /
skye la thugs rje chen po dang / /
thub pa kho na'i ma 'dres chos / /
bco brgyad bshad pa gang yin dang / /
rnam pa thams cad mkhyen nyid dang / /
chos kyi sku zhes brjod pa yin / /
zhes bya ba'o / /
de la byang chub kyi phyogs dang mthun pa'i chos sum cu rtsa bdun gang zhe na /
lus dang /
tshor ba dang /
sems dang /
chos rnams la dran pa nye bar gzhag pa bzhi dang /
mi dge ba dang dge ba skyes pa dang ma skyes pa dag go rims bzhin du spong ba dang /
mi skyed pa nyid dang /
cig shos kyi ngo bos yang dag par spong ba rnam pa bzhi dang /
'dun pa dang /
brtson 'grus dang /
sems dang /
dpyod pa'i ting nge 'dzin te rdzu 'phrul gyi rkang pa bzhi dang /
dad pa dang /
brtson 'grus dang /
dran pa dang /
ting nge 'dzin dang /
shes rab kyi dbang po ste dbang po rnam pa lnga dang /
dad pa dang /
brtson 'grus dang /
dran pa dang /
ting nge 'dzin dang /
shes rab kyi stobs te stobs rnam pa lnga dang /
dran pa dang /
chos rab tu rnam par 'byed pa dang /
brtson 'grus dang /
dga' ba dang /
shin tu sbyangs pa dang /
chos nyid de kho na nyid mngon sum du rtogs pa rtse gcig tu gnas pas ting nge 'dzin dang /
btang snyoms yang dag byang chub kyi yan lag ste byang chub kyi yan lag gi rnam pa bdun dang /
yang dag pa'i lta ba dang /
rtog pa dang /
ngag dang /
las kyi mtha' dang /
'tsho ba dang /
rtsol ba dang /
dran pa dang /
ting nge 'dzin te 'phags pa'i lam yan lag rnam pa brgyad do / /
tshad med pa bzhi gang zhe na /
byams pa dang /
snying rje dang /
dga' ba dang /
btang snyoms rnams so / /
rnam par thar pa brgyad gang zhe na /
nang gzugs can dang gzugs can ma yin par 'du shes pas phyi rol gyi gzugs rnams la rnam par lta ba zhes bya ba gnyis dang /
sdug pa'i rnam par thar pa lus kyis mngon sum du byas nas rdzogs par byas te gnas pa zhes bya ba gcig dang /
nam mkha' mtha' yas dang /
rnam shes mtha' yas dang /
ci yang med pa dang /
'du shes med 'du shes med min skye mched ces bya ba bzhi dang /
'du shes dang /
tshor ba 'gog pa zhes bya ba gcig go / /
mthar gyis gnas pa'i snyoms par 'jug pa dgu gang zhe na /
bsam gtan dang po dang /
gnyis pa dang /
gsum pa dang /
bzhi pa ste gzugs khams kyi bsam gtan rnam pa bzhi dang /
nam mkha' mtha' yas la sogs pa gzugs med pa'i snyoms par 'jug pa rnam pa bzhi dang /
'gog pa'i snyoms par 'jug pa nyid do / /
zad par bsgom pa bcu gang zhe na /
mtha' dag sngon po dang /
ser po dang /
dmar po dang /
dkar po dang /
sa dang /
chu dang /
me dang /
rlung dang /
nam mkha' dang /
rnam par shes pa rnam par bsgom pa zhes bya ba zad par bsgom pa rnam pa bcu dang /
zil gyis gnon pa'i skye mched brgyad gang zhe na /
nang gi gzugs dang gzugs med par 'du shes pa dag gis so sor chung ngu dang /
chen po dang dman pa dang gya nom pa dag tu phyi rol gyi gzugs rnams la lta zhing de dag zil gyis mnan nas shes shing mthong ba zhes bya ba bzhi dang /
nang gi gzugs med par 'du shes pa dag kho nas phyi rol gyi gzugs sngon po dang /
ser po dang /
dmar po dang /
dkar po rnams zil gyis mnan nas shes shing mthong ba zhes bya ba rnam pa bzhi'o / /
nyon mongs pa med pa gang zhe na /
bdag nyid nye bar zhi bas pha rol gyi rgyud du gtogs pa'i nyon mongs pa'i dgra'i rgyun drungs 'byin pa'i ting nge 'dzin zhes bya ba gang yin pa'o / /
smon gnas mkhyen pa gang zhe na /
ji ltar bzhed pa nyid tshul ji lta bar yang dag par mkhyen pa nyid kyis lhun gyis grub pa la sogs pa 'khor ba ji srid pa'i skabs su 'jug pa zhes bya ba gang yin pa'o / /
mngon par shes pa drug gang zhe na /
rdzu 'phrul dang /
lha'i rna ba dang /
sngon gyi gnas dang /
'chi 'pho ba dang /
skye ba dang /
gzhan gyi sems dang /
zag pa zad pa shes pa rnams so / /
so so yang dag par rig pa bzhi gang zhe na /
don dang /
chos dang /
nges pa'i tshig dang /
spobs pa so so yang dag par rig pa rnams so / /
rnam pa thams cad yongs su dag pa gang zhe na /
rten dang /
dmigs pa dang /
thugs dang /
ye shes yongs su dag pa rnams so / /
dbang rnam pa bcu gang zhe na /
tshe dang /
sems dang /
yo byad dang /
las dang /
skye ba dang /
mos pa dang /
smon lam dang /
rdzu 'phrul dang /
ye shes dang /
chos la dbang ba rnams so / /
stobs bcu gang zhe na /
gnas dang gnas ma yin pa dang /
las kyi rnam par smin pa dang /
khams sna tshogs pa dang /
mos pa sna tshogs pa dang /
dbang po mchog dang mchog ma yin pa dang /
kun tu 'gro ba'i lam dang /
bsam gtan la sogs pa snyoms par 'jug pa lta ba dang /
sngon gyi gnas dang /
'chi 'pho ba dang skye ba dang zag pa zad pa mkhyen pa'i stobs rnams so / /
mi 'jigs pa rnam pa bzhi gang zhe na /
bdag gi chos thams cad mngon par rdzogs par sangs rgyas so zhes bya ba dang /
zag pa zad do zhes bya ba dang /
gzhan la nges par 'byung ba'i lam bstan pa dang /
lam gyi bar chad dam bcas pa la lha'am bdud dam tshangs pa la sogs pas rgol ba med pas mi 'jigs pa rnams so / /
bsrung ba med pa gsum gang zhe na /
sku dang /
gsung dang /
thugs kyi spyod pa yongs su dag pa nyid kyis /
'di la phyin ci log gi kun tu spyod pa gzhan gyi yongs su shes pa'i bsnyengs pa bcab par bya'o snyam pa'i dgongs pa mi mnga' ba'o / /
dran pa nye bar gzhag pa gsum gang zhe na /
chos ston pa na nyan par 'dod pa dang /
nyan par mi 'dod pa dang /
gnyis ka la go rims bzhin du rjes su chags pa dang /
khong khro ba dang /
gnyis kas dben pa kho nar btang snyoms su dran pa dang ldan par gnas so zhes bya ba'o / /
bsnyel ba mi mnga' ba'i chos nyid gang zhe na /
thugs rje dang thabs mkhas pa nyid kyis sems can gyi don mdzad pa'i dus las mi 'da' ba'i mtshan nyid gang yin pa'o / /
bag chags yang dag par bcom pa gang zhe na /
nyon mongs pa dang shes bya'i sgrib pa'i bag la nyal gyi sa bon spangs te rnam pa thams cad du drungs phyung bas nam mkha' dri ma med pa ltar shin tu yongs su dag pa'o / /
skye bo la thugs rje chen po gang zhe na /
skye bo mtho ris dang ngan 'gror gyur pa ma lus pa la sgrib pa med pa'i thugs rje chen po nyid kyis nyin dang mtshan mo dus drug tu gzigs shing skyob par bzhed pa'o / /
sangs rgyas kyi chos ma 'dres pa bco brgyad gang zhe na /
'khrul pa dang /
ca co mi mnga' ba dang /
dgongs pa nyams pa dang /
mnyam par ma bzhag pa dang /
tha dad pa nyid kyi 'du shes dang /
ma brtags pa'i btang snyoms mi mnga' ba rnam pa drug dang /
'dun pa dang /
brtson 'grus dang /
dran pa dang /
ting nge 'dzin dang /
shes rab dang /
rnam par grol ba'i ye shes gzigs pa las nyams pa mi mnga' ba rnam pa drug dang /
sku dang /
gsung dang /
thugs kyi phrin las thams cad ye shes sngon du 'gro zhing ye shes kyi rjes su 'brang ba rnam pa gsum dang /
'das pa dang /
ma 'ongs pa dang /
da ltar ba'i dus la ma chags ma thogs pa'i ye shes gzigs pa 'jug pa zhes bya ba rnam pa gsum mo / /
rnam pa thams cad mkhyen pa nyid gang zhe na /
chos thams cad rnam pa thams cad du mngon par rdzogs par byang chub pa gang yin pa'o / /
dang zhes bya ba'i sgras bsdus pa chos thams cad la mnga' sgyur ba'i rang byung ba dang /
sangs rgyas thams cad kyis bshad pa de kho na nyid ji lta ba'i mtshan nyid de bzhin nyid rnams te /
chos 'di gang gi ngo bo nyid zag pa med pa mngon sum du gyur pa'i sku yin pas chos kyi sku zhes bya bar brjod pa yin no / /
de la nyon mongs pa med pa'i khyad par bar skabs kyi tshigs su bcad pa gsungs pa /
nyan thos nyon mongs med pa'i lta / /
mi yi nyon mongs yongs spong nyid / /
rgyal ba'i grong sogs de dag gi /
nyon mongs rgyun gcod nyon mongs med / /
ces bya ba'o / /
nyan thos la sogs pa'i nyon mongs pa med pa'i ting nge 'dzin ni bdag nyid la mi'i nyon mongs pa spong ba'am /
bdag mthong ba las 'ga' zhig la nyon mongs pa skye bar gyur na mi rung ngo zhes ched du bya bas nyon mongs pa spong ba yin la de bzhin gshegs pa rnams kyi nyon mongs pa med pa'i ting nge 'dzin ni grong khyer la sogs par gshegs nas skye bo mtha' dag gi nyon mongs pa'i rgyun drungs 'byin par mdzad pa yin no / /
yang smon gnas mkhyen pa'i khyad par bar skabs kyi tshigs su bcad pa gsungs pa /
sangs rgyas smon gnas mkhyen pa ni / /
lhun gyis grub dang chags spangs dang / /
thogs pa med dang rtag gnas dang / /
'dri ba kun lan 'debs par bzhed / /
ces bya ba'o / /
nyan thos la sogs pa'i smon gnas mkhyen pa ni 'bad pa la rag las pa nyid dang /
mnyam par gzhag pa la chags pa dang /
nyi tshe ba nyid dang /
res 'ga' ba nyid dang /
'dri ba rnams kyi lan thebs pa ma yin no / /
sangs rgyas rnams kyi smon gnas mkhyen pa ni mtshan ma med pa nyid du rang gi ngang gis 'jug pa dang /
mnyam par gzhag pa dang mnyam par gzhag pa ma yin pa'i /
bye brag med pas ltos pa dang bcas pa'i chags pa spangs pa dang /
sgrib pa'i tshogs bag chags dang bcas pa yang dag par bcom pas shes bya thams cad la thogs pa med pa dang /
'khor ba ji srid par 'byung ba'i phyir rtag tu gnas pa dang /
so so yang dag par rig pa phun sum tshogs pa brnyes pas 'dri ba'i lan 'debs par mdzad pa yin no / /
'di snyam du 'di lta bu'i de bzhin gshegs pa ci'i phyir rtag tu sems can gyi don mi mdzad ces dogs pa'i lan bar skabs kyi tshigs su bcad pas gsungs pa /
rgyu ni yongs su smin gyur nas / /
gang dang gang la gang du ni / /
gang tshe bya ba phan gyur pa / /
de dang de la de snang ngo / /
zhes bya ba'o / /
sngon bskyed pa'i dge ba'i rtsa ba sa bon sangs rgyas la sogs pa la dmigs pa'i rgyu yongs su brtas par gyur nas sems can gang dang gang la gang gis dus su chos gang bstan pa la sogs pa mdzad na don du 'gyur ba de'i tshe bai DUr+ya'i sa gzhi la lha'i dbang po la sogs pa bzhin du /
sngon gyi smon lam la sogs pa'i dbang gis de bzhin gshegs pa de dang de la sogs pa snang bar 'gyur te /
dus thams cad du yid bzhin gyi nor bu ltar nye bar mkho ba'i don thams cad sbyin par mdzad do / /
rkyen yod kyang rang gi rgyu ma tshang na mi 'byung ba dpes gsungs pa /
lha yi rgyal pos char phab kyang / /
sa bon mi rung mi 'khrungs ltar / /
sangs rgyas rnams ni byung gyur kyang / /
skal ba med pas bzang mi myong / /
zhes gsungs so / /
dper na lha'i rgyal po la sogs pas nam mkha' la sprin gyi phung po dkrigs te char gyi rgyun gnya' shing tsam gyi cha phab tu zin kyang til la sogs pa'i sa bon rul bas mi rung bar gyur pa dag las 'bras bu bzang po mi 'khrungs pa bzhin du /
de bzhin gshegs pa thugs rje chen po'i bdag nyid can skye bo mtha' dag gi don bya ba la rab tu mkhas pa rnams byung yang skal ba dang mi ldan pas snod du ma gyur pa rnams kyis de las dam pa'i chos mnyan pa la sogs pa'i go 'phang bzang po rjes su nyams su myong bar mi 'gyur ba nyid do / /
gal te skal ba dang ldan pa 'ga' zhig la don so sor nges pa'i rten can dus res 'ga' 'byung bas ji ltar khyab pa dang rtag pa yin zhes bya ba'i lan du bar skabs kyi tshigs su bcad pa gsungs pa /
de ltar mdzad pa rgya che'i phyir / /
sangs rgyas khyab par nges par brjod / /
de nyid zad pa med pa'i phyir / /
rtag pa nyid kyang brjod pa yin / /
zhes bya ba'o / /
ji skad bshad pa'i tshul gyis rang gi ngo bo rnam pa thams cad du gzhan gyi don mdzad pa rgya che ba'i phyir dang /
rgyun chags su 'khor ba ji srid par bzhugs kyang nyid kyis sgrub pa'i don gyi bdag nyid la nam du yang zad pa mi mnga' ba'i phyir go rims bzhin du sangs rgyas khyab pa dang rtag pa zhes mngon par brjod par bya'o / /
chos kyi sku'i ngo bo nyid kyi mthus gdul bya mchog tu gyur pa rnams la rjes su mthun pa'i chos ston par mdzad pa longs spyod rdzogs pa'i sku gsungs pa /
mtshan ni sum cu rtsa gnyis dang / /
dpe byad brgyad cu'i bdag nyid ni / /
theg chen nye bar longs spyod phyir / /
thub pa'i longs spyod rdzogs skur bzhed / /
ces bya ba'o / /
gzugs kyi sku phun sum tshogs pa'i ngo bo nyid mtshan sum cu rtsa gnyis dang /
dpe byad bzang po brgyad cus 'bar ba 'di ni byang chub sems dpa' chen po sa bcu la zhugs pa rnams dang thabs cig theg pa chen po'i chos kyi longs spyod kyi dga' ba dang bde ba dang shin tu kha na ma tho ba med par nye bar longs spyod pa'i phyir sangs rgyas bcom ldan 'das kyi longs spyod rdzogs pa'i sku yin no / /
de la mtshan sum cu rtsa gnyis gang zhe na /
bar skabs kyi tshigs su bcad pa gsungs pa /
phyag zhabs 'khor lo'i mtshan dang rus sbal zhabs / /
phyag dang zhabs sor dra bas 'brel ba dang / /
phyag ni zhabs bcas 'jam zhing gzhon sha chags / /
'di yi sku ni bdun dag mtho ba dang / /
sor mo ring dang rting yangs sku che drang / /
zhabs long mi mngon spu ni gyen du phyogs / /
byin pa e na ya'i 'dra phyag ring mdzes / /
mdoms kyi sba ba sbubs su nub pa'i mchog /
pags pa gser mdog pags pa srab pa dang / /
spu ni re re nas g.yas legs 'khrungs dang / /
zhal mdzod spus brgyan sku stod seng ge 'dra / /
'di yi dpung pa'i mgo zlum thal gong rgyas / /
'di la ro mi zhim pa'ang ro mchog snang / /
sku ni n+ya gro d+ha ltar chu zheng gab / /
gtsug tor dbur ldan ljags ring mdzes pa dang / /
tshangs dbyangs 'gram pa seng ge'i 'dra dang tshems / /
shin tu dkar dang tshad mnyam thags bzang dang / /
grangs ni bzhi bcu tham pa tshang ba dang / /
spyan ni mthon mthing spyan rdzi ba mchog gi /
'dra ba 'di dag sum cu rtsa gnyis mtshan / /
'di la mtshan ni gang gang gis / /
sgrub par byed pa'i rgyu gang yin / /
de dang de ni rab rdzogs pas / /
mtshan ni 'di dag yang dag 'grub / /
bla ma skyel la sogs pa dang / /
yang dag blangs la brtan pa dang / /
bsdu ba bsten dang gya nom pa'i / /
dngos po sbyin dang gsad bya dag /
thar par byed dang dge ba ni / /
yang dag blangs pa spel la sogs / /
sgrub byed rgyu yi mtshan nyid de / /
mdo las ji skad 'byung ba bzhin / /
zhes bya ba'o / /
de la tshig le'ur byas pa dang po lngas ni mtshan rnams kyi rang gi mtshan nyid bstan to / /
de'i 'og tu tshig le'ur byas pa gcig gis de dag 'grub par byed pa'i rgyu spyir bstan to / /
de nas tshig le'ur byas pa gnyis kyis rgyu so so yang dag par bshad pa yin no / /
'di ltar bla ma skyel ba dang bsu ba la sogs pas phyag dang zhabs 'khor lo'i mtshan dang ldan pa nyid dang /
sdom pa yang dag par blangs pa brtan pa nyid kyis rus sbal bzhin du zhabs shin tu gnas pa nyid dang /
bsdu ba'i dngos po bzhi bsten pas phyag dang zhabs kyi sor mo ngang pa'i rgyal po lta bur dra bas 'brel ba nyid dang /
bza' ba dang bca' ba la sogs pa gya nom pa byin pas phyag dang zhabs 'jam zhing gzhon sha chags pa nyid dang /
bldag pa la sogs pa shin tu gya nom pa byin pas phyag dang zhabs dang thal gong dang ltag pa'i phyogs mtho ba'i phyir bdun mtho ba nyid dang /
gsad par bya ba las thar bar byas pas sor mo ring ba nyid dang /
'tsho ba la phan btags pa nyid kyis rting pa yangs pa nyid dang /
srog gcod pa spangs pa nyid kyis sku che zhing drang ba nyid dang /
dge ba'i chos yang dag par blangs pas zhabs long bu mi mngon pa nyid dang /
dge ba'i chos yang dag par blangs pa spel bas sku'i spu gyen du phyogs pa nyid dang /
rig pa dang bzo la sogs pa gus par byas te byin pas byin pa ri dgas e na ya'i lta bu dang /
nor bdog pa slong ba po'i skye bo phyir ma spangs pas phyag ring zhing mdzes pa nyid dang /
skye bo thams cad tshangs par spyod pa yang dag par len du 'jug pa dang /
gsang ba'i tshig bsrungs pas mdoms kyi sba ba sbubs su nub pa nyid dang /
gding ba gya nom pa byin pas mdog gser dang 'dra ba nyid dang /
khang bzangs la sogs pa'i gnas dam pa byin pas pags pa 'jam pa nyid dang /
'du 'dzi la sogs pa yongs su spangs pas spu re re nas g.yas su 'khyil ba nyid dang /
skye bo bla ma thams cad gnas ji lta ba bzhin du bkod pas zhal mdzod spus brgyan pa nyid dang /
rnam pa thams cad du kha drag gi tshig gis khyad du ma bsad pas sku stod seng ge'i 'dra ba nyid dang /
snyan par smra ba dang /
legs par smra ba'i rjes su mthun par byas pas dpung mgo shin tu zlum pa nyid dang /
sman la sogs pa byin pas phrag pa rgyas pa nyid dang /
skye bo nad pa'i g.yog byas pas ro bro ba'i mchog mkhyen pa nyid dang /
nags tshal dang kun dga' ra ba la sogs pa byed pa yang dag par len du bcug pas shing n+ya gro d+ha ltar chu zheng gab pa nyid dang /
gtsug lag khang la sogs pa lhag par sbyin pas dbu gtsug tor dang ldan pa nyid dang /
tshig rab tu 'jam po la sogs pa gsungs pas ljags ring ba nyid dang /
'jig rten gyi khams thams cad kyi sems can la dam pa'i chos go bar byas pas tshangs pa'i dbyangs nyid dang /
tshig 'khyal pa spangs pas 'gram pa seng ge'i 'dra ba nyid dang /
skye bo thams cad bkur ba la sogs pas tshems dkar ba nyid dang /
'tsho ba rnam par dag pas tshems mnyam pa nyid dang /
bden pa'i tshig kun tu spyad pas tshems thags bzang ba nyid dang / /
phra ma'i tshig spangs pas tshems bzhi bcu mnga' ba nyid dang /
sems can thams cad la bu gcig pa dang 'dra bar bltas pas spyan mthon mthing nyid dang /
khong khro ba la sogs pa med par bltas pas /
rdzi ma ba'i lta bu nyid do / /
dpe byad bzang po brgyad cu gang zhe na /
bar skabs kyi tshigs su bcad pas gsungs pa /
thub pa'i sen mo zangs mdog dang / /
mdog snum mtho dang sor mo rnams / /
zlum rgyas byin gyis phra ba dang / /
rtsa mi mngon dang mdud pa med / /
long bu mi mngon zhabs mnyam dang / /
seng ge glang chen bya dang ni / /
khyu mchog stabs gshegs g.yas phyogs dang / /
mdzes gshegs drang dang 'khril bag chags / /
byi dor byas 'dra rim par 'tsham / /
gtsang dang 'jam dang dag pa'i sku / /
mtshan ni yongs su rdzogs pa dang / /
sku yi kho lag yangs shing bzang / /
gom snyoms pa dang spyan gnyis ni / /
dag dang gzhon sha can nyid dang / /
sku zhum med dang rgyas pa dang / /
shin tu grims pa'i sku nyid dang / /
yan lag shin tu rnam 'byes dang / /
gzigs pa sgrib med dag pa dang / /
dku zlum skabs phyin ma rnyongs dang / /
phyang nge ba dang lte ba ni / /
zab dang g.yas phyogs 'khyil ba dang / /
kun nas blta na sdug pa dang / /
kun spyod gtsang dang sku la ni / /
sme ba gnag bag med pa dang / /
phyag ni shing bal ltar 'jam dang / /
phyag ris mdangs yod zab ring dang / /
zhal ni ha cang mi ring dang / /
mchu ni bim pa ltar dmar dang / /
ljags mnyen pa dang srab pa dang / /
dmar dang 'brug gi sgra nyid dang / /
gsung mnyen 'jam dang mche ba zlum / /
rno dang dkar dang mnyam pa dang / /
byin gyis phra dang shangs mtho dang / /
mchog tu dag pa dag dang ni / /
spyan yangs pa dang rdzi ma stug /
pad+ma'i 'dab ma 'dra ba dang / /
smin tshugs ring dang 'jam pa dang / /
snum dang spu ni mnyam pa dang / /
phyag ring rgyas dang snyan mnyam dang / /
nyams pa rnam par spangs pa dang / /
dpral ba legs par 'byes pa dang / /
dbyes che ba dang dbu rgyas dang / /
dbu skra bung ba ltar gnag dang / /
stug dang 'jam dang ma 'dzings dang / /
mi bshor dri zhim skyes bu yi / /
yid ni 'phrog par byed pa dang / /
dpal gyi be'u dang bkra shis ni / /
g.yung drung 'khyil bas brgyan pa ste / /
sangs rgyas dpe byad bzang por bzhed / /
ces bya ba'o / /
'du byed thams cad la 'dod chags dang bral ba nyid kyis sen mo zangs kyi mdog lta bu nyid dang /
sems can thams cad la phan pa lhag par bsams pa nyid kyis sen mo mdog snum pa nyid dang /
rigs kyi mchog las skyes pas sen mo mtho ba nyid dang /
tshul kha na ma tho ba med pa nyid kyis sor mo rnams zlum pa nyid dang /
dge ba'i rtsa ba bsags pa nyid kyis sor mo rnams rgyas pa nyid dang /
yang dag par mthar gyis zhugs pa nyid kyis sor mo rnams byin gyis phra ba nyid dang /
lus la sogs pa'i las dang 'tsho ba rab tu bsrungs pa nyid kyis rtsa mi mngon pa nyid dang /
nyon mongs pa'i mdud pa 'grol ba nyid kyis rtsa mdud pa med pa nyid dang /
shin tu sbas pa'i chos kyi blo gros can nyid kyis long bu mi mngon pa nyid dang /
bgrod par dka' ba'i gnas thams cad las skye bo sgrol bar mdzad pa nyid kyis zhabs mnyam pa nyid dang /
mi zil gyis gnon pa la mkhas pa nyid kyis seng ge'i stabs su gshegs pa nyid dang /
klu zil gyis gnon pa la mkhas pa nyid kyis glang po che'i stabs su gshegs pa nyid dang /
nam mkha' la gshegs par mkhas pa nyid kyis ngang pa'i stabs su gshegs pa nyid dang /
skyes bu khyu mchog tu mkhas pa nyid kyis khyu mchog gi stabs su gshegs pa nyid dang /
bskor phyogs kyi lam dang mthun par gshegs pa nyid kyis g.yas phyogs su ldog cing gshegs pa nyid dang /
mdzes par spyod pa mkhas pa nyid kyis mdzes par gshegs pa nyid dang /
rtag tu sems gya gyu mi mnga' ba nyid kyis mi yo bar gshegs pa nyid dang /
yon tan rnam par dag par brjod par mdzad pa nyid kyis sku 'khril bag chags pa nyid dang /
sdig pa'i chos dang ma 'bags pa nyid kyis sku byi dor byas pa lta bu nyid dang /
gdul bya dang 'tsham par chos ston par mdzad pa nyid kyis sku rim par 'tsham pa nyid dang /
sku la sogs pa'i kun tu spyod pa kun tu gtsang ba'i phyir sku rnam par dag pa nyid dang /
thugs shin tu thugs rje can nyid kyi phyir sku 'jam pa nyid dang /
thugs rnam par dag pa'i phyir sku rnam par dag pa nyid dang /
chos 'dul ba yongs su rdzogs pa'i phyir mtshan rdzogs pa nyid dang /
yangs shing mdzes pa'i yon tan brjod pa'i phyir sku'i kho lag yangs shing bzang ba nyid dang /
thams cad la thugs snyoms pa'i phyir gom pa snyoms pa nyid dang /
rnam par dag pa'i chos ston pa'i phyir spyan rnam par dag pa nyid dang /
chos go sla bar ston pa'i phyir sku shin tu gzhon sha can nyid dang /
thugs rtag tu ma zhum pa'i phyir sku zhum pa med pa nyid dang /
dge ba'i rtsa ba yang dag par 'phags pa'i phyir sku rgyas pa nyid dang /
yang srid pa zad pa nyid kyis sku shin tu grims pa nyid dang /
rten cing 'brel par 'byung ba shin tu rnam par phye ba sten par mdzad pa nyid kyis yan lag dang nying lag rnam par 'byes pa nyid dang /
tshig gi don shin tu rnam par dag pa ston pas gzigs pa rab rib med cing rnam par dag pa nyid dang /
slob ma tshul khrims phun sum tshogs par gyur pa nyid kyis dku zlum pa nyid dang /
'khor ba'i skyon gyis ma sbags pa nyid kyis dku skabs phyin pa nyid dang /
nga rgyal gyi 'gying bag bcom pa nyid kyis dku ma rnyongs pa nyid dang /
chos zad pa rnam par bzlog pa nyid kyis phyal phyal le ba nyid dang /
chos rab tu zab mo rtogs pa nyid kyis lte ba zab pa nyid dang /
slob ma mthun par 'dzin par gyur pa nyid kyis lte ba g.yas phyogs su 'khyil ba nyid dang /
'khor kun nas mdzes par gyur pa nyid kyis kun nas mdzes pa nyid dang /
thugs gtsang ba nyid kyis kun tu spyod pa gtsang ba nyid dang /
dus ma yin pa'i chos 'dul ba dang bral ba nyid kyis sku la sme ba dang gnag bag med pa nyid dang /
lus la sogs pa zo mdog bde ba thob pa'i chos ston par mdzad pa nyid kyis phyag shing bal ltar shin tu 'jam pa nyid dang /
mdangs yod pa'i dge sbyong chen po brnyes pa nyid kyis phyag gi ri mo mdangs yod pa nyid dang /
chos zab mo la gnas pa nyid kyis phyag gi ri mo zab pa nyid dang /
phyi rjes su yang dag par yongs su dag pa'i chos ston par mdzad pa nyid kyis phyag gi ri mo ring ba nyid dang /
bslab pa rab tu mang po kun tu ston par mdzad pa nyid kyis zhal ha cang mi ring ba nyid dang /
'jig rten thams cad gzugs brnyan dang 'dra bar rtogs pa nyid kyis mchu bim pa ltar dmar ba nyid dang /
tshig 'jam pos 'dul ba nyid kyis ljags mnyen pa nyid dang /
yon tan mtha' dag mnga' ba nyid kyis ljags srab pa nyid dang /
chos 'dul ba byis pa'i skye bo chags pa can gyis gting dpag dka' ba la spyad pa nyid kyis ljags dmar ba nyid dang /
bsnyengs pa thams cad mi mnga' ba nyid kyis 'brug gi sgra dang ldan pa nyid dang /
snyan pa la sogs par gsung ba nyid kyis gsung snyan cing mnyen la 'jam pa nyid dang /
srid par kun tu sbyor ba bsdams pa nyid kyis mche ba zlum pa nyid dang /
skye bo gdul dka' ba 'dul bar mdzad pa nyid kyis mche ba rno ba nyid dang /
chos 'dul ba shin tu rnam par dkar ba nyid kyis mche ba dkar ba nyid dang /
mnyam pa'i sa la gnas pa nyid kyis mche ba mnyam pa nyid dang /
mthar gyis mngon par rtogs pa yang dag par rab tu ston par mdzad pa nyid kyis mche ba byin gyis phra ba nyid dang /
shes rab mchog la gnas pa nyid kyis shangs mtho ba nyid dang /
skye bo gtsang ma phun sum tshogs pa nyid kyis shangs gtsang ba nyid dang /
chos shin tu rgya che ba nyid kyis spyan yangs pa nyid dang /
sems can gyi tshogs legs par drangs pa nyid kyis rdzi ma stug pa nyid dang /
'gro ba gzhon nu ma thams cad mngon par mgu ba nyid kyis spyan dkar nag 'byes shing pad+ma'i 'dab ma rangs pa lta bu nyid dang /
rtag tu phyi rjes su gzigs pa nyid kyis smin tshugs ring ba nyid dang /
chos 'dul ba 'jam po la mkhas pa nyid kyis smin ma 'jam pa nyid dang /
thugs kyi rgyud dge bas brlan pa nyid kyis smin ma snum pa nyid dang /
kun tu skyon gzigs pa nyid kyis smin ma'i spu mnyam pa nyid dang /
mchog tu gnod pa bzlog par mdzad pa nyid kyis phyag ring zhing rgyas pa nyid dang /
'dod chags la sogs pa'i g.yul las rnam par rgyal ba nyid kyis snyan mnyam pa nyid dang /
sems can thams cad kyi rgyud ma nyams par mdzad pa nyid kyis snyan gyi dbang po ma nyams pa nyid dang /
lta bas byas pa thams cad kyis gzhan du mi 'gyur ba nyid kyis dpral ba legs par 'byes pa nyid dang /
smra ba thams cad 'joms par mdzad pa nyid kyis dpral ba'i dbyes che ba nyid dang /
smon lam gyi mchog yongs su rdzogs pa nyid kyis dbu shin tu rgyas pa nyid dang /
yul gyi dga' ba rnam par zlog par mdzad pa nyid kyis dbu skra bung ba ltar gnag pa nyid dang /
mthong ba dang bsgom pas spang bar bya ba'i bag la nyal spangs pa nyid kyis dbu skra stug pa nyid dang /
bstan pa blo 'jam pos yongs su shes pa nyid kyis dbu skra 'jam pa nyid dang /
thugs 'dod chags la sogs pas ma dkrugs pa nyid kyis dbu skra ma 'dzings pa nyid dang /
rtag tu tshig mi rtsub pa nyid kyis dbu skra mi bshor ba nyid dang /
byang chub kyi yan lag gi me tog bkram pa nyid kyis dbu skra dri zhim pa nyid dang /
rnam pa thams cad du mdzes par gyur pa nyid kyis phyag dang zhabs dpal gyi be'u dang bkra shis dang g.yung drung 'khyil bas brgyan pa nyid yin no / /
de'i rjes la byis pa'i skye bo la sogs pa gdul bar bya ba ma lus pa thams cad la ji ltar 'tsham pa'i don mtha' dag sgrub par mdzad pas sprul pa'i sku gsungs pa /
gang gis srid pa ji srid par / /
'gro la phan pa sna tshogs dag /
mnyam du mdzad pa'i sku de ni / /
thub pa'i sprul sku rgyun mi 'chad / /
ces bya ba'o / /
bcom ldan 'das shAkya seng ge la sogs pa'i gzugs gang gis 'khor ba ji srid par 'jig rten gyi khams thams cad du sems can rnams kyi 'dod pa'i don mnyam du mdzad pa'i sku gang yin pa de ni rgyun chags pa nyid kyis sangs rgyas rnams kyi sprul pa'i sku rgyun mi 'chad pa yin no / /
de ltar don dam pa dang kun rdzob kyi mtshan nyid can gyi sku gang yin pa ngo bo nyid kyi sku dang /
gzhan rnam pa gsum ste /
sangs rgyas dang byang chub sems dpa' dang nyan thos la sogs pa'i spyod yul du rnam par gzhag pas chos kyi sku dang /
longs spyod rdzogs pa'i sku dang /
sprul pa'i sku rnam pa gsum mo / /
chos nyid dang gzugs kyi sku rnam par bye ba rnam pa gnyis nyid yin pas sangs rgyas bcom ldan 'das rnams kyi sku ni rnam pa gsum du yang dag par brjod do / /
de'i 'og tu sku rnams kyi dngos dang brgyud pa'i mtshan nyid kyi bya ba 'bras bu phrin las mdzad pa gsungs pa /
de bzhin 'khor ba ji srid 'di'i / /
las ni rgyun mi 'chad par 'dod / /
'gro rnams zhi ba'i las dang ni / /
bsdu rnam bzhi la 'god pa dang / /
kun nas nyon mongs bcas pa yi / /
rnam par byang ba rtogs pa dang / /
sems can rnams don ji bzhin gyi / /
don dang pha rol phyin drug dang / /
sangs rgyas lam dang rang bzhin gyis / /
stong pa nyid dang gnyis zad dang / /
brda dang dmigs pa med pa dang / /
lus can rnams ni yongs smin dang / /
byang chub sems dpa'i lam dang ni / /
mngon par zhen pa zlog pa dang / /
byang chub 'thob dang sangs rgyas zhing / /
rnam par dag dang nges pa dang / /
sems can don ni tshad med dang / /
sangs rgyas rten sogs yon tan dang / /
byang chub yan lag las rnams ni / /
chud mi za dang bden mthong dang / /
phyin ci log ni spangs pa dang / /
de gzhi med pa'i tshul dang ni / /
rnam par byang dang tshogs dang ni / /
'dus byas 'dus ma byas pa la / /
tha dad yongs su mi shes dang / /
mya ngan 'das la 'god pa ste / /
chos kyi sku yi phrin las ni / /
rnam pa nyi shu bdun du bzhed / /
ces bya ba'o / /
sprul pa'i sku ji lta ba bzhin du gdul bya'i skye bo so so'i snang ba la brten pa las chos kyi sku'i bdag nyid kyi ye shes bdag por gyur pa 'di las byung ba'i phrin las ni 'khor ba ji srid par rgyun mi 'chad par 'byung bar bzhed de /
'di ltar dang po 'jig rten pa'i bsam pa yongs su dag pa 'gro ba bzang po dang /
cig shos la mngon par zhen pa med par gnas pa'i mtshan nyid dang /
'gro ba rab tu zhi ba'i phrin las la 'god do / /
de nas sbyor ba yongs su dag pa sbyin pa la sogs pa bsdu ba'i dngos po rnam pa bzhi dang /
lta ba yongs su dag pa thos pa la sogs pa'i shes pas kun nas nyon mongs pa dang rnam par byang ba dor ba dang blang bar bya ba'i sgo nas rtogs pa dang /
de nas lam yang dag pa dang por 'jug pa'i mtshan nyid kyis lam rnam par dag pa rjes su chags pa la sogs pas rnam par dben pa nyid kyis gzhan gyi don byams pa la sogs pa'i mtshan nyid dang /
rang gi don gyi spyod pa rnam par dag pa 'khor gsum rnam par dag pas rab tu phye ba'i pha rol tu phyin pa drug la goms pa dang /
rang dang gzhan gyi don gyi sbyor ba rnam par dag pa sangs rgyas kyi lam dang /
lta ba rnam par dag pa chos thams cad rang bzhin gyis stong pa nyid la goms par bya ba dang /
de'i 'og tu sbyin pa'i pha rol tu phyin pa la brten nas sa dang por chos kyi dbyings kun tu 'gro ba rtogs pa'i mtshan nyid gnyis su med pa'i don kun tu ston pa dang /
tshul khrims dang /
bzod pa'i pha rol tu phyin pa la brten nas sa gnyis pa dang gsum par chos thams cad brdar btags par shes pa dang /
brtson 'grus dang /
bsam gtan dang /
shes rab kyi pha rol tu phyin pa la brten nas sa bzhi pa dang lnga pa dang drug par byang chub kyi phyogs kyi chos dang /
bden pa bzhi dang /
rten cing 'brel par 'byung ba yang dag par shes pas chos thams cad mtshan mar dmigs pa med pa dang /
thabs kyi pha rol tu phyin pa la brten nas sa bdun par sems can yongs su smin par byed pa dang /
stobs kyi pha rol tu phyin pa la brten nas sa brgyad par nyan thos la sogs pa dang thun mong ma yin pa byang chub sems dpa'i lam dang /
de bzhin du de bzhin nyid la nyon mongs pa zad pa la sogs pas chos thams cad la mngon par zhen pa spangs pa dang rtog pa spangs pa la sogs pas nye ba'i byang chub thob pa dang rjes su mthun pa'i thabs la mkhas pas sangs rgyas kyi zhing rnam par dag par byed pa dang /
de'i 'og tu smon lam gyi pha rol tu phyin pa la brten nas sa dgu par yang dag par rdzogs pa'i byang chub kyi phung por nges pa dang /
de bzhin du chos smra ba'i skyes bur gyur pas sems can gyi don tshad med pa byed pa dang /
de'i rjes la ye shes kyi pha rol tu phyin pa la brten nas sa bcu par mngon par shes pa la gnas te 'jig rten gyi khams thams cad du sangs rgyas kyi drung du song zhing bsnyen bkur ba la sogs pa'i yon tan dang /
de bzhin du khyad par gyi lam gyi ngo bo dge ba'i chos byang chub mtha' dag 'dren par byed pa'i mtshan nyid byang chub kyi yan lag dang /
tha snyad nye bar bzung ste las dang 'bras bur 'brel pa chud mi za ba dang /
yang dag pa ji lta ba bzhin gyi ngo bos sdug bsngal la sogs pa'i bden pa rnam pa bzhi yang dag par rtogs pa dang /
gzugs la sogs pa'i phung po mtshan nyid med pa nyid kyis rtag pa la sogs par phyin ci log thams cad rab tu spangs pa dang /
tshul de nyid kyis phyin ci log thams cad nye bar 'jug pa'i gzhi'i dngos po 'ga' yang med pa dang /
rang bzhin gyis dag pa'i mtshan nyid kyis rnam par byang ba dang /
dri ma thams cad dang bral ba'i rgyus de bzhin gshegs pa'i tshogs yongs su rdzogs pa dang stong pa nyid kyi ngo bo nyid kho nas 'dus byas dang 'dus ma byas mtha' dag tha dad pa med par yongs su shes pa dang /
de'i 'og tu rnam pa thams cad mkhyen pa nyid kyi rgyus chos thams cad yang dag par rdzogs pa'i mya ngan las 'das pa chen po la 'god par byed pa ste /
zag pa med pa'i chos kyi sku'i mthu las byung ba gdul bya yongs su 'dzin par byed pa'i phrin las ni rnam pa nyi shu rtsa bdun po 'di dag yin par bzhed do / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron ma'i phreng ba zhes bya ba las skabs brgyad pa'i 'grel pa'o // //
rab tu rgyas pa la dad pa'i sems can la phan gdags pa'i phyir de ltar don brgyad kyi sgo nas rnam par bshad nas /
bar ma la dad pa rnams kyi dbang du byas te rnam pa gzhan gyis bshad pa gsungs pa /
mtshan nyid de yi sbyor ba dang / /
de rab de yi go rims dang / /
de'i mtha' de yi rnam smin ni / /
don bsdus gzhan te rnam pa drug /
ces bya ba'o / /
dang por rnam pa thams cad mkhyen pa nyid la sogs pa thams cad mkhyen pa nyid rnam pa gsum ni shes rab kyi pha rol tu phyin pa'i ngo bo de kho na nyid yin pas mngon par rtogs par bya ba'i mtshan nyid do / /
de nas rnam pa thams cad mngon par rdzogs par rtogs pa ni de dag dbang du bya ba'i phyir thams cad mkhyen pa nyid gsum bsgom pa nyid kyi nye bar sbyor ba po yin pas de'i sbyor ba'i gnas skabs yin no / /
de nas rtse mo'i mngon par rtogs pa ni snga ma phul du byung bar son pas nges par dbang du gyur pa'i phyir mngon par rtogs par rab tu gyur pa'i gnas skabs yin no / /
de nas mthar gyis pa'i mngon par rtogs pa ni dbang du gyur pa'i dngos po rab tu brtan par bya ba'i phyir so so ba dang mtha' dag tu rnam pa du mar bsgoms pas gzhung srong bar byed pa'i don gyis mngon par rtogs pa'i go rims kyi gnas skabs yin no / /
de nas skad cig ma gcig pa'i mngon par rdzogs par byang chub pa ni shin tu goms pas brtan pa mthar phyin pa'i don gyis mngon par rtogs pa mthar thug pa'i gnas skabs yin no / /
de'i 'og tu chos kyi sku mdzad pa dang bcas pa ni sbyor bas mngon par thob pa'i 'bras bu yin pa'i rgyu mtshan gyis mngon par rtogs pa rnams rnam par smin pa nyid yin no / /
de ltar na rgyal ba'i yum thams cad kyi don bsdus pa gzhan rnam pa drug ste /
sngar bstan pa kho nas rnam par bshad pa grub pa nyid do / /
dngos po rnam pa drug bstan pa'i 'grel pa'o // //
bar ma la dad pa'i gdul bya rnams la phan gdags par bya ba'i phyir de ltar don drug gi sgo nas nye bar bshad nas /
mdor bsdus pa la dad pa rnams kyi dbang du byas te yang rnam pa gzhan gyis bshad pa gsungs pa /
yul ni rnam pa gsum po rgyu / /
sbyor ba bzhi yi bdag nyid dang / /
chos sku phrin las 'bras bu ni / /
don bsdus gzhan te rnam pa gsum / /
zhes bya ba'o / /
dang por rnam pa thams cad mkhyen pa nyid la sogs pa thams cad mkhyen pa nyid gsum ni shes rab kyi pha rol tu phyin pa mngon par rtogs pa'i ngo bo nyid du 'jug pa'i yul gyi rgyu yin no / /
de'i rjes la rnam pa kun mngon par rdzogs par rtogs pa la sogs pa rnam pa bzhi ni mngon par rtogs pa rang gi mtshan nyid sbyor ba'i rnam pa yin no / /
de'i 'og tu chos kyi sku phrin las dang bcas pa ni mngon par rtogs pa rnams kyi 'bras bu yin no / /
de lta na yang rgyal ba'i yum mtha' dag gi don bsdus pa gzhan rnam pa gsum ste /
'di yang sngar bstan pa kho nas nye bar bshad pa grub pa nyid do / /
dngos po rnam pa gsum bstan pa'i 'grel pa'o // //
shes rab pha rol phyin lus gang yin mngon rtogs dri med rin chen rgyan gyis rnam brgyan ni / /
la las ma bshad la las log bshad gzhan gyis gzhan bshad de bzhin gzhan gyis kun ma bshad / /
rgyal yum gzhung srog lkog mar phyin gyur slad dus gang tshe gnas brtan thos mang blo gsal ba / /
sangs rgyas ye shes dpal zhes bya bas bstan la mchod phyir rgyan 'grel ngo mtshar rmad 'di byas / /
gang gis gang thob rnam grol la sogs mkhas mang rjes 'brangs rgyal sras mi pham mgon mnyes byed / /
dpal ldan grags chen bla ma'i drin thob ring nas rjes bsgoms rab tu dga' ba'i yid kyis 'dir / /
dngos brgyud lus la rgyan don gsal byed shes rab sgron ma'i phreng ba 'bar ba 'di byas pas / /
'gro 'di myur du ma rig mun bsal yang dag ye shes snang ba gsal pos mdzes gyur cig /
bdag gi lhag bsam 'bad pa'i mthu dang rgyal yum che bas shes rab pha rol phyin tshol rnams / /
sems bskyed gdams pas de nyid lam bsten chos dbyings dmigs bcas ched du bya ba sgrub rnam bzhis / /
rnam kun mkhyen gyur rten tshogs bzang ldan theg gsum mthong dang byed bcas bsgom pa'i lam kun mkhyen / /
mtha' gnyis mi gnas tshul gnyis mtshan nyid rgyu lam dngos mthong kun mkhyen pha rol phyin par shog /
gang don gang gis rnam bsgoms dbang byas chos gzugs 'bras bskyed rnam pa kun mngon rtogs pa dang / /
rtogs 'phel brtan gnas mthong dang legs goms bar chad med lam klan ka kun grol rtse mor son / /
rnam gsum rnam bcu rim gnyis mthar bslab mtshan nyid rnam bzhis skad cig gcig mngon byang chub nas / /
ngo bo nyid chos longs spyod rdzogs dang sprul sku phrin las 'bras bu myur du smin par shog /
ji ltar smag rum ljan ljin nas / /
yid bzhin nor rnyed ji lta bar / /
ji zhig ltar stes bdag gis kyang / /
shes rab pha rol phyin don rnyed / /
rnyed dka' rnyed pa don che ba / /
rgyan gzhung ji bzhin ji snyed 'grel / /
e ma u dum wAr 'dra ba / /
mkhas rnams dga' ba skyed par byed / /
dus gsum gyi de bzhin gshegs pa thams cad kyi yum bcom ldan 'das ma shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi 'grel pa shes rab sgron me'i phreng ba zhes bya ba /
dpal chos kyi rje byang chub sems dpa' dam pa mkhas pa thams cad kyi bla mar gyur pa kha che'i rigs kyi paN+Di ta chen po bud+d+ha shrI dz+nyA nas mdzad pa rdzogs so // //
paN+Di ta chen po de nyid dang /
gnubs lo tsA ba dge slong byams pa'i dpal gyis bsgyur ba'o / /
[ ]
