@## / /
rgya gar skad du /
hasta bA sa nA ma pra ka ra Na /
bod skad du /
cha shas kyi yan lag ces bya ba'i rab tu byed pa / /
bcom ldan 'das ngag gi dbang po la phyag 'tshal lo / /
thag pa la ni sbrul snyam 'dzin / /
thag par mthong na don med do / /
de yi cha mthong de la ni / /
sbrul bzhin shes pa 'khrul pa yin / /
brtag pa'i dngos po thams cad la / /
rang gi ngo bo brtags pa na / /
gzhan gyi kun rdzob shes pa yis / /
spyod yul ji snyed brtags pa yin / /
cha med brtag par bya min phyir / /
tha ma yang ni med par mtshungs / /
de phyir mkhas pas 'khrul pa tsam / /
yang dag don du min par brtag /
'khrul na de yang ma dag phyir / /
ji ltar snang ba de ltar med / /
don yod ma yin snang ba ni / /
ji ltar de yi bdag nyid 'gyur / /
gang zhig zhib mo'i blo yis ni / /
thams cad brtags pa kho nar shes / /
blo ldan des ni chags la sogs / /
bde bar sbrul gyis skrag bzhin spangs / /
'jig rten pa yi don rtogs pas / /
'jig rten bzhin du bsgrub par bya / /
kun nas nyon mongs spang 'dod pas / /
dam pa'i don gyis btsal bar bya / /
de ltar rang bzhin yongs shes pa'i / /
rnal 'byor pas ni gzugs sogs la / /
nye bar spyod pas thub pa yi / /
brtul zhugs kyi 'bras myur du 'grub / /
cha shas kyi yan lag ces bya ba'i rab tu byed pa slob dpon 'phags pa lhas mdzad pa rdzogs so // //
rgya gar gyi mkhan po shrad+d+ha ka ra warma dang /
bod kyi lo tsA ba rin chen bzang pos bsgyur ba'o //
[
