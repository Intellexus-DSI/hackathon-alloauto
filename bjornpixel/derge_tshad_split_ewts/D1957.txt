@## / /
rgya gar skad du /
sarba pre ta badzra pA sha ka / /
bod skad du /
yi dags thams cad rdo rjes bcings pa / /
dpal gshin rje gshed la phyag 'tshal lo / /
gshin rje'i slob dpon mi mchog gis / /
bsnyen pa las sngags bstan pa ni / /
sbyor ba rdzogs pa 'bum tsho gcig / /
mar ngo'i tshes bdun nas brtsams te / /
dgu yi bar du bzlas pa bya / /
gshin rje nyid kyang 'ching 'gyur na / /
de las gzhan pa smos ci dgos / /
mtheb sor nyi shu'i tshad can nang / /
rgyar bcas gru gsum sor bcu zabs / /
sor gsum kha khyer phyir bskyed pa'i / /
sor gsum rgya dang dpangs su mnyam / /
dur khrod sol bas nang byugs te / /
khrug gis sor gsum gnyis kyang byug /
lcags phye thal chen sor re'i tshad / /
rabs chad nag po'i thod pa la / /
nang khrag dug gis byugs nas kyang / /
tshangs pa'i bu gar skar khung gdong / /
gsang khung chen po gcig btod nas / /
chos 'byung kha sbyor ljang gu la / /
mu khyud rdo rje ra bas bskor / /
sku yi yig 'bru drug bkod la / /
lte bar bsgrub bya ming dang bcas / /
'og tu mnan pa'i rgyab stegs su / /
dur khrod ro yi ras dag la / /
gser gyi sa gzhi dang ldan pa'i / /
ri rab lcog brgyad bkod pa bri / /
de stengs sna tshogs rdo rjes mtshan / /
hUM dang laM dang hUM yig bri / /
re'u mig thag pa bzhis brtod la / /
tsha ba rnams dang lcags phye sogs / /
'bru gsum bzlas pa byas la gdab / /
oM las chos 'byung dkyil nyid du / /
sprul pa'i khro bos bkug la gzugs / /
sa dang ri rab rdo rje dang / /
bdag nyid gshin rje gshed kyis mnan / /
skrag cing gzir cing 'bar bar blta / /
oM kA la ru pa hUM /
oM hrIHSh+T+r-iHwi kr-i tA na na hUM hUM phaT phaT swA hA /
oM nri ma ra nri mA ra /
snying Di shri Di shri /
ya ma khrag tshul ba baM /
si ri si ri / /
ril daM duM pu /
nag po ti pa ra na shag naM /
snying la thod pa pra shag naM /
badzra kI li kI li ya /
de nas dur khrod g.yam pa la / /
dri sogs dug gis byugs nas kyang / /
rgya gram rdo rje bris pa la / /
dbus su nri dang rtse mor dzaH / /
bkod pas kha dgab mnan par bya / /
thal chen dug gi rgya yang bya / /
hUM lus ngag sems las skyes pa yi / /
bgegs kyi tshogs rnams kun nyon cig / /
da ni dpal ldan rdo rje 'chang / /
mnan pa'i 'khor lo rab sbyor ba / /
rdo rje'i lus ni 'bar ba yis / /
gnas gsum las skyes gnon par byed / /
gal te kha cig bdag las 'da' / /
'jig par 'gyur gyi gzhan du min / /
'khor lo rin chen pad+ma dang /
gzhan du yang ni de bzhin brjod / /
rdo rje gom pa'i stabs ldan pas / /
shin tu mnan pa'i tshig 'di brjod / /
sems can las ngan sdig can khyod / /
gtad do gshin rje'i lag tu gtad / /
bcing ngo rgya mtsho'i gting du bcing / /
mnan no ri rab ljid kyis mnan / /
sbyang ngo 'byung ba bzhi la sbyangs / /
sba'o klu rgyal snying la sba / /
'di las 'da' bar ma byed cig / /
gal te byang chub sems bskyed de / /
shAkya thub pa'i bstan pa la / /
dad pas mgon po mchod srid na / /
nga yis khyod la bden pa bstan / /
mnan pa'i rdo rje sbyor chen po / /
rnal 'byor bar chad sel byed pa / /
stobs chen gzhan gyis mi thub nyid / /
mgon po de la phyag 'tshal bstod / /
gshin rje gshed nag po'i rgyud bzhi brgya lnga bcu pa nas phyung ba /
slob dpon nag po zhabs kyis mdzad pa rdzogs so // //
rnal 'byor pa pra dz+nyA na kIrti'i rang 'gyur ro // //
