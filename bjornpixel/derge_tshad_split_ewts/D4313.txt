@## / /
rgya gar skad du /
ras shwa sta si d+d+hi nA ma /
bod skad du /
dngul chu grub pa'i bstan bcos zhes bya ba /
sangs rgyas la phyag 'tshal lo / /
thams cad mkhyen pa thams cad sbyin / /
zho ba dpal dang ldan pa'i gzugs / /
pha rol gces par byed pa'i mchog /
longs spyod rnam par grol la 'dud / /
dpal ldan mgon po'i dbang phyug la'o / /
dngos po dngos po med par grol /
mthong dang ma mthong med pa yi / /
longs spyod grol ba rnam par ster / /
dpal gyi dbang phyug phyag 'tshal bstod / /
dri med rang byung dngul chu mchog /
las kyi bslad pa ngan par bshad /
sbyor ba gzhan la yod tan skyed / /
shi ru cha bas nad rnams 'joms / /
mkhas kyis bsgrub pas bkres pa 'joms / /
brkams pas mkha' spyod 'grub par 'gyur / /
lhang tsher byin pa'i stobs kyis ni / /
yon tan brgyad 'gyur thob par 'gyur / /
mu zi dang ni sbyar ba yis / /
yon tan drug 'gyur thob par 'gyur / /
gser dang mnyam por sbyar ba la /
ma 'gags nam mkha'i lam la 'gro / /
gsha' tshe dkar pos mnyam pa gsol /
las 'di nyis 'gyur dngul sbyor / /
dngul chu'i nyis 'gyur chu dang sbyor / /
de bzhin gser dang sbyar bar bya / /
zangs ni drug cu rtsa bzhi 'bigs / /
dngul chu ser skyas las rnams byed / /
me dang sprad bar 'gyur ba'i tshe / /
chu bur ltar du 'gyur ba dang / /
mi g.yo ba ru bstan pa ni / /
lhang tsher dang ni sbyar bas so / /
gser dang dngul ni mnyam pa yis / /
las rnams byed par 'gyur ba yin / /
de nas mnyam pa'i mtshan nyid ni / /
lhang tsher zhu bar gyur ba las / /
dngul chu dbang du byas par 'gyur / /
lus ngan po yi gser mdzod kyi / /
sgo rnams dbye bar 'gyur pa yin / /
dri med gdong can lhang tsher ni / /
me yis 'ching par byed par 'gyur / /
mu zi las ni drang bar 'gyur / /
gser gyi nang du chu song zhing / /
gcig tu 'dres shing gang ba ni / /
sa steng 'di na rab tu dkon / /
ma sbyangs pa yis mi 'grub ste / /
dmar por btsos pa ma yin pas / /
rdzas rnams gser du mi byed de / /
btsos shing sbyangs bas 'grub pa yin / /
bye ba'ang 'grub par 'gyur ba yin / /
de nas rdzes rnams dpag med brjod / /
mchog tu 'gyur ba rno lcags yin / /
ma rnyed rno lcags gzhan yang yin / /
zangs dang gsha' tsher gan klu / /
sbyangs ba'i zangs dang gser dang dngul / /
rdo ltar lcags ni brgyad po la / /
dngul chu gzhug par bya ba yin / /
sbyangs nas las rnams bya ba yin / /
dag cing sbyangs pas bcud du byed / /
mu zi dang ni bi ma la / /
mak+Shi ka dang de bzhin mtshal / /
ldong ros de bzhin zha nye drug /
mdung rtsi dang ni ba bla dang / /
shes rab can gyis sbyang bar bya / /
shes nas las rnams bya ba yin / /
gser gyi las rnams ba blas byed / /
ser pos dkar po'i las rnams byed / /
lhang tsher dang ni ti tsha yis / /
ka ku shri yi las rnams byed / /
de rnams mtshan ma brjod bya ba / /
sbyang zhing dug dang bral bar bya / /
rno lcags bzang zhing dkar ba la / /
rno zhing mchog tu dro bar byed / /
zangs ni mchog tu dmar ba bzang / /
de la rigs ni gsum du gnas / /
bal por skyes pa'i rang bzhin bzang / /
ngan pa la sbyangs mchog tu 'gyur / /
kan d+ha 'ur du skyes pa ngan / /
bzang ngan 'dres mas las rnams byed / /
sbyangs shing rjes su sbyangs pa las / /
dngul chu rab tu dmar bar byed / /
klu ni gnag dang dkar ba gnyis / /
rang bzhin mgyogs par chu ltar 'ju /
rag na dri ma che ba mchog /
rang bzhin chu ltar myur du 'ju / /
rang bzhin gnyis pa myur du 'ju / /
dkar po pha rol mchog tu grags / /
ser po gser ltar mdangs bzang ba / /
bsregs na dri can nag por 'gyur / /
drag tu bskol bas 'ju bar byed / /
rags pa zangs kyi khams las byung / /
bsregs na nag por 'gyur ba yis / /
de ni ring por 'ju bar byed / /
gsha' tshe dang ni 'dres pa las / /
'khar ba'i khams su byed par 'gyur / /
zangs ma'i rang bzhin 'ju bar dka' / /
'khar ba rag na myur du 'ju / /
gser ni bdar na ser ba la / /
bcad ma dkar por 'gyur ba yin / /
bsregs na gur kum mdangs ltar byed / /
nyung ba lci zhing snum par byed / /
drug ni gser gyi mtshan nyid yin / /
dngul ni kun+da ltar dkar zhing / /
snum la 'od can rab tu gsal / /
drug cu rtsa bzhi yon tan ni / /
khams rnams kun la rab tu ldan / /
de rnams mdo ru bsdus te bshad / /
sngon du bshad pa'i rjes su ni / /
dang po rno lcags bshad pa la / /
sbyang ba la na bdun bar du'o / /
rno lcags rnon po gnyis la yang / /
gser ni dbugs bcing brtag par bya /
ba tsha bcug cig sbyang bar bya / /
gzhan yang dri chu lnga yis sbyangs /
ba tsha dri chu gcig tu bsres / /
dag cing sbyangs par byas pa yis / /
skyur pos sbyangs shing rab tu bsreg /
de ltar mang du byas pa las / /
de yi rtsa ba bzung zhig bsreg /
yang ni skyur po bcug cing sbyang / /
de lta bu yi rim pa yis / /
lcags dang rno lcags sbyar bar bya / /
glang po che yi rus pa btab / /
mthing shing phye ma rnams par blang / /
ra yi gcin gyis rnams par bsres / /
lan bdun bar du sbyang bar bya / /
de ltar zangs ni sbyangs pa yis / /
blo ldan gser 'gyur mkhan po rnams / /
de ltar zangs ni sbyor ba yin / /
lcags brgyad nang du zangs ni mchog /
las rnams thams cad dbyed par 'gyur / /
de nas yang dag bshad bya ba / /
rag na sbyang ba'i cho ga bshad / /
seg bdar gyis ni phyi mar brdar / /
de nas phyi ma zhib tu btags / /
ba tsha dang ni dri chu bsre / /
lan bdun bar du skam zhing bsreg /
yang na skyur po'i khu ba sbyin / /
lan gsum bar du bsreg par bya / /
de lte dag pa byas pa yis / /
rag na rnam par sbyangs pa yin / /
de nas 'khar ba sbyang bar bya / /
sngar bzhin zhib tu btags pa la / /
de la ba tsha dri chu sbyin / /
yang dang yang du blugs shing bskol / /
lan bdun bar du sbyangs ba yin / /
yang ni skyar po'i khu ba gzhug /
cung zad zha nye byin la bzhu / /
bsregs pas zangs su 'gyur ba yin / /
sngar bshad rim pas zangs kyang sbyang / /
de ltar 'khar ba sbyangs pa yis / /
mchog gi lcags ni sbyang ba'i thabs / /
zha nye sbyang bar bya ba ni / /
de yi byed pa rnam bshad na / /
yung ba phye mar btags pa'am / /
shr-I khaN+Da rnam par bsre / /
mang po gzhug cing bskam bar bya / /
de nas zha nye sbyin la btags / /
lan bdun bar du sbyangs pas 'dag zha nye zhu bar gyur pa na / /
'bras bu gsum gyi khu ba sbyin / /
zha nye sbyangs pa'i cho ga yis / /
gsha' tshe dkar po'ang da bzhin sbyang / /
ldong ros kyi ni rang bzhin la / /
ma la ta ye khu bas spangs / /
gsha' tshe btags pa'i nang du blugs / /
yang dang yang du skam zhing btags / /
'dzo ti sman ti'i mar khu blugs / /
med na me tog na ra dza'i / /
mar khu yi ni rnam par bsre / /
gzhan yang sbyar thabs mang po yis / /
nes pa thams cad 'doms par byed / /
zha nye nag po cung zad bsre / /
dngul gyi rang bzhin dag pa'o / /
'di ltar dri chu lan gsum sbyang / /
btags shing btags shing lan gsum bkru / /
'dis ni dag cing rgyal bar byed / /
gser gyi sbyang ba brjod par bya / /
mchog tu ba tsha sbyang ba gces / /
skyur po yis kyang de bzhin du /
mar dang sbrang rtsi rnam par bsre / /
gser dang sbyar zhing btags par bya / /
las rnams gzhan gyi drug 'gyur sbyang / /
des ni nges par 'grub par 'gyur / /
ji ltar gser gyi las rnams yin / /
de nas lcags kyi bya ba brjod / /
ji ltar dbye ba'i sbyor ba yis / /
paN+Di han du skyes pa mchog / /
gser dang dngul yang de na mchog /
rno lcags ji ltar rnyed pa gzung / /
dang po sbyang ba'i cho ga ni / /
phyi nas las rnams brjod par bya / /
'di ltar gser zil rdo la ni / /
ba tsha dang ni skyur pos sbyang / /
lcags kyi snod du legs par btags / /
lcags kyi steng du ga 'us dgab / /
mtha' ni ras dang 'jim pas gtums / /
bsregs pas dag par 'gyur ba yin / /
phye mar gyur gyi bar du bsreg /
de ltar dag ba'i cho ga ni / /
las rnams kun la bya ba yin / /
mu zi mar gyi mdog can bzang / /
'bring ni mar du rnyed par blang / /
ngan pa ba glang so dang mtshungs /
de ltar mu zi rigs gsum yin / /
bi ma la ni ser mo bzang / /
gser dang dngul gyi kha dog gis / /
rab dang 'bring ni shes par bya / /
shes nas las rnams bya ba yin / /
gser zil rdo ni ser ba la / /
rang bzhin zangs kyi khams yin te / /
rag rdo dang ni gser zil rdo / /
khams dang rang bzhin gcig pa yin / /
sprin gyi kha dog ji bzhin ser / /
me tog kar bir 'bras bu 'dra / /
de ni mchog tu gyur pa yin / /
rigs rnams dag par shes pas sbyang / /
mchog dang bar dang tha ma ste / /
mak+Shi ka ni gsum du snang / /
mtshal la rigs ni gnyis yin te / /
mchog ni nyi ma'i 'od ltar gsal / /
gser mtshal rab tu dmar ba mchog /
gnyis ka dngul chu'i khams yin te / /
ldong ros dbye ba'i dri can mchog /
mtshur gyi mtshan nyid brjod bya ba / /
smen cing ser ba mchog tu bzang / /
gser gyi sbal rgyab ltar du ser / /
ma rnyed dmar po gzung bar bya / /
dag bas las rnams bya ba yin / /
smin pa ser po'i khams yin te / /
ba bla mchog tu dkar ba bzang / /
'bring ni rnams par ser ba yin / /
shes nas las la sbyar bar bya / /
las gzhan ser po phal pa'ang gzung / /
lhang tsher nam mkha'i ming gis brjod / /
ser po nag po dkar po las / /
lhang tsher zhu bas las rnams byed / /
rnam par spyad pas las rnams byed / /
mchog ni gser gyi mdog ltar ser / /
nag po bar pa'i khams yin te / /
gnyis ni gser 'gyur las la bzung / /
dkar po dag par byas pa yis / /
dngul gyi las kyang 'grub pa yin / /
tsi ta dmar po mchog yin te / /
dmar po'i khams ni sbyin pa min / /
kam kus tra ni cung zad ser / /
thams cad sngon du bshad zin te / /
lcags brgyad pos kyang gong du bshad / /
'di ni las kyis sbyar ba las / /
lcags rnams sbyar zhing btags pa las / /
bsad cing rjes su 'bigs par byed / /
paN tre'i yul nas rdo rje skyes / /
rang byung lcags dang rdo lcags dang / /
zha nye zangs dang ra gan dang / /
'khar ba gsar dang de bzhin dngul / /
gsha' tshe dkar po thams cad la / /
bkrus shing gsang par bya ba yin / /
gser zil rdo yis lcags 'joms shing / /
dngul dang gsha' tsho nyams pa yin / /
gser gyi las ni dag pa yin / /
lcags drug rnams par sbyangs pa las / /
gser gyi las ni 'grub par byed / /
dngul gyi las ni 'grub par 'gyur / /
zi ma'i khu ba rnam par sbyin / /
skyur po'i khu bas dag par byed / /
gsha' tshe rnam par btags pa las / /
yang ni zi ma'i khu ba blags / /
skyu ru ra yi shun pa bsre / /
de ltar bsres shing btags pa la / /
yang ni ga 'u'i nang du bsreg /
de ni gsha' tshe phye mar 'gyur / /
phye ma dang ni ba bla bsre / /
ma k+Shi ka ni rnam par btags / /
btags pa ras kyi phye ma gtums / /
bal sran nag po'i khu ba gzhug /
me yi dugs kyis rnam par skam / /
ba lci skams pa'i phye ma yis / /
chu la bcug cing khu bas bdug /
ba tsha dang ni dri chu bsre / /
rang bzhin lan bdun bar du sbyang / /
skyur po'i khu bas phyi nas sbyang / /
de nas las rnams bya ba yin / /
de bzhin bi ma la yang sbyang / /
sngar bzhin cho ga de nyid kyis / /
sbyang zhing las rnams bya ba yin / /
mu zi'i las rnams bshad bya ba / /
sngar bshad rim pa ci bzhin du / /
dang po rnam par btags par bya / /
l+tsags kyi snod kyi nang du ni / /
mar khu dang ni rnam par bsre / /
rang bzhin me la sbyang bar bya / /
d+ha du ra yi khu ba yis / /
lan gsum bsres shing bskam par bya / /
mtshal ni btags par gyur pa la / /
rma bya'i mkhris pas rnam par sbyangs / /
ma rnyed ro ju'i mkhris pa yis / /
ji ltar mtshal ni sbyangs pa bzhin / /
gser ldan sbal rgyab ldong ros dang / /
ba bla dang ni skyur po'i rdo / /
rim pas mtshal shing sbyang bar bya / /
sbal rgyab dang ni kam bu tre / /
lhang tsher dang ni so khri nya'i / /
mkhris pa yis ni bya ba yin / /
thams cad lan bdun bar du sbyang / /
rim pa de bzhin bkru bar bya / /
lhang tsher sbyang ba brjod bya ba / /
sngon bshad pa yi rjes bzhin du /
mchog ni lhang tsher nag po yin / /
gser gyi las rnams 'grub par byed / /
dkar pos dngul gyi las rnams byed / /
dngul chus sbyor zhing 'bigs par byed / /
lhang tsher 'dab ma re red dbye / /
lcags kyi snod kyi nang du gzhug /
tang kA lu yi rtsa ba bsre / /
de yi khu bas rnam par gzhug /
ras bal gyi ni 'dab ma yi / /
khu ba yis kyang rnam par spangs / /
nyi ma la ni bdug cing skam / /
btags shing sngon gyi khu bas gzhug / /
de tshe lhang tsher phye mar 'gyur / /
legs par btags par gyur ba yis / /
zhabs su rnam par btags par bya / /
yang ni bkru zhing btags par bya / /
tig tig khu bas rnam par bsre / /
bcug cing lan gsum bar du bsreg / /
de ltar sbyangs pa'i cho ga yis / /
lhang tsher gnag dang dkar ba la / /
lhang tsher ser po mchog yin te / /
gser gyi las la mchog tu bshad / /
dag cing sbyang ba byas pa yis / /
dngul chu dang ni lhang tsher sbyar / /
mu zi gser zil ba bla dang / /
de ltar mtshal dang bzhi po la / /
rang bzhin dbang du bya ba brjod / /
las rnams thams cad byed par 'gyur / /
lhang tsher dmar po nag po yang / /
'dang ma re rer dbye bar bya / /
sngon gyi cho gas dag par bya / /
so khri nya yi mkhris pa sbyin / /
tshal cung zad bsre bar bya / /
ga'u'i nang du bcug la gtums / /
sol ba'i me la rab tu bsreg /
ga'u me yi rang bzhin ltang / /
gyur gyi bar du bsreg par bya / /
ga'u kha dang ldan pa ru / /
tshal byin la bsregs pa ni / /
ga'u'i kha ni ma bcad par /
lcags kyi rang bzhin ltar du 'ju / /
gser gyi las kyi mtshan ma la / /
'di ltar du ni bya bar bshad / /
lhang tsher dkar pos bden par 'gro /
'di yis byed pas thams cad shes / /
dngul gyi las la'ang 'di bzhin du / /
gser zil rdo ni dag pa la / /
yang ni skyur pos dag par sbyang / /
lcags sam rdza yi snon du ni / /
skyur po'i phye mas dgang bar bya / /
lcags kyi be rags gsad par bya / /
skyur po'i khu bas rnam par gzhug /
dngul chu yang ni de bzhin te / /
de yi las kyi bya ba yis / /
dngul chu ri lu bya bar 'gyur / /
yang ni skyur po gzhug par bya / /
rdza yi snod kyi nang du ni / /
steng nas rdza yi snod kyis dgab / /
phyi nas 'jim pas khyug par bya / /
'jim pas byugs pa ras kyis dkri / /
cung zad chu yang sbyin par bya / /
de rjes 'og nas me yis spang / /
steng du dngul chu chags par 'gyur / /
steng gi dngul chu rnam par bzung / /
lhag ma'i dngul chu skam par 'gyur / /
'khrul 'khor 'di ni ba tang gi / /
mkhas pas 'di dag btags pa las / /
gser zil rdo ni 'og na gnas / /
chal dang ni skyur pos bsre / /
ji ltar sbyor ba gzhan la ni / /
ga'u kha med rim pas so / /
gser zil rdo yi gtan la ni / /
bsregs pas 'og tu 'thob par 'gyur / /
zhag gcig bden par grub pa las / /
gser gyi las kyi mtshan ma yi / /
mchal gyi las rnams brjod bya ba / /
bden par bya ba'i cho ga la / /
thog mar zhib tu btags par bya / /
skyur po'i khu bas rnam par bsre / /
pa ta ka yi sbyor ba yis / /
bden par dgug cing dbang du bya /
ji ltar dngul chu dngul bzhin du / /
gser gyi las la 'bigs par 'gyur / /
ba bla'i rang bzhin brjod bya ba / /
bden cing dgug pa'i las rnams brjod / /
thams cad 'dab ma'i rim pas dbye / /
ba bla bzang po phye mar btags / /
so khri nya yi mkhris pas bsre / /
mkhas pas 'di 'drar shes par 'gyur / /
phyi nas tsha la'i phyi mas bsre / /
thams cad gcig tu btags par bya / /
lcags kyi steng du lcags khebs dgab / /
'dab ma chung ngu dag cing bden / /
de yang phye mar btags par bya / /
ga'u kha med nang du gzhug /
skams nas rab tu bsreg par bya /
the tshom med par bden par 'grub / /
kha dog dkar por mthong bar 'gyur / /
dngul gyi las kyi mtshan ma la / /
dag pa'i cho ga brjod bya ba / /
dngul chu dag cing 'bigs pa la / /
mi yi yid kyi don rnams ni / /
chos dang las dang don rnams 'grub / /
ji ltar rang gi lus kyi don / /
dngul chu yis ni 'grub par 'gyur / /
mi g.yo ba yis dngul chu mchog /
phal pa rnams la mi sbyin no / /
so phag phye ma sbyar zhing btags / /
ka ra dug dang ske tshe dang / /
tsha ba gsum dang sbyar ba yis / /
de bzhin chang gis sa bon dang / /
kham pa'i steng gi dung da dang / /
de ltar rnam pa bcu gcig po / /
stobs can ming ni rag na yin / /
thams cad gcig tu bsre bar bya / /
de rnams kun dang dngul chu bsre / /
bkrus shing dngul chu btags par bya / /
yang dang yang du rnam par btags / /
zhag gsum gyis ni dag par 'gyur / /
srang brgya tsam du gang bar bya / /
de la srang ni lnga bcu gzung / /
de phyed nyi shu lnga'i srang / /
de tsam sgrub par mi nus na / /
srang gnyis la yang bya ba yin / /
dngul chu bcing pa'i cho ga la / /
stobs can sman rnams brjod bya ba / /
tshangs pa yi ni dbyug pa dang / /
de bzhin tshangs pa'i zla ba dang / /
sbrul gyi mig gi ming can dang / /
de bzhin ser po nyi yi mig /
de bzhin khu byug rtsa ba dang / /
de bzhin man d+hu pa rni dang / /
gzhan yang 'dab ma sha lin tshi / /
stobs po che yi sman dang ni / /
me tog ngo tsha can dang ni / /
de rnams mchog tu gces pa'i sman / /
chu ni skems par byed pa'i sman / /
zla ba'i khri shing brjod par bya / /
des ni las rnams thams cad bya / /
'byung por ral pa 'dab ma che / /
'jo ti sma ti sma bo gcig /
ha tra ku b+hi 'o ma dang / /
de bzhin rnga mo'am tsher ma dang / /
rma bya'i gtsug phud 'od dang ldan / /
de bzhin skrod byed dmar po dang / /
klu yi stobs zhes brjod pa yin / /
de rnams dngul gyi las rnams byed / /
lus ngan po ni mchog tu brjod / /
de rnams chu ni 'ching bar byed / /
de ltar brjod pa'i rnams grangs ni / /
chu ni 'ching bar byed pa yin / /
de ltar brjod pa'i sman rnams las / /
ji ltar 'byor pa sogs par bya / /
mkhas pa blo dang ldan pas gzung / /
dag byed gang yang skyur po yin / /
rag rdo dang ni rnam par sbyang / /
cung zad tsam gyi me la bdug /
dugs kyis smin par 'gyur ba yin / /
rtag tu btags shing bdug par bya / /
nyi ma bdun gyi bar du'o / /
de nas sman dang sbyar zhing btags / /
ji ltar rnyed pa'i sman gyi las / /
sman rnams kun gyi khu ba bzung / /
ji ltar brjod pa'i man ngag gis / /
skyur po'i cho ga bya ba yin / /
mar khu yis kyang de bzhin bsgrub / /
mar khu skyur po'i sbyor ba yi / /
nang du dngul chu gzhug par bya / /
de yang me la cung zad bdug /
yang dang yang du gzhug cing bskam / /
da yi steng du brjod bya ba / /
brjod pas bde ba grub par 'gyur / /
'di ltar dal gyis bsgrub bya ba'i / /
sngon gyi cho gas bskam par 'gyur / /
ma ni'i 'dab ma chu lha'i shing / /
nir krun dri dang ma hA ra sa tri / /
dug dang de bzhin sha tri dang / /
g+ha ni ha ri de bzhin du / /
tshangs ba'i dbyug pa d+ha du ra / /
dug dang yungs nag tsi tra ka /
lce 'bigs la sogs sman rnams las / /
ji ltar rnyed pa gzung bar bya / /
skyur po'i cho gas dal gyis gzung / /
myos byed de bzhin lang ka li / /
gzhan yang kar bir dkar po dang / /
myos byed dang ni shi kru dang / /
de rnams nyi ba'i dug tu 'dod / /
dug chen lnga yang brjod bya ba / /
sA thu ba dang srin gi ba / /
ka la kub ta ser skya dang / /
sbrang rtsi ser po lta bu'i dug /
rgya mtsho'i tsha dang se d+ha ba / /
btso cha dang ni rgya tsha dang / /
dri chen tsha dang rnam pa lnga / /
tsha lam tshur dang ze tsha dang / /
de rnams 'gyur byed rnam gsum yin / /
gser zil rdo dang dri med rdo / /
thu thu ka dang dngul chu dang / /
g.yo byed dang ni mtshal dang ni / /
ma sas ka dang bcud len bdun / /
ba bla dang ni ldong ros dang / /
skyur po dang ni mu zi dang / /
sbal rgyab rdo dang ka shi ka /
'dab mas de rnams nyer bcud bdun / /
pA la sha dang ka ta yi / /
a ba ma ra ka hi tshal / /
pi pi ling gi sdong bu dang / /
ba tsha can gyi shing ste dang / /
gzhan yang 'gyur byed rnam gsum dang / /
ba dang gla chen rnga mo ste / /
de ltar dri chu rnam gsum dang / /
sga dang de bzhin ka sdu ka / /
ci tra ka ni dmar po dang / /
yung ba dang ni de bzhin btsod / /
tsa n+dan dmar po pa tam ka /
ku sum b+ha dang 'dab ma'i dngul / /
de rnams dngul 'tshed ba yi sman / /
dmar po'i sde tshan bsdus pa yin / /
'ji ti sma ti'i mar khu dang / /
ka rany+dza dang a ta shi / /
de ltar khu ba'i sde tshan gsum / /
dngul chu 'tsher par byed pa yin / /
de bzhin b+he sha'i shing dang ni /
nyi ma la ni bskam par bya / /
pad+ma'i 'dab ma'i khu ba sbyin / /
b+ho ga na yi shing kun dang / /
de bzhin dung ni phye ma dang / /
ba tsha dang ni dri chu'i sde / /
tsha dang de bzhin nye ba'i tsha / /
mchog tu gyur pa'i sman sde dang / /
se du'i tsha dang skyur po las / /
skyur po'i nang du bar snang las / /
dngul chu btso bar bya ba yin / /
man d+hu ka yi 'dab ma la / /
khu ba bcug la btso bar bya / /
dri ma dbrog par byed pa yin / /
'khrul 'khor 'di ni 'bar ba'i me / /
ngang pas sman pa'i 'khrul 'khor la / /
lhang tsher blug par bya ba yin / /
sin ng+hu tsha dang mtshal yang sbyin / /
zangs kyi snod du blug par bya / /
bug pa med pa'i 'khrul 'khor la'o / /
shin tu 'jam pa'i 'khrul 'khor gyis / /
nyin re nyin re ji bzhin du / /
ser skya'i dug dang skyur po sbyin / /
bya rog gdug pa ji bzhin bskam / /
sngon bshad skam pa'i cho gas sman / /
dngul chu yi ni bcu drug 'gyur / /
btul pa'i lcags rnams gzhug par bya / /
thams cad dngul chu za bar 'gyur / /
phyi nas dngul chu dkar po btags / /
thams cad gcig tu bya ba yin / /
rno lcags de bzhin rnon po gzhan / /
zha nye dang ni ra gan sbyin / /
phyi nas dngul chu gzhug par bya / /
zangs dang zha nye rnam par bsre / /
'khar ba dang ni ra gan rnams / /
dngul chu 'ching ba'i don du'o / /
rno lcags gsad pas dngul chu 'ching / /
sum 'gyur gser gyis dngul chu za / /
de ni dri ma spong bar 'gyur / /
gser zil rdo dang rno lcags gnyis / /
dngul chu bskam par 'gyur ba yin / /
dngul chu'i las kyi sbyor ba 'grub / /
phal pa'i mdangs kyang de bzhin du / /
thams cad mnyam par bsres ba las / /
de yi las kyi sbyor ba yis / /
lcags drug las rnams sbyor bar 'gyur / /
gser zil rdo yis las rnams 'grub / /
des ni mchog gi las rnams 'grub / /
rin chen sa bon sbyin par bya / /
de ni phyed pa'i gser du 'gyur / /
lan gnyis kyis ni dkar por 'gro / /
yang ni rno lcags bsad pa la / /
nyis 'gyur dngul dang sbyar ba yis / /
dngul chu 'grub par 'gyur ba yin / /
gser ltar bskams par gyur ba las / /
kun kyi don rnams 'grub par 'gyur / /
sum cu rtsa gnyis 'bigs pa dang / /
lnga bcu brgya dang lnga brgya stong / /
khri dang 'bum gyi bar du 'bigs / /
las 'di shes pas bcu dang ni / /
bcud kyis len rnams 'grub par byed / /
zla ba gcig tu mang po'i tshad / /
yun ring gson dang stobs chen ster / /
'bum phrag bar du 'tsho bar 'gyur / /
de yi nyis 'gyur zos pa yis / /
lo ni bcu drug lon ltar 'gyur / /
mdze la sogs pa'i nad brgyad 'joms / /
de ltar mang du zos pa las / /
nyi zla skar ma gnas par 'tsho / /
skra dkar gnyer ma thams cad spong / /
yon tan rang bzhin thams cad pa / /
'dir ni dngul chu'i bstan bcos las / /
don rnams rtogs nas khris pa 'di / /
b+ha li ba yis byas pa yin / /
kun gyi don rnams 'grub par shog /
dngul chu rab tu grub pa'i bstan bcos slob dpon chen po b+ha li ba yis mdzad pa rdzogs so // //
rgya gar gyi paN+Di ta shrI na re n+d+ra b+ha dra dang /
bod kyi lo tsA ba u rgyan pa rin chen dpal gyis ri bo chen po sbud tra'i mgul gyi pho brang chen por bsgyur ba'o //
[ ]
