@## / /
rgya gar skad du /
sI ta tA rA sA d+ha naM /
bod skad du /
sgrol ma dkar mo sgrub pa'i thabs /
bcom ldan 'das sgrol ma dkar mo la phyag 'tshal lo / /
sngon bzhin du sdig pa bshags pa la sogs pa byas nas /
oM shU n+ya tA dz+nyA na badzra swa b+hA ba At+ma ko\u0f85haM /
zhes bya ba'i sngags brjod par bya'o / /
de nas suM yongs su gyur pa las rin po che sna tshogs kyi rang bzhin ri rab bo / /
de'i steng du paM las pad+ma dkar po / /
de'i steng du a las zla ba'i dkyil 'khor ro / /
de'i dbus su hUM dkar po las yongs su rdzogs pa'i bcom ldan 'das ma sgrol ma mdog dkar ba spyan gsum ma /
phyag bzhi pa de bzhin gshegs pa rnam pa lnga'i dbu rgyan can /
rgyan sna tshogs kyis brgyan pa /
phyag dang po gnyis kyis ut+pa la'i phyag rgya 'dzin pa /
g.yas kyi phyag na yid bzhin gyi nor bu dang ldan pa'i mchog sbyin pas sems can rnams kyi bsam pa yongs su rdzogs par byed pa /
g.yon pa na ut+pa la'i snye ma bsnams pa bsam par bya'o / /
de'i g.yas phyogs kyi logs su lha mo 'od zer can mdog ser ba zla ba'i dkyil 'khor la gnas pa gos sngon po phyag gnyis pa /
g.yon pa na mya ngan med dmar po'i yal ga bsnams pa /
g.yas pa na rnga yab dkar po dang ldan pa /
sha 'gag dmar pos brgyan pa bsam par bya'o / /
g.yon pa'i logs su rma bya chen mo mdog ljang ser phyag gnyis pa g.yon pa na rma bya'i gzhug sgro bsnams pa /
g.yas pa na rnga yab bsnams pa /
de lta bu'i rnam par bsams la /
oM b+ha ga ba tI tA re ma ma hr-i da yaM pra bi sha swAhA /
zhes bya bas bdag nyid byin gyis brlab par bya'o / /
de nas oM na ma tA re ma no ha re hUM ha ra swAhA /
zhes bya ba'i sngags bzlas par bya'o / /
sgrol ma dkar mo'i sgrub thabs slob dpon yid bzhin nor bu rgyal pos mdzad pa rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur cing zhus pa'o // //
