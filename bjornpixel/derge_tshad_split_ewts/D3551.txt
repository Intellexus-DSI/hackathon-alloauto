#
]@## /
rgya gar skad du /
Ar+ya badzra swa ra swa tI sA d+ha naM /
bod skad du /
'phags ma rdo rje dbyangs can ma'i sgrub thabs /
'phags ma rdo rje dbyangs can ma la phyag 'tshal lo / /
yang dag rdzogs sangs rgyas gsungs gsal sbyin yon tan rang bzhin rdo rje dbyangs can mar btud nas / /
rang la phan pa yang dag sgrub mdzad mdzes pa'i nyams ldan rtsod pas thub par dka' mdzad ma / /
de yi sgrub thabs 'di ni kun nas yang dag mi bzad mi shes mun pa 'joms mdzad pa / /
blo ngan rnams kyis rtogs phyir sems can phan phyir legs par gsungs pa'i cho gas bshad par bya / /
dang por snga bar kha la sogs pa dag pa'i rang bzhin snying rje dang ldan bzod ldan pas / /
sngags pas gtsang ba'i stan la byams pa'i dga' bas myos shing gang zhig dga' ba dang ldan pas / /
gnas kyang yid du 'ong zhing dben par yang ni rang gi snying gar chu skyes blta bar bya / /
de las sprul pa las byung ri bong 'dzin pa yang dag bsgom par bya'o de la yang / /
doHyig 'od zer rnams kyis phyogs dang bar rnams kyang ni 'di yis yongs su gang bar gyur / /
de nas sangs rgyas tshogs rnams mdun du bltas nas 'dir ni mchod pa la sogs bsgom par bya / /
me tog la sogs de nas phyag 'tshal slar yang 'dir ni sdig pa rab tu bshags par bya / /
de bzhin bsod nams rjes su yi rang sngags rig pa yis gsum la skyabs su yang dag 'gro / /
zhes pa la sogs smon lam legs btab de yis bdag nyid kyang ni dmigs pa rab tu bya / /
gcig dang du ma dang bral rang bzhin yongs su brjod pa dri med yang dag shes rtogs pa / /
de nas sna tshogs rnam rtog dra ba ma lus thams cad stong pa nyid du bsgom par bya'o / /
oM shU n+ya tA dz+nyA na badzra swa b+hA wa At+ma ko\u0f85haM /
stong pa nyid las byung ba chu skyes dang ni zla ba la gnas doHyig dmar po ste /
slar yang sna tshogs 'od zer tshogs rnams shin tu mdzes par gyur pa'i pad+ma 'dab brgyad pa / /
de la dmar zhing 'od zer chen po dang ldan bcom ldan 'das ma mdzes pa'i rgyan gyis brgyan / /
g.yon brkyang ba yi zhabs kyis yang dag gnas shing zhal gsum phyag drug gis ni rab brgyan pa / /
g.yas pa'i zhal ni sngo zhing phyag na pad+ma ral gri gri gug rab tu bsnams pa ste / /
g.yon zhal dkar zhing phyag na lhung bzed dang bcas rin chen bzang dang 'khor lo de bzhin no / /
snying gar pad+ma la gnas zla ba'i dbus su gnas pa'i der yang doHyig 'od gsal bas / /
sna tshogs mi shes mun pa 'joms pa'i 'od zer gyis ni 'gro ba ma lus 'gengs mdzad pa / /
yang dag bsdus la rang gi snying gar zla ba la gnas sa bon bltas la slar yang spro / /
de nyid yang dang yang du rtag tu snyom las med par nyi ma so sor bsam par bya / /
bsam gtan ngal na sa bon mnyam skyes bsdus la sngags 'di yis ni bzlas pa rab tu bya / /
do shal g.yo zhing nyin byed rim pas 'byung ba'i yid bzhin du ni sngags kyis bzlas par bya'o / /
oM pi tsu pi tsu pradz+nya war+d+ha ni /
dz+wa la dz+wa la /
me d+ha war+d+ha ni /
d+hi ri d+hi ri bud+hi war+d+ha ni swA hA /
thun mtshams thams cad du ni lha mo'i sku la yid ni rtag tu rab tu dga' ba yis / /
yang dag gsungs pa'i cho gas sems can rnams [(]gyi [,]kyi [)]don gyur sngags 'di yongs su bzlas par bya / /
bsod nams kyang ni yongs su bsngo bya dgos pa byed na bsam gtan rtse gcig gnas par spyod / /
ji srid 'bum phrag yongs su ma rdzogs pa'am rdzogs nas kyang ni las kyi rim bzhin bya / /
rnam pa thams cad du ni mi mthun phyogs su nye bar yang yang de nyid bsam gtan byed / /
dkar po'i tshes gcig nas ni shin tu dge ba'i yid kyis ji srid zla ba gnas kyi bar / /
de srid legs sbyar de bzhin nub re bzhin du ji srid zla ba gang ba bzhin du bya / /
de nyid kyi ni mtshan mo thub par dka' ba'i snyan ngag mkhan gyi dngos grub thob par 'gyur / /
gang zhig dpal ldan gshin rje gshed kyi rgyud la gnas shing dpal ldan nag po'i gzi brjid kyis / /
dpal ldan rdo rje dbyangs can bcom ldan 'das ma de yi yang dag sgrub pa'i thabs gyur pa / /
sems can rnams la phan pa'i don du bdag gis brtsams pa'i bsod nams yang dag thob gyur pa / /
de yis 'gro rnams nag po lta bur thub par dka' ba'i snyan ngag mkhan du grub par shog /
sangs rgyas rnal 'byor dpal 'dzin gyis / /
dpal ldan rdo rje dbyangs can gyi / /
'joms byed mthar ni byed pa yi / /
sgrub pa'i thabs ni legs byas so / /
'phags ma rdo rje dbyangs can ma'i sgrub thabs slob dpon dpal 'dzin gyis mdzad pa rdzogs so //
[ ]
