@## / /
rgya gar skad du /
e ka dzA Ti sA d+ha naM /
bod skad du /
ral gcig ma'i sgrub thabs /
ral gcig ma la phyag 'tshal lo / /
g.yas bskum g.yon brkyang zhabs kyis ro yi snying dang rkang mnan khro bo'i gad mos bsdigs mchog ma / /
ral gcig ut+pal gri gug thod pa g.yas g.yon phyag ldan hUM yig sa bon las byung mchog /
mi thung thod mo ral pa kham pa rgyas pa'i thor cog drag mo klu yis rab brgyan ma / /
'gro ba gsum gyi mun pa la bzhag rol ldan sgrol ma drag mo rang gi gsod par shog /
rgya nag las byung srid pa gsum / /
grol byed sgrol ma la btud de / /
bla ma rnams kyi man ngag bzhin / /
de yi sgrub thabs bdag gis brjod / /
mtshan ma gcig gam dur khrod dam / /
dus kun du ni khang stong du / /
rab tu mkhas pa'i rnal 'byor pas / /
srid pa mthar phyin rig ma sgrub / /
bu chung ro 'jam la gnas sam / /
yang na gdan 'jam 'bol ba la / /
kun tu gnas te rnal 'byor pas / /
dngos grub mchog ni bsgrub par bya / /
skad cig rnam pa'i rnal 'byor pas / /
yang dag rnal 'byor la 'dug nas / /
gnas gsum rdo rje gsum bsgoms la / /
de nas 'od zer spro bar bya / /
srid gsum spyod pa'i sems can rnams / /
gsal bar byas la tshur dgug cing / /
bsdus rjes yang ni bsgom par bya / /
sna tshogs kun las stong pa nyid / /
de nas rgyal ba'i sngags brjod de / /
stong nyid bsgom zhing de dang las / /
a las mtsho skyes dmar po ltar / /
de yi steng du yang bsgom pa / /
T+wAM yig las byung pad+ma'i snod / /
de yi dbus su yang ni bsgom / /
hUM mdzad yi ge sngon po ste / /
de nas hUM mdzad las skyes pa'i / /
gri gug sa bon gyis brgyan pa / /
gri gug yongs su gyur pa las / /
bdag nyid sgrol ma rab tu bsgom / /
g.yas bskum g.yon brkyang 'jigs su rung / /
mgo yi phreng ba 'phyang ba mo / /
mi'u thung 'jigs byed gsus pa sbom / /
sngon mo mtsho skyes kyis brgyan ma / /
zhal gcig spyan gsum ldan ma ni / /
khro bzhad sdigs byed shin tu gsal / /
kun nas dga' byed ro la gnas / /
klu brgyad rnam par brgyan pa ste / /
spyan rtsa dmar zhing zlum pa'o / /
sku smad stag gi pags pas g.yogs / /
lang tsho dar bab phun tshogs ma / /
phyag rgya lnga yis rnam par brgyan / /
zhal nas ljags 'dril 'jigs ldan ma / /
mche ba gtsigs shing g.yon du gzigs / /
g.yas pas ral gri gri gug 'dzin / /
g.yon pas ut+pal thod pa 'dzin / /
dbu skra kham pa drag pos brgyan / /
spyi gtsug mi bskyod rnam par brgyan / /
sgom gyi stobs kyis rdzogs pa na / /
rnal 'byor mkhas pa chen por 'gyur / /
gal te rmongs pa bems po yang / /
sgom gyi ro la dbang gyur nas / /
'bum phrag sngags kyi bzlas pa yis / /
'jam pa'i dbyangs dang mtshungs par 'gyur / /
sngags chen 'di ni yi ge gsum / /
phaT yig mtha' can snying la gnas / /
'od zer lnga dang yang dag ldan / /
mi shes bud shing sreg byed pa / /
rnal 'byor spyod pas rjes 'brangs nas / /
de yi bsdu ba'i cho ga brjod / /
dang po sa yi phyi ma bzung / /
dbyangs kyi yi ge bzhi pas brgyan / /
gsal zhing 'bar ba ra la zhon / /
zla tshes thig les rnam par brgyan / /
de nas tAM yig sbyin par bya / /
dbyangs kyi yi ge bzhi pas brgyan / /
haM yig dbyangs yig drug pas brgyan / /
yang dag nyid du sbyin par bya'o / /
de nas phaT yig sbyin par bya / /
grub pa'am sngags ni yongs su rdzogs / /
mkhas pas ral gri stod sa ru / /
mi rus phreng ba bsgom par bya / /
spro dang bsdu ba'i rnal 'byor gyis / /
sngags mchog yang dag bzlas pa bya / /
brtan pa'i sems kyis bsam par bya / /
paN+Di ta bdag snyan dngags mkhan / /
sgom stobs rgyun ni ma chad na / /
'grub 'gyur 'di la the tshom med / /
sgrol ma'i sgrub thabs byas pa yis / /
bdag gi bsod nams gang bsags des / /
rgyal ba'i bstan par skye bo rnams / /
snyan dngags mkhan du 'gyur bar shog /
'di ni blo gros rab bsgrub ma / /
rtag pa'i rdo rjes byas pa yin / /
mkhas pa chen po paN+Di tas / /
'di la shin tu bzod par 'os / /
rgya nag las ni byung ba yi / /
sgrol ma'i sgrub thabs yongs su rdzogs / /
rgya gar shar phyogs kyi paN+Di ta chen po dA na shI las 'on 'di'i sku grong du lha'i skad las bod kyi brda la 'khrul pa med par bsgyur ba'o
