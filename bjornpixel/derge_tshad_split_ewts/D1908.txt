@## / /
rgya gar gyi mkhan po a bad+hU tI bai ro tsa na badzra'i zhal snga nas dang /
bod kyi lo tsA ba khams ba ldi ri chos kyi grags pas bsgyur ba'o / /
[ ]@## / /
rgya gar skad du /
an+ta ma ha bi d+hi /
bod skad du /
tha ma'i mchod pa'i cho ga /
bcom ldan 'das ngan song thams cad rnam par sbyong ba la phyag 'tshal lo / /
gzhan don la dga' shi ba slong byed ma / /
spyan zhes grags pa'i lha mo phyag byas nas / /
shi ba kun nas slong ba'i sbyor ba yis / /
gshin po bde gshegs su ni nges sbyor bshad / /
gshin po'i khang ba shin tu dben par ni / /
nye sbyor kun dang ldan pas rnal 'byor pa / /
cod pan me tog dkar po'i phreng bas bcings / /
zhi ba tsan+dan dkar pos rnam par byugs / /
gos dang rgyan ni dkar po shar phyogs su / /
kha bltas yang ni de ru mos pas sam /
rdo rje dang ni rdo rje dril 'dzin pas / /
rgya chen mthon po bde ba'i stan la 'dug /
tsan+dan dkar po dang ni bdud rtsi lnga / /
yang dag sbyar ba'i chu yis mdun du ni / /
maN+Dal nye bar byugs te me tog gding / /
dkar po rnams kyis nye bar mdzes par bya / /
arga la sogs rang gi gsang sngags kyis / /
legs par kun du bzlas shing bskul tshig dang / /
rang gi snying gar gnyug ma'i sa bon ni / /
bltas nas gnas la sogs pa bsrung bar bya / /
de la gnas bdag rnal 'byor bsrung ba'i sngags /
oM a big+h+nAn+ta kr-i ta hUM zhes bya'o / /
na maHsa man+ta la sogs pas sam / /
cho ga bzhin du sgrub shes rnal 'byor pas / /
spyan gyi rnal 'byor rnam par bsgoms nas ni / /
snying ga'i sa bon las ni grub pa bzang / /
'khor los mtshan pa'i lcags kyu spro bar bya / /
de yis gshin po'i 'jig rten pha rol song / /
sems ni mdog dmar gsal ba dgug bya ste / /
chos kyi sgo mo'i gzugs sam yang na ni / /
rlung med mar me mi g.yo lta bu'o / /
'ongs nas de yi shes pa snying gar ni / /
ro yi spyi bo nas ni gzhug par bya / /
de ni shes pa dang ni yang dag ldan / /
de rjes langs nas 'dug pa blta bar bya / /
de'i snying mo ha ra ti bkod nas ni / /
de yi 'od zer 'bar ba'i phreng ba yi / /
de yi lus ni stong bar byas nas su / /
lhag ma rnam par rig byed tsam nyid ni / /
de yi rjes la mo ha ra ti zhes / /
brjod pas spyan gyi gzugs su bsgoms nas ni / /
de yi mig dang sku la sogs pa dag /
thams cad du ni byin gyis brlab par bya / /
de rjes ye shes lnga yi thugs ka yi / /
zla gnas rtsa ba'i sngags kyi 'od zer gyis / /
de'i lha mo'i sprin gyi bdud rtsi yi / /
shel gyi bum pa'i tshogs kyis dbang bskur bya / /
rang gi lus las 'od zer spros pa las / /
'od zer rang gi spyan gyi tshogs rnams ni / /
nam mkha'i dkyil 'khor khyab pa rnams kyis ni / /
de rjes spros te dbang bskur bya ba yin / /
de yi sngags bzlas bum pa'i chu yis ni / /
de bzhin du yang bsang ba rab tu bya / /
mgo bo la ni cod pan sbyin bya ste / /
lag pa gnyis su yang ni rdor dril lo / /
de rjes sngags pas ku sha'i rtse mo la / /
rdo rje rtse gcig rnam par bsgoms nas ni / /
rdo rje'i sbubs su nges bar bcug nas ni / /
de ni me dang 'dra bar bsgom par bya / /
de rjes mnyam gzhag sems kyis de yi ni / /
snying gar bzhag pa'i shes pa rab 'bar ba / /
rdo rje rtse nas rlung gis bskyod pa yi / /
'bar ba rnams kyis kun du bskyod par bya / /
me yi 'od zer gyis ni reg pa yi / /
dngul gyi bzhin du de ni 'phar bar bsgom / /
steng gi sgo nas rnam par grol ba'am / /
yang na rnam dag sangs rgyas zhing du'o / /
gal te shes pa 'am gzhan dag mthong na ni / /
'khor ba'i rgya mtsho ru ni ltung bar 'gyur / /
de phyir steng sgo yi ni lam nas su / /
de yi steng du 'pho bar bya ba yin / /
spyi bo nas ni gzugs med 'gro ba ste / /
mdzod spya nas ni gzugs kyi khams su grags / /
mig gnyis nas ni mi yi 'gro ba nyid / /
rna ba dag nas grub pa'i lha ru skye / /
sna bug dag nas gnod sbyin nyid du ste / /
kha ni dri za ru ni nges par 'gro / /
lte ba nas ni 'dod pa'i khams kyi lha / /
khu ba'i sbubs nas yi dags 'gro bar ro / /
chu yi lam nas dud 'gro'i skye gnas su / /
bshang ba'i lam nas dmyal ba'i 'gro bar ni / /
the tshom med par 'gro'o de yi phyir / /
lam ngan dag ni rnam par spang bar bya / /
de nas de thar pa'i grong khyer du gzhag pa'i phyir /
de'i mdun du zhi ba'i sbyin sreg tu gsungs pa'i cho ga yongs su tshang bas sam / /
rdzas gcig pa'i sbyin sreg bshad pa'i cho gas shi 'brel gyis byin pa'i yo byad rnams rdo rje slob dpon gyis ye shes kyi me la sbyin sreg bya'o / /
de'i rjes la'ang shes rab kyi pha rol tu phyin ma la sogs pa theg pa chen po'i mdo bklag par bya'o / /
de'i rjes la thams cad bsdus te shi bdag la yon blang bar bya'o / /
shi bdag gis kyang gang gi 'byor ba dang rjes su mthun par gos dang rgyan dang mal stan dang zhing dang khyim dang bran dang bran mo la sogs pa'i yon gus pas slob dpon la dbul bar bya'o / /
de nas ro sreg pa'i mi rnams bos te yi ge gsum bzlas pa'i tshangs skud gdags par bya'o / /
de ro khyer ba rnams 'jig rten skyong ba rnams su lhag par mos bar bya ste /
gdugs khyer ba ni lha rgyal lo / /
rnga yab thogs pa ni tshangs pa'o / /
ral gri thogs pa ni khyab 'jug go / /
bstod pa 'don pa ni bde byed do / /
ro'i las byed pa ni gshin rje'o / /
bum pa thogs pa ni chu lha'o / /
dgang gzar blugs gzar thogs pa ni me lha'o / /
bza' ba dang ston mo thogs pa ni bden bral lo / /
ba dan thogs pa ni rlung lha ste / /
gzhan yang lha dang mi rnams kyang lhag par mos pa'o / /
de nas yi ge brgya pa'i sngags lan bdun bzlas te /
rang gi dge ba yang rdzogs pa'i byang chub tu bsngo bar bya ste ldang bar bya'o / /
langs nas kyang rdo rje slob dpon rdo rje 'dzin pa'i rang bzhin sangs rgyas thams cad bskyed la spyan gyi sngags dang /
ngan song sbyong ba'i rgyud las gsungs pa'i ngan song thams cad rnam par sbyong ba'i sngags bzlas bzhin du sngon du 'gro bar bya'o / /
lam du yang ni 'jig rten skyong rnams kyis / /
ro ni khur gyis bteg ste khyer ba dang / /
kun nas bstod pa byed bzhin lha rnams kyis / /
mchod pa yang ni rgyun du byed par blta / /
sna tshogs tu R+Ya'i sgra dang bkra shis kyi / /
tshigs bcad dang ni rdo rje'i glu rnams kyis / /
dril bu dang ni cha lang ting ting shag /
gling bu pi wang sgra dang rjes mthun par / /
nye bar spyod pa lnga yi mchod pa dang /
bla re gos dang ba dan gdugs dad ni / /
'khor mang ldan pas pha yi gnas su ni / /
dal gyis khyer te phyi nas de ru ni / /
'o ma can gyi shing ni skam po yis / /
legs par rnam par spras te brtsig par bya / /
de yi steng du de ni bzhag nas su / /
bum pa'i chu yis bsang bar bya ba yin / /
de nas sbyin sreg me yis ni / /
yongs su sbyang bar bya ba ste / /
ji ltar thal bar gyur gyi bar / /
shi 'brel mnyam par bzhag pas bsrung / /
theg pa chen po cher 'byung ba'i / /
mdo sde snga ma bzhin du bklag /
ting ting shag dang cang te'u yi / /
rjes 'gro rdo rje'i glu yang blang / /
de nas 'gro ba la la dag grol ba'i lam la sbyar yang mi dge ba shin tu mang ba stobs che bas lam ngan pa nas song nas / /
de nas de yang lam ngan pa'i 'gro ba yongs su sbyong ba'i phyir nyi ma de nyid nas brtsams te nyi ma brgyad du ngan song sbyong ba'i rgyud nas gsungs pa'i cho gas ngan song yongs su sbyong ba la rim pas bya'o / /
de la ji srid rus pa ma 'ongs pa de srid gos la de'i ming smos pa sngon du 'gro bas cho ga'o / /
'ongs pa ni de'i lus la'am gos la nyin zhag brgyad pa'i bar du bya ste / /
de yang lho'i char khru gang ba'i stegs bu gru bzhi pa byas te /
ba lang gi lci ba sa la ma lhung bas byugs te ba'i rnam lngas kyang kun du bsang bar bya'o / /
de yang dkyil 'khor tsan+dan dkar pos ni / /
nye bar byugs te me tog rnams kyis ni / /
mdzes bar byas nas de steng bum pa ni / /
mtshan nyid ldan pa rnam par dgod bya ste /
sman dang yal ga nor bu dri bzang dang / /
'bru rnam lnga dang yang dag ldan par ni / /
mgrin pa sngon po'i gos kyis dkris nas ni / /
gdugs dang ba dan btsugs te nyer spyod ni / /
lnga dang bcas pas dri bzang gis bdugs shing / /
bsti gnas kyi ni chu yis dgang bya zhing / /
ku sha yi ni stan la gzhag bya ste / /
lto 'phye rigs kyi bdag po'i mtshan mas ni / /
de ni yig gsum dang spel rtsa ba yi / /
sa bon gyis ni lhag gnas bya ba ste / /
sngags pas yang na khrus kyi sngags kyis ni / /
lan grangs brgya dang rtsa brgyad bzlas nas su / /
de nas mdun du rdul tshon dkar po yis / /
lte bar bcas shing mu khyud 'od dang bcas / /
'khor lo rtsibs brgyad bris nas me tog ni / /
dkar pos mdzes par rnam par spras nas ni / /
de yi dbus gzhag snod ni stong pa yi / /
steng du bug pa dang bcas kham skyong gzhag /
de rjes de yi rus pa kham skyod der / /
lhag ma med par yang ni gzhag par bya / /
ting 'dzin gsum dang ldan pas 'di la ni / /
phyir bzlog cho ga yang ni bya ba yin / /
yungs kar me tog yang dag ldan pa yis / /
rim bzhin gsang sngags rdo rje'i tshig brjod pas / /
de yi rus pa 'am yang na gos sam ni / /
de yi ming la yang ni brdeg par bya / /
de nas sngags kyi tshig rnams bstan pa ni / /
oM sarba pA paM da ha na badzra hUM phaT /
oM sarba pA paM bi sho d+ha na hUM phaT /
oM sarba karma A ba ra Ni b+ha smiM ku ru hUM phaT /
oM b+h+rUM bi sho d+ha ya A ba ra NA ni hUM phaT /
oM dz+wa la dz+wa la d+ha ka d+ha ka ha na ha na A ba ra NA ni hUM phaT /
oM sruM sa ra sa ra /
A ba ra NA ni hUM phaT /
oM hUM ha ra ha ra sarba A ba ra NA ni hUM phaT /
oM hUM phaT sarba A ba ra NA ni s+pho Ta ya hUM phaT /
oM b+h+r-i ta b+h+r-i ta sarba A ba ra NA ni hUM phaT /
oM trA Ta trA Ta sarba A ba ra NA ni hUM phaT /
oM ts+tshin+da ts+tshin+da sarba A ba ra NA ni hUM phaT /
oM da ha da ha sarba na ra ga ti he tuM hUM phaT /
oM pa tsa pa tsa sarba phre ta ga ti he tuM hUM phaT /
oM ma tha ma tha sarba tI R+Ya ka ga ti he tuM hUM phaT /
ces bya ba ni rus pa la sogs pa la brdeg pa'i sngags so / /
de nas lhag gnas byas pa'i bum pa'i chus de'i rus pa la sogs pa brjod bzhin du bkru ba'i sngags ni oM na mo b+ha ga ba te sarba durga ti pa ri sho d+ha ni rA dzA ya /
ta thA ga tA ya /
ar+ha te saM myak+saM bud+d+hA ya /
tad+ya thA /
oM sho d+ha ne sho d+ha ne sarba pA paM bi sho d+ha ne shud+d+he bi shud+d+he sarba karma A ba ra Na pi sho d+ha ni swA hA /
zhes bya ba ni rus pa la sogs pa la bkru ba'i sngags so / /
me tog gtor te sngags brjod pas lam bstan par bya'o / /
sngags ni oM rat+ne rat+ne rat+na saM b+ha be /
rat+na ki ra Ne rat+na mA li bi shud+d+he shod+ha ya /
sarba pA paM hUM tra ta /
zhes bya ba ni lam bstan pa'i sngags so / /
de nas me tog chu nang du dor te lam sbyar bar bya'o / /
sngags ni oM pad+me pad+me ma hA pad+me pad+ma saM b+ha be su kha ba ti gats+tshaM tu swA hA /
zhes bya ba ni lam bstan pa'i sngags so / /
sngags kyi tshig de dang de la bskul ba'i tshig spel bar bya'o / /
lam sbyang ba'i sngags kyis me tog gi char dbab par bya'o / /
mnyam par gzhag par bya'o / /
bkra shis kyi tshigs su bcad pa len nam len du gzhug par bya'o / /
de ltar nyin re bzhin du thun gsum mam gcig tu bya'o / /
de bzhin du yang dag par mchod de /
ji ltar bstan pa'i cho ga thams cad bsdu bar bya'o / /
de la bkra shis kyi tshigs su bcad pa ni / /
bkra shis gang zhig sems can kun la phan bzhed pa'i / /
sangs rgyas rnam dag blo ldan nyes pa'i tshogs dang bral / /
shes rab yan lag 'dus pas mdzes pa bden pa'i bdag /
bkra shis de yis khyed rnams la ni dbang mchog bskur / /
bkra shis gang zhig lha dang lha min mis mchod pa / /
de yis bstan pa'i dam chos bla na med pa ni / /
bdag med 'jig rten gsum las rab tu grags pa yi / /
bkra shis de yis khyed rnams la ni dbang mchog bskur / /
bkra shis gang zhig rab mchog dam chos rtag tu 'dzin / /
bzang po'i sar zhugs sangs rgyas sras po tshogs kyi mchog /
rnam pa kun du sems can don mdzad bkra shis gang / /
bkra shis de yis khyed rnams la ni dbang mchog bskur / /
bkra shis kyi tshigs su bcad pa de dag rus pa 'khrud pa'i dus su yang gdon nam 'don du gzhug go / /
de la gshegs su gsol ba'i tshig ni / /
khyed kyi sems can don kun mdzad / /
rjes su mthun pa'i dngos grub stsol / /
slar yang 'byon par mdzad pa'i phyir / /
sangs rgyas yul du gshegs su gsol / /
muHzhes bya bas so / /
de nas mtshan mo tshogs kyi 'khor lo byas te thams cad bsdu'o / /
'byor pa yod na ngan song sbyong ba'i dkyil 'khor cho ga bzhin du bzhengs te /
ji ltar bshad pa'i cho ga bsgrub par bya'o / /
slar yang rdo rje slob dpon gyis shi bdag la yon blang bar bya'o / /
des kyang 'byor ba dang mthun par dbul te /
bkrus pa'i gos kyang slob dpon nyid la dbul bar bya'o / /
'dir gsungs pa /
gshin po la dmigs gang cung zad / /
rtsa lag rnams kyis slob dpon sbyin / /
de yis mtho ris lam 'gro ba'i / /
rgyags su de la byin zhes bya / /
sbyin pa de yis de nges bar / /
bde ba can gyi sa ru 'gro / /
steng gi lus lhan byed pa ni / /
de la de ltar kun byas na / /
ngan song thams cad spangs nas ni / /
nges par bde ba can du 'gro / /
de rjes de rus rnams sbyang ba / /
zhib mor rdo la btags nas ni / /
shin tu rgya che'i chu bo la / /
mchod pa byas te bkur bar bya / /
yang na sa 'dzin chen po ni / /
mthon po'i rtse la 'dzegs nas su / /
shin tu shugs dag mthun pa yi / /
rlung la de ni bskur bar bya /
gal te bde ster bde ldan bzhin du shin tu yang / /
drag po'i las kyi dbang gis ma song na'ang / /
nges par 'di ni ngan pa'i 'gro ba spangs nas su / /
sum cu pa yi gnas su yang ni 'gro bar 'gyur / /
dpal ldan bzang po'i zhabs kyi pad+ma las thob tha ma'i cho ga'i man ngag gis / /
tha ma'i cho ga'i sgrub pa 'di ni dpal ldan gsang ba 'dus pa'i gzhung du byas / /
gang zhig dpal ldan gsang ba 'dus par ma bstan phrin las de yi kha bskong ni / /
gang zhig dpal ldan ngan song sbyong ba'i rgyud las gsungs pa'i cho ga la ni brten / /
tha ma'i cho ga'i ming gi rnam grangs gshin po bde bar gshegs pa'i gnas la 'god pa zhes bya ba paN+Di ta dpal ting nge 'dzin rdo rjes mdzad pa rdzogs so // //
rgya gar gyi mkhan po dpal phyogs dbang dga' byed kyi zhal snga nas dang /
lo tsA ba dge slong pradz+nyA kIrtis bsgyur ba'o / /
