@## / /
rgya gar skad du /
tsan+d+ra rAdza le kha ka /
bod skad du /
rgyal po zla ba la springs pa'i spring yig /
'jig rten mgon po la phyag 'tshal lo / /
sa gsum dbang phyug lha dang mi yi rje / /
yon tan rtul bod 'phags pa'i bu stong mnga' / /
mnyam med chos kyi 'khor los sgyur mdzad pa / /
chos kyi rgyal pos rgyal po rgyal gyur cig /
grogs po'i ming can rnal 'byor gyis / /
zla ba'i mtshan can sa bdag la / /
brtse bas rgyang nas nyid kyi drung / /
rigs pa'i gdams ngag 'phrin du gsol / /
sa bdag ji ltar 'byor pa'i dus / /
de nyid dus na spyad btang zhing / /
yongs su bsngo bas gter du sba / /
tshe 'di gcig la gzhan dpag med / /
gang tshe phyi nas ser sna dang / /
phongs pas bsregs na ci bgyir mchis / /
sa bdag ji ltar gang dang mdza' / /
de ltar snga nas 'brel rab spang / /
des na gnod pa mang po'i rtsa / /
skal lan mi bgyid grags mi bgyid / /
gang tshe yud tsam rkyen stobs kyis / /
dbang bsgyur de tshe ci bgyir mchis / /
sa bdag ji ltar dgrar lta ba / /
de ltar sngon nas rtsod mi bgyi / /
ma la rkyen dbang gis bskul lags / /
sgyu 'dra gnyis ka dngos med phyir / /
gang tshe nags la me shor ltar / /
'bar bar 'gyur tshe ci bgyir mchis / /
sa bdag ji ltar g.yar po'i lus / /
nad med rgud med bder gnas pa / /
de nyid tshe na snying po blang / /
na 'chi rgud pas 'jigs med bgyi / /
gang tshe na rgas rgud sogs na / /
dran yang de tshe ci bgyir mchis / /
longs spyod ci 'dra khyim gyi sbrang / /
bshes pa ci 'dra tshong khang mi / /
sdang sde rmi lam gnod pa bzhin / /
rang lus ci 'dra sbrul gyi lpags / /
'du 'dzi ci 'dra nad gzhi bzhin / /
tshe srog ci 'dra ri gzar chu / /
gang tshe gang la sems chags pa / /
de nyid dus na de btang bgyi / /
ci phyir chung yang gang la zhen / /
de nyid 'ching ba mi bzad phyir / /
gang tshe gang la sems sdang ba / /
de nyid dus na de bzhag bgyi / /
ci phyir chung yang blo 'khrug pa / /
de nyid phung khrol mi bzad phyir / /
gson cig 'di ltar khyod kyis sa / /
rgya mtsho'i mthar thug dbang 'byor pa'ang / /
nam zhig khyod nyid rnam 'gyur dus / /
de tshe ci 'dra legs par gsungs / /
re zhig khyod sku rdo rje ltar / /
'gro ba'i skyabs dang rin chen ni / /
brtan du mi rung g.yo bdag pas / /
nges par bskyed dus de mchis so / /
de ltar phun tshogs dpal gyi gseb / /
khyod ni dgyes rol snyam bgyid na / /
thar pa rnams kyis rgyal srid bsdam / /
rgyal po bying ba lta bur gzigs / /
sdug bsngal rgya mtsho gting mtha' med / /
srid pa'i glong du bying gyur kyang / /
skyo med 'jigs med dga' dang dgod / /
bdag cag snying la ci zhig mchis / /
phongs dang btsal dga' bsrung dang brlag /
'bral dang phrad dang na rgas rgud / /
rtag tu 'bar ba'i mer zhugs kyang / /
bde rlom smyon pa lags pa snyam / /
gzugs sgra dri ro reg dang chos / /
gzugs brnyan dgra brnyan tshogs mtshungs phyir / /
rtag tu mi bsam chags mi bgyi / /
chags na'ang de nyid rnam spyod mdzod / /
thog med bag chags las dbang gis / /
sems ni bung bas rtsi bzhin no / /
rigs pa dang ni gdams ngag dang / /
skyon dran pas ni slar bzlog bgyi / /
don med don log don dman don / /
'di 'dra'i don du 'dod nas dar / /
sgo gsum mi bzad sdug bsngal bgyis / /
mi mchog kyang ni rnam dpyod rigs / /
ji ltar lus ngag de bzhin yid / /
rtse dang 'khyal dang rnam g.yeng dang / /
srog gcod phra ma gnod sems sam / /
tshe 'dir chags pas dge bgyid pa / /
de lta de ltar don yod bzang / /
don mchog bgyis na cis ma legs / /
ji ltar mi rtag srin po yi / /
khar chud ma gyur de srid par / /
lha yi srid pa ru bzlog la / /
bsgrim par mdzod cig mi yi rje / /
gang tshe srin bu'i mgrin chud gyur / /
de tshe khyod kyi dmag dang dpung / /
mthu dang 'byor pa btsun mo sras / /
rtsal bsnyems cir yang ma mchis so / /
kye ma sngon nas dub pa'i las / /
rtag tu bzod dka'i sdug bsngal gyis / /
nyer rtsal da dung bsnyems med na / /
rgyal srid rgyal po ji ltar dregs / /
rgya mtshor bying bas rnyed pa'i gru / /
chu rgyun drag po'i rba dang ni / /
mngar skyur lo tog bya skrod shing / /
rgyal po na rgas rgud dang 'chi / /
bzhi po 'di dag bsam par gyis / /
ji ltar phan btags de ltar gnod / /
yod na skyo dang med na gdung / /
'grogs na skyon mthong rtsod gyur pa / /
sems can rnams kyi mtshan nyid lags / /
gcig tu dge ba dkar po'i chos / /
des ni 'di phyi 'phral yun du / /
don yod don yod dgos mi dgos / /
na rgas rgud dang 'chi la dris / /
kyi hud 'jig rten mig bcas long / /
mngon sum rtag tu nges mthong yang / /
da dung cung zad mi sems pa / /
khyod snying rdo rjer gyur tam ci / /
tshe 'di bstod bde rnyed grags kyis / /
gzi brjid 'od kyis snying brid pa / /
'chal rnams de don gnyer ba yis / /
sems g.yengs nas ni dran ma mchis / /
yun ring sngon nas da lta srid / /
na tshod gzhon dang gnyen dang rgan / /
'di tsam grangs kyis shi gyur kyang / /
khyod ni rten dbang gis gnas na / /
ji srid skyes nas da lta'i bar / /
dus ni thung ngam ring yang rung / /
yud tsam bsdad kyang mi snyam par / /
skad cig gcig gi chad par 'das / /
de bzhin da nas 'chi mtha' yas / /
cung zad 'dug pa'i lang med par / /
chad kyis 'das pa'i skad cig la / /
dran pa yud tsam byas te 'gro / /
btsun mo lha mo 'dra na yang / /
mi bzad rul sungs brgyal ba nyid / /
sgo dgu mi gtsang rgyun rtag 'dzag /
bshes gzugs ro langs lags so rje / /
lha gcig ji ltar khyod 'byor kyang / /
gshegs nas 'jig rten gzhan bzhud tshe / /
mya ngan thang la dgra bcom ltar / /
gcig pu sras med btsun mo min / /
na bza' ma mchis bshes ma mchis / /
rgyal srid ma mchis khab ma mchis / /
dpag med mthu dpung mnga' lags kyang / /
gzigs su ma mchis gsan ma mchis / /
gcig tsam nyid gcig phyi thag gi /
rjes su 'brang ba'ang mi mnga'o / /
mdor na nyid kyi mtshan tsam yang / /
de tshe med na gzhan ci smos / /
'jig rten bde ba sdug bsngal te / /
thar pa'i bde ba bde ba nyid / /
de bas sdug bsngal mi bzhed na / /
nges par thar pa cis mi bzhed / /
thar pa zhes bya bcing grol phyir / /
'ching rgyu longs spyod sems can lus / /
bsdam phyir chags sdang zhe sdang yin / /
de phyir rgyal pos 'di nyid gzhom / /
gang yang mi yi gtso bo gson / /
'di na gang dag 'dren pa yin / /
bshes gnyen ngan pas sems bslad dag /
'jig rten snga phyi med smra ba / /
de ni sbrul gdug nag po'i lha / /
tshig tsam rigs pa la brten nas / /
zhib mo rnam dpyod ma mdzad par / /
lha yi thugs brten mi rung ngo / /
'di ltar snga phyi yod min na / /
da ltar srog sems gsal 'di gang / /
rlan drod dus sad yal 'dab las / /
me tog 'bras bu ji bzhin no / /
nags dang sa las me tog dang / /
sha mo rdol ba bzhin ce na / /
'o na ji lta de lta bur / /
shing sdong la yang srog sems min / /
gang de 'di 'dra dngos po'i rigs / /
tha dad rigs pa'i mtshan nyid ni / /
de bas 'di dang 'di yi dpe / /
mtshungs par dpag par mi nus so / /
gzigs shig sems can srog lus dag /
gcig dang cig shos rtag gi na / /
re zhig gcig na lus dang sems / /
shing dang nam mkha' 'dra ba'i phyir / /
de dag phan tshun de 'drar 'gyur / /
pha dang bu yi lus sems bzhin / /
de zad cig shos zad min pas / /
tha dad phyogs kyang mi rung ngo / /
yun ring gnas skabs 'brel ba yis / /
rjes su 'gro ldog nges na ni / /
shing dang yal ga ri dang sdong / /
thams cad da ltar thal bar 'gyur / /
sems ni thogs med 'gags med bdag /
mkha' ltar zhi dag stong pa'i phyir / /
gang du ji ltar chad par 'gyur / /
dul ba gzhan yang mu stegs can / /
bdag tu lta ba gtan ma mchis / /
'di la mgon po ma brtags par / /
nyid kyis bab col mi bgyi'o / /
'ching ba rnam grol las gdams pa / /
gzigs nas brtan pos rnam dpyod mdzod / /
mi bzad lta ba 'di nyid las / /
gcig ni sreg byed me dpung ste / /
gnyis pa lcags sgrog 'ching ba lags / /
mkhas rnams nye bar mi bgyid do / /
de ltar lta ba'i dri ma las / /
log nas drang srong bstan zhugs te / /
nyan thos rang sangs rgyas dang sras / /
theg gsum rim gyis bgrod par gsol / /
dpyod ldan bdag gis khyod gsol cig /
gus dang mi gus tsam nyid kyis / /
blang bar mi bgyid dor mi bgyi / /
gser la mgar bas bsreg sogs bzhin / /
rnam brtags nges par gyur nas gdod / /
mi rigs rgyang du 'phang du gsol / /
de ste rigs par gzigs na ni / /
nyid kyis spyi gtsug blang du gsol / /
rgyal po zla ba la springs pa'i spring yig /
rnal 'byor gyi dbang phyug shrI dzA ga ta mi tra A nan+das mdzad pa rdzogs so // //
rnal 'byor gyi dbang phyug de nyid dang /
bod kyi lo chung gnubs tshul khrims shes rab kyis bsgyur ba'o //
[ ]
