@## / /
rgya gar skad du /
tsAr+ya saM gra ha pra dI pa /
bod skad du /
spyod pa bsdus pa'i sgron ma /
'jig rten dbang phyug la phyag 'tshal lo / /
gang gi gsung gi 'od zer gyis / /
bdag sogs rmongs pa ma lus pa'i / /
snying gi pad+ma kha 'byed pa'i / /
dam pa'i skyes mchog de la 'dud / /
gsang sngags pha rol phyin pa la / /
brten nas byang chub bsgrub bo zhes / /
bla ma sangs rgyas gsungs pas na / /
de don bdag gis bri bar bya / /
gsang sngags 'di ru brjod mi bya / /
pha rol phyin lugs spyod pa yi / /
byang chub sems dpa'i spyod pa dag /
mdo tsam bdag gis bshad par bya / /
sems bskyed sngon du song ba yis / /
byang chub sems dpa'i sdom pa blang / /
mdo sde ma lus kun blta zhing / /
bstan bcos mtha' dag mnyan par bya / /
lus dang ngag dang yid gsum gyis / /
ji skad bshad pa'i sdom pa rnams / /
ma nyams gtsang mar bsrung byas la / /
tshul khrims rnam par dag par bya / /
zas kyi tshod kyang rig par bya / /
dbang po rnams kyi sgo yang bsdams / /
nam gyi cha stod cha smad la / /
mi nyal rnal 'byor brtson par bya / /
kha na ma tho phra rab la'ang / /
shin tu 'jigs pa bskyed par bya / /
mtshan mo cha gsum bgo bya ste / /
tha ma'i cha la ldang bar bya / /
gdong la sogs pa bkru ba'am / /
yang na ma bkrus pa yang rung / /
bde ba'i stan la 'dug nas ni / /
chos rnams chos nyid dran par bya / /
mtshan mas g.yengs pas ma nus na / /
langs la dngos po snang ba kun / /
sgyu ma lta bur nye bar brtag /
bar skabs der yang dge sbyor yang / /
yan lag bdun pa rdzogs par bya / /
smon lam shin tu rgya chen gdab / /
yang na sngar gyi sgom la bsgom / /
de nas zas kyi dus dag tu / /
snying po med pa'i lus 'di yis / /
snying po dam pa btsal bya zhes / /
lus la gru yi blo gzhag la / /
rgyags pa skyed phyir mi bza' zhing / /
ro la chags pas mi bza'o / /
zas la cha bzhir bgo bya ste / /
dang po lha la bshos gtsang dbul / /
de rjes chos kyi srung ma la / /
gtor ma shin tu rgya chen btang / /
rang gis zos shing 'thungs pa yi / /
lhag ma 'byung po kun la sbyin / /
bar skabs der yang sgrung rgyud dang / /
ngo mtshar can gyi gtam yang bya / /
de nas langs la cung zhig bcag /
yang na rten la bskor ba bya / /
bzlas brjod glegs bam bklag pa'am / /
yang na bde gshegs gzugs brnyan bya / /
ji srid rdul ni ma byung bar / /
de srid bskor ba ma yengs par / /
byas la smon lam rgya chen gdab / /
mdor na mgon po byams pa yis / /
bshad pa'i chos spyod bcu po rnams / /
yid ni rab tu ma yengs shing / /
sgyu ma lta bur dran pas spyad / /
gal te yod na dge 'dun mchod / /
yang na byis pa'i ston mo bya / /
mgon med dag la sbyin pa ni / /
rnal 'byor bsod nams tshogs su 'gyur / /
nyin mo'i bya ba rdzogs pa dang / /
mtshan mo'i cha ni dang po ru / /
chos nyid spros pa dang bral ba / /
shes pa'ang spros dang bral bar gzhag /
mtshan mo'i gung la bab pa na / /
ldang dang snang ba'i 'du shes kyis / /
seng ge ji ltar nyal ba ltar /
dge ba'i gnyid ni log par bya / /
spyir na mnyam gzhag sems brtan na / /
lus ngag dge ba gtsor mi bya / /
yang na mnyam gzhag mi gsal na / /
'jig rten mthun 'jug bya ba'i phyir / /
lus ngag dge ba ci nus bya / /
'jig rten sems dang ma mthun na / /
'di ni bdag gi chos min zhes / /
bsam pa bzang po sngon btang la / /
'jig rten yul chos dri bar bya / /
ne pa la yi yul du ni / /
rang gi grogs pos bskul nas byas / /
gsang sngags lugs la mi mos na / /
'di ltar mdzod cig s+tha bi ra / /
spyod pa bsdus pa'i sgron ma slob dpon mkhas pa chen po dpal mar me mdzad ye shes kyis mdzad pa rdzogs so // //
rgya gar gyi mkhan po paN+Di ta dI paM ka ra shrI dz+nyA na de nyid dang /
lo tsA ba dge slong tshul khrims rgyal bas bsgyur cing zhus pa'o // //
