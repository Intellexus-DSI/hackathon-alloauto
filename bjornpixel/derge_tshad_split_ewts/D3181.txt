@## / /
rgya gar skad du /
bA gI sA d+ha naM /
bod skad du /
ngag gi sgrub thabs /
skyon gyi dra ba 'joms mdzad dpal ldan rdo rje chos / /
ngag gi maN+Dal 'od zer dra ba spro mdzad pa'i / /
ma lus rdzogs sangs rgyas rnams gsung gi ngo bo pa / /
yang dag phyag 'tshal ngag gi sgrub thabs bdag gis brjod / /
ngo bo nyid kyi rang bzhin rnam par dag pa'i sngags / /
rab brjod brtson 'grus rlung gi 'gyid bag dang ldan pa / /
sgyu ma smig sgyu chu zla dang mtshungs par gyur pa / /
ma lus 'jig rten 'di ni rnam par bsgo ma byas la / /
thams cad rnam dag ngo bo baM yig sa bon las / /
legs byung sna tshogs pad+ma rnam par bsgo ma bya zhing / /
yi ge aM las skyes gyur mtha' yas snang byed pa'i / /
shin tu dag pa'i zla ba cha shas kun rdzogs pa / /
gzhan yang 'od zer dra ba rab tu spro byed pa'i / /
sa bon yi ge gsang ba mchog tu dag byed pa / /
spros med dag rnams rab tu spro byed rgyu gcig pu / /
me togs ban+d+hu ka yi 'od dang mtshungs pa'o / /
sa bon de las legs byung skyon dang bral gyur pa'i / /
ting 'dzin phyag rgyas gnas pa'i phyag de pad+ma dang / /
rdo rje'i gdan bzhugs snying rje dag gis mngon dgyes pa / /
'dod chags rdo rje yongs su dag pa'i 'dod chags dpal / /
rnam dag sangs rgyas sprin tshogs dra ba ba spu yi / /
khong nas des spro skye dgu rnams la phan mdzad par / /
'gro ba rnams ni thams cad dag gi rang bzhin yang / /
shin tu rnam dag blo yis rnam par bsgom bar bya / /
'bar bas 'jig rten thams cad mchog tu snang byed pa'i / /
snying gi zla dkyil la ni rdo rje des blta ste / /
hUM yig mgon byung sku ni lnga yi bdag nyid can / /
sangs rgyas sprin tshogs rnams ni nges par 'phro ba dang / /
de dbus gtso bo las 'phro rdo rje'i gdan gnas pa'i / /
yi ge chen po rnams nyams rgyud la shin tu 'bar / /
rgyas byed sdug bsngal rnams ni rab tu 'phel byed pa'i / /
mun par srid gsum lus can kun du snang byed pa / /
de brjod mdzes pa'i 'od zer gyis ni khyab byas pa / /
nyi mar dkyil 'khor dri med dga' ba dmar chags pa'i / /
shes rab mchog gi pho nya dge dag rab skyed pa / /
rdo rje'i rang bzhin lce ni rnam par rdzogs byas te / /
de lce'i cha ni ut+pal dmar zhing rno ba la / /
de nyid rgya chen 'od kyi yid 'ong rnam par bsam / /
bdag nyid gzi brjid ldog pa med pa'i brtson 'grus kyis / /
rgol pa'i spobs pa'i mchog ni nges par gzhom par byed / /
rtag par goms pa'i stobs las byung ba'i rig pa yis / /
ngag gi sgrub thabs grub pa 'di ni nyer 'dod pa / /
ngar ngar lkugs pa smra byed rgyan mi 'chad par yang / /
ngo mtshar bstan bcos rnams kyi rig pa'i rnal 'byor pas / /
bdag nyid don chen dang ni 'gro ba'i rgyu mtshan du / /
rmang byung bstan chos dag ni nges par byed par 'gyur / /
'dis ni gzhan sems 'jug pa shes par 'gyur ba dang / /
'dod chags sogs ldan de dang de dag nye bar spong / /
ting nge 'dzin de la bstan pa nyid kyis 'bad byed cing / /
shin tu phra rag gsal ba nyid du nges byas na / /
ma lus sangs rgyas go 'phang sku ni 'dzin byed par / /
'di 'gyur 'od kyang 'di la rnam par dpyad par bya / /
yang dag yang dag mun pa dag kyang mdun gnas par / /
sbyor ba goms pas skyes bu rnams la 'gyur ba ni / /
'dod pas gdung rnams bzhin te 'dir ni dga' ba yis / /
sems kyi rjes 'jug rnal 'byor la ni brtson par bgyis / /
'dis ni bdag gis gang phyir dge ba dag ni gang thob pa / /
des ni 'gro la rgyal ba'i phun tshogs mchog rnams sbyin byed dang / /
'jigs pa dang bral mya ngan zug rngu rnams ni legs bton nas / /
zla ba'i 'od zer yid dga' ba dang nye bar nyid gyur cig /
sems ni rgyun mi 'chad par dge la rjes su zhen pa dang / /
bla ma mchog brnyes bde ba'i gdams ngag la ni rang gzhol ba'i / /
brtson ldan pad+ma dag gi rigs su nye bar skye byed pa / /
ting 'dzin dbang gis dga' bas bgrod par dpal gnas 'jug par shog /
'gro ba bzang po bdag nyid kyang ni shin tu 'thor 'bar ba'i / /
me dpung ra ba'i dkyil na gnas par gyur pa'i sku nyid dang / /
bla ma mchog gi snying rje thod pa'i phreng ba dang ldan pa'i / /
sprin tshogs kyis gang rdo rje phun tshogs thob par shog /
ngag gi sgrub thabs bla med 'di / /
legs par 'gro ba bzang pos byas / /
des ni ngag gi sgrub byas ma / /
ngag gi dbang phyug nyid du brjod / /
ngag gi sgrub thabs so / /
ngag sgrub pa'i paN+Di ta chen po shAkya rak+Shi ta la sogs pa'i zhal snga nas legs par mnyan nas dge slong tshul khrims rgyal mtshan gyis dogs pa dang bral bar bsgyur ba'o //
[ ]
