@## / /
gdan bzhi'i de kho na nyid bzhi pa bzhugs // @## / /
'phags pa spyan ras gzigs dbang phyug la phyag 'tshal lo / /
nam mkha'i btsun mo dang 'dus las / /
dpal ldan dga' ba bzhi ston pa / /
'jig rten gsum po bskyed pa'i mgon / /
sna tshogs gzugs can de la 'dud / /
gdan bzhi'i rim pa las 'ongs pa / /
'khor lo bzhi la yang dag gnas / /
de nyid bzhi zhes gang bshad pa / /
de ni bdag gis gsal bar bri / /
dag byas bde ba'i stan gnas te / /
mdun du bde gshegs yang dag mchod / /
blo ldan ma lus stong bsgoms nas / /
rgyud las gsungs pa bsam par bya / /
lhun po'i rtse mor khang brtsegs ni / /
shin tu mdzes pa yid du 'ong / /
der ni byang chub sems nyid las / /
sprul pa'i dkyil 'khor bsgom par bya / /
rkang pa'i mthil du gnas pa yi / /
rlung gi dkyil 'khor gzhu lta bu / /
ji srid lte ba'i mtsho skyes su / /
rim gyis steng du 'gro ba ste / /
de nas me yig las byung ba / /
me yi dkyil 'khor gru gsum tshul / /
'dis ni bdag dang kun bsregs nas / /
sna tshogs nam mkha' mtshungs par bsam / /
de nas sngags dang mtshan ma yi / /
cho ga rim pas lus su bsgom / /
seng ge'i stan la gnas pa yi / /
ri bong can gyi 'od 'dzin 'phro / /
me dang chu yi dbus gnas pa / /
sna tshogs pad+ma yid 'ong ba / /
der ni kun du rnam 'phro ba'o / /
sde mtshan dang po bsam byas te / /
gangs dang kun da zla 'dra ba'i / /
'od zer tshogs ni shin tu bsil / /
sangs rgyas tshogs chen rnams 'phro ba'o / /
sna tshogs gzugs can nor bu'i 'od / /
ye shes lha mo'i bdag nyid gsal / /
chos kyi dbyings kyi rang bzhin nyid / /
dbugs kyi rlung la zhon nas su / /
'ba' san ti yi bdud rtsi 'thung / /
gzugs dang sgra dang dri dang ro / /
reg bya dang ni chos kyi khams / /
gzhan yang mig dang rna ba dang / /
sna dang lce dang lus dang yid / /
rnam shes drug dang 'byung ba dang / /
'byung las gyur dang phung po lnga / /
brtan pa dang ni g.yo ba'o / /
'gro ba thams cad de las byung / /
shar dang lus ngan phyogs su ni / /
dbyangs yig dang po gnyis pa dgod / /
nub tu bcu pa'i mtha' ma ste / /
lho yi 'dab mar de yi mtha' / /
mkha' 'gro ma dang drag mo'i gzugs / /
ro langs ma dang gtum mo dang / /
seng ge stag dang ce spyang mo / /
'ug pa mo ste mtshams bzhir dgod / /
dkar dang ser dang de bzhin dmar / /
sngo dang sngo bsangs bzhi pa'o / /
mtshams su kha dog 'dres ma ru / /
ma ning las skyes bsam par bya / /
zhal gcig phyag gnyis shin tu drag /
lha yi rgyan gyis shin tu klubs / /
spyan gsum khro zhing bzhad pa ste / /
kha T+wAM ga dang mi thod ldan / /
mtshams kyi lha mo g.yon na ni / /
sdigs mdzub dang ni zhags pa rnams / /
ral gri lcags kyu dgra sta dang / /
dbyug pa rnams te phyag g.yas na'o / /
lha mo rdo rje cod pan can / /
stag gi pags pa'i sham thabs can / /
mi yi pags pa'i bla gos dang / /
sgeg pa yi ni nyams kyis mdzes / /
mche ba can dang cod pan can / /
ngang pa ci bgyi phyogs kyi gdan / /
mtshams su seng ge stag gdong dang / /
'ug pa dang ni ce spyang ngo / /
mkha' 'gro ma dang mar me ma / /
'jib ma 'phrog byed rang rgya can / /
ro dang nyi ma'i stan bzhugs pa / /
rang gi gnas kyi mdog bzhin bsam / /
me long mnyam nyid so sor rtog /
bya grub shin tu dag rnams las / /
sangs rgyas gzugs su bskyed nas su / /
rang gi rigs kyi phyag rgyas gdab / /
gang zhig phyi rol dkyil 'khor dga' / /
de yis de dag lus bsgoms nas / /
dbyangs yig dang po thig le'i gzugs / /
sngar bstan bzhin du lte bar bsgom / /
bdag nyid de ltar bsgoms nas su / /
dngos grub thams cad bsgrub par bya / /
sngags kyis bdag nyid ma bsten par / /
las rnams bya bar nus min pas / /
ji srid snang bar mthong ba'i bar / /
rnal 'byor can gyis de srid bsgom / /
mtshan ma thob na myur du ni / /
rtag tu grol ba'i dngos grub 'gro / /
kha sna mig dang rna ba ni / /
rang gi lag pas bsdams nas su / /
ma yengs blo yis bltas nas ni / /
yang dag sbyor bas thig le mthong / /
rlung dang me dang sa dang chu / /
'khor lor bsgyur ba'i thig le ste / /
de yi mtshan nyid shes byas nas / /
las ni ji bzhin sbyar bar bya / /
dkar po snang na zhi bar bya / /
ser zhing dmar bas rgyas pa ste / /
sngon pos nang gi las ni bya / /
du ba'i mdog gis bskrad cing gsad / /
lag gnyis gsang bar mnyam gzhag ste / /
mchod rten 'og tu thur sel la / /
ka sha'i yi ge bltas nas su / /
shin tu mnyam par gzhag nas bsdam / /
mig gnyis sna rtser bltas nas su / /
rlung gis lte bar gsal bar bsam / /
gzugs ni stong par brtan byas na / /
yid bcing ba yi dam pa yin / /
rnam par snang mdzad dbyangs dang po / /
de bzhin sangs rgyas lngar ldan pas / /
rang gi lha yi sbyor ba ni / /
'byung dang 'jug pas bzlas par bya / /
drod mtha' tsheg drag bcas pa dang / /
de nyid dgu pas brgyan pa dang / /
me la gnas shing i yis brgyan / /
'di yis rdzas rnams byin gyis brlab /
oM AHhUM swA hA /
bzlas pa'o / /
ha ho hrIHbyin gyis brlab pa'o / /
a A aM aHr-i r-I l-i l-I /
phuM pheM phroM phriM /
dkyil 'khor gyi 'khor lo'i sa bon no / /
rlung dang me yi dkyil 'khor la / /
gnas pa yi ni thod pa la / /
lus las byung ba thams cad bsam / /
zla ba zhu ba'i tshul du gyur / /
de nas zla ba bar snang 'dzag / /
pad+ma'i dbang phyug shin tu mdog mdzes shing / /
rnam par snang mdzad dri zhim btung bar mdzod / /
phyag na rdo rje ro bro rdo rje dbang / /
rnam gsum lha gsum du ni gzung bar bya / /
lte bar me yi rang bzhin bsam bya ba / /
'od gsal 'od zer dra ba'i tshogs 'phro ba / /
nyi mar gnas la dag pa'i blo yis ni / /
bsreg pa'i lha la gtor na gos mi 'gyur / /
nang gi sems las sprul pa yi / /
bdag gi gdan ni bsgom pa dang / /
sngags dang thig le'i de kho na nyid kyi dum bu ste dang po'o // //
ye shes lus su bsgoms nas ni / /
thur sel rlung ni bsdams nas kyang / /
steng du drangs te bsdam byas la / /
'byung dang 'jug pa'i brtan por bya / /
chu shing me tog lta bu'i rtsa / /
snying gar gnas shing 'og tu lta / /
sna tshogs pad+mas mdzes pa la / /
sa bon dag gis dgod bya ste / /
de yi dbus gyur sa bon ni / /
sangs rgyas kun gyi bdag nyid mchog / /
dbyug pa 'jig rten dbang phyug mgon / /
gya gyur rdo rje 'dzin pa'i gtso / /
yan lag dam tshig rdo rje ste / /
mgo ni rin chen rgyal po yin / /
thig le sgra dang bcas pa ni / /
sangs rgyas gtso bo zhes byar grags / /
zla ba'i zer ltar dri med pa'i / /
rigs kyis khyab pa'i 'od zer 'phro / /
gal te sna tshogs sgrub 'dod na / /
shes rab can gyis 'di bsam bya / /
de nas drod kyi gsum pa dang / /
brgyad kyi mtha' dang bdun pa yi / /
dang po de bzhin drod pa'i mtha' / /
sgra dang bcas pas yang dag brgyan / /
shar gyi phyogs su mkha' 'gro ma / /
de bzhin byang du drag mo bsgom / /
nub kyi phyogs su ro langs ma / /
lho phyogs mkha' 'gro gtum mo ste / /
sngon du bstan pa'i mdog bzhin du / /
phyogs kyi 'dab mar bsgom par bya / /
mtshams su kha dog 'dren ma ru / /
brtsegs pa'i sa bon bzhi po bsam / /
yan lag brgyad kyi go cha gang / /
sngags de nyid kyis rnal 'byor ldan / /
'od zer 'bar ba'i phreng 'khrug pa'i / /
sngags de dag ni blta bar bya / /
las bzhi yi ni gnas skabs la / /
rjes su mthun pa'i mi shigs bsgoms / /
de bzhin las bzhi sgrub byed pas / /
lus kyang kha dog bzhi ru dgod / /
zhal gcig phyag gnyis la sogs pa / /
zhal phyag ji snyed 'dod par bya / /
drag la khro bor bsgom par bya / /
zhi ba la ni zhi ba'i lus / /
rlung dang me yi steng du ni / /
nyi ma la gnas drag por bya / /
sa chu zla ba la gnas te / /
zhi ba'i las ni bsgom par bya / /
oM suM k+ShuM yuM hUM hUM /
smraM h+m+raM y+m+raM k+Sh+m+raM /
phuM pheM phroM phriM /
dkyil 'khor gyi sa bon no / /
oM hrI Ta Ta d+ha ra hUM hUM hUM phu phu phu / /
A A A phaT phaT phaT /
klu brgyad kyi dug dbrog pa'o / /
oM hr-I kriM k+ShuM swA hA / /
grong khyer dkrugs pa'i'o / /
oM bat+tA li rak+Sha rak+Sha hUM hUM phu phuM phaT /
dam tshig srung ba'i 'khor lo 'di bris nas /
yu yu yu yu /
dpung par btags te bsrung bar mos / /
nad pa nad las grol gyur zhing / /
dus la bab pas mtho ris 'gro / /
rdo rje 'dzin par snyoms zhugs nas / /
gzhan gyi gdan ni bstan pa ste / /
dngos grub sna tshogs byed pa'i gnas / /
dngos grub thams cad kyis ni gnas / /
tshes gcig sogs la rkang g.yon gyi / /
mthe bong sogs 'phel mgo bor gnas / /
de nas g.yas kyi cha la ni / /
zla ba gnyis kyis 'ju bar 'gyur / /
rlung dang me dang nyi ma la / /
gnas pa'i rang la sa bon blta / /
thams cad dbang bskur phyag rgya ni / /
blo dang ldan pas gsang sngags kyi / /
sbyor ba 'di yis slob ma dbab / /
ra ma ra ma tu hUM badzra sa ma ya ma nu pA la ya oM AM hUM hrI /
sngags 'di gnas bzhir bkod nas su / /
rdzas bcu dag ni bzung nas kyang / /
'bum du bzlas nas bsgrub par bya / /
de ni kha ru blugs tsam gyis / /
slob ma myur du babs nas ni / /
gang gis 'khor lo'i steng du ni / /
shin tu myur bar 'khor zhing gnas / /
des ni 'khor ba sgyu ma dang / /
smig rgyu lta bur mthong bar 'gyur / /
snying gar rdo rje bkod nas su / /
tiSh+Tha badzra zhes brjod la / /
zhi bar shes nas mi g.yo zhing / /
byung chub sems ni brtan par bgyi / /
zhes brjod do / /
ri dgas dbang zhon rdo rje gzhu dang mda' / /
thogs shing rang 'od btsun mo thod pa dril / /
bsnams pa'i zhal gsum phyag drug mdog sngo ba / /
snying ga'i phyogs su rnam par bsgom byas nas / /
rdzogs ldan yi ge 'bum phrag gcig tu bzlas / /
gnyis ldan dus su sngags pas 'bum phrag gnyis / /
gsum ldan la ni sum 'gyur bya ba ste / /
rtsod dus bye ba gsum dang 'bum phrag bzhi / /
le lo'i nyes pa phan min gdams ngag dang / /
spro ba nyams dang yul la chags pa dang / /
dad pa dang bral dge ba'i rtsa ba nyams / /
de dag thub pa'i bka' ni 'grub mi 'gyur / /
nang gi sems las sprul pa yi / /
byin gyis brlabs pa'i rim pa dang bcas pa'i gzhan gyi gdan bsgom pa'i de kho na nyid de dum bu gnyis pa'o // //
sbyor ba'i gdan la gnas pa yi / /
'dab ma bcu drug pad+ma che / /
gnas der gnas pa'i lha mo rnams / /
sna tshogs gzugs can yid dga' ma / /
yi ge'i dbang phyug dbus sa bon / /
sangs rgyas kun gyi rang bzhin te / /
ma mo'i tshogs dang yang dag ldan / /
ri dgas mtshan ma'i bdud rtsi 'dzin / /
shar du ma mo gsum yin te / /
de bzhin byang du rnam pa gsum / /
nub kyi phyogs su'ang gsum yin te / /
lho yi phyogs su rnam gsum dgod / /
mtshams su ma ning sa bon rnams / /
sngon bzhin 'dren mar shes par bya / /
phyogs kyi 'dab ma'i sa bon rnams / /
phyogs kyi bde gshegs mdog tu blta / /
mchod rten rtse mo'i sgo ru ni / /
blo ldan yi ge'i dbang phyug bsam / /
de 'od bdud rtsir 'dzag pa yis / /
chos kyi dkyil 'khor bkru bar bya / /
de yi 'og tu 'bab bsgyur bas / /
sa yi bu gar thim par bya / /
bdud rtsi char pa las byung des / /
lha mo thams cad bskyangs par 'gyur / /
shin tu mnyam gzhag sems kyis ni / /
srid pa stong nyid bsgoms byas nas / /
mngon sum sangs rgyas nyid 'gyur na / /
dngos grub gzhan lta smos ci dgos / /
'di ni sngon por bsgom gyur na / /
nad dang skra dkar 'byung mi 'gyur / /
dbang chen la gnas bsams nas ni / /
dpung rnams thams cad bcing bar 'gyur / /
dkar po'i mdog gis ltas mkhan dang / /
dri ma med pa'i snyan dngags 'gyur / /
zla drug tsam du goms pa yis / /
dngos grub 'dir 'gyur the tshom med / /
ye shes lha mor kun 'khyud pa'i / /
rdo rje sems dpar rnam bsgoms la / /
dngos grub kun byed gdan dang ni / /
sngags kyis pha rol son shes bya / /
'di ni sbyor ba'i gdan shes bya / /
rnal 'byor thams cad yang dag 'byung / /
snying po las kyang snying po sbyor / /
sangs rgyas ye shes sgrub byed pa / /
thub pa'i dbang po zhes bya ste / /
gdan de 'dod pa thams cad pa'o / /
de las longs spyod spyad byas na / /
der ni chags las khyad par 'gro / /
steng gi lam du 'bar ba dag /
ji srid mgrin pa'i bar du dmigs / /
mgrin par 'khyud nas lha mo rnams / /
gang yang mgrin par yang dag rig /
g.yas g.yon gyi ni mthe bo yis / /
steng du 'gro ba btsir bar bya / /
rgyas pa'i 'og tu bskyod pa yis / /
bde ba dam pa rig par bya'o / /
thog mtha' spangs pa'i skad cig ste / /
der ni dngos po dmigs mi 'gyur / /
byang chub sems ni bde ba che / /
rang rig pa ni skye gyur pa / /
brjod las ring du song ba ste / /
mthong med gang na'ang gnas pa min / /
bla ma'i bsnyen bkur brtson pa yis / /
bsod nams las ni rang gi rtogs / /
de lta mod kyis lus dang ni / /
bla ma'i man ngag gis mtshon cha / /
de nyid kha dog med cing mtshan nyid med / /
thub dbang 'chi ba'i gnas skabs lta bur rtogs / /
dag pa'i lus su bsgoms nas sngags kyi ni / /
man ngag ji bzhin sgo rnams bsdams nas su / /
rnam shes sa bon rlung la yang dag gnas / /
tshigs dgu nas ni steng du 'pho bar bya / /
'khor ba'i rgya mtsho 'jigs su rung ba'i 'dam du bying ba yi / /
'tshe zhing rmongs par 'gro bar zhugs gang yin / /
nyi ma stong gis mngon shes drug ldan lus / /
bla na med pa'i go 'phang thob par 'gyur / /
nang gi sems las sprul pa'i sbyor ba'i gdan gyi bsam gtan gyi de kho na nyid dang /
bdag med ma'i mngon par byang chub pa dang / /
gong du 'pho ba ste dum bu gsum pa'o // //
ri yi rtser gnas ge sar dang / /
sna tshogs 'dab ma 'jam pa la / /
de yi dbus gnas dpa' bo ni / /
'dod don thams cad sgrub byed pa / /
'byung po kun gyi gnas yin te / /
thams cad bskyed pa'i rgyu yang yin / /
lus can kun la khyab pa ste / /
thams cad thams cad bdag nyid gnas / /
haM gi sa bon yang dag 'byung / /
'jig rten gsum bskyed gtso bo yin / /
yid bzhin nor bu'i bdag nyid de / /
rin chen sna tshogs 'bras bu 'byung / /
mtshan ni sum cu rtsa gnyis ldan / /
dpe byad bzang po brgyad cur bcas / /
rlung bskyod pa la zhon nas su / /
rtag tu lte bar 'gro 'ong byed / /
mgo bo mtha' na rlung dkyil 'khor / /
gzhu yi dbyibs ltar gnas pa ste / /
steng dang 'og gi rlung la ni / /
'dab ma bzhi po yang dag gnas / /
lce dang rkan ni sbyar nas su / /
rtag tu sgra dang bcas byed pa / /
gcig tu gyur cing thim gyur pa / /
der ni phyag rgya chen por brjod / /
'jug pa'i rlung ni bsdams nas su / /
steng du drangs te sbyar bar bya / /
ji snyed ldog par 'gyur bar du / /
rnal 'byor pa yis brtsir bar bya / /
ji ltar mar la mar blugs shing / /
ji ltar chu la chu bzhag dang / /
nam mkha' dang ni nam mkha' bzhin / /
rang gis rang ni rig par 'gyur / /
'jug dang 'byung dang gnas pa yi / /
dal zhing ngal ba'i ris kyis su / /
cha med dge ba rab zhi nas / /
rang bzhin med pa nyid du 'gro / /
ye shes 'di ni rang rig ste / /
kun du rtog pa thams cad spangs / /
bdag byin brlab pa'i rim gyis ni / /
de nyid rnal 'byor can shes bya / /
kun du dga' la sogs rim dang / /
nye bar bstan pa la sogs bye brag dang / /
rnal 'byor la sogs rim pa yis / /
bla ma'i lung las mchog tu bde / /
sa bon med cing bsgom pa med / /
rang bzhin stong pa gnas med pa / /
ma lus bsreg par gshegs par bya / /
khyad par 'gro ba'i bde ba dang / /
gang phyir chags pa'ang rnam rtog ste / /
chags bral de yis dri mar bcas / /
gti mug spangs pa gang yin pa / /
gnyid log sad pa bzhin shes bya / /
sa 'og sa steng mtho ris su / /
skad cig gcig gis sku gcig 'gyur / /
bdag dang gzhan gyi rtog pa yis / /
bcing bar nus pa ma yin no / /
sngags kyi rjes 'brangs man ngag shin tu bstan / /
gang yin dngos rnams chu zla lta bur blta / /
yul la mngon zhen dag ni bzlog 'gyur zhing / /
thub pa'i dbang po'i lam ni nye bar 'gyur / /
rang gi sems nyid bdud yin pas / /
de bas sems ni dbang du bya / /
rang sems dbang du byas nas ni / /
bdud dang dgra dag yod ma yin / /
dper na ge sar dri zhim la / /
myos pa'i bung ba spang nang du /
nyi ma nub pas bcings nas su / /
sdug bsngal sna tshogs myong bar 'gyur / /
de bzhin bla ma'i lung ni nyi ma nub pa'i sems can gang / /
'khor ba rab 'jigs rab rib bde ba'i zhags pas bcing gyur pa / /
de shar ba yis de kho na nyid lam ni nyer mtshon nas / /
rjes su mthun pa'i lam gyis go 'phang mchog ni thob par 'gyur / /
dper na zas la longs spyod dang / /
'dod la mngon par zhen pa bzhin / /
de bzhin du ni goms byas pas / /
dngos kun stong pa nyid du mthong / /
'khor lo bzhi la gnas pa yis / /
gdan bzhi pa yi de bzhin bzhi / /
dgra las rgyal ba'i slob dpon gyis / /
rang gis myong ba bzhin du bris / /
gdan bzhi pa'i shes rab ye shes kyis mngon par byang chub gtan la phab pa ste dum bu bzhi pa'o // //
dpal gdan bzhi pa'i de kho na nyid bzhi pa slob dpon dze tA ris mdzad pa rdzogs so // //
rgya gar gyi mkhan po ga ya d+ha ra dang /
bod kyi lo tsA ba 'gos lhas btsas kyis bsgyur cing zhus te gtan la phab pa'o //
