# #
]@## / /
rgya gar skad du /
gu Na a par+yan+ta sto tra ba tu kA ri kA /
bod skad du /
yon tan mtha' yas par bstod pa'i don gyi tshig le'ur byas pa /
'phags pa 'jam dpal la phyag 'tshal lo / /
yon tan mi shes sgro dag dang / /
nga rgyal med dang 'dod don bsgrub / /
tshigs bcad don bzhi ldan pa yis / /
bstod pa'i gleng ni bslang ba bstan / /
rgyu dang 'bras bu gzhan don gyis / /
bstod pa'i don rnams thams cad bsdus / /
de la dang po byang chub rgyu / /
'bras bu sems can don nyid bstan / /
bstan pa sbyor ba dbang mdzad pa'i / /
gnas skabs gsum gyis rgyu bstan to / /
gzhan don byang chub smon lam gyi / /
rang bzhin gyis ni bsam pa ste / /
tshigs bcad lnga dang lnga rnams kyis / /
de'i rgyu bzhi dang bcas pa bstan / /
mi 'dod pa dang 'dod pa dang / /
grogs dang longs spyod byas pas bstan / /
rigs dang dge bshes snying rje dang / /
skyon med bsams pa gnyis kyi rgyu / /
de min de nyid sar gnas pas / /
'dir ni sbyor ba rnam gnyis byas / /
snga ma'i pha rol phyin pa bcu / /
gzhan gyi pha rol phyin pa bdun / /
tshigs bcad drug gis drug rnams ston / /
gnyis kyis gcig yin gsum gyis gzhan / /
dang po'i khyad par bsam pa dang / /
sbyor ba len pa sbyin bya ba'o / /
dang po lnga ni re re yis / /
zag med gzhan ni gnyis kyis so / /
nyon mongs pa dang skye dang las / /
thabs dang rab tu smin bya ba / /
dbang mdzad lnga ni dgos bcas par / /
gnyis gnyis gnyis gnyis gsum gyis so / /
de la kha cig dngos ma gsungs / /
mi mthun phyogs zad pa la yin / /
'bras bu gsum ste byang chub dang / /
nyes dang yon tan spangs 'byor ba'o / /
gzhan don gsum ste chos bstan dang / /
dam nyam pa dang yun ring gnas / /
tha mas yongs su bsngo ba ste / /
bstod pa'i don ni bsdus pa bstan / /
yon tan mtha' yas par bstod pa'i don gyi tshig le'ur byas pa slob dpon chen po phyogs kyi glang pos mdzad pa rdzogs so // //
rgya gar gyi mkhan po sarba dz+nya de ba dang /
lo tsA ba ban+de rin chen mchog gis bsgyur /
zhu chen gyi lo tsA ba ban+de dpal brtsegs rak+Shi tas zhus nas gtan la phab pa'o //
