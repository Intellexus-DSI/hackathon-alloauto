@## / /
rgya gar skad du /
de wi d+ha ra pra b+hA a d+hiSh+ThA na /
bod skad du /
lha mo 'od 'dzin ma'i byin gyis brlab pa bcom ldan 'das gti mug dga' ma la phyag 'tshal lo / /
ma lus srid pa'i gti mug rnams / /
mthar byed ma la rab btud nas / /
spros med bdud rtsi za ba yi / /
ting nge 'dzin gyis byin brlab bshad / /
maN+Dal la sogs lta gon te / /
bdag bskyed bzlas pa mchod gtor dang / /
'khor lo tshogs kyis mnyes byas la / /
yon bcas dad pa'i slob ma la / /
sdom pa byin la dam la gzhag /
de nas 'dun pa drag po yis / /
bla ma la ni gsol ba gdab / /
pad+ma'i dbus gnas zla ba la / /
oM skyes lha mo mnyam bzhengs dkar / /
chu shel gri gug pad+ma'i snod / /
thugs kar 'dzin pa rgyan gyis brgyan / /
'od dkar 'phro 'du shel lta bu / /
de lta'i gnyis ka gsal byas nas / /
bla ma'i snying gar ji bzhin gyi / /
lha mo 'thon te snying gar gzhug /
de yi brang dkyil oM skyes pa / /
gri gug as mtshan thod nang du / /
phyed nub tsam du bsam par bya / /
de yi 'od kyis khams gsum gyi / /
gnyis 'dzin 'khri ba kun bcad do / /
bdag med shes rab dam pa yis / /
sangs rgyas mchod de de rnams kyis / /
stong nyid ye shes bkug la bstim / /
thod pa'i 'od kyis srid gsum gyi / /
'dzin pa'i duHkha kun bsal te / /
zag med bde bar gshegs pa mchod / /
mi rtog bde chen ye shes mchog /
bkug la gnyis su med par bya / /
sangs rgyas rnams kyi bde stong gi /
ye shes zung 'jug rmad byung gis / /
bdud rtsis lus gang brtan g.yo yi / /
bcud bsdus ngo bor bsam byas la / /
bla ma'i ting 'dzin nus pas dbab / /
oM hrIHSh+T+r-iHwi kr-i tA na na hUM hUM phaT phaT swA hA /
a mo ha ra ti A gats+tsha ya A gats+tsha ya hUM hUM dza dza dza ya /
a A /
i I /
u U /
r-i r-I /
l-i l-I /
e ai /
o au /
aM aH /
'phar dang g.ya' dang dgod pa dang / /
bde stong nyams ni skye bar 'gyur / /
ji srid bran du khas blangs nas / /
yon phul mnyes pas dam tshig bzhin / /
bla ma bsten la brtson par bya / /
bla ma blo mi bde ba yi / /
slob ma'i dngos grub 'dod pa ni / /
chur shes smig rgyu ji bzhin no / /
ting nge 'dzin gyi bcud len gyi byin rlabs grub thob kyi bdag po mkhas pa chen po dpal 'dzin gyis mdzad pa rdzogs so // //
rgya gar gyi mkhan po de ba A ka ra dang /
lo tsA ba rin chen bzang pos bsgyur ba las /
dus phyis rgya gar shar phyogs kyi paN+Di ta darbaN A tsAr+ya dang lo tsA ba dge slong rdo rje 'dzin pa zhe sdang rdo rjes bsgyur cing zhus te slar dag par byas so / /
snga 'gyur la 'di bas tshan che tsam gda'o gsung ngo //
[ ]
