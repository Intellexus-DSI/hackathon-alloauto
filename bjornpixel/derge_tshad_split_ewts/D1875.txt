@## / /
rgya gar skad du /
yo ga sap+ta nA ma tsa tu ra b+hi She ka ra Na /
bod skad du /
sbyor ba bdun pa zhes bya ba dbang bzhi'i rab tu byed pa /
thams cad mkhyen pa la phyag 'tshal lo / /
gang zhig dpe med tshul ldan pa / /
gnyis med bde chen rang bzhin med / /
thugs rjes rgyas shing bar chad med / /
'gog med sangs rgyas de la 'dud / /
rgyu dang mi rgyu kun khyab pa / /
gang gi snying gi pad dbus su / /
ma shigs thig le dbus gnas pa / /
gzhom med chos la phyag 'tshal lo / /
de 'dra rab tu ston byed pa / /
sems ni de nyid la bzhag pa / /
g.yang sa'i lam sgrol dge 'dun che / /
bla ma dam pa'i zhabs la 'dud / /
lam gyi rim pa sngon 'gro ba / /
dkyil 'khor dam tshig dbang sogs te / /
bum pa la sogs rim pa yis / /
dbang gi dbye ba cung zad brjod / /
dkyil 'khor la sogs rim pa yis / /
thar chen yang dag slu ba ste / /
de nyid med pas mi 'grub pas / /
bzhi pa'i don ni yang dag bshad / /
thams cad mkhyen pas ji skad du / /
rnal 'byor chen po'i rgyud bstan la / /
dbang ni rnam pa gsum dag tu / /
rgyud 'di las ni rab tu bshad / /
bum pa'i dbang ni dang po ste / /
gnyis pa la ni gsang ba'i dbang / /
gsum pa shes rab ye shes dbang / /
de ltar de bzhin bzhi pa yang / /
bla ma'i bka' las shes par bya / /
dbang ni dang po dbye ba yang / /
cung zad kyang ni bshad bya ste / /
rgyu yi slob dpon chen po yis / /
de ni yang dag bskur bar 'dod / /
yul mkhar khyim dang glang po sogs / /
rjes mthun de la dbul bar bya / /
de yi thun mong gzhan pa yi / /
sdom pa snod du rung phyir sbyin / /
ri mo dang ni lus kyi ni / /
dkyil 'khor du ni de nyid thob / /
rig dang 'di rgyu slob dpon dbang / /
cho ga'i rim pa bzhin du bshad / /
de yi rang gi ngo bo ni / /
sku yi rdo rje'i rang bzhin no / /
srog gcod la sogs snga phyi yi / /
dag dang nyes par mi 'gyur ro / /
thabs kyis khyad par 'phags pa'i phyir / /
sa brgyad pa ru yang dag bshad / /
sbyor gsum yan lag bcas pa ru / /
de la yang dag bstan par bya / /
gzugs la sogs pa'i yul rnams kyi / /
snang srid dben par rtogs pa'o / /
snod du rung phyir bum pa ste / /
blugs gtor dag par byed pas dbang / /
'di ni yang dag rgyu rim pa'i / /
lung gis nges par bshad pa'o / /
dang po'i dbye ba bstan nas ni / /
gnyis pa yang ni bshad bya ste / /
rgyu dang rkyen gyi slob dpon gyis / /
dbang bskur de ni yang dag thob / /
gser dang dngul la sogs pa yi / /
rjes mthun de la dbul bar bya / /
srog gcod la sogs thun mong pa'i / /
sdom pa snod du rung phyir sbyin / /
lhag pa byang sems zhes bya ba'i / /
dkyil 'khor du ni de nyid thob / /
blo yi bye brag gis bskur ba'i / /
cho ga'i rim pa bzhin du bshad / /
de yi rang gi ngo bo ni / /
gsung gi rdo rje'i rang bzhin no / /
brdzun la sogs pa snga phyi yi / /
ngag dang nyen par mi 'gyur ro / /
thabs kyis rab tu phye ba'i phyir / /
dgu dang bcu la yang dag gnas / /
rdo rje bzlas pa'i ngo bo yis / /
sgyu 'dra'i ting 'dzin bstan par bya / /
mig sogs nang gi chos rnams kyi / /
snang srid dben par rtogs pa'o / /
bsgrags min phyir na gsang ba ste / /
blugs gtor dag par byed pas dbang / /
'di yang brgyud pa'i rim pa yi / /
lung gis yang dag bshad pa'o / /
gnyis pa'i dbye ba bstan nas su / /
gsum pa yang ni bstan par bya / /
rgyu dang rkyen dang lhan cig byed / /
slob dpon gsum gyis thob pa'o / /
pad+ma rA ga pur sha sogs / /
rjes mthun de la dbul bar bya / /
dkyil 'khor bri ba la sogs 'gog /
sdom pa mchog ni sbyin pa'o / /
b+ha ga rnam dag ces bya yi / /
dkyil 'khor du ni de nyid thob / /
shes rab dbang dang ye shes dbang / /
cho ga'i rim pa gzhan du bshad / /
de yi rang gi ngo bo ni / /
thugs kyi rdo rje'i rang bzhin no / /
brnab sems la sogs snga phyi yi / /
ngag dang nye bar mi 'gyur ro / /
thabs kyi khyad par phye ba'i phyir / /
rdo rje lta bur yang dag gnas / /
mchog gi dngos grub sgrub pa'i phyir / /
brtul zhugs cho ga de la bstan / /
gzung dang 'dzin pa'i ngo bo yis / /
chos kun dben par rtogs pa'o / /
shes rab las kyi ye shes te / /
ma rtogs rtogs phyir dbang yin no / /
'di yang brgyud pa'i rim pa yi / /
lung gis yang dag bshad pa'o / /
da ni yang dag bshad bya ba / /
bzhi pa mngon par byang chub pa / /
bla ma'i zhal nas nges thob pa / /
sbyor ba bdun gyi de nyid bshad / /
rang bzhin gnas phyir slob dpon med / /
rin thang med phyir yon med de / /
sdom pa pas ni sdom pa med / /
de nyid dkyil 'khor dkyil 'khor med / /
stobs kyis thob phyir dbang med de / /
spyi pas rang gi ngo bo med / /
chos kun gnyen po gnyen po med / /
rdo rje 'dzin gnas sa med de / /
rang bzhin med phyir cho ga dang / /
lta ba nges tshig med pa ru / /
bla ma yis ni yang dag bshad / /
shes rab las skyes ye shes ni / /
bzhi pa yin par shes par bya / /
mkha' gnyis rab tu sbyor ba yis / /
man ngag tu ni de nyid brtag /
legs par goms pa'i phyag rgya las / /
'bad pa'i bya bas rtogs pa na / /
'dod chags chags bral bar ma ste / /
sbyor ba bdun gyi mtshan nyid do / /
nam mkha'i khams ni rdo rje sbyor / /
yang dag spyan can bde chen 'byung / /
gang gang yang dag dga' byed chags / /
dga' gnyis rab tu dben nyid mthong / /
pad+ma'i dkyil du rdo rje nor / /
pad snying la ni 'byor pa ste / /
rdo rje'i skyil mo krung nang sems / /
nor bu rab tu mthong byas pas / /
gang de nyid ni ye shes te / /
'di nyid rdzogs pa'i rim pa ru / /
bla ma'i zhal snga nas kyis bshad / /
de la sbyor ba bdun gyis ni / /
rim pa bzhin pa shes par bya / /
ci lta zhe na /
legs par bsgoms dang lhan cig tu / /
ji skad bshad pa'i cho ga yis / /
nang nas 'khor lo gsal bya ste / /
sor mo cung zad go byas te / /
snying 'dir dran pa nyams pa dang / /
spyi bor skra grol gos kyang 'dor / /
rngul chu thigs pas lus kun khyab / /
brtan pa'i ngang tshul shor nas ni / /
rang gi ba spu kun kyang g.yo / /
mig dmar phra bas rab bltas pa'i / /
dga' ba'i ye shes yang dag 'byung / /
rtag pa'i mdog gis yang dag brgyan / /
de ni dpe med bde rdzogs so / /
nam mkha' lta bu'i sku la ni / /
mtshan dang dpe byad kyis brgyan pa / /
'ja' tshon lta bur rab gsal ba / /
gsal ba nyid ni ma skyes pa'i / /
sku chen dang du blangs gyur na / /
chos kyi sku dang sprul sku yang / /
stobs kyis 'byung bar 'gyur ba'o / /
rdo rje 'dzin pa chen po yi / /
sku che blta bas mi ngoms pa'i / /
zhal gsum phyag drug ltar snang ba / /
mchog kun ldan pas rig mas 'khyud / /
shes rab ye shes dbang dus su / /
mtshan nyid de yi tshul du gnas / /
ye shes dbang du gyur pa yis / /
brtul zhugs la sogs rim pa yis / /
gnas nas de yi don sgrub tshe / /
de yi dus su de 'thob pa'o / /
dpe med bde rdzogs kyi le'u ste dang po'o // //
da ni rab tu bshad bya ba / /
dpe med bde rdzogs sku de yang / /
pha rol phyin pa'i rdzogs sku las / /
khyad par mthong bar bya ba'i phyir / /
rang 'od rig ma dang ldan pas / /
sbyor ba gnyis pa bshad par bya / /
gnyis med dang bral sku de ni / /
longs spyod rdzogs pa tsam yin la / /
de dang mnyam pa dag pa'i phyir / /
rang gi rig mas 'khyud pa'o / /
de la gnyis kyi spros med pas / /
dngos po kun la ma zin pa'i / /
rgyu ni de la yod pa'o / /
de 'dra ma yin 'di la ni / /
gnyis su med pa dang ldan pa'o / /
'dod chags chen po'i bde ba yis / /
'dod pa'i 'bras chen rab sbyin pas / /
de bas rgyud chen 'di las ni / /
sbyor ba 'di ni bshad pa yin / /
ye shes dang ni chos nyid dang / /
don dam dang ni kun rdzob dang / /
thabs chen dang ni shes rab dang / /
bde ba dang ni byang sems sogs / /
de ltar gnyis kyi rnam pa kun / /
dbyer med mtshon phyir gnyis med de / /
sgyu ma'i skyes bu bud med las / /
shes rab ye shes dbang dus su / /
dga' ba'i ye shes dus su ni / /
khyad par gnyis med rang 'byung ba / /
gnyis su med par de la bshad / /
rnal 'byor gsum pas brtul zhugs kyi / /
spyod pa'i tshe ni de bzhin du / /
gnyis med 'gyur bar 'gyur ba ru / /
nges pa nyid du bshad pa yin / /
gnyis su med pa'i sbyor ba ste gnyis pa'o // //
da ni rab tu bshad bya ba / /
dga' ba bar ma'i ye shes mchog / /
chos skur yang dag nges pa yi / /
lus sems gnyis med byed bshad pa / /
bde ba de ni ma lus kyis / /
sems can kun la gnas gyur kyang / /
de las 'di ni khyad mthong phyir / /
chen po ru ni rab tu 'dod / /
rgyas pa dang ni sim pa dang / /
nyon mongs med dang bar chad med / /
khyab cing 'gog pa yod med par / /
ji srid 'khor ba gnas kyi bar / /
rgyun mi 'chad pa'i tshul gyis su / /
de nyid du ni rab tu 'jug / /
de 'dra'i bde chen khyad par ni / /
shes rab ye shes la yang med / /
legs goms phyag rgya rtogs pa dang / /
mi rtag zhing ni nyon mongs dang / /
rdo rje pad+ma bskyod dus su / /
rdul ni tsha ba drag pa dang / /
kun la ma khyab phyir dang ni / /
lus kun la ni ma rgyas dang / /
nor bu tsam la gnas pas dang / /
yud tsam gyis ni 'gog pa ste / /
de phyir chen po zhes mi bya / /
'on kyang shes rab ye shes la / /
bde chen mtshan nyid gzugs su gnas / /
de bas legs goms phyag rgya las / /
u dum+WA ra'i me tog ltar / /
rlung dang rang gi bya ba yis / /
skyes bu gang la thang cig tu / /
bde ba de nyid rdo rje ru / /
'dug byas 'dar ba'i dus su ni / /
skyes bu de yis rab tu brtag / /
mi gnas kyang ni mi slu'i phyir / /
bde ba chen po zhes su bshad / /
'di ni dngos po thams cad kyis / /
mtha' yi de bzhin nyid yin par / /
bla ma mchog rnams kun gyis bshad / /
sbyor ba gzhan kun sbyor ba 'di'i / /
yan lag tu ni shes par bya / /
rnal 'byor ye shes dbang gyur pas / /
brtul zhugs la sogs rig ma yis / /
gnas nas de yi don sgrub tshe / /
de yi dus su de thob pa'o / /
bde ba chen po'i sbyor ba ste gsum pa'o // //
da ni rab tu bshad bya ba / /
dngos po kun la rnal 'byor gyis / /
phyin log rab tu bzlog pa'i phyir / /
sbyor ba bzhi pa bshad par bya / /
rang bzhin med phyir rang bzhin med / /
gcig dang du ma'i rang bzhin dang / /
bral phyir stong pa nyid du gsungs / /
dngos po kun la mu stegs dang / /
nyan thos gnyis dang rnam shes smra / /
dbu ma pa yi gzhung gis su / /
tha dad so sor rtog pa yang / /
'di nyid la ni yongs 'khrul te / /
so sor kun du rtog pa'o / /
de dag kun kyang don dam pa / /
rtogs pa min pas bla dang bcas / /
de bas de yi rang bzhin kun / /
med pas 'di kun sgyu ma dang / /
smig rgyu sogs pa'i dkyil 'khor gyi / /
'khor lo ru ni yang dag bshad / /
de bas de la bdag po dang / /
gzung ba dang ni 'dzin pa'i chos / /
dngos po'i ngo bor 'dzin pa dang / /
'khor ba dang ni mya ngan 'das / /
gnyis su 'dzin pa yod pa med / /
'di kun mya ngan 'das pa yi / /
'khor lo 'di ni nges pa yin / /
de la rang bzhin med pa dang / /
bsres pa'i don ni mchog tu gsung / /
dngos po kun gyi nang nas kyang / /
rang bzhin med pa gtso bor bshad / /
ci phyir rgyal ba'i sras rnams kyis / /
'di bsgoms pas ni sangs rgyas kyi / /
phun sum tshogs pa thams cad 'grub / /
kha cig gis ni gzhung dag gi /
chad pa'i stong pa stong pa min / /
rang bzhin med pa ma yin no / /
de yi rang bzhin de yin no / /
de ni lung skal can yin pas / /
de ltar gang bsgom rnal 'byor pas / /
bzung sgrub ma legs sbrul sogs bzhin / /
de bas rang bzhin med pa 'di / /
bde ba chen po'i skad cig la / /
dngos po thams cad dang bral ba / /
gang min bsal ba bsal ba ni / /
rang bzhin med par bshad pa ste / /
rang bzhin med dang de bzhin nyid / /
chos nyid dang ni chos mnyam pa / /
don dam la sogs rnam grangs kyang / /
rang bzhin med pa 'di nyid las / /
der ni gzhan dag ma gsungs so / /
dngos po kun ni gzhig pa dang / /
gzhom pa yis ni stong pa min / /
de 'dra'i stong pa la sems kyis / /
dus gsum du ni gtad pa yi / /
stobs kyis rang bzhin med par 'gyur / /
med pa nyid ni rgyu sogs kyis / /
dkyil 'khor yang dag 'gog mi 'gyur / /
mi 'gog dus na rang bzhin med / /
rnal 'byor gsum pas brtul zhugs kyis / /
spyod pa de don sgrub pa ni / /
de yi dus su de thob pa'o / /
rang bzhin med pa'i sbyor ba ste bzhi pa'o // //
da ni rab tu bshad bya ba / /
rang bzhin med pa'i sbyor ba yis / /
bkra shis med pa dgag don du / /
sbyor ba lnga pa bshad par bya / /
thugs rjes rgyas pa 'di med par / /
rnam pa kun gyi sems can don / /
byed par nus pa ma yin te / /
de bas thams cad mkhyen pa rnams / /
thugs rjes gang bas rgyas pa ste / /
khams gsum gyi ni sems can rnams / /
sdug bsngal rgyu dang bcas pa las / /
grol bar 'dod par thugs rje'o / /
thugs rje de yang rnam gsum ste / /
sems can ma lus thams cad kun / /
sdug bsngal de rgyu las 'gog par / /
rtse gcig dmigs pa gtong ba ni / /
las dang po yis shes par bya / /
khams gsum 'di ni chos dbyings tsam / /
de la sems can ming yang med / /
don dam par yang ming yang med / /
don dam par yang mi dmigs la / /
sa gnas byang chub sems dpa'o / /
dmigs pa thams cad dang bral ba / /
ji ltar nam mkha'i khams su yang / /
sprin byung lta bur snang ba ni / /
sangs rgyas bcom ldan 'das rnams kyi / /
thugs rje chen po yin par gsungs / /
de 'dra'i snying rjes rje btsun che / /
rdo rje 'dzin pa rgyas pas na / /
thugs rjes rgyas pa zhes bshad do / /
'khor ba ji srid yod kyi bar / /
dkyil 'khor 'khor lo'i rim pa dang / /
shAkya thub pa la sogs pa'i / /
gzugs kyis gdul bya'i rgyud la ni / /
ji ltar 'dul ba der snang ste / /
kun don byed par shes par bya / /
sprul sku 'di ni dang po ru / /
dga' bral shes pa'i dus su ni / /
thig le 'gog bar gyur ba ste / /
nam mkha'i khams kun gang 'gyur ba'i / /
gzugs kyis rab tu gnas pa'o / /
ji ltar yid bzhin nor bu ni / /
mi rtog bzhin du skal ldan la / /
don rnams byed de de bzhin du / /
bde chen rang bzhin med pa las / /
dmigs pa med kyang don 'byung ba'o / /
ye shes dbang du gyur pa yis / /
brtul zhugs la sogs rim pa yis / /
gang tshe de don bsgrub pa na / /
de yi dus su de thob pa'o / /
thugs rjes rgyas pa'i sbyor ba ste lnga ba'o // //
da ni rab tu bshad bya ba / /
dpe med bde rdzogs chos sku dang / /
thugs rje sku yi ngo bo ste / /
res 'ga' ba nyid dgag pa'i phyir / /
sbyor ba drug pa bshad par bya / /
dpe med bde rdzogs sku chen yang / /
mi gnas mya ngan 'da' tshul gyis / /
rgyun mi 'chad pa'i tshul gyis ni / /
rgyud dag rnams la rtag tu snang / /
de bzhin bde chen chos sku yang / /
khyab dang rgyas pa'i tshul gyis su / /
nam mkha' ji srid gnas kyi bar / /
rgyun mi 'chad pa'i tshul gyis 'jug /
thugs rje'i rang bzhin sku de yang / /
gdul bya ji ltar mos pa ltar / /
srid pa srid du gnas nas ni / /
bar chad med par rgyun du 'jug /
de 'dra'i rgyun mi 'chad pa'i sku / /
mi gnas mya ngan 'das pa ste / /
bsgrub par bya ba'i mtshan nyid do / /
shes rab ye shes dbang dus su / /
dga' ba gsum gyi gnas skabs su / /
skad cig gnyis sogs chu tshod dang / /
nyin gcig zla ba lo la sogs / /
gnas pa rgyun mi 'chad ces bya / /
phyis kyi 'bras bu mi slu phyir / /
de la yang ni de skad du / /
bla ma'i zhal nas bshad pa yin / /
ye shes dbang du gyur pa yis / /
brtul zhugs cho ga de bsgrub tshe / /
de yi dus su de thob nas / /
de nas 'khor ba'i mtha' yi bar / /
rgyun gyi rtag tu gnas pa'o / /
rgyun mi 'chad pa'i sbyor ba ste drug pa'o // //
da ni rab tu bshad bya ba / /
dpe med bde rdzogs sku chen dang / /
bral ba dgag par bya ba'i phyir / /
sbyor ba bdun pa bshad par bya / /
gong du yang dag gsungs pa yi / /
dga' ba'i ye shes dus byung ba'i / /
dpe med bde rdzogs rigs ldan sku / /
lan cig byung nas med pa ni / /
'gog pa zhes ni rab tu bya / /
'gog pa de las byung ba na / /
phyis kyi 'bras bu mchog gyur pa / /
'gog pa med par shes par bya / /
snying rje che ba'i dbang gis ni / /
'khor ba ji srid bar du ni / /
dbang phyug brgyad kyi bcom ldan 'das / /
mi g.yo gzhug phyir 'gog med dang / /
gnas la yang ni de bzhin du / /
mkhas pa rnams kyis shes par bya /
skal ldan rnams kyi sngon du yang / /
shes rab ye shes dbang dus su / /
bla ma'i zhal las nges thob pa / /
dga' dang dga' ba bar ma dang / /
dga' bral dga' ba 'gog pa las / /
de 'dra'i sems rgyun myong ba ste / /
'gog pa med pa zhes bshad do / /
ye shes dbang du gyur pa yis / /
brtul zhugs la sogs spyod pa la / /
gnas nas de yi don bsgrub tshe / /
de yi dus su de thob pa'o / /
bya ba byas pa'i dbang phyug che / /
mtha' yi pha rol phyin pa'i mchog /
mi gnas mya ngan 'das pa ste / /
rdo rje 'dzin pa chen po'o / /
'gog pa med pa'i sbyor ba ste bdun pa'o // //
de ltar sbyor bdun ldan pa yi / /
bzhi pa mngon par byang chub pa / /
rnam pa kun gyi mchog ldan pa'i / /
thams cad mkhyen par 'gyur ba'o / /
dpal ldan sangs rgyas kun gyi bdag /
rdo rje 'chang ba kun gyi gnas / /
chos rnams kun gyi chos nyid ni / /
sangs rgyas kun gyi thabs bya'o / /
de ni 'khor ba ji srid kyi / /
bar du gnas pas rtag pa'o / /
sangs rgyas sems can thams cad kyi / /
ngo bor gyur pas gcig pa'o / /
de la sgrib pa bzhi yi ni / /
tsha ba med pas bsil ba'o / /
'khor dang mya ngan 'das pa ni / /
gcig tu gyur pas bde ba'o / /
gzugs la sogs pa rtog pa yis / /
ma gos phyir ni mi gdung ba'o / /
phyin log 'khrul rtog dang bral bas / /
dag cing dri ma med pa'o / /
zab gsal byang chub las mi ldog /
gzhan don mdzad pas dga' ba'o / /
chos nyid dang ni sems can la / /
sems mnyam gzhag pas yid dang ba / /
'di ni bde ba chen po yi / /
ro myang ba yi mtshan nyid brgyad / /
rdzogs pa'i rim pa'i rnal 'byor pa / /
bzhi pa'i don ni bla med pa'o / /
dngos po kun la cher gnas dang / /
gang mi gsal ba'i dngos po ru / /
de nyid bla ma dam pa yi / /
zhal nas nges par thob pa la / /
som nyi yid gnyis mi bya'o / /
de yi ngo bo bshad nas ni / /
rnam grangs dag dang bshad par bya / /
'dod chags dang ni bar ma dang / /
chags bral du ni shes par bya / /
dga' dang dga' ba bar ma dang / /
dga' bral gyi ni dga' ba'o / /
bde rdzogs sku dang chos sku dang / /
sprul sku ru ni shes par bya / /
sku dang gsung dang thugs dang ni / /
stong dang mtshan med smon pa med / /
gsang dang gsang chen shin tu gsang / /
rnal 'byor lhag pa'i rnal 'byor dang / /
rnal 'byor chen po zhes bya'o / /
bdag dang gzhan dang lhan cig byed / /
dpal gsum du ni shes par bya / /
dang po rnal 'byor las rgyal mchog /
dkyil 'khor rgyal mchog shes par bya / /
thig le phra mo gsang sngags bzlas / /
rnam pa gsum du shes par bya / /
dam tshig gsum dang ting 'dzin dang / /
ye shes sems dpa' shes par bya / /
lus dang b+ha ga byang sems kyi / /
dkyil 'khor gsum du shes par bya / /
bum pa dang ni gsang ba dang / /
shes rab ye shes shes par bya / /
de la sogs pa'i dam tshig gi /
bzhi pa yi ni tshig gi ni / /
de 'dra'i rang bzhin mi shes la / /
de nyid sngags kyi sku ru bshad / /
dpe med bde rdzogs ye shes sku / /
hUM sogs bskyed pa'i lha yi gzugs / /
bzhis bsgrub sku ru rab tu gnas / /
gang gi bzhi la gnas byed phyir / /
bar chad med cing 'gog pa med / /
de ltar dpal ldan gsang 'dus su / /
rtog pa yi ni rnal 'byor pas / /
bskyed pa'i rim pa la brten te / /
bzhi pa'i don la spyod par 'gyur / /
de 'dra'i don rnams mi shes pas / /
phyi rol don la mngon zhen te / /
rin chen sems ni dri can byas / /
des na dge dang mi dge ba'i / /
las byas pas ni mtho ris dang / /
dmyal la sogs par 'tshod 'gyur ba / /
chos 'di rang bzhin gyis dag pas / /
rnam rtog dra bas blun byas la / /
dge sdig phung po gnyis su brtags / /
de spangs nas ni skye med pa'i / /
rang bzhin don ni rtogs par bya / /
yang dag don du dge spangs na / /
dge ba smin pas smos ci dgos / /
dper na mi gang chu klung gi /
pha rol tu ni 'gro ba dag /
rtswa shing la sogs bsdus byas pas / /
chu las rgal ba'i gzings byas te / /
de la 'jug ste rab brgal nas / /
bor te bde bar 'gro ba ltar / /
de bzhin bzhi po'i ngo bo yi / /
don rtogs pas na 'bad rtsol gyis / /
bya ba de la ci zhig bya / /
de phyir bla ma dam pa nyid / /
mnyes byas dbang gi don mchog gi /
bdud rtsi mchog 'di gang zag gang / /
bdag gzhan don du 'thung byed pa / /
gang de rgyal ba'i sras zhes bya / /
de phyin chad ni gang cung zad / /
'dod chags la sogs dngos po rnams / /
bdud rtsir zin phyir de la dbul / /
skyon gyis gos par mi 'gyur ro / /
bsgom par ldan pa smos ci dgos / /
de ni ma 'ongs rdzogs sangs rgyas / /
de ni yang dag rkang gnyis mchog /
de ni 'khor ba'i pha rol son / /
de ni phyin log khur chen bor / /
de ni bya ba thams cad byas / /
de ni kun gzigs rnams kyis bzhag /
de ni gang du gnas gyur kyang / /
sangs rgyas kyi gdung ma tshang pas / /
bstan pa rin chen gnas pa yi / /
gtso bo ru ni de gnas so / /
de ni gang du 'dug kyang rung / /
de dang de ru 'jig rten mgon / /
bzhugs dang bzhud par shes par bya / /
rnal 'byor de la thams cad kyis / /
dngos po kun gyis phyag byar 'os / /
srid gsum bdag po kun gyis kyang / /
dkyil 'khor mchod pa 'os pa yis / /
de bzhin gshegs pa kun gyis kyang / /
nyin re lan gsum byon nas ni / /
phyag byed cing ni bsngags brjod na / /
gzhan ma rnams ni smos ci dgos / /
de bas kun nas 'bad pa yis / /
bla ma yang dag mnyes byas te / /
bzhi pa'i don mchog blang byas nas / /
dgon pa'am yang na grong gi mthar / /
gang rung ci rung de lta rung / /
gnas nas bla ma'i zhal snga yi / /
bskyed pa'i rim pa bsnyen bya ste / /
rdzogs pa'i rim pa rtogs par bya / /
dngos po thams cad dngos med pas / /
rgyu sogs don ni rtogs pa dang / /
rdo rje pad+ma spyad pa dang / /
bdud rtsi lngas ni rang dgar byed / /
'dod pa'i yon tan lnga la ni / /
rnal 'byor ci dgar spyod byed cing / /
gsang bar bya ba'i chos gsang bas / /
gsang zhing sbas te spyad par bya / /
longs spyod chen po dka' thub dang / /
bsam gtan smyon pa'i tshul gyis su / /
de 'dra'i ngo bo ma shes pas / /
lag pa dang ni rkang pa dang / /
mig sogs sbyin pa btang bas kyang / /
bskal pa chen po brgya ru yang / /
bdud rtsi'i ro thob mi 'gyur ro / /
de bas dngos po 'di gcig gis / /
dam pa rtog pa thams cad spangs / /
zab cing legs par gsal ba'i sku / /
kun nas 'od zer 'phro ldan pa / /
kun du bzang por rang gi yid / /
rnal 'byor gang gis sgom mi byed / /
de bsgoms pas ni tshe 'di la / /
zla ba drug gis dngos grub mchog /
the tshom med par 'grub pa ste / /
su yis dngos po de bzlog 'gyur / /
'khor lo gcig pa'i shing rta la / /
rta bdun sbrul gyi thag pas sbrel / /
kha khrid ro smad med pa yis / /
mkha' la khrid nas mtha' ru phyin / /
rang dang gzhan don byed pa ltar / /
dngos po yi ni chos kun dang / /
mdzes gyur min ltar snang gyur kyang / /
rang dang gzhan gyi dngos grub pas / /
skyes bus 'di ni blang bar 'os / /
dal 'byor 'di ni g.yo bas na / /
drag po'i rlung gis mar me ltar / /
skad cig du ni mi snang 'gyur / /
de bas de nyid bsam par 'os / /
de 'dra'i rang bzhin ngo bo la / /
sgom pas rtag tu mnyam zhog la / /
khyab bdag rim bzhin rtogs gyur cing / /
bdag ni rtag tu gsol ba 'debs / /
dpal ldan 'dus pa'i rgya mtsho las / /
bla ma'i zhal sngas bsgrub pas na / /
sbyor ba bdun gyi bdud rtsi mchog /
sman pa'i zhabs kyis thob pa'o / /
de 'dra'i bdud rtsi de la ni / /
'thung byed de ni log pa yin / /
rtog pa yis ni rab 'ching ba'i / /
nad ni kun nas med gyur cig /
de med pas na sems can kun / /
yang dag phung po rgyas 'gyur te / /
sbyor ba bdun gyi rang bzhin mchog /
'bras bu de nyid rtogs par shog /
sbyor ba bdun po zhes bya ba dbang bzhi'i rab tu byed pa slob dpon chen po bi ta pA das mdzad pa rdzogs so // //
rgya gar gyi mkhan po ka ma la gu h+ya dang /
bod kyi lo tsA ba mnga' bdag lha ye shes rgyal mtshan gyis bsgyur ba'o //
[ ]
