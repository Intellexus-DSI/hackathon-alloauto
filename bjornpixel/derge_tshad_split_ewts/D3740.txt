@## / /
rgya gar skad du / /
me g+ha a lo ka ga Na pa ti sA d+ha naM nA ma /
bod skad du /
sprin gyi sgron ma chogs kyi bdag po sgrub pa'i thabs zhes bya ba /
tshogs kyi bdag po la phyag 'tshal lo / /
khro rgyal khyu mchog phongs pa sel / /
mdog sngo de la bdag btud de / /
gter gyi sgron ma zhes bya ba'i / /
sgrub thabs bdag gi legs rtogs dang / /
rgyud dang man ngag legs dran pas / /
yang dag bdag gis bshad par bya / /
mtshan nyid ldan pa'i sgrub pa pos / /
yid 'ong legs pa'i gnas dag tu / /
sngar langs khrus byas me tog gtor / /
tsan+dan chu yis man+Dal bya / /
me tog dri zhim tshom bu dgram / /
de nas rang nyid yi ge maM / /
de las 'od 'phros spyan drangs la / /
mchod cing gu gul nag po'i spos / /
btang zhing 'od kyi ngo bor bzhu / /
rang nyid nang du legs par gzhug /
de yi stobs kyis bdag nyid kyang / /
zhal gcig pa la phyag bzhi pa / /
sku mdog sngon po spyan gsum pa / /
dbu la ral pa'i cod pan te / /
zla tshes dang ldan sbrul gyis brgyan / /
phyag g.yas dgra sta mche ba dang / /
g.yon pa rtse gsum zhags pa bsnams / /
stag gi pags pas smad dkris shing / /
klu rgyal dkar po'i do shal can / /
'od zer tshogs ldan de bsgom bya / /
rin chen rten la ye shes gzhug / /
mchod pa bya zhing yi dags 'jigs / /
de yis de la bdag nas ni / /
sku yi sa bon dang po ste / /
bzhi pa'i lnga pa e yis brgyan / /
dang po'i gsum pa de 'og ste / /
de 'og dbyangs yig dang po'o / /
drug pa'i gsum pa'i sa bon la / /
o yig mgo bo legs par brgyan / /
dang po'i dang po de 'og gnas / /
rlung gi sa bon de 'og ste / /
zhi ba'i yi ge'i gdan du ni / /
dbyangs yig gnyis pa steng du sa / /
khro bo'i skad gdangs rjes la brjod / /
A li kA li legs par rtogs / /
de ltar btus pa'i rig pa de / /
nyin re khri tsho re re dang / /
gu gul nag po'i ri lu la / /
brgya rtsa brgyad kyi sbyin sreg bya / /
de ltar 'bad pas zla re la / /
dong tsa 'bum 'bum rnyed par byed / /
rgyal gyi nyin par sngar langs nas / /
mchod pa dang ni gtor ma dang / /
dri zhim spos kyis legs par mchod / /
rten ni gtsang ma'i gzhi'am ni / /
khyu mchog pags pa'i gzhi la ni / /
sgrub pos mtshon gang gong gzugs bri / /
rgyal gyi nyin par rdzogs pa la / /
rmugs 'dzin rgyal po khyod kyis mdzod / /
zhes brjod gar yang bcing bar bya / /
za ma tog gi nang du ni / /
me tog bzang dang dri bzangs kyis / /
legs par bsdams nas der gnas bya / /
rtag par de la mchod bya ste / /
rgya chen tshogs kyis legs par mchod / /
de ltar rgyun du byas pa yis / /
gter chen thams cad thob pa dang / /
'byung po'i tshogs kyang 'dun par 'gyur / /
kun la gtsang zhing gtsang sbrar ldan / /
'di ni 'di yi dam tshig go / /
'di la 'bad gyur thams cad la / /
gter gyis re ba skong ba dang / /
dus rnams kun du khyod kyis gzigs / /
zhes ni legs par rtogs par mdzod / /
tshogs bdag gzigs gzugs gsal ba yi / /
sgrub thabs gter gyi sgron ma 'di / /
'gro rnams phongs las grol ba dang / /
sbyin pa'i pha rol phyin rdzogs shog /
tshogs kyi bdag po sprin gyi sgron ma'i sgrub thabs slob dpon bram ze rin chen rdo rjes mdzad pa rdzogs so // //
rgya gar gyi paN+Di ta dI paM ka ra shrI dz+nyA na dang lo tsA ba nag tsho tshul khrims rgyal bas bsgyur ba'o //
[ ]
