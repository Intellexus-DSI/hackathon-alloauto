@## / /
rgya gar skad du /
wa tsa na mu kha yu d+ho pa ma nA ma /
bod skad du /
smra ba'i sgo mtshon cha lta bu zhes bya ba /
smra ba'i mchog thams cad mkhyen pa la phyag 'tshal lo / /
smra mchog gtso la phyag 'tshal nas / /
smra ba'i yan lag rdzogs don du / /
ngag gi 'du byed gang de yi / /
tshogs pa bdag gis bshad par bya / /
khog pa mgrin pa rkan dang lce / /
sna dang spyi bo so dang mchu / /
phyi dang re re'i cha dag las / /
phrad dang cung zad phrad pa dang / /
dog pa dang ni yangs pa nas / /
drang po bsgreng dang bkug pa dang / /
bstod pa dang ni smad pa dang / /
bsgrims dang glod pa'i nga ro 'byung / /
drang po bkug dang smad pa dang / /
bsgrims pa dang ni glong pa la / /
grwar dang tswang gis phye ba dang / /
bsgreng dang bsgrengs te bkug pa dang / /
bstod dang bstod de smad pa dang / /
sna ldan rnam par gcad pa yis / /
nga ro bcu drug dag tu 'dod / /
nga ro dag gi gsal byed ni / /
drang po bkug dang smad pa la / /
'dren pa ring thung gsum yod de / /
de la'ang che 'bring rnam pa gsum / /
de dgu sna ldan bco brgyad do / /
gsal bar bya ba 'di lta ste / /
bsgreng dang bstod la thung ba ste / /
bsgrims dang glod la ring ba'o / /
bcu gnyis yin te brgya rtsa gnyis / /
spyir na brgya dang bcu rtsa gcig /
rang gnas dang ni bcu gnyis te / /
yi ge gcig gi rnam pa'i cha / /
ngag gi 'du byed tshogs pa'o / /
dus gcig tu ni bcu gcig gam / /
sna ldan dang ni bcu gnyis te / /
rang gi gnas dang bcu gsum mo / /
mtshon 'debs gar dang las byed dang / /
stabs 'gros lta stangs bye brag dag / /
rkang lag mig gi 'gyur bag gi / /
lus kyi 'du byed bdun po ni / /
thad kar lta dang gyen du lta / /
de bzhin bzlog ste lta ba dang / /
bstod de lta dang smad de lta / /
bsgrims dang glod de lta ba ltar / /
gar la sogs pa'ang de bzhin te / /
lus kyi 'du byed bdun po ltar / /
ngag gi 'du byed de bzhin no / /
de ston dbyibs kyi gnas lugs kyang / /
mda' dang bse ru glang chen sna / /
gdugs dang rkang rten lta bu dang / /
me ri chu yi dkyil 'khor ltar / /
thad kar zur dang zur logs dang / /
steng 'og rang gi lus rnams la / /
gnas pa'i brdas 'di shes par bya / /
des 'di brda can 'byung ba na / /
lcags rnams la ni khab len bzhin / /
rnam rtog dbang gis gnas rnams g.yo / /
ji ltar gnas gzhi med bzhin du / /
mkha' la 'dab skyod rlung byung ltar / /
rnam par rtog pas bskyod pa na / /
bA ya ta zhes bya ba'i rlung / /
lus la rab tu g.yo bar 'gyur / /
g.yo rlung rab tu g.yos pa yis / /
byed pa kun du bskyod pa na / /
dog dang yangs pa'i gnas rnams su / /
phrad dang cung zad phrad par byed / /
de tshe niHshwA sA zhes pa'i / /
rlung dang lhan cig 'byung ba ste / /
ji ltar gzugs la 'byung ba bzhin / /
nga ro la ni brten bzhin du / /
rnam rtog rang gi snang cha las / /
gzugs brnyan bzhin du cha mnyam skye / /
gnas rnams dang ni byed pa dang / /
rnam par rtog dang rlung gnyis dang / /
nga ro gsal byed snang cha yis / /
ngag gi 'du byed kun du bskyed / /
rgyu bdun dag las 'byung ba ni / /
gnas rnams bzhi yi rgyu yin te / /
byed pa 'byin par byed pa'i rgyu / /
de bzhin rnam rtog bskul ba'i rgyu / /
ji ltar shing la rlung bzhin du / /
byed pa bskyod rgyu bA ya ta'o / /
skyes bu dang ni bzhon pa bzhin / /
lhan cig 'byung rgyu niHshwA sA / /
nga ro rnams dang gsal byed ni / /
kun du khyab par 'gro ba'i rgyu / /
snang cha 'dra bar 'byung ba ni / /
skal ba mnyam pa'i rgyu zhes bya / /
de la gdangs kyi bye brag ni / /
rgyu rnams dag gis phye ba ste / /
sngon du song bar rig par bya / /
de la rgyu dang rang bzhin ni / /
nga ro drang po las byung ba / /
ka sogs sde nas rim bzhin du / /
sde lnga dag dang an+tas+tha / /
USh+ma Na dang mthar zad de / /
gnas kyi yi ge sum cu bzhi / /
ming dang pho zhes bya ba ste / /
de la dang po'i sde pa dang / /
USh+ma Na yi bzhi pa ni / /
bcad par bcas pa mgrin pa las / /
gnyis pa dag dang an+tas+tha'i / /
dang po ush+ma'i gsum pa rnams / /
rkan las rab tu 'byung ba yin / /
gsum pa dag dang an+tas+tha'i / /
gnyis pa uSh+ma'i gnyis pa rnams / /
spyi bo las ni rab tu 'byung / /
bzhi pa dang ni an+tas+tha'i / /
gsum pa uSh+ma'i gsum pa rnams / /
so yi cha las kun du 'byung / /
lnga pa dang ni an+tas+tha'i / /
bzhi pa mchu las byung ba yin / /
mthar zad mgul dang spyi bo las / /
sde lnga dag las lnga lnga yang / /
dang po rang gnas drag pa ste / /
gnyis pa 'bring dang spyi bo'i cha / /
gsum pa rnams ni zhan pa ste / /
ma hA prA Na zhes bya ba / /
bzhi pa rang gnas khong nas so / /
a nu swa ra zhes bya ba / /
lnga pa rang gnas sna nas 'byung / /
mgul pa sna dang glad pa'i sbubs / /
dog pa yin te yangs ba gzhan / /
rkan dang so dang lce dang mchu / /
phrad pa yin te gzhan zhes bya / /
gnas cha'i yi ge ji snyed kyang / /
nga ro gcig gis bcings pa la / /
de la'ang yi ge gcig ces brjod / /
shin tu phra ba'i rnam pa'i cha / /
de la'ang yi ge gcig ces bya / /
sgra 'di dag la 'dren pa'i cha / /
alpa prA Na gnyis gcig yin / /
ma hA prA Na gcig nyid yin / /
a nu swa ra rngub pa'i sgra / /
bi sar+dz+dza ni bcad pa'o / /
hra swa tha mal sgra yin te / /
dI r+g+ha ta ni gnyis kyi yun / /
p+lu ta ni de bzhin gsum / /
u dAt+ta ni mtshungs gnyis gcig /
a nu dAt+ta phyed cha yin / /
swa ri ta ni rang sgra'o / /
sna ldan a nu swa ra'i cha / /
a ldan a med ces bya ba / /
che ba dag dang chung ba'i ming / /
drang po dag la ji lta ba / /
nga ro gzhan la'ang de bzhin te / /
de la cung zad gnas cha ni / /
rkan dang mgul pa'i cha dag las / /
bsgreng dang bkug pa'i nga ro 'byung / /
de bzhin mchu las bstod smad do / /
bsgrims pa spyi bo'i cha las te / /
glod pa dag ni so yin no / /
'di dag gis ni bcings pa na / /
cha ni sngon du brjod pa bzhin / /
mi de mu do r-i li yi / /
sgra yi cha dang ci rigs sbyar / /
a yi cha ni mdun du dpyad / /
lhag ma rnam pa'i cha zhes bya / /
de dag re re'i cha yin te / /
gang yang phan tshun brten pa ni / /
kun du khyab phyir spyi yi cha / /
de dag yi ge'i bye brag ste / /
rnam grangs du ma med pa dang / /
ming tshig gsal bar byed pa dang / /
don rnams rjod par byed pa'i phyir / /
yi ge zhes ni brjod pa yin / /
rang bzhin las dang dgos ched kyi / /
nges tshig yin te go rims bzhin / /
tshogs dang lus dang 'dus pa ni / /
rnam grangs dag ste de bzhin sbyar / /
ji ltar rdul las gong bu bzhin / /
yi ge 'dus par gyur pa na / /
ming ni rab tu 'grub par 'gyur / /
gang zhig rnam cha 'dus pa yis / /
don gyi ngo bo nyid brjod na / /
rnam cha mang ngam nyung gyur kyang / /
de ni ming zhes rab tu brjod / /
de yang ming gi thog ma dang / /
rjes su grub pa rnam pa gnyis / /
thog ma 'dod rgyal ming yin te / /
rjes grub dag ni don ldan dang / /
rnam pa gnyis kar 'dod pa yin / /
de ni nges tshig yod med do / /
gang zhig gzhan la ma brten par / /
bla dwags gang byas thog ma'o / /
de la brten pa rjes grub pa / /
'dod rgyal don ldan gnyis su 'dod / /
'dod rgyal dag tu mtshungs mod kyi / /
ma brten phyir na grub pa ste / /
ming gzhan gang la'ang ma brten pa / /
gzhan gyis 'gal ba med phyir ro / /
'thad par sgrub pa'i rigs pa dag /
chos nyid la ni brten pa bzhin / /
don ldan ming yang de bzhin du / /
'dod rgyal thog ma nyid la brten / /
rjes su grub pa'i 'dod rgyal ni / /
log par sgrub phyir nges tshig bzhag /
'dod rgyal thog ma'i ming gang yin / /
nges tshig gzhi med chos nyid bzhin / /
de ldan don ldan nges tshig ni / /
de yin phyir dang de yod phyir / /
de la phan phyir de byed phyir / /
de bya'i phyir dang de 'dra'i phyir / /
de de'i phyir dang de nyid phyir / /
de yi ming ni de skad ces / /
rtags kyi sgo 'am med kyang rung / /
skabs kyi mthu yis nges tshig brjod / /
yin dang ngo bo bsgrub pa dang / /
dngos po'i rkyen ni dngos kyi ming / /
lhag ma btags pa zhes bya'o / /
rang gi ngo bo'i nges tshig dang / /
btags pa'i ming gzhan spong byed dang / /
rang gi khyad par gzhan sel bas / /
yin dang ngo bo sgrub pa dang / /
dngos po'i rkyen rnams go rims bzhin / /
rten la brten pa btags pa dang / /
brgyud pa'i rgyu la 'bras bu dang / /
dngos kyi rgyu la de bzhin dang / /
'bras bu'am bya bar gyur pa la / /
de la rgyu yi ming btags pa'am / /
dpe gzhan gyi ni ming dag dang / /
don 'di dag gi sgo nas ni / /
yod dang de la phan pa dang / /
byed dang las su bsgrub pa dang / /
'dra bar sbyar dang rim bzhin no / /
gal te ming gnyis 'dus pa'am / /
'on te mang po 'dus kyang rung / /
de dag khyad par rjod byed na / /
tshig ces rab tu brjod pa ste / /
phrad rnams dag dang bcas pa'ang yin / /
de la tshig gi sbyor ba bcu / /
'bru mang po dang tshig sdud dang / /
khyad par dag dang yan lag dang / /
gzhi dang gzhi gcig bsdu ba dang / /
gzhi mthun pa dang de'i skyes bu / /
zlas dbye ba dang phyogs tsam mo / /
tshig gnyis mang po'i rab dbye ba / /
rang ming ldan dang mi ldan dang / /
phyogs dang rnam grangs phan tshun dang / /
tshig mang po ste rnam mang po / /
mthun dang tha dad dbye ba yis / /
phyogs kun dang ni phyogs gcig las / /
rab tu dbye ba bzhir 'dod do / /
byed pa drug gis sbyar ba ni / /
kun la rab tu ldan pa ste / /
brgya dang drug cu rtsa brgyad las / /
dus gcig tu ni sum ldan gzung / /
tshig bsdu ba ni rnam pa lnga / /
gnyis dang rnam grangs bye brag dang / /
gzhan dang byed pa'i tshig yin no / /
las la sogs pa'i dbye ba yis / /
gnyis pa la sogs bdun pa'i mtha' / /
byed pa drug tu 'dod pa ste / /
tshig sdud tsam du shes par bya / /
snga ma phyi ma'i sbyor ba yis / /
khyad par bsdu ba rnam pa gnyis / /
'brel pa dag dang go rims dang / /
don dang grags pa'i yan lag ni / /
bsdu ba bzhi'o grags pa yang / /
'jig rten bstan bcos dag la gnyis / /
rigs gsal byas dang ma byas pa'i / /
gzhi bsdu ba ni gnyis yin no / /
phyogs gcig dag tu byed pa dang / /
so so phyogs gcig byed pa yis / /
gzhi gcig bsdu ba gnyis su'o / /
khyad par khyad par can gnyis dang / /
khyad par rnam gnyis gzhi gcig tu / /
mthun par go bar bya ba la / /
sbyor ba'i gzhi mthun rnam pa gnyis /
ngo bo 'am ni chos kyang rung / /
tha dad go bar byed pa yi / /
de yi skyes bu gsum yin te / /
byed pa'i tshig dang las 'dzin dang / /
ba gnyis pa zhes bya ba'o / /
de la byed pa brgyad yin te / /
dang po la sogs bdun pa'i mtha' / /
rnam dbye sbyor ba bdun po dang / /
phrad dang sbyor ba bral ba'i phyir / /
gzhan dang sbyor med bod pa spang / /
dgag pa dang ni brgyad du 'dod / /
mtshan nyid dbang gis phye ba yis / /
ma yin dgag pa bcu bzhi dang / /
mtshan nyid dbye ba med mod kyi / /
yul dang dus kyi phye ba yis / /
med par dgag pa bcu gcig dag /
gang ldan dgag par 'dod pa'o / /
gzhan dang mi mthun gnyen po dang / /
chung dang phra dang nyung ba dang / /
yun thung lhag ma med pa dang / /
mtha' dag min dang bral ba dang / /
dman dang zhan dang zhum pa dang / /
'dra ba dag las dgag pa ni / /
ma yin dgag par 'dod pa'o / /
rgyu 'dra ba dang rang bzhin dang / /
skabs dang rten gyi dbye ba yis / /
snga dang zhig nas med pa dang / /
dbye ba rnam pa brgyad yin te / /
phan tshun dag la rang bzhin dang / /
rgyu dang rang bzhin gnyis dbye ba'i / /
shin tu med dang bcu gcig ni / /
med par dgag par 'dod pa'o / /
kun tu ldog phyir dgag pa yin / /
de nyid gzhan du mi brjod dang / /
'dra ba gzhan dang bye brag gi / /
tshig sbyor dbye ba las 'dzin no / /
grangs dang bsdus don sbyor ba yis / /
gcig dang tha dad sbyor byed pa / /
ba gnyis par ni 'dod pa'o / /
bsdu ba'i phyir dang dbye phyir dang / /
nye bar tha dad sbyor ba'i phyir / /
'das ma thag dang gzhan dag dang / /
lan grangs gzhan la sbyor byed pa / /
zlas dbye ba zhes 'dod pa yin / /
rang gi rigs tsam sdud byed cing / /
phyogs gzhan kun du spong ba dang / /
rigs kyi tshad kyang mi 'dzin pa / /
phyogs tsam ston pa'i sbyor ba'o / /
gang zhig rang gi don med cing / /
don gyi ming la gsal byed pa / /
tshig gi phrad ces bya ba ste / /
de ldan phrad dang bcas pa yin / /
de la phrad kyi 'jug pa ni / /
gang ni 'dri ba'i tshig gi don / /
spyi la khyab par sbyor ba ste / /
zla sdud pa la kun du spang / /
ci la sogs pa'ang de bzhin te / /
khyab pa skabs kyis brtsi bar bya / /
de zhes bya ba'i tshig gi don / /
tha snyad dngos dang dus 'jug gsum / /
'das dang rnam grangs gzhan can dang / /
lhag ma dag dang bcas pa'o / /
bden pa dag dang gsang ba dang / /
bdag gi ba dang pha rol po / /
dngos po dag la 'jug pa bzhi / /
'das pa dang ni ma 'ongs pa'i / /
dus gnyis la ni 'jug pa gnyis / /
bdag nyid da ltar nyid la spang / /
dngos po'i dus ni mi 'dor te / /
kun la rab tu sbyar bar bya / /
'di tshig 'das dang ma 'ongs dang / /
skabs kyi dngos gzhan dag la 'jug /
gang zhig la ni ltos byas pa'i / /
nye ba dag dang mngon sum pa'i / /
dngos po dag kyang gnyis yin no / /
spang bar bya ba 'di lta ste / /
lkog tu gyur dang ring ba dang / /
gal te bstan bya dus nyid na / /
'das dang ma 'ongs spang bar bya / /
de rnams kun la bsgyur ba ldan / /
da ni skabs su bab pa'i tshig /
da ltar byung la sbyor ba ste / /
'das pa'i skabs la rnam par spang / /
na zhes bya ba'i tshig gi don / /
dmigs kyis 'byed dang rgyu mtshan dang / /
rgyu mtshan don gyis bstan pa dang / /
las dang ched dang rten gnas dang / /
phyi tshig de gzhan sogs ston dang / /
'os par dka' ba chag 'dzin las / /
phyi tshig nges par byed pa dang / /
de las bzlog pa nyid dang ni / /
'gal ba'am mi 'gal ston pa dang / /
smon dang 'dri dang the tshom gzhi / /
tshe skabs rnams la 'di mthong ngo / /
ste ni lhag ma yod pa ste / /
mtshams sbyor ba dang dam 'cha' dang / /
gzhan 'dren pa dang gsum du 'dod / /
byed dang bya ba'am yang na ni / /
bya ba nyid du sbyor ba gang / /
tshig gnyis rim mam dus gcig tu / /
sbyor bar byed pa mtshams sbyor yin / /
gang zhig gis ni snga ma la / /
gsal bar byed pa dam 'cha' ba / /
lhag ma yod tsam ston gyur cing / /
de las gzhan gyur gzhan 'dren pa'o / /
da ni 'byed dang sdud pa dang / /
rgyu mtshan tshe skabs gdams ngag lnga / /
de nyid dang ni gzhan dag dang / /
lan grangs gzhan la sbyor ba yi / /
sdud pa'i dang yang gsum du 'dod / /
ni ni dgar dang bsnan pa'i tshig /
dmigs sam nges par 'dzin pa ste / /
phyi ma'i tshig dang sbyar bar bya / /
kyang dang yang ni sdud pa'i tshig /
mi mthun mthun par ston pa'ang yin / /
'das pa'am ma 'ongs gzhan dag las / /
ci rigs dag tu bsdu bar bya / /
ci rigs dag tu bsdu bar bya / /
yang zhes bya ba bsnan pa yin / /
nges par gzung ba'i tshig gi don / /
gzhan mi ldan dang gzhan la min / /
ldan pa tsam du 'dzin ba dang / /
ma nges pa ni rnam pa gnyis / /
bden zhing mi slu ba nyid dang / /
kho na dag ni rnam pa drug /
nyid ni de bzhin cung zad du / /
phyi tshig tha dad min pa dang / /
dngos po'i rkyen du 'gyur pa'o / /
tshad 'dzin lhag pa 'dod pa yin / /
tshad 'dzin lhag pa 'gog pa yi / /
tsam zhes bya ba rnam pa gnyis / /
'ba' zhig la sogs de bzhin sbyar / /
khyab pa skabs kyis brtsi bar bya / /
yang dag yongs su kun du sogs / /
sgra bzhin dang ni phrad du'o / /
tshul ni 'dra dang smad pa dang / /
sgo dang sdom pa mtshan nyid dang / /
thabs dang rigs pa don dang 'dod / /
legs pa dag la 'jug pa las / /
'dra bar sbyar ba phrad du 'dod / /
bzhin la sogs pa'i tshig gi don / /
ma nor ba dang yin pa dang / /
'dra ba dag tu sbyor ba'o / /
cing la sogs pa bsdu ba dang / /
mtshams sbyor dag tu byed pa yin / /
la ni gnyis pa bzhi pa dang / /
bdun pa sdud dang sbyor ba dang / /
smon dang tshad 'dzin gzhi dang ni / /
tshe skabs dag tu 'dod pa yin / /
kyi ni 'brel pa'i don yin te / /
kyis ni byed par 'dod pa yin / /
mi mthun rgyan ni gsum char la'o / /
las ni rgyu dang 'byung khungs dang / /
dgar ba yin te nas de bzhin / /
sdud pa dag dang mtshams sbyor ni / /
nas la cung zad lhag pa yin / /
gtan tshigs dag tu 'gyur ba ni / /
drug pa 'ba' zhig ma gtogs pa'o / /
du la sogs pa la dang mthun / /
de nyid dag ni lhag pa yin / /
de bzhin lhag bcas la la'o / /
'o la sogs pa zla sdud pa'o / /
'o na khong du chud pa'i tshig /
'am zhes bya ba 'byed sdud yin / /
dag dang rnams ni mang po'i tshig /
sogs ni mtha' dag sdud pa yin / /
pa 'am can ni bdag po'am / /
ldan pa'i don du sbyar bar bya / /
ba ni spyi ru gzhag pa ste / /
yul du nges par ma bzung ba'o / /
za ba bza' dang za po bzhin / /
ma ning dag tu gzhag par bya / /
gal te phrad gnyis 'dus pa'am / /
yang na mang po 'dus pa na / /
snga phyi phan tshun zil gnon dang / /
rang gi cha ldan dag tu sbyar / /
gang la dmigs 'dzin mi byed dang / /
dmigs 'dzin te na phrad gyur na / /
gnyis par gyur pa'i mthu bzhin no / /
phyogs gcig khong du chud pa las / /
phyogs gcig 'dri par byed pa ni / /
'o na zhes pa'i nus pa'o / /
de la dmigs 'dzin snga ma bzhin / /
gzhan 'dren byed pa de yin te / /
na yis phyogs gcig dag tu byed / /
de gnyis ldan pa'i phrad rnams ni / /
dmigs 'dzin ldan mi ldan gnyis te / /
snga ma don gyis bsdu bar bya / /
yod na snga ma dngos su bsdu / /
gal te ji ste 'on te dad / /
de ste na zhes bya bar sbyar / /
'on kyang 'o na yang zhes pa / /
bsdu ba gnyis ldan gnyis bsdu bya / /
mthun dang tha dad skabs kyi mthu / /
gang ltar ji ltar de ltar dang / /
de bzhin de skad la sogs pa / /
ji skad bsnan pa'i cha gnyis ldan / /
de la sogs pa'i phrad rnams kun / /
zil gnon gyur tam cha ldan yang / /
dgos pa re rer dril byas te / /
don tshig sbyor ba bcu po dag /
phrad kyi sbyor ba ji lta ba / /
de ltar phrad gnyis 'dus pa 'am / /
mang po 'dus par gyur kyang rung / /
de ldan lhag pa mi ston phyir / /
skabs dang tshig shugs brtags nas ni / /
blo ldan rnams kyis gang rigs sbyar / /
dper na skyes bu gang zhig gis / /
gzugs kyi bye brag shes 'dod na / /
phra rdul chos la mtshan nyid du / /
de shes che rdul gong bu dang / /
gong chen dag gi mtshan nyid dang / /
las rnams 'bad pa med par shes / /
de shes skabs kyi bya ba gang / /
sbyor ba dag la mi 'jigs bzhin / /
skyes bu smra bar 'dod pa yis / /
gzhi mtha'i yi ge'i bye brag dag /
legs par khong du chud pa na / /
de 'dus ming dang de bzhin tshig /
sh+loka dang ni rab byed sogs / /
ming tshig yi ge mtshungs pa'i phyir / /
tshig sbyor 'bad pa med par 'gyur / /
de phyir 'di ni bslab nas shes / /
smra mchog rjes smra rnams kyis bshad / /
don la 'jug byed smra ba rnams kyi sgo / /
blo 'byed gti mug gcod pas mtshon cha 'dra / /
mi 'jigs snyems pa sbyin byed dpung dang go / /
don nor smra bas mi nyams brtan pa'i mkhar / /
smra mchog rjes smra rnams kyis rjes smras pas / /
sgra nyid dang ni don la 'khrid pa yi / /
'gro kun mthu gnyis rab tu rgyas par shog /
paN+Di ta dran pa ye shes grags pas mdzad pa smra ba'i sgo mtshon cha lta bu zhes bya ba rdzogs so // //
rgya gar gyi mkhan po dran pa'i ye shes grags pas /
bla ma nor bzangs grags pa las thos te /
slob ma gzhon nu grags pa'i don du /
ming gi sbyor ba ni cung zad gzhag /
phrad kyi sbyor ba ni cung zad bshad nas bsgyur cing zhus te gtan la phab pa'o // //
