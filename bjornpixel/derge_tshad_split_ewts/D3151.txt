@## / /
rgya gar skad du /
Sha Ta k+Sha ra sA d+ha naM /
bod skad du /
yi ge drug pa'i sgrub thabs /
'jig rten dbang phyug yi ge drug pa la phyag 'tshal lo / /
gzhan la yang dag phan brtson par / /
yid kyi lus can rnams la dmigs / /
sdug bsngal ma lus nyer zhi zhing / /
dam pa'i bde bas rab gnas pa / /
de yid snying la legs bsam la / /
bsgom par bya ba'o dag pa'i 'od / /
'od de spros pas lus can rang / /
kun nas gsal bar bya ba yin / /
ngal sos sngags pas cho ga bzhin / /
rnam rtog dam pa min spangs la / /
'od dkar lhag par 'bar ba yis / /
gsal por sngags ni brjod par bya / /
rang gi lte ba'i dkyil 'khor du / /
de ltar rab zhugs snying gar bsdu / /
'di byed pa na lus ngag yid / /
rnam gsum dag pa bsgom par bya / /
de la rang lus legs gnas pas / /
bdag nyid lus sogs dag par ro / /
phyir 'phros pa yi sngags rnams kyis / /
srog chags rnams la'ang rnam par bsam / /
sngags brjod pa las bzhengs par ni / /
mdun du lha gsum blta byas la / /
sngags brjod sdud pa'i rim pa yis / /
re re zhing ni dgod pa dang / /
sna tshogs mchod pa sprul pa dang / /
de dag dbul ba nyid kyang ngo / /
de dag dag pa yongs rdzogs nas / /
'dod pa'i don du yongs su bsngo / /
de nas bzlas pa tshul bzhin bya / /
sngags bzlas pa yi tha mar yang / /
mchod sogs snga ma bzhin byas la / /
lha rnams snying gar legs par bsdus / /
dang por ting nge 'dzin legs 'thob pa'i / /
sngags pas dben dang khyim sogs su / /
cho ga 'di ni thun tshod bzhir / /
'bum phrag bzlas par bya ba yin / /
spro dang bzlas pa kun spangs te / /
'tsho tshis sems khral bya ba min / /
sdig pa sbyang sogs thams cad la / /
dkyil 'khor gru bzhi byas la ni / /
thad ka la sogs mdun du bsgom / /
yang na rje dpon maN+Dal la / /
mchod byas mchod pa byas nas kyang / /
cho ga 'di ni bya ba yin / /
de las lha'i sku'i gdams ngag ni 'di yin te /
skyil krung dkar zhing phreng ba dang / /
pad bcas thal mo kha sbyar ba'i / /
rje lta de dang mthun par ni / /
lha mo zhen pa med par bsten / /
'phags pa ser por bsam bya ste / /
g.yon pas rin chen gdugs 'dzin cing / /
rin chen dbu rgyan phyag g.yas stong / /
zhen pa med pas rjes su 'gro / /
'phags pa yi ge drug pa rig pa chen po rje btsun 'jig rten dbang phyug gi gdams ngag rgyud nas 'ongs pa'i sgrub thabs kyi cho ga'o // //
dge slong tshul khrims rgyal mtshan gyis bsgyur ba'o //
[ ]
