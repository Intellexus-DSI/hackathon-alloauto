@## / /
rgya gar skad du /
shrI ma hA kA la sto tra /
bod skad du /
dpal nag po chen po la bstod pa /
dpal nag po chen po la phyag 'tshal lo / /
bcom ldan dpal chen grags pa yi / /
sku gsung thugs las sprul pa yis / /
nyid kyi thugs ka nas byung ste / /
sprul pas 'dul la phyag 'tshal bstod / /
hUM gi de nyid las bzhengs pa'i / /
zhal gcig phyag ni gnyis pa ste / /
sku mdog nag po 'bar ba che / /
bstan pa srung la phyag 'tshal bstod / /
thod pa rnam gsum 'bar ba yi / /
gzhal yas gur gyi nang na bzhugs / /
g.yas bskum g.yon brkyang bdud rnams mnan / /
'gying bag brjid la phyag 'tshal bstod / /
ma chags thabs kyi pad+ma mdzes / /
shes rab ye shes nyi ma'i dkyil / /
hUM las skyes pa'i dpa' bo ni / /
bstan pa bsrungs la phyag 'tshal bstod / /
g.yas kyi gri gug gdengs pa yis / /
dgra bgegs 'dul zhing bdud mgo gcod / /
nyon mongs dug gsum rtsad nas 'joms / /
dpa' bo khyod la phyag 'tshal bstod / /
bdud kyi thod pa bdud rtsis bkang / /
nyid kyi zhal du gsol bar mdzad / /
sgrub pa po la dngos grub stsol / /
byin rlabs 'bebs la phyag 'tshal bstod / /
zhal nas khrag gi rgyun 'dzag pa / /
bstan pa la gnod dal yams 'bebs / /
dam tshig bsrungs la dngos grub stsol / /
thugs rje che la phyag 'tshal bstod / /
srid gsum sems can thams cad kyi / /
mgo bo'i phreng bas do shal byas / /
dug lnga rtsad nas gcod pa ste / /
dug gsum 'joms la phyag 'tshal bstod / /
mche ba gtsigs pas bstan pa la / /
gnod pa'i klad pa 'joms par mdzad / /
til tsam dag tu brlag par mdzad / /
mi mthun 'dul la phyag 'tshal bstod / /
gdug pa ma lus 'dul mdzad pa'i / /
rkang med 'gro bas sku la brgyan / /
zhe sdang rtsad nas gcod pa ste / /
klu chen 'dul la phyag 'tshal bstod / /
stag ni dpa' brjid rngam pa'i chas / /
sham thabs [(]rkad [,]rked [)]la bcings pa yis / /
dregs pa lha chen zil gyis gnon / /
dpa' chen bdud 'dul phyag 'tshal bstod / /
bskal pa me dpung 'bar ba yi / /
srid pa'i rtse mor rab tu 'bar / /
bstan pa la gnod sgrol mdzad pa / /
'bar ba'i rgyal po khyod la bstod / /
de bzhin gshegs pa thams cad kyi / /
tha ma'i bstan pa srung mdzad pa / /
[(]thad [,]thod [)]pa lnga yis dbu la brgyan / /
'jigs 'god gshegs la phyag 'tshal bstod / /
ral pa kham nag gyen du 'khyil / /
bstan pa phun sum tshogs pa yis / /
nam mkha'i mtha' dang mnyam pa'i rtags / /
rtags lnga ldan la phyag 'tshal bstod / /
spyan gsum dug gsum rtsad nas 'joms / /
'dul ba rnam pa bzhi gzigs nas / /
gang la ci 'dul ji bzhin du / /
de 'dul khyod la phyag 'tshal bstod / /
dpal nag po chen po la bstod pa slob dpon chen po a wa d+hU tI pas mdzad pa rdzogs so //
