@## / /
rgya gar skad du /
he ru ko pa u du da ya maN+Dal bi d+hi /
bod skad du /
he ru ka nye bar 'byung ba zhes bya ba'i dkyil 'khor gyi cho ga /
dpal rdo rje mkha' 'gro la phyag 'tshal lo / /
dpal dgyes pa'i rdo rje la phyag 'tshal lo / /
he ru ka dpal thams cad mkhyen nyid rig par ldan /
lhan cig skyes pa de la spyi bos phyag 'tshal te / /
skyon rnams thams cad bral zhing snying rje'i rang bzhin ldan / /
de nyid rtogs phyir dkyil 'khor cho ga bsdus te bshad / /
dbang bskur rab gnas bzlas dang sgrub pa la sogs pa / /
dkyil 'khor chen por mi ldan gang yang 'grub mi 'gyur / /
de phyir las kun rdzogs shing de nyid rtogs phyir dang / /
khyad par lam la smin phyir dkyil 'khor cho ga brtsam / /
dkyil 'khor ting 'dzin sngags dang phyag rgya dang / /
gdan ldan bzlas dang sbyin sreg cho ga dang / /
mchod dang las kyi sbyor ka yongs su sdud pa ste /
'di ni de nyid bcu ste rig par bya / /
slob dpon de nyid bcur ldan zhing / /
sngags dang rgyud kyi sbyor ba shes / /
mtshan nyid thams cad yongs su rdzogs / /
bstan bcos kun gyi don rtogs shing / /
dbang rnams thams cad rdzogs pa dang / /
de nyid lha yi snang ba thob / /
bla ma yon tan ldan gyis gnang / /
dam tshig sdom ldan rab tu brtan / /
theg pa gsum gyi de nyid rig /
'jig rten chos kyis ma gos shing / /
snying rje'i rang bzhin snying brtser ldan / /
rgyun du bzlas brjod mthar phyin zhing / /
dad dang byams la rgyun bzhugs pa / /
cho ga thams cad rdzogs pa dang / /
dkyil 'khor bri la brtson ldan yin / /
mchog gi bsod nams thob 'dod dang / /
de nyid rjes su yi rang ldan / /
de dag mi ldan dkyil 'khor rtsom / /
cho ga'i rang bzhin dman pa dang / /
rlom pa'i sems kyis byas gyur na / /
tshe 'dir sdug bsngal chen po 'thob / /
pha rol 'jigs pa chen por 'gyur de phyir mtshan nyid rdzogs pa dang / /
rgyud kyi don rnams yongs rtogs shing / /
cho ga thams cad ma nyams par / /
dkyil 'khor chen po rtsom pa na / /
'di dang pha rol thams cad kyi / /
bsod nams phun sum tshogs pa 'thob / /
mi mnyam bsod nams thob pa'i phyir / /
dkyil 'khor mchod la brtson par bya / /
de la dang po kho nar slob ma sbyin par bya ba'i phyir /
maN+Dal sogs pa sngon du 'gro bas lan gsum du gsol ba gdab par bya'o / /
bdag nyid bsgrub par bya ba'i dkyil 'khor ram / /
gzhan sbyin par bya ba'i don ched du gnyer bas bsnyen pa la 'jug par bya ste /
de nas khyad par gyi gnas so so'i skye bo mi 'du ba /
yid 'jug pa /
gnas kyi de kho na nyid rig pa'i stobs kyis gnas te /
dgyes pa'i rdo rje'i rnal 'byor mtshan nyid thams cad dang ldan par bya ste /
lhag pa'i lha'am 'khor los sgyur ba'i sngags la 'bum phrag gi bzlas pa byas nas /
'khor gyi sngags kyang khri phrag re re'i bzlas pa byas pa 'am /
yang na lha'i rjes su gnang ba thob cing /
mkha' 'gro mas lung bstan nas dkyil 'khor rtsom pa la 'jug par bya'o / /
de dag ni bsnyen pa'i rim pa'o // //
shing gcig 'jigs gnas chu 'gram dang / /
dur khrod dben pa'i nags tshal dang / /
rgya mtsho'i 'gram dang g.yul 'gyed sar / /
bsgrubs na dngos grub nye bar bshad / /
mtsho dang grong khyer dbus dag dang / /
skye bo 'dus sa phyugs ra dang / /
rab gnas ma byas lha khang dang / /
mtshan nyid mi ldan sa phyogs su / /
gang zhig dkyil 'khor rtsom byed na / /
de yi dngos grub thams cad ni / /
de nyid mkhyen pas ring bar gsungs / /
gnas brtag pa'i rim pa'o // //
dus dang rgyu skar shis pa la / /
snga dro'i dus su yang dag par / /
de nyid mkhyen pa'i gtso bo yis / /
sa ni legs par brtag par bya / /
bra shing yung ba rno shing rams shing rnams ni spangs / /
nyung nag skur shing don grub go bi da ra dang / /
sa rtsub dag dang ri sul tshwa sgo tsher ma can / /
rus sbal rgyab 'dra'i sa gzhi yongs su spang / /
shar phyogs ni ma pa la yi thar shing yod pa dang / /
lho phyogs pa la sha yi thang shing yod pa dang / /
nub phyogs n+ya gro d+ha yi thang shing gnas pa dang / /
byang phyogs ba ku la yi thang shing skyes pa ni / /
sa phyogs de dag yongs su spang bar bya / /
me yi mtshams su ka ku pa yi shing ldan dang / /
srin po'i mtshams su ba la sha yi shing gnas spang bar bya / /
de bzhin rlung gi mtshams su pa la b+ha li'i shing / /
dbang ldan mtshams su u dum+WA ra'i shing bcas spang / /
a sho ka ni 'bras med skam po skam shing sa / /
ta ma la'i shing tsher ma dug shing spang / /
gsal shing la sogs gdug pa'i shing rnams yongs su spang / /
mi mnyam nag po gru bzhi chu shing skyes pa dang / /
chu shol gang rol 'obs can gting khung gnyer ldan spang / /
legs par gru bzhir brkos nas de nyid sa yis dgang / /
sngon pas dma' na legs par brtags te spang bar bya / /
mnyam par gang ste mtho na sa gzhi bzang por bshad / /
de ni sa brtag pa'o // //
bra shing la sogs sa gzhi la / /
gang zhig dkyil 'khor rtsom byed na / /
rtsod dang mya ngan nor shor dang / /
yon bdag gdung skye the tshom med / /
dma' 'am rus sbal rgyab 'dra na / /
'chi'am nad chen 'byung bar 'gyur / /
de phyir de 'dra'i sa gzhi la / /
dkyil 'khor mi brtsam blo ldan gyis / /
a sho ka sogs ldan pa yi / /
sa gzhi dkar po 'jam pa yi / /
byang shar g.yas 'bab chu 'bab na / /
der ni bla med dngos grub thob / /
brkos pas sa chus ma khengs na / /
des ni dgongs pa nyams par 'gyur / /
brkos pas sa chus gang lhag na / /
bsams pa'i dgongs pa 'grub par 'gyur / /
sa gzhi'i mtshan nyid brtag pa'o // //
de nas sngags pas sa gzhi legs par brtags pa'i dbus su mtho zhing bde ba'i stan la 'dug ste /
khrus byas te dri zhim pos byugs la /
na bza' dang phyag rgya drug gis legs par brgyan la /
dgos pa thams cad yongs su tshogs par byas nas rgyun du bsrung ba'i sngags bzlas te /
sngags pa mnyam par gzhag pa dang ldan pas rdo rje dang dril bu gzung ste /
mchod pa dang gtor ma sngon du 'gro ba byas nas /
dgongs ka'i dus su ting nge 'dzin gsum rdzogs par byas la /
ji ltar bshad pa'i drag po'i sbyin sreg gis bgegs bskrad nas phur bu btab ste /
rdo rje ra ba dang gur la sogs pa bsgom par bya'o / /
de nas slob ma bsrung ba'i don du zhi ba'i sbyin sreg bya'o / /
de nas gtor ma rgya chen po ji lta ba'i gdams ngag gis byin gyis brlabs la /
phyogs thams cad kyi 'jig rten skyong ba rnams la sgra chen po dang ldan par byas te so so la gtor ma sbyin no / /
byin gyis rlob pa'i gsol ba gdab par bya'o / /
de'i nang par snga dro'i dus su sngags pa rnal 'byor dang ldan pa las thams cad pa'i sngags kyis las thams cad pa'i chu la bsngags te /
sa gzhi la bsang gtor du byas nas rang gi 'od zer gyis ji ltar bshad pa'i sa'i lha mo bkug ste /
mdun gyi nam mkha'i dbyings nas mchod pa la sogs pas yongs su mchod la /
lha mo khyod ni dpang du gyur / /
zhes pa la sogs pas gsol ba btab nas oM badzro t+tiSh+Tha zhes bya ba'i sngags kyis nam mkha'i phyogs su gzhag par bya'o / /
las kyi rdo rjes brko bar bya / /
zabs su pus mo'i tshad tsam brko / /
lto 'phye yongs su brtag byas la / /
skyon ni rnam par brtag par bya / /
dgun zla gsum gyi bdag nyid la / /
ji ltar nyi ma shar nas brtsams //
lho yi phyogs su mgo bltas nas / /
g.yon gyi lus kyis nyal ba yin / /
dpyid zla gsum gyi bdag nyid la / /
lho nas nyi ma nub phyogs su / /
lus stod mi lus nub tu blta / /
lus smad sbrul 'dra shar du yin / /
dbyar zla gsum gyi bdag nyid la / /
byang du kha bltas nub tu 'khor / /
ston zla gsum gyi bdag nyid la / /
shar du mgo bltas shar blta yin / /
de yis lto shes byas nas brko / /
des mi 'dod pa'i dngos grub ni / /
thob par 'gyur te the tshom med / /
gal te mgo bor brko ba na / /
pha dang ma dang snying gnyen dang / /
bu dang tsha bo nye 'khor bcas / /
rtag tu brlag 'gyur the tshom med / /
gal te rgyab tu brkos pa na / /
yul 'chor yang na 'chi bar 'gyur / /
gal te mjug mar brkos pa na / /
ba lang ma he la sogs pa'i / /
sgo phyugs myur du brlag par 'gyur / /
de phyir lto 'phye yongs brtags la / /
skor ba lan gsum byas nas ni / /
lto ba'i phyogs su brko bar bya / /
lto 'phye shar phyogs nas brtsams nas / /
ji ltar dus tshod gsungs pa bzhin / /
phyogs mtshams kun du 'khor zhing gnas / /
sa brkos pa yi nang nas ni / /
phub ma rdo ba gseg ma dang / /
sol ba ro dum la sogs pa / /
de dag legs par bsal bar bya / /
byung nas legs par ma bsal na / /
de la nges par skyon du 'gyur / /
rus pa ma bsal skyon gyis lus ni 'jig par 'gyur / /
sol ba ma bsal skyon gyis 'jig pa chen pos phog /
thal bas nor shor mi rus kyis ni 'chi bar 'gyur / /
sbrul la sogs pa'i skyon ni legs par sngags kyis spang / /
ma spangs skyon gyis mkha' 'gro'i chad pa 'byung bar 'gyur / /
rdo dang rdul phye bye ma sen mo skra dang gyo mo bong ba dang / /
shing dang phag bu dri ma phug ma tsher ma rdo tshigs la sogs pa / /
ma bsal skyon gyis brdung brdeg rtsod dang rnam par 'tshe ba kun du 'byung / /
de phyir shin tu phra ba'i skyon yang legs par brtags te yongs su spang / /
pus mo'i tshad du brkos pas ni / /
sa brtag legs par ma byung na / /
rked pa'i tshad du brko bar bya / /
gseg ma la sogs mang gyur nas / /
de dag bsal bar ma nus na / /
chu dang yungs kar shis par bya / /
chu dang yungs kar lag bzung nas / /
sa gzhi yongs su khyab gtor te / /
sngags ni 'od bcas drag tu brjod / /
oM ha na ha na krod+ha hUM phaT /
de nas hUM gis byin gyis brlabs pa'i chu dang sa la las thams cad pa'i sngags kyis lan du mar bsngags te sa la khyab par gtor nas /
rin po che lnga dang sman lnga rgyal ba'i sa bon gyis byin gyis brlabs te /
dkyil 'khor gyi snying por bcug nas /
shin tu mnyam par legs par brdung bar bya'o / /
bdag gam las kyi rdo rje ma yin pas mi bya'o / /
rgyal po'i pho brang nang dang ni / /
mi mnyam pa yi sa phyogs dang / /
glang chen ba glang ra ba dang / /
lha khang nang dang lam chen dang / /
chu dang mtsho yi 'gram du ni / /
de dag gnas su brko mi bya / /
sa ni yongs su dag bya'i phyir / /
lag pa bzhag nas gsang sngags brjod / /
sa phyogs yongs su dag pas ni / /
sems kyi sgrib pa spong bar 'gyur / /
oM rak+Sha rak+Sha hUM hUM hUM phaT swA hA /
de la dkyil 'khor gru bzhi pa /
sgo bzhi rta babs bzhis brgyan pa /
bar snang khyab par gnas pa /
bla re dang /
rnga yab dang /
ba dan dang /
dril bu g.yer kha dang /
dar dpyangs dang /
me tog gi chun 'phyang gis spras pa /
dri zhim po'i me tog gi chun 'phyang dang kha dog sna tshogs kyi ras kyis brgyan pa /
de lta bu'i sa phyogs pa'i rnam pa lngas dag pa la bdud rtsi lnga dang dri zhim pos byugs te /
grwa dang phyogs su spos kyis bkang ba'i phor bu bzhag la /
der sbyin sreg la sogs pa bya'o / /
de nas sa'i lha mo bkug ste /
sa phyogs der byin gyis rlob pa'i bdag nyid du dmigs par bya'o / /
phyi'i sa sbyang ba'i rim pa'o // //
de nas rdo rje slob dpon gyis bde ba'i stan la 'dug la /
mnyam par gzhag pas legs par sbyangs pa'i sa la mchod pa dang gtor ma sngon du 'gro bas lhag pa'i lha'i dkyil 'khor bskyed par byas nas bgegs bskrad par byas te /
las thams cad pa'i sngags kyis las thams cad pa'i chu la lan bdun du bsngags nas dkyil 'khor la bsang gtor du bya'o / /
de la oM b+hu khaM gi sngags kyis nam mkha'i rang bzhin du byas nas /
hUM laM hUM gi sngags kyis sa gzhi rdo rje'i rang bzhin du dmigs so / /
oM me di nI badzrI b+ha ba badzra ban+d+ha hUM gi sngags kyis sa gzhi de nyid brlab par bya'o / /
nang gi sa sbyang ba'i rim pa'o // //
de nas slob dpon gyis me tog dri zhim po sna tshogs sil mar bkram pa'i dkyil 'khor gyi dbus su rdo rje dril bu bzung nas 'dug ste /
de bzhin gshegs pa thams cad kyi bdag nyid kyi ting nge 'dzin gsum dang ldan par byas la /
phyogs gzhir gau rI la sogs pa'i rnal 'byor du zhugs pa'i slob mas rdo rje dang dril bu lag tu thogs nas /
rdo rje tshig bzhis bskul bar bya'o / /
de bzhin gshegs pa kun zhi ba / /
de bzhin gshegs pa kun gyi gnas / /
chos kun bdag med pa yi mchog /
dkyil 'khor dam pa bshad du gsol / /
mtshan min thams cad rnam par spangs / /
mtshan rnams thams cad yang dag rdzogs / /
kun du bzang po sku yi mchog /
dkyil 'khor dam pa bshad du gsol / /
zhi ba'i chos ni mchog las byung / /
ye shes spyod pa rnal 'byor pa / /
kun du bzang po gsung gi mchog /
dkyil 'khor dam pa bshad du gsol / /
sems can kun gyi thugs chen po / /
rang bzhin dag pa dri ma med / /
kun bzang thugs mchog kha lo sgyur / /
dkyil 'khor dam pa bshad du gsol / /
de ltar bskul nas bsngags pas sangs rgyas dang byang chub sems dpa' thams cad kyi nga rgyal du byas nas 'di skad brjod do / /
nga nyid sangs rgyas thams cad nyid / /
nga nyid byang chub sems kun nyid / /
nga nyid rdo rje nyi ma nyid / /
nga nyid rdo rje don yod de / /
nga nyid rdo rje chos kun yin / /
de bzhin gshegs pa thams cad kyi / /
kun gyi thugs mchog nga nyid yin / /
de nas /
oM badzro t+tiSh+Ta'i sngags kyis sngon du bshad pa'i dkyil 'khor bteg ste nam mkha'i khams su gzhag go / /
sems can gyi khams thams cad nyon mongs pa'i mun pas gtibs pa bsal ba'i don du snying rje'i bdag nyid bzhengs te /
Ta las zla ba mig g.yon pa /
g.yas pa ma las nyi mar 'bar / /
'jig rten thams cad 'bar bltas khyab / /
rdo rje'i lta bas mnyam par blta / /
rkang 'og rdo rje 'bar ba ste / /
shin tu khro ba'i sbyor ba yis / /
rdo rje shin tu gsor bar bya / /
sna tshogs rdo rje 'gros kyi gar / /
dril bu gnas su gsil bya zhing / /
khro gnyer 'jigs bcas hUM sgra sgrogs / /
sngags pa g.yas skor khros stangs kyis / /
'khor lo'i sa la drag por bskor / /
lha sogs bgegs kyi tshogs rnams kyis / /
lus ngag yid la gnas pa yi / /
bgegs kyi tshogs ni thams cad nyon / /
dkyil 'khor chen po'i sa gzhi la gnas pa'i / /
lha la sogs pa'i bgegs chen kun nyon cig /
rnal 'byor bde gshegs pho brang ngas bzhengs kyis / /
bgegs chen rigs sogs gang phyir 'byer bar gyis / /
nga ni kun dngos sangs rgyas rdo rje can / /
bde chen las byung rdo rje sems dpa' yin / /
nga ni snying rje chen po dpal dang ldan pa yin / /
srung ba'i 'khor lo nga yis rab 'byor pa / /
rdo rje 'bar ba'i khro gzugs kyis / /
gsang gsum rdo rje rab gsor bas / /
'jigs par 'gyur ba gdon mi za / /
gal te nga yi bka' 'das na / /
shin tu rnam par 'jig 'gyur te / /
phye mar gyur pa gdon mi za / /
de nas bgegs tshogs kun 'byer te / /
lhag ma lus pa cung zad med / /
bgegs bskrad nas sa gzung ba'i rim pa'o // //
de nas sngags pas bgegs nye bar zhi bar bya ba'i don du /
bdud rtsi 'khyil pa smad rtse gsum phur bu'i dbyibs su gnas pa /
stod khro bo chen po'i cha byad nyi ma 'bum gyi 'od 'bar bar bsams nas dkyil 'khor gyi dbus su bsgom par bya'o / /
oM g+ha g+ha /
g+hA ta ya /
g+hA ta ya /
sarba duSh+DAn phaT /
kI la ya kI la ya /
sarba pA paM phaT /
hUM hUM badzra d+ha ra Adz+nyA pa ya ti /
sarba big+hAM /
kA ya bA ka tsit+ta badzra kI la ya hUM phaT /
sngags 'di dag phyogs thams cad du spros pa'i sbyor bas bgegs la gdab par bya'o / /
de bgegs lhag ma med par gzhom par bya ba'i phyir /
phyogs so so nas dbang po la sogs pa'i phyogs skyong ba rnams /
bu dang bu mo chung ma dang 'khor dang g.yog tu bcas pa gdug sems dang bcas pa rnams dkyil 'khor gyi phyogs su dmigs la /
bdud rtsi 'khyil pa'i sbyor ba dang sngags kyis so so'i lus ngag yid la gdab par bya'o / /
btab ste rang bzhin med par dmigs so / /
phur bu gdab pa'i rim pa'o // //
de nas bgegs dang bral bar gyur pa la rno ba'i gzugs kyi 'od zer gyis bar snang khyab par byas la /
phyi rol gyi rdo rje ra ba la sogs pa bya'o / /
de la raM dmar po yongs su gyur pa'i nyi ma'i dbus su hUM nag po yongs su gyur pa las sna tshogs rdo rje 'od zer lnga dang ldan par rnam par bsgom par bya'o / /
de'i 'od zer rdo rje phra mo'i rang bzhin nam mkha'i khams yongs su khyab nas phyogs bcur 'phros te /
shin tu mtshams med pa'i rdo rje'i ra bas gtams par bya'o / /
steng gi phyogs su 'phros pas ni rdo rje'i gur mtshams med par bya'o / /
'og tu spros pas ni rdo rje'i sa gzhi brtan par bya'o / /
gur dang rdo rje ra ba las 'od zer phyogs thams cad du spros te /
shin tu mtshams med par phyogs bcing bar bya'o / /
nyi ma dang sna tshogs rdo rje'i 'od zer mnyam par shin tu ring bar spros te /
mtshams bcad pa'i 'khor lo'i rang bzhin du dmigs so / /
rdo rje gur la sogs pa'i bsrung ba'i 'khor lo'i rim pa'o // //
de nas paM ser po las skyes pa'i sa'i lha mo sku mdog ser mo lus phyed 'thon pa /
rin po che'i bum pa 'dzin pa /
rgyan thams cad kyis rab tu brgyan pa /
rang gi mdun gyi sa la de ltar dmigs te tshig 'dis gsol ba gdab par bya'o / /
dgyes pa'i rdo rje khros mchod pa'i / /
lha mo khyod ni dbang du gyur / /
rin chen sna tshogs phye ma yis / /
bdag gis don yod dkyil 'khor bri / /
de ltar sa yi lha mo la / /
gsol ba lan gsum btab nas ni / /
bsang gtor la sogs rab phul nas / /
phyi nas mchod pa kun bya ste / /
de nyid sa la thim nas ni / /
sku gsung thugs kyi rang bzhin gyi / /
chos 'byung ngo bo gnas par 'gyur / /
de nas slob dpon las kyi rdo rje dang bcas pas bdud rtsi dri zhim pos dkyil 'khor byugs la /
der me tog sna tshogs sil mas bkram la /
dbus su bdud rtsi lngas dkyil 'khor dgu byas te /
de nas gong du nam mkha'i khams su bzhugs pa'i dkyil 'khor spyan drangs te /
bdud rtsi lnga'i dkyil 'khor la bzhugs par dmigs so / /
de nas yang rim pa ji lta ba bzhin du rdo rje ra ba la sogs pa srung ba'i 'khor lo tshang bar byas la /
phyi dang nang dang gsang ba dang de kho na nyid kyi mchod pas mchod de /
bstod pa dang bdud rtsi myang ba bya'o / /
sa gzung ba dang sta gon la sogs pa la mtshan mo'i dus su sgra'i mchod pa ni /
cang te'u dang /
cha lang dang /
rnga rings dang /
rnga dang /
phyed rnga dang /
rde'u chung dang /
pi wang dang /
gling bu'i sgras shin tu dal bas legs par mchod de /
rdo rje'i glu shin tu dal bas gar dang bstun la legs par bsgyur ba dang /
bkra shis kyi tshig snyan par brjod pa dang gar mkhan ma brgyan pas gar gyi 'gyur ba sna tshogs kyis dkyil 'khor gyi pho brang gi nang du mchod pa'i bye brag gis mchod par bya'o / /
de ltar legs par brtags pa'i dag par gyur pa'i dkyil 'khor gyi shar du rnal 'byor pa bde ba'i stan la 'dug ste /
mdun gyi g.yon gyi char man 'ji la sogs pa'i steng du rin po che'i snod dri zhim po'i chu dang me tog gis bkang la /
las thams cad pa'i sngags kyis lan bdun du bsngags la bsang gtor la sogs pa gzhag par bya'o / /
rnal 'byor pa'i ting nge 'dzin gsum dang ldan pas bum pa sta gon la gnas par bya'o / /
de la nag por ri med pa /
lto ba che ba /
mchu 'phyang ba /
mgrin pa ring ba /
zhabs stegs med pa legs par bkrus la bdug pas bdugs te /
til dang /
gro dang /
sran ma dang /
'bras dang nas rnams ni 'bru lnga'o / /
br-i ha ti dang /
kaN+Da ka ri dang /
shwe ta a pa rA dzi ta dang /
sa ha de ba dang /
d+N+Dot+pa la ste sman lnga'o / /
gur kum dang /
a ka ru dang /
gan+d+hi dang /
tsan+dan dang /
sat+ta a g+ha ste dri lnga'o / /
gser dang /
dngul dang /
mu tig dang /
byu ru dang /
rgyal po rin po che lnga'o / /
de rnams yang dag par bsdus te /
dag pa'i 'byor pa dang ldan pas bum par blugs par bya'o / /
rta dang /
glang po che dang /
rnga mo dang /
ba lang la sogs pas ma brnyogs pa chu rin po che'i snod du dag pa'i skyes bus gzhan dang dag ma 'dres par blangs te /
oM tap+te tap+te ma hA tap+te swA hA /
zhes brjod pas lha'i chu dag par gyur nas bum pa yongs su dgang bar bya'o / /
tsu ta dang /
'dzam bu d+ha dang /
ka ping+tha dang /
b+hi lo dang /
ma du lung ga dang /
shing lnga bdug pas bdugs te kha rgyan du bya'o / /
ras sar pa ma nyams pa dri ma la sogs pa'i skyon gyis ma gos pas cod pan du byas te /
bum pa'i dbus sam mgrin par chos kyi 'byung gnas kyi dbus su chud par so so'i lha'i phyag mtshan dri zhim pos legs par bri'o / /
de nas paM yongs su gyur pa las rin po che'i bum par bsam mo / /
gdugs dang ba dan dang /
me tog gi chun 'phyang gis brgyan pa /
de dag gi dbus su gtso bo la sogs pa cho ga ji lta ba bzhin du bskyed la /
me tog phreng bas brgyan pa'i rdo rje'i skud pa la rdo rje dang ldan pas rnam par rgyal ba la sogs pa'i bum pa'i steng du bzhag la /
lag pa g.yon pa'i rdo rje khu tshur gyis rdo rje skud pa'i rtse mo la gzung la /
g.yas pas gsang ba'i phreng ba thugs kar bzung nas /
thugs ka'i 'od zer gyis ye shes sems dpa' dgug pa dang gzhug pa dang dbang bskur ba la sogs par dmigs nas /
so so'i sngags yi ge gsum dang ldan pas bzlas pa brgya rtsa brgyad rtsa brgyad bya'o / /
de nas 'khor lo'i lha rnams kyi bum pa la /
bzlas pa gtso bo bas cung zad nyung yang rung / /
yang na rtsa ba'i sngags kyis lan bdun bdun bzlas par bya'o / /
ji ltar gtso bo byin gyis brlabs pa de bzhin du 'khor rnams kyang byin gyis brlab bo / /
de nas bsang gtor nas brtsams te phyi dang nang dang gsang ba dang de kho na nyid kyis mchod nas rdo rje dang dril bu 'dzin pas bstod pa bya'o / /
de nas bum pa gzhan yang sems can thams cad kyi phrin las rdzogs par bya ba'i phyir /
ji ltar gong ma bzhin du las thams cad pa'i khro bos byin gyis brlabs nas las thams cad pa'i sngags yi ge gsum dang ldan pas brgya rtsa brgyad bzlas par bya'o / /
de la slob dpon la las ni shar la sogs pa'i bum pa brgyad ni 'di ltar gnas te /
rgyal ba dang /
bkra shis dang /
dngos grub dang /
srung ba dang /
yang rgyal ba dang /
zhi ba dang /
rdzu 'phrul dang /
dngos grub ste /
de'i ngo bos gnas te /
oM suM khuM yuM hUM swA hA /
sngags 'dis lan bdun du byin gyis brlabs te /
sta gon la gnas par bya'o zhes gsung ngo / /
bum pa sta gon la gnas pa'i cho ga'o / /
de nas sngags pas me tog dri zhim po thal mos bzung ste /
lus 'dud par byas nas /
oM sarba ta thA ga ta /
su la li ta /
bi lA sa na mi tai ra na mA mi b+ha ga bA n+taM dzaH hUM baM hoH pra tI ts+tsha ku su mAny+dza li nA tha hoH zhes brjod nas snyim pa'i me tog dor te /
dkyil 'khor gyi 'khor lo la mchod par bya'o / /
de nas pus mo g.yas pa'i lha nga sa la btsugs te /
lag pas dri zhim po'i spos kyi snod thogs la /
hUM shin tu phra ba lce la bsams nas /
de yongs su gyur pa las rdo rje gsung du bsams te /
gsol ba gdab par bya'o / /
bcom ldan khro bo rdo rje can / /
rig sngags rgyal la phyag 'tshal lo / /
slob ma rnams la brtse ba dang / /
khyed rnams la yang mchod pa'i phyir / /
thugs rje'i bdag nyid can rnams kyis / /
dkyil 'khor bdag ni bri bar 'tshal / /
bcom ldan bdag ni gus pa la / /
rjes su gnang ba mdzad du gsol / /
sangs rgyas 'khor ba'i don bya brtson / /
byang chub sems dpa' 'bras gnas dpal / /
gzhan yang gsang sngags lha rnams dang / /
'jig rten skyong ba'i lha rnams dang / /
gang yang 'byung po mthu can dang / /
gzhan yang lha yi spyan mnga' ba'i / /
sems can bstan la dga' ba rnams / /
bdag la dgongs pa mdzad du gsol / /
bdag ming 'di zhes bya ba yis / /
dgyes pa'i rdo rje dpal 'byung ba'i / /
'gro ba dag par bya ba'i phyir / /
yo byad ci 'byor bas 'dri na / /
deng bdag slob mar bcas pa la / /
thugs ni brtse bar dgongs nas su / /
tshogs pa thams cad dkyil 'khor du / /
byin gyis brlab par mdzad du gsol / /
de ltar lan gsum gsol ba btab nas mchod pa dang bstod par bya'o / /
lha sta gon la gnas pa'i rim pa'o // //
de nas sngags pa dkyil 'khor gyi nang nas phyir byung ste /
srung ba'i 'khor lo byas nas slob ma sta gon la gnas par bya'o / /
bla ma'i mdun du maN+Dal phul / /
me tog phreng thogs rang slob ma / /
yid gzhungs spro ba che ba dang / /
byas pa gzo zhing nga rgyal med / /
rigs mtho yon tan ldan zhing dang / /
gzugs bzang kha dog lang tshor ldan / /
bde bar gshegs pa'i gsang ba ni / /
sgrub pa'i don gnyer mngon brtson nas / /
gzugs ngan yon tan med pa dang / /
dman pa'ang lhag par gnas par bya / /
dkyil 'khor gyi ni cho ga la / /
'khor bzhi dag kyang rjes su gnang / /
rang gi bslab dang shin tu ldan / /
theg pa chen la dga' ba'i bdag /
la lar gsang sngags sgrub don gnyer / /
'di ni dkyil 'khor 'jug par byed / /
bsod nams 'dod pa de las gzhan / /
gzhan dag 'jig rten gzhan don gnyer / /
'jig rten pha rol don gnyer ba'i / /
dad pa mang du byed pa yis / /
blo ldan dkyil 'khor gzhug bya yi / /
tshe 'di'i 'bras bu 'dod mi bya / /
tshe 'di'i 'dod par 'gyur ba la / /
'jig rten pha rol don mi 'gyur / /
'jig rten pha rol don gnyer skyes / /
'jig rten 'di yi 'bras bu rgyas / /
de skad brjod nas slob ma de / /
blo yis rang gi snying gar gzhug /
rdo rje'i lam nas phyung nas ni / /
yum gyi chu skyes steng bkod la / /
yang bsdus de bzhin gshegs pa yi / /
'od kyi gong bu bkug nas bstim / /
rdo rje pad+ma mnyam sbyor bas / /
ye shes thig le las 'byung ba'i / /
slob ma dkyil 'khor sgor bzhag ste / /
thal sbyar gsol ba gdab par bya / /
khyod ni gtso bo chen po ste / /
bdag med ma dang yang dag ldan / /
dpa' chen khyod la bdag skyabs mchi / /
sems can kun gyi don gyi phyir / /
'khor ba'i rgya mtsho las grol ba'i / /
khyod ni bde ba chen po ste / /
de bzhin bdag la stsal du gsol / /
byang chub chen po'i tshul brtan pa'i / /
mgon po chen po bdag 'tshal lo / /
dam tshig de ni bdag la stsol / /
byang chub sems kyang bdag la gsol / /
sangs rgyas chos dang dge 'dun dang / /
skyabs gsum dag kyang bdag la stsol / /
gnas mchog chen po'i pho brang du / /
de bzhin bdag ni gzhug tu gsol / /
de ltar lan gsum gsol btab nas / /
slob ma rnams kyi mchog gyur pas / /
zhabs la spyi bos phyag 'tshal te / /
thal mo sbyar nas 'dud par 'dug /
de nas rdo rje slob dpon gyis / /
slob ma'i gtso bo yongs bzung nas / /
tshigs bcad 'di ni brjod par bya / /
bu tshur theg pa chen po yi / /
khyod ni tshul chen snod yin te / /
gsang sngags spyod tshul cho ga 'di / /
khyod la yang dag bstan par bya / /
rdzogs pa'i sangs rgyas gang 'das dang / /
de bzhin gang dag ma byon dang / /
da ltar byung ba'i rdzogs sangs rgyas / /
sku gsung thugs kyi rdo rje can / /
'gro la phan phyir bzhugs pa rnams / /
de dag kun gyis gsang sngags kyi / /
cho ga bzang po 'di mkhyen nas / /
dpa' bos byang chub shing drung du / /
thams cad mkhyen pa mtshan med brnyes / /
gsang sngags sbyor ba mnyam med pa / /
shAkya seng ge skyob pa yis / /
bdud sde shin tu mi bzad pa / /
dpung chen dag kyang de yis bcom / /
'gro ba rnams kyi de yi phyir / /
chos kyi 'khor lo bskor mdzad pa'o / /
de bas kun mkhyen thob bya'i phyir / /
bu yis blo gros 'di gyis shig /
de ltar rdo rje slob dpon gyis / /
dril bu'i sgra ldan lan gsum brjod / /
de nas gnang ba thob pa dang slob ma sdig pa bshags pa la sogs pa byas nas gsum la skyabs su 'gro ba la sogs pa rgyas par bya'o / /
sangs rgyas chos dang dge 'dun te / /
bla na med pa'i dkon mchog gsum / /
dus 'di nas ni gzung bar bgyi / /
bslab pa gsum gyi tshul khrims dang / /
dge ba'i chos ni sdud pa dang / /
sems can don byed tshul khrims dang / /
de bzhin bdag gis brtan por gzung / /
rdo rje chen po'i rigs dag pa'i / /
rdo rje dril bu phyag rgya yang / /
yang dag nyid du gzung bar bgyi / /
slob dpon dag kyang gzung bar bgyi / /
rin chen rigs mchog chen po yi / /
dam tshig yid du 'ong ba la / /
nyin re bzhin du dus drug tu / /
sbyin pa rnam bzhi rtag tu sbyin / /
byang chub chen po las byung ba'i / /
pad+ma'i rigs mchog dag pa la / /
phyi nang gsang ba'i theg pa gsum / /
dam pa'i chos rnams ma lus gzung / /
las kyi rigs mchog chen po yi / /
sdom pa thams cad ldan pa ni / /
yang dag nyid du gzung bar bgyi / /
mchod pa'i las kyang ci nus bgyi / /
bla na med pa'i byang chub mchog sems can rnams kyi don gyi phyir / /
bdag gis yang dag bskyed par bgyi / /
ji ltar gsung ba'i sdom pa rnams / /
de bzhin bdag gis gzung bar bgyi / /
ma bsgral ba rnams bsgral bar bgyi / /
ma grol ba rnams grol bar bgyi / /
dbugs ma phyung ba dbugs phyung zhing / /
sems can mya ngan 'das la dgod / /
de ltar lan gsum brjod par bya / /
de ltar 'dzin par ma nus na / /
tshigs bcad 'di tsam brjod par bya / /
dkon mchog gsum la skyabs su mchi / /
sdig pa thams cad bshags par bgyi / /
bsod nams kun la rjes yi rang / /
sangs rgyas byang chub yid kyis gzung / /
zhes bya ba la sogs pa dkon mchog gsum la skyabs su 'gro ba la sogs pa sbyin par bya'o / /
de nas rdo rje slob dpon gyis slob ma rnams kyi snying ga dang mgrin pa dang spyi bor bdag med ma dang sa spyod ma dang mkha' spyod ma bsgom par bya'o / /
phyag g.yas pa'i rdo rje snying ga la sogs par gtug cing yi ge gsum 'od zer dang bcas pas byin gyis brlabs la /
spyi bor me tog sbyin /
mar me dang spos dang lha bshos ni mdun du sbyin /
dri ni snying gar sbyin /
mar me gsal na dngos grub ni / /
ji ltar bsams pa de bzhin 'grub / /
'bring gis dngos grub 'bring du bshad / /
mdog gzhan 'dar bar 'bar ba dang / /
yud tsam yud tsam 'bar ba ni / /
bgegs dang bar chad yin par bshad / /
shi na de nyid 'chi bar 'gyur / /
de nas ba Ta dang /
u du m+WA ra dang /
a shwad+tha la sogs pa 'o ma can gyi shing sor bcu gnyis pa'i tshad du gnas pa /
srog chags med pa mi g.yo ba bskams pa dang gas pa ma yin pa rtse mo'i cha las byung ba dri zhim po'i chus legs par bkrus te /
gnas gsum du me tog gi phreng ba dkris nas slob ma'i lag tu bzhag la /
oM AH dzi hwa saM brta ni hUM phaT /
ces lan gsum du yongs su bsngags te sbyin no / /
de nas slob ma de shar phyogs sam dkyil 'khor la mngon par phyogs la /
ba ko tsam du ba byung rnam lngas legs par byugs pa'i maN+Dal la /
so shing gis bla ma'i man ngag bzhin du ngag gi sgrib pa bzhar nas /
lhag pa'i lha la dngos grub kyi gsol ba 'debs pa'i don du so shing 'dor bar bya'o / /
so shing dor ba brgya zhig na / /
rtse mo gyen du bltas na ni / /
de yis dngos grub mchog tu 'gyur / /
rtse mo shar du bltas pa dang / /
de bzhin bdag la bltas pa ni / /
de ni dngos grub 'bring du bshad / /
lho dang mtshams su rtse ba bltas na / /
'jig rten pa yi dngos grub thob / /
so shing 'dor ba brgya zhig la / /
gal te 'og tu rtse ba bltas na / /
sa 'og gi ni dngos grub ste / /
thob 'gyur 'di la the tshom med / /
rdo rje phreng ba'i phyi rol du / /
phog na de la dngos grub med / /
de nas slob ma bdun bkug nas / /
oM h+'+rIH bi shud+d+ha /
d+harmA pA pa ni tsA s+ya bi sho d+ha ya /
sarba bi kalpa a pa na ya hUM /
sngags 'dis bsngags te /
yid kyi sgrib pa dag pa'i phyir / /
lan gsum du skyor chu blud par bya'o / /
de nas las thams cad pa'i sngags yongs su bzlas nas srung skud la mdud pa gsum byas pa /
slob ma smin par ma gyur gyi tshe dpung pa g.yas pa la gdags par bya'o / /
de nas lus kyi sgrib pa dag pa dang rtags nye bar ston pa'i don du las thams cad pa'i sngags lan bdun bdun du bsngags la /
ku sha gcig sngas su sbyin /
gzhan dag stan la sogs par byin no / /
de nas sems kyi gzengs bstod par bya ba'i phyir chos bshad par bya ste /
'jig rten du ni kun mkhyen rnams / /
'byung 'gyur yang na mi 'byung ngo / /
u dum+WA ra'i me tog bzhin / /
brgya lam la ni res 'ga' zhig /
shin tu dkon par 'byung ba ste / /
gsang sngags spyod pa'i tshul 'byung ba / /
de bas kyang ni dkon pa ste / /
gang zhig sems can mi mnyam don / /
mya ngan mi 'da' byed par nus / /
bskal pa bye ba du ma ru / /
sdig pa bgyis par gyur pa gang / /
de kun dkyil 'khor 'di 'dra ba / /
mthong bas 'dag par 'gyur lags na / /
grags pa mtha' yas sngags spyod pa'i / /
tshul la gnas pa smos ci 'tshal / /
skyob pa'i gsangs sngags bzlas na ni / /
go 'phang bla na med par 'gyur / /
gang dag spyod pa'i mchog 'di la / /
blo gros shin tu mi g.yo ba / /
de dag gis ni ngan 'gro'i rgyun / /
sdug bsngal kun 'byung thams cad gcod / /
bdag nyid chen po de rnams kyis / /
rnyed pa mnyam med de ring rnyed / /
gang phyir rgyal ba sras bcas pa / /
bdag nyid chen po kun gyis ni / /
bstan pa 'di la khyed rnams kun / /
yongs su gzung ste skye bzhin pa / /
de bzhin khyed rnams theg chen la / /
sang ni rab tu skye bar 'gyur / /
theg pa chen po cher 'byung ba'i / /
lam mchog 'di ni dpal dang ldan / /
khyed rnams der ni 'gro bas na / /
rang 'byung skal ba chen po pa / /
'jig rten thams cad mkhyen pa yi / /
de bzhin gshegs pa rnams su 'gyur / /
yod med dag las rnam par 'das / /
nam mkha' lta bur dri ma med / /
chos rnams kun las zab 'gyur zhing / /
spros pa thams cad spangs pa yin / /
spros pa rnams kyis rab tu spros / /
theg po chen po la gnas na / /
'di nyid chos ni thob par 'gyur / /
de nas slob ma'i tshogs dga' ba'i sems kyis langs te /
da ni so sor nyal bar gyis shig /
nang par dkyil 'khor mthong bar 'gyur bas ji srid mthong ba'i rmi lam legs par zlos shig ces bsgos nas /
oM rak+Sha raSha hUM hUM hUM phaT swA hA zhes pa'i sngags sam /
las thams cad pa'i sngags kyis bsrung bar bya'o //
de nas ku sha'i gdan la nyal bar bya'o / /
slob ma sta gon la gnas pa'i rim pa'o // //
de nas rdo rje slob dpon gyis dkyil 'khor bsdus nas ji srid nus kyi bar du las thams cad pa'i sngags bzlas par bya ste /
seng ge'i nyal stangs kyis nyal bar bya'o / /
nang par langs pa'i dus su ni / /
khrus byas mtshan mo'i rmi lam dri / /
legs par bsams te zlos la mnyan / /
dge dang mi dge brtag par bya / /
sangs rgyas phrad dang sku gzugs mchod rten mchod / /
chos la 'jug cing dge slong dge 'dun phrad / /
gtsug lag khang dang sangs rgyas sras bcas dge slong ma / /
me tog ra ba ri dang dgon par gnas bcas dang / /
'bab chu chu klung rdzing dang rgya mtsho sgrol ba dang / /
ri dgas dbang phyug e ne ya dang ba glang phrad / /
'khor los mtshan pa la sogs gnod sbyin bzang po mthong / /
skyes bu dam pa'i sgom ba rmi lam phrad mthong dang / /
gyen la 'gro dang glang chen zhon dang ri bzangs 'dzeg /
bla re bzang dang khang bzangs dpag bsam brten pa dang / /
dge bsnyen rgyal po dge slong skyabs sbyin mthong ba dang / /
sngags kyis dbang phyug khyad par rig ma bsten mthong dang / /
pha dang ma dang nam mkhar 'gro dang slob dpon phrad / /
lha yi bu mo gsang dag rig ma bsten pa dang / /
dam pa'i sgrub thabs yon tan ldan pa bram ze mthong / /
mchod pa chen po rtsom dang gzhal yas khang mthong dang / /
rgyan dang gos dang 'bru yi phung po mtshon cha 'dzin / /
sbyin sreg byed dang 'bras bu me tog legs thob mthong / /
rgyal po dbang bskur 'bru tshogs rin chen rnyed pa dang / /
g.yul du rgyal zhing dgra dpung bcings dang brtson bzung mthong / /
rgya mtsho chen po bsgral zhing khrus byed mthong ba dang / /
lam rtsub bgrod dka' 'phur zhing bsgral bar mthong ba dang / /
de ltar mthong ba'i rmi lam ni dge ba'i rtags te rjes su yi rang zhing brten pa'i chog bya'o / /
de las gzhan pa ni mi dge ba'i rmi lam du bshad do / /
dge ba las ni dngos po grub tu 'gyur zhing /
mi dge ba las ni ma yin no / /
de ltar mi dge ba'i rtags mthong na sngags pas las thams cad pa'i sngags kyis shis pa'i cho ga byas te /
rmi lam gyi bdag nyid rang bzhin med cing chos thams cad kyi rang bzhin de kho na nyid du mos par bya'o / /
de nas rmi lam gyi rtags zhi ba dang dngos grub kyi rgyur 'gyur ro / /
de nas rnal 'byor pas dgyes pa'i rdo rje'i ting nge 'dzin gsum dang ldan par byas la sta gon la gnas pa dang sngon du spyan drangs pa'i dkyil 'khor nam mkha'i phyogs su gshegs su gsol nas /
dur khrod las byung ba'am shes rab ma mtshan dang ldan pas cho ga byas te /
ras bal las bkal ba'i skud pa kha dog dkar ba dang /
ser ba dang /
dmar ba dang /
ljang ba dang /
nag po dur khrod kyi tshon gyis bsgyur te /
don grub kyi phye mas kyang bsre bar bya'o / /
phyogs phyogs su bzhag la /
b+h+rUM AM dzr-IM khaM hUM de dag gis bskyed pa'i rnam par snang mdzad dang /
rin chen 'byung ldan dang /
snang ba mtha' yas dang /
don yod grub pa dang mi bskyod pa'i rang bzhin du bskyed de /
me long lta bu la sogs pa ye shes lnga'i bdag nyid kyis nyi shu rtsa lngar rnam par phye ba'i rim pas bskyed de gzhag par bya'o / /
de nas phyogs so so nas rnam par snang mdzad la sogs pa'i de bzhin gshegs pa rigs lnga'i bdag nyid du dmigs te /
de dag gi snying gar b+h+rUM la sogs pa'i yi ge yongs su gyur pa las ye shes kyi thig skud 'od zer dang bcas pa dmigs so / /
oM AH sha shwa ta badzra /
su tsa me pra ya ts+tsha ma hA maN+Dal /
su trA na ya hUM zhes pas rnam par snang mdzad la gsol ba gdab par bya'o / /
de bzhin rin chen 'byung ldan la sogs pa yang sngags kyi gnas su ming gi yi ge shes pas gsol ba gdab par gsungs so / /
de nas slob dpon dgyes pa'i rdo rje'i rnal 'byor dang ldan pas dza las zla ba las dang /
ma las nyi ma'i mig bsam par bya'o / /
'bar ba'i lta bas phyogs rnams khyab par bltas la /
mig gi lcags kyus ye shes kyi thig skud dgug par bya ste /
bcom ldan 'das su byin gyis brlab par bya'o / /
so so'i khyad par gyi thig skud ni gcig tu bsdus te /
g+hasma rI'i rnal 'byor dang ldan pa'i slob mas bsgril bar bya'o / /
oM a n+yo n+ya ga ta sarba d+harmaHpar spa ra a nu ga tA /
sarba d+harmA a n+tan /
a na pra be sha sarba d+harmAHhUM zhes brjod cing thig skud bkal bar bya'o / /
de nas 'di ltar bsgom par bya ste /
gcig tu bsgril nas ye shes kyi dkyil 'khor dang tha mi dad par byas nas ring thung dkyil 'khor gyi nyis 'gyur tshad du byas te /
sbom phra sgo'i nyi shu char bya'o / /
de nas sngags pas gser la sogs pa'i snod du bdud rtsi lnga dang dri bzangs kyis spangs te /
yi ge gsum gyis mtshan nas /
mchod pa rnam pa lnga byas te /
rdo rje khu tshur gyis bzung la hUM mang du brjod pas bsrung bar bya ste /
de nas yang sngags pas dkyil 'khor bdud rtsi lnga dang dri zhim pos chag chag btab la /
me tog gis sil ma bkram zhing thugs ka'i 'od zer gyis nam mkhar dgyes pa'i rdo rje'i dkyil 'khor gsal bar byas la /
bsang gtor la sogs pa sngon du 'gro bas mchod pa'i khyad par bya'o / /
de nas dgyes pa'i rdo rje'i rnal 'byor dang ldan pas thig skud kyi rtse mo /
g+hasma rI'i rnal 'byor dang ldan pa'i slob ma la gtad de /
mig gnyis dza las gyur pa'i zla ba dang nyi ma kha dog ser po dmigs te /
de nas sngags pas nub nas shar du mngon par dmigs te /
thig skud kyi rtse mo rdo rje khu tshur gyis lte ba'i ga nas su gzung ste slob ma la gtad nas /
dza dza dza zhes brjod de bka' bsgo bar bya'o / /
blo dang ldan pas kyang dza dza dza zhes brjod de thig skud kyi rtse mo blangs te gzung bar bya'o / /
slob dpon shar du mngon par phyogs shing slob ma nub tu bltas te /
rdo rje mthe bong dang mdzub mo'i sbyor bas nam mkha'i dkyil 'khor la thig gdab par bya'o / /
de bzhin du 'og tu yang gdab po / /
oM badzra sa ma ya sU tra mA ti kra ma hUM /
de dag brjod cing g.yas su rdo rje gzung ba'i mthe bong dang mdzub mos thig gdab par bya'o / /
lte ba'am snying gar gzung ste nam mkhar bltas la /
phyogs thams cad du mnyam par tshangs thig gdab par bya'o / /
de nas sems can thams cad bsgral ba'i don du thig gi sgras nam mkha' la gnas pa'i de bzhin gshegs pa thams cad bskul te /
de nas bskor te slob dpon byang du mngon par phyogs la /
slob ma lhor bltas te /
tshangs thig gdab par bya'o / /
de nas slob dpon byang du bltas la slob ma lhor bltas te shar du gdab par bya'o / /
de nas bskor te lho dang byang phyogs su bltas la nub kyi cha la gdab par bya'o / /
yang bskor te rlung mtshams nas shar du bltas te /
dbang ldan gyi mtshams nas nub tu bltas te byang gi cha la gdab par bya'o / /
me'i mtshams nas nub tu kha bltas te /
srin po'i mtshams nas shar du bltas la lho'i cha la gdab par bya'o //
de nyid nas rlung gi phyogs su bltas te zur thig gdab par bya'o / /
bden bral gyi phyogs nas dbang ldan gyi phyogs su bltas la zur thig gdab po / /
de nas tshangs thig nas 'khor lo brgyad kyi char sgo'i thig gdab po / /
rtsa ba'i thig nas brtsams te gru bzhi'i char sgo'i tshon gyi snam bu'i thig gdab po / /
de'i phyi rol du sgo'i cha'i phyed du 'dod yon gyi snam bu'i thig gdab po / /
de'i phyi rol du tshon rtsi'i cha dang mnyam pa'i rin po che'i rtsig pa'i thig gdab po / /
de'i phyi rol du 'dod yon gyi snam bu dang mnyam pa'i dra ba phyed pa dang rdo rje zla tshes dang bcas pa'i thig gdab po / /
de'i phyi rol du tshon gyi cha dang mnyam pa'i thig gdab po / /
de nas sgo bzhi'i 'gram du tshon gyi cha dang mnyam pa'i lha'i snam bu'i thig gdab po / /
de nas sgo'i cha dang mnyam pa'i ka ba'i thig gdab po / /
de nas sgo'i cha sum 'gyur rta babs sgo'i steng du ji ltar mdzes pa'i thig gdab par bya'o / /
de nas thig skud nyis khug tu byas la dbus su seng ldeng gi phur bu brtan par btsugs te /
byang shar nas mtshams la g.yas skor du bskor la /
dkyil 'khor gyi phyi rol ra ba gsum gyi thig drang ngo / /
thig skud de nyis khug tu byas la dkyil 'khor gyi dbus su rdo rje ra bas bskor ba'i thig drang ngo / /
de nas dkyil 'khor gyi phyi rol du grwa thig rdo rje'i lcags ri'i nang du chud par dur khrod brgyad kyi thig gdab par bya'o / /
bdag med ma'i dkyil 'khor la ni pho brang nyis rim gyi thig gdab ste / /
ka ba brgyad la sogs pa'i thig ni de dang mtshungs par gdab po / /
shar phyogs kyi 'khor lo ni lho nas byang du mngon par phyogs la ka ba'i char thig gdab po / /
nub kyi pad+ma ni byang nas lhor mngon par phyogs la ka ba'i char thig gdab po / /
byang gi ral gri ni nub nas shar du phyogs te ka ba'i char thig gdab po / /
lho'i rin po che ni shar nas nub tu phyogs te ka ba'i char thig gdab po / /
de nas rnal 'byor pa gang zhig thig 'debs par brtson par 'dod pas slob ma dang mi ldan na phur bu la btags te gdab par bya'o / /
thig gi dus su ltas brtag par bya ste /
srad bu chad na slob dpon 'chi / /
ring thung khyer na na bar 'gyur / /
phyogs 'khrul slob ma myos par 'gyur / /
de'i rtags ni tshangs thig 'debs pa'i dus su brtag par bya'o / /
yang na tshangs thig dang zur thig gi dus su brtag par bya'o / /
yang na tshangs pa la sogs pa'i thig thams cad kyi dbus su brtag par bya'o / /
de nas so so'i sgo'i tshangs thig de dbyi bar bya'o / /
gzhan yang mtshon gnas skabs su byung ba'i thig thams cad kyang dbyi bar bya'o / /
gzhan sgo 'gram so so'i lha snam la sogs pa'i thig rkang tshad tsam du dbyi bar bya'o / /
de nas dra ba dang dra ba phyed pa'i mtshams su yang thig rkang tshad tsam du dbyi bar bya'o / /
rin po che'i rtsig pa'i mtshams su yang thig rkang tshad tsam du dbyi bar bya'o / /
de'i sgo'i phugs kyi thig rkang bdun yang rkang tshad tsam du dbyi bar bya'o / /
de ltar thig btab pa'i dkyil 'khor shin tu mnyam par legs par bri'o / /
dkyil 'khor gyi pho brang shin tu gzabs par bri'o / /
zur bzhi pa la sgo bzhi pa / /
rta babs bzhi yis rnam par mdzes / /
thig bzhi dang ni yang dag ldan / /
dar dpyangs me tog phreng bas brgyan / /
kha dog lnga yis rnam par mdzes / /
dkyil 'khor dam pa khru gsum pa / /
tshon gsum gyis ni lhag par gnas / /
gru yi phyogs ni thams cad dang / /
sgo khyud kyi ni phyogs rnams su / /
rdo rje rin chen legs spras pas / /
bdag med ma yi dkyil 'khor ni / /
phyi yi mtshan nyid de dang mtshungs / /
phyi yi dkyil 'khor phyed kyi tshad / /
dbus su mnyam par blta bar bya / /
'khor lo'i ka ba la sogs pa'i / /
rdo rje phreng bas legs par bskor / /
rlung yab me long gis brgyan bya / /
gdugs dang ba dan rgyan rnams kyis / /
'khor lo'i nang du bkod par bya / /
de ltar chos kyi sku'i rang bzhin gyi dkyil 'khor la thig gdab par rnam par phye nas kha dog dang ldan pa'i thig skud de yi ge gsum gyi mthar muHdang ldan pas gshegs su gsol la dag pa'i snod du gzhag par bya'o / /
de nas rdo rje slob dpon dkyil 'khor gyi dbus su 'dug la /
g.yas dang g.yon pa'i mig hi las zla ba dang nyi ma'i bdag nyid du blta'o / /
khro bo'i lta bas phyogs thams cad du mnyam par bltas la /
yid kyis sgo bzhi phye bar bsam la phyir byung ngo / /
thig gdab pa'i rim pa'o // //
de nas rin po che'i rigs las byung ba dang /
rin po che'i rigs su gtogs pa'i tshon dang /
'bras bu las kha dog tu bsgyur ba dang /
dur khrod kyi pha gu dang /
sol ba dang /
rus pa dang /
rkun ma'i lo ma dang de rnams las bya ste /
dkar po dang /
ser po dang /
dmar po dang /
ljang gu dang /
nag po rnams so / /
de dag zhib par btags te ras tshags la btsags la spos kyis legs par bdugs la /
dag pa'i snod du blugs te so so'i phyogs su gzhag par bya'o / /
de nas thugs ka'i 'od zer gyis rang bzhin med par byas la /
b+h+rUM dzrAM khaM hUM yongs su bskyed par bya'o / /
de ltar mdun du dmigs so / /
ji ltar sngon du gsungs pa bzhin rnam par snang mdzad la sogs pa'i de bzhin gshegs pa thams cad kyi ye shes kyi 'od zer gyi 'bar ba'i lta bas lcags kyu'i sbyor bas bkug ste sa bon dang gcig tu gyur pa las /
'od zer 'bar ba ye shes kyi rang bzhin du bltas la gsang sngags 'dis byin gyis brlab par bya'o / /
oM badzra tsi tra sa ma ya hUM /
oM badzra be ga zhes sngags 'di brjod la ye shes kyi thig skud yid kyis bsal nas dkyil 'khor gyi nang du zhugs te /
dkyil 'khor gyi lte ba'i phur bu hUM zhes brjod la phyung nas phyag gi rdo rje la thim par bsam mo / /
tshon sna lngas khung bu yongs su bkang la rtags ma yin pa srid na bsal bar bya ba'i don du dril bu'i sgra dang ldan pas rdo rje'i glu blang bar bya'o / /
'di ni chos dbyings dag pa ste //
sems can khams ni sgrol byed pa / /
dgyes rdor rgyal po rang nyid ni / /
de bzhin gshegs pa kun gyi gnas / /
nyes pa kun las rnam grol ba / /
'khor lo nang nas yang dag gnas / /
shes rab thabs kyi rnal 'byor bdag /
g.yon gyi khu tshur gyis gzung ste / /
dbang ldan gyi ni mtshams nas brtsams /
dkar po dang /
ser po dang /
dmar po dang /
ljang gu dang /
nag po'i tshon rnams ni phyi rol nas nang gi rim pas g.yas skor du mnyam par rgyun mi 'chad par drang bar bya'o / /
'di ltar gsungs te /
dkar po rdo rje rtse rang bzhin / /
gnyis pa gser la dmigs pa ste / /
pad+ma rA ga'i rang bzhin te / /
de bzhin gzhan dag margad 'dra / /
nag po nang du shes bya ste / /
'di ni tshon gyi rim par bshad / /
'di ltar spyan drang bar bya ste /
mnyam pa dang /
mi g.yo ba dang /
ma chad pa dang /
sgo'i nyi shu char gnas pa dang /
nas kyi tshad tsam du bar ma 'dres par so sor drang bar bya'o / /
de nas sngags pa mnyam par gzhag pas ltas blta bar bya ste /
sbom por bkye na nad kyis 'debs / /
phra mos nor ni rnam par 'jig /
yon pos rnam par 'chad pa yi / /
bla ma dang ni slob ma 'chi / /
g.yas skor min par bkye ba yis / /
tshon gyi phur bus btab 'gyur dang / /
slob dpon slob ma gnyis ka la / /
shin tu sems khral 'byung bar 'gyur / /
de nas dbus kyi pho brang gi thig tshad nas gzung ste / /
sgo rnams kyi cha la shar phyogs su dkar po dgod par bya'o / /
lho'i cha la ser po dgod par bya'o / /
nub kyi cha la dmar po dgod par bya'o / /
byang phyogs su ljang gu dgod dpar bya'o / /
dbus su nag po dgod par bya'o / /
de nas dbus su pad+ma dmar po 'dab ma brgyad pa gser dang bcas pa'i steng du nyi ma'i dkyil 'khor dgod do / /
de'i steng du sna tshogs rdo rje'i lte ba la thod pa dkar po nang dmar po sna tshogs rdo rjes mtshan par bya'o / /
zhal gcig phyag gnyis pa'am /
phyag drug pa'i dgyes pa'i rdo rje la ni rang gi rigs kyi bdag po kha dog nag po 'bar ba bri ste /
shar la sogs pa'i 'dab ma la ni sna tshogs rdo rje spangs pa'i thod dkar po rim pa bzhin bri bar bya'o / /
yang na shar sgor pad+ma'i steng du zla ba'i dkyil 'khor la gri gug nag po bri ba'o / /
lho'i sgor cang te'u dmar po bri'o / /
nub kyi sgor rus sbal ser po bri'o / /
byang gi sgor sbrul ma rgad lta bu bri'o / /
byang shar mtshams su shar b+ha in+d+ra nI la lta bu bri'o / /
me'i mtshams su zla ba'i nor bu lta bu'i dge slong bri'o / /
bden bral gyi mtshams su 'khor lo nam mkha'i mdog can bri'o / /
rlung gi mtshams su rdo rje sna tshogs kyi mdog can bri'o / /
de dag kyang pad+ma dmar po 'dab ma brgyad pa'i lte ba la zla ba'i dkyil 'khor gyi steng du bri bar bya'o / /
de dag la yang tshangs pa la sogs pa'i bdud bzhi gdan dang ldan pa'am /
yang na mi ldan yang rung ste /
de nas gzhan yang bdag med ma'i dkyil 'khor bri bar 'dod pas /
dbus kyi lte ba la pad+ma dmar po 'dab ma brgyad pa bri bar bya'o / /
de'i lte ba la zla ba'i dkyil 'khor gyi steng du gri gug nag po bri bar bya'o / /
shar la sogs pa'i phyogs kyi 'dab ma la gri gug bzhi bri bar bya'o / /
de'i phyi rol gyi 'dab ma la byang shar la sogs pa'i mtshams su zla ba'i steng du gri gug bzhi bri'o / /
shar la sogs pa'i sgor zla ba dang pad+ma la gri gug bzhi bri'o / /
shar dang nub kyi sgo 'gram du pad+ma dang zla ba'i steng du gri gug gnyis bri'o / /
dkyil 'khor gyi tshon bkye ba'i dus su zhugs pa dang /
'byung ba dang /
rdo rje'i thig yid kyis nam mkha' la bteg ste /
badzra be ga'i sngags brjod pa dang /
lha'i rnam pa dang mi bral bar dgod par bya'o / /
de ltar ma yin na dam tshig nyams par bshad do / /
de nyid 'dus pa las 'di ltar gsungs te /
dkyil 'khor 'byung dang 'jug pa la / /
rdo rje'i thig dang tshon rnams ni / /
sems kyis bteg nas spyod byas na / /
dam tshig nyams pas gos mi 'gyur / /
de nas dkyil 'khor phyi rim du g.yas dang g.yon skor gyi rim pas phyogs dang mtshams su ro skyes dang ro langs 'jigs gzugs dang /
'byung po la sogs dur khrod brgyad kyi bdag nyid bri'o / /
de la shar phyogs su tsha ba'i rigs drag la gtum pa zhes bya ba'i dur khrod bri'o / /
lho phyogs su dum bu'i rigs 'jigs su rung ba zhes bya ba'i dur khrod bri'o / /
nub phyogs su 'dod pa'i rigs keng rus 'bar ba zhes bya ba'i dur khrod bri'o / /
byang phyogs su gsal shing la btsugs par bya ba'i rigs 'ur 'ur 'bar bas khyab pa zhes bya ba'i dur khrod du bri'o / /
byang shar mtshams su shing la dpyangs pa'i rigs ha har dgod pa zhes bya ba'i dur khrod bri'o / /
me'i mtshams su phyed tsha ba'i rigs nags tshal phun sum tshogs pa bri'o / /
bden bral gyi mtshams su phyed dum bu'i rigs mun pa mi bzad pa zhes bya ba'i dur khrod du bri'o / /
rlung gi mtshams su sa 'og tu sbas pa'i rigs kI li kI li'i sgra sgrog pa bri'o / /
de dag kyang rim pa ji lta ba bzhin du shing rnams bri'o / /
shi ri sha dang /
tsu ta dang /
kang ke li /
a shwad+tha /
b+ha tha /
ka ra ny+dza /
la ta Ta /
pra ka ri /
sa las skyes pa shar la sogs pa'i rim pas bri'o / /
shing rnams kyi nang du shing gi bdag po gri gug dang /
thod pa 'dzin pa 'khor dang bcas pa bri'o / /
de la glang po che'i gdong pa can ni glang po che'i tshogs kyis bskor ba'o / /
ma he'i gdong pa can ni ma he'i tshogs kyis bskor ba'o / /
chu srin gyi gdong pa can ni nya'i tshogs kyis bskor ba'o / /
gnod sbyin gyi gdong pa can ni mi'i tshogs kyis bskor ba'o / /
ba glang gi gdong pa can ni khyu mchog gi tshogs kyis bskor ba'o / /
ra'i gdong pa can ni ra'i tshogs kyis bskor ba'o / /
srin po'i gdong pa can ni yi dags kyi tshogs kyis bskor ba'o / /
sha ra b+ha'i gdong pa can ni sha ra b+ha'i tshogs kyis bskor ba'o / /
shing de dag gi rtsar ni phyogs skyong ba rnams ji ltar gsungs pa bzhin 'khor dang bcas pa rang gi rig ma la 'khyud par bzhugs so / /
de la dbang po ni sku mdog ser po rin po che'i dbu rgyan can sna tshogs pa'i rgyan gyis brgyan pa /
phyag na rdo rje 'dzin zhing glang po dkar po la 'gying bag gi tshul gyis bzhugs pa bri'o / /
gshin rje ni sku mdog nag po spyan me mdag gi phung po 'dra ba /
smin ma dang dpral bar khro gnyer bsdus pa skra ser po gyen du 'bar ba /
phyag na dbyug pa dang rtse gsum 'dzin cing ma he la khros pa'i tshul gyis bzhugs pa bri'o / /
chu bdag ni sku mdog dkar po gdengs ka bdun dang ldan pa /
sbrul gyi zhags pa dang dung 'dzin pa chu srin la bzhugs pa'o / /
nor bdag ni sku mdog ser po gser gyi mdog can rin po che'i dbu rgyan can lcags kyu dang dbyug pa 'dzin pa gnod sbyin la bzhugs pa'o / /
dbang ldan ni sku mdog dkar po ral pa'i thor tshugs can zla ba'i dbu rgyan /
spyan gsum pa thod pa'i phreng ba can /
phyag bzhi pa /
cang te'u dang /
thod pa dang /
tri shU la /
kha T+wAM ga 'dzin pa khyu mchog gi steng du bzhugs pa'o / /
me lha ni sku mdog dmar po ral pa thor tshugs su byas pa /
tshangs pa'i the gu can /
phyag bzhi pa /
bgrang phreng dang skyabs sbyin dang gun+d+he dang /
dbyug pa 'dzin pa ra'i steng na bzhugs pa'o / /
bden bral ni sku mdog sngon po dbu skra dmar po gyen du 'bar ba /
thod pa'i phreng ba can gri gug dang thod pa 'dzin pa ro'i steng na bzhugs pa'o / /
rlung ni du ba'i mdog can rlung gi ras 'dzin pa /
rin po che'i dbu rgyan can sha ba'i steng na bzhugs pa bri'o / /
de dag gi gnas su yang lha dang yi dags dang klu dang gnod sbyin dang 'byung po dang thub pa dang /
srin po dang rlung bdag dang de dag gi tshogs kyis bskor ba bri'o / /
de'i g.yon du klu chen po brgyad gdengs ka dang bcas par bri'o / /
nor rgyas ni zla ba'i mdog can spyi bor ut+pal sngon pos mtshan pa gdengs ka dang bcas pa /
pad+ma ni dung gi mdog can dpal be'us mtshan pa'i gdengs ka can /
stobs kyi rgyu ni dUr ba lta bur mdog sngo ba rin po che gsum gyis mgrin par mtshan pa'o / /
'jog po ni nyer ldan gyi me tog lta bu'i mdog can nor bu 'bar bas mtshan pa /
pad+ma chen po'i mdog kun+da lta bur mtshungs pa rtse gsum gyis mtshan pa /
hu lu hu lu ni shin tu gnag pa spyi bo mtshan mas mtshan pa /
rigs ldan ni du ba'i mdog can zla ba'i nor bus mgrin pa mtshan pa /
dung skyong ni gser gyi mdog can mgrin pa zla ba'i dkyil 'khor gyis mtshan pa bri'o / /
de dag gi rgyab tshogs su sprin rnams bri ste sgra grag pa ni mdog nag po /
'khyil pa ni mdog sngon po /
rmugs pa ni gur gum gyi mdog can /
mun pa ni sna tshogs pa'i mdog can /
gang ba ni dmar ser /
'bab pa ni sngon dmar /
drag po ni snag tsha'i mdog can /
'khrigs pa ni dkar po /
gzhan yang dkyil 'khor gyi rgyan du gyur pa thams cad kyis legs par spras te brgyan par bya'o / /
tshon dgye ba'i rim pa'o // //
de la dkyil 'khor bri ba'i dus su gang zhig gis bgegs brtsam pa dang /
rang bzhin gyis bar chad du 'gyur ba spang ba'i phyir /
sngon gyi rim pa bzhin dbang po la sogs pa'i phyogs skyong ba rnams la rim pa bzhin du phur bus gdab pa la sogs pa bya'o / /
gal te dkyil 'khor gyi gnas su char dbab par gyur na /
dgyes pa'i rdo rje'i rnal 'byor dang ldan pas dur khrod kyi ras kyi steng du 'dug ste /
gdug pa'i sems kyis sngags 'di bzlas so / /
oM Ar+ya Ar+ya sma shan /
pri yA ya hUM hUM phaT swA hA /
'bar ba'i lta bas gyen du bltas nas thugs ka nas khro bo 'bar ba'i tshogs kyis nam mkha'i khams yongs su khyab ste /
de'i 'od zer ye shes kyi me lta bus sprin gyi tshogs yongs su gtor ba'i bsam pa dang ldan par bya'o / /
gal te me'i dgra byung bar gyur na /
me'i steng du baM yongs su gyur pa las chu'i dkyil 'khor kha dog dkar po /
de'i steng du pad+ma 'dab ma brgyad pa'i lte ba la /
b+h+rUM yongs su gyur pa'i 'khor lo rtsibs brgyad pa bsam /
de'i lte ba la b+h+rUM las gyur pa'i ston ka'i ri bong can gyi dbus su b+h+rUM gyis byin gyis brlabs pa'i dbus su rgya mtsho bzhi chu bo chen po bzhi ma dros pa'i chu lta bu'i thugs ka'i sa bon gyi 'od zer sprin gyi tshogs lta bu byung ste nam mkha'i khams ma lus pa khyab par byas nas chu'i rgyun 'bab pas phyogs bcur yongs su 'gengs par 'gyur ro / /
bdag nyid rnam par snang mdzad du bsam mo / /
gal te rlung gis bar chad du gyur na de zhi bar bya ba'i phyir bdag nyid lhag pa'i lha'am rdo rje hUM mdzad kyi rnal 'byor du zhugs te /
hUM gi sngags 'bum phrag tu bzlas pa byas la sa la ma lhung ba'i rnam lnga'am /
grog mkhar gyi sa las rlung lha'i gzugs byas nas nam mkhar yaM las byung ba'i rlung lha'i gzugs bsams te /
de nyid bkug la rdzas kyi gzugs la bstim par bya'o / /
bcings la ni raM shu'i phur bu sor bzhi sa la lan brgya rtsa brgyad du bzlas te gdab par bya'o / /
de bzhin du chu'i gnod pa bsal bar bya ba'i phyir chu lha la phur bus gdab par bya'o / /
yang sngon bzhin du rdo rje ra ba la sogs pa rdo rjes gzhi'i bar du rim pas bsgom pa la khro bo'i lta bas phyogs thams cad du bltas la /
rtsa ba'i sngags brjod par bya'o / /
oM a Sh+Ta na nA ya /
ping+go r+d+h+wa ke sha bar+t+ma ne tsa tu rbiM sha ti ne trA ya /
Sho Da sha b+hu dzA ya kr-i Sh+Na dzi mU ta wa pu She /
ka pA la mA lA ne kaM d+hA ri Ne A d+d+ma krU ra tsi t+tA ya /
ar+d+han du daM Sh+T-i Ne oM mA ra ya mA ra ya /
kA ra ya kA ra ya /
ga rdza ya ga rdza ya /
ta rdza ya ta rdza ya /
sho Sha ya sho Sha ya /
sap+ta sA ga rAn /
ban+d+ha ban+d+ha nA gA Sh+Ti kAn /
gr-i h+Na gr-i h+Na /
sarba sha trUM /
ha hA /
hi hI /
hu hU /
he hai /
ho hau /
haM haHphaT swA hA /
yang na bar chad zhi bar bya ba'i phyir /
arga'i lo ma dang /
ske tshe dang /
btsan dug dang /
tsi tra ka'i khu ba rnams kyis bgegs kyi ming bris te /
oM he badzra dzra ra dz+war sha trAM na na b+h+rUM hUM hUM hUM phaT swA hA /
sngags 'di khri phrag tu bzlas te /
shin tu khros nas 'bras phub kyi phye la sbyin sreg bya'o / /
des kyang bar chad zhi bar ma gyur na de la dug dang /
tsha ba dang /
skye tshe dang /
tshwa dang /
ro bsregs pa'i thal ba dang /
sol ba dang /
mi rus phye ma dang 'di dag ni smyo byed kyi khu bas sbrus te /
bgegs kyi gzugs byas la rnga mo dang bong bu la sogs pa'i ril ma la dur khrod las byung ba'i me sbar te /
mtshon rnon pos gzugs gtubs shing /
oM sarba bi g+han mA ra ya g+huH swA hA /
zhes pa'i sngags kyis 'bar ba'i mig dang /
phyed krung gi gar gyis sngar bzhin sbyin sreg bya'o / /
de yang chos thams cad rnam par rtog pa tsam yin la /
bgegs kyang rnam par rtog pa las byung ba'i phyir /
bdag med pa'i mes 'joms par 'gyur ro / /
bar chod bsal ba'i rim pa'o // //
de nas bar chad med par dkyil 'khor bri ba rdzogs pa dang /
slob dpon khrus byas te dri zhim pos byugs la /
sna tshogs pa'i na bza' gyon zhing me tog gi phreng bas cod pan byas te /
dkyil 'khor gyi pho brang du zhugs la stan mtho zhing 'jam pa la 'dug la rang lha'i rnal 'byor dang ldan pas tshon gyi lhag ma rnams yi ge gsum gyi mthar muHdang ldan pas gshegs su gsol la tshon gyi snod rnams ni dben par gzhag go / /
dkyil 'khor gyi phyi rol gyis rnams ni ba'i rnam lnga la sogs pas byugs nas /
me tog gi tshom bu bkod pa la mar me'i phreng bas bskor te /
khaN+d+ha bin+d+ha la sogs pa'i spos phyogs thams cad gtams te /
de nas dkyil 'khor gyi phyi rol dbus sam pho brang du rol mo'i tshogs kyi bum pa spyan drangs te /
bskor ba gsum byas la rnam par rgyal ba'i bum pa dbus su bzhugs su gsol bar bya'o / /
gau rI la sogs pa'i bum pa bzhi shar la sogs pa'i phyogs bzhir pho brang gi phyi rol du bzhugs par byas la /
puk+ka sI la sogs pa'i bum pa ni g.yon skor du mtshams bzhir gzhag par bya'o / /
gang ba'i bum pa bzhi yang phyogs bzhir mchod pa'i don du gzhag par bya'o / /
las thams cad pa'i bum pas bgegs bskrad do / /
shar sgo'i lho phyogs su gzhug par bya'o / /
yang na mchod pa'i don du gang ba'i bum pa brgyad mchod pa'i phyag mtshan 'dzin par byin gyis brlabs la /
shar la sogs pa'i phyogs dang mtshams su dgod par bya'o / /
de ltar lha'i bum pa rnams kyi chu bdud rtsi lnga dang ldan pa'i pad+ma'i snod du nyung du nyung du blugs te bdag nyid kyi mdun du gzhag go / /
bum pa dgod pa'i rim pa'o // //
de nas sngags pas dkyil 'khor la mngon par phyogs te /
dkyil 'khor gyi yo byad thams cad tshogs par byas la /
dkyil 'khor gyi mchod pa byas te /
de yang shin tu dag pa'i sems kyis dkyil 'khor gyi cho ga ji lta ba bzhin du bsgrub par bya'o / /
de yang rim pa 'di ltar 'byung ste /
phyi'i rig ma lo bcu gsum lon pa'am /
yang na nang gi rig ma dang bcas pas ting nge 'dzin gsum dang ldan par byas la /
rdo rje dang pad+ma bskyed pa'i sgras de bzhin gshegs pa thams cad bkug ste /
thugs kar bcug ste 'od du zhu nas rdo rje'i lam du phyung ste /
yum gyi pad+ma'i gnas su phab la de bzhin gshegs pa thams cad kyi rang bzhin du phyogs bcur spros nas sems can gyi don ma lus par bya ste /
blo dang ldan pas de nyid tshur bkug ste /
dkyil 'khor gyi 'gram gyi nam mkha' la bzhugs pa la /
de dang mtshungs par phyin pa'i bgegs /
a Sh+TA na nA'am hUM gi sgras yongs su bskrad de dkyil 'khor bsrung bar bya'o / /
de nas bsang gtor la sogs pa byin te /
dzaH hUM baM hoH /
'dis rim pa ji lta ba bzhin bkug la /
dkyil 'khor gyi phyag mtshan la dgug pa dang /
gzhug pa dang /
bcing ba dang /
dgyes pa bskyed par bya'o / /
de nas spyan dang sku la sogs pa byin gyis brlab par bya'o / /
yang bsang gtor la sogs pa sngon du 'gro bas rang gi snying ga'i sa bon las lha mo brgyad spros te /
phyi dang gsang ba dang de kho na nyid kyi mchod pas mchod do / /
ras yug dang me tog gi phreng ba la sogs pa lha'i grangs su dkyil 'khor la mchod par bya'o / /
'khor lo la bstod par bya'o / /
khyod ni rnal 'byor ma rnams yongs su bskor / /
nyid kyi thugs kyi dgos pa 'grub pa ste / /
rgyud dang mi rgyu 'khor ba kun sgrub khyod / /
snying rje'i thugs kyis sems can byang chub mdzad / /
kun rdzob sgyu mas 'bras bu bsgrub pa'i yid / /
he ru ka dpal dgyes rdor thugs la bstod / /
de nas pad+ma'i snod du bdud rtsi rnam pa lnga la man ngag ji lta ba bzhin byin gyis brlabs la /
dkyil 'khor gyi lha thams cad la mchod par bya'o / /
dkyil 'khor dang dkyil 'khor gyi bdag nyid bdud rtsi des tshim par gyur nas bde ba chen po'i bdag nyid du gnas par bya'o / /
rim pa so sor ji lta ba bzhin du dkyil 'khor gyi bdag pos lha thams cad kyi gsang sngags bzlas pa la 'jug par bya'o / /
de nas sngags pa ji ltar 'byung ba'i las kyi rdo rje ma yin pa dkyil 'khor gyi pho brang nas bskrad la slob dpon gdugs dkar po dang /
ba dan dang /
rlung yab dang /
rgyal mtshan dang /
glu dang /
gar dang /
sgra'i tshogs la sogs pa'i rol mos yongs su bskor ba la phyir byung nas /
bde ba'i stan la 'dug ste /
rang gi bdun du zangs po che'am /
smyug ma la sogs pa las byas pa'i snod du nya dang sha dang zan dang zho dang 'o ma dang sbrang rtsi dang /
chang dang chu dang chan dang 'bras rngos pa dang /
til dang ri lu dang khu ba la sogs pa'i sna tshogs pa'i bza' ba dang bcas pa dang /
ston mo'i bye brag btung ba'i rnam pa dang /
ldag pa dang /
'jib pa'i rnam pa dang /
de dag gi rdzas kyis yongs su bkang la /
mar me lnga dang bdud rtsi dang /
gdugs dang rgyal mtshan dang /
me tog gi phreng ba la sogs pa'i rgyan gyis brgyan pa yang bya'o / /
gzhan yang kha zas kyi tshogs ci 'byor pa tshogs par byas la /
gal te ma 'byor na chu dang zan tsam las bya ste /
thams cad tshogs par dmigs so / /
de ltar bltas nas 'bar ba la sogs pa'i ye shes lnga'i bdag nyid kyi rim pas dag par bya'o / /
de'i rim pa ni 'di ltar 'byung ngo / /
mdun gyi nam mkha' la hUM sngon po yongs su gyur pa las rdo rje bsam par bya'o / /
de'i 'og tu AH dmar po yongs su gyur pa'i thod pa nang dmar po gnas pa bsam par bya'o / /
de'i dbus su oM dkar pos byin gyis brlabs pa'i bdud rtsi lnga'i bdag nyid bsam par byas nas /
de nas rdo rje pad+mo'i sbyor bas me sbar ba ni me long lta bu'i ye shes so / /
des rdzas rnams spros pa ni mnyam pa nyid kyi ye shes kyi rang bzhin no / /
dros te khu bar gyur nas 'od zer dang ldan pa ni so sor rtog pa'i ye shes so / /
de nyid ye shes kyi nyi ma'i dkyil 'khor lta bur gyur pa ni bya ba grub pa'i ye shes so / /
de'i 'od zer phyogs bcur spros pas de bzhin gshegs pa ma lus pa'i gzugs su gyur te /
de dag gi thugs ka'i ye shes kyi sa bon gyi 'od zer gyis ye shes kyi bdud rtsi bkug la bstim nas gnyis su med par byas pa ni chos kyi dbyings rnam par dag pa'i ye shes kyi rang bzhin no / /
de ltar ye shes lnga'i bdag nyid brlabs pa ni mchog gi bdud rtsir gyur te /
yi ge gsum gyis byin gyis brlab par bya'o //
de nas rang gi mdun gyi nam mkha' la chos kyi 'byung gnas kyi dbus su pad+ma dmar po 'dab ma brgyad pa bsam mo / /
de la shar gyi 'dab ma la sogs pa bzhi la dbang po dang /
gshin rje dang /
chu bdag dang /
nor bdag go / /
byang shar la sogs pa'i 'dab ma la /
dbang ldan dang /
me lha dang /
bden bral dang /
rlung lha rnams hUM las skyes pa sku mdog sngon po zhal gcig phyag gnyis pa rdo rje dril bu'i phyag rgya dang ldan pas rang gi rig ma la 'khyud pa /
phyag rgya drug dang ldan pa /
brkyang bskum gyi gar gyis bzhugs pa mi bskyod pas dbu brgyan pa'i bdag nyid du bsgom par bya'o / /
de'i steng du chos kyi 'byung gnas kyi nang du chud par zla ba dang nyi ma dang tshangs pa la sogs pa rgyal po chen po bzhi dang /
sum cu rtsa gsum pa dang /
'thab bral dang /
dga' ldan dang /
'phrul dga' dang /
gzhan 'phrul dbang byed rnams 'dod pa'i lha'o / /
tshangs rigs dang tshangs pa mdun na 'don dang tshangs pa chen po ste bsam gtan dang po'o / /
'od chung dang /
tshad med 'do dang /
'od gsal ba ni bsam gtan gnyis pa'o / /
dge chung dang tshad med dge dang /
dge rgyas ni bsam gtan gsum pa'o / /
sprin med dang bsod nams skyes dang 'bras bu che dang /
mi che ba dang /
mi gdung ba dang /
gya non snang ba dang /
shin tu mthong dang /
'og min gyi gnas te bsam gtan bzhi pa'o / /
bde ba can gyi 'jig rten gyis khams na gnas pa dang /
'od zer gyis 'jig rten gyi khams na gnas pa thams cad bkug nas lhan cig du zhu ste /
oM las skyes pa sku mdog dkar po rdo rje dril bu dang ldan pa'i phyag rgya rang gi rig ma la 'khyud pa phyag drug dang ldan zhing brkyang bskum gyis bzhugs pa /
rnam par snang mdzad kyis dbu brgyan pa'o / /
chos kyi 'byung gnas kyi pad+ma'i rtsa bar nor rgyas dang /
'jog po dang /
stobs kyi rgyu dang /
pad+ma dang /
pad+ma chen po dang /
rigs ldan dang /
dung skyong la sogs pa dang /
thags bzangs ris dang /
'thor byed dang /
rnam par snang byed la sogs pa'i lha ma yin chen po rnams dang /
sa'i lha mo 'khor dang bcas pa dang /
nyi tshe ba dang /
thig nag dang /
'grogs pa dang /
'jigs pa dang /
'jigs pa chen po dang /
tsha ba dang /
rab tu tsha ba dang /
mnar med pa ste tsha ba'i dmyal ba la gnas pa rnams so / /
chu bur can dang /
rab tu chu bur can dang /
so thams dang /
ha ha dang /
hu hu dang /
ut+pal lta bu dang /
pad+ma dang /
pad+ma chen po ste grang ba'i dmyal ba rnams so / /
chu la gnas pa dang /
skam la gnas pa dang /
rigs la gnas pa la sogs pa'i dmyal ba'i bye brag ji snyed yod pa dang /
yi dags dang dud 'gror bcas pa bkug ste /
rnam par byang ba'i cho ga byas la /
AH dmar po las gyur ba'i klu rnams ni zhal gcig phyag gnyis pa rdo rje dril bu'i phyag rgya dang ldan pa rang gi rig ma la 'khyud pa /
brkyang bskum gyis bzhugs shing phyag rgya drug dang ldan pa /
snang ba mtha' yas kyis dbu brgyan par bsgom par bya'o / /
de nas rdo rje slob dpon gyis sna tshogs pa'i gos dang dbu skra ser po gyen du brdzes nas /
me tog gi phreng bas chod pan byas pa /
rna ba la ut+pal la dang /
'khor lo dang /
dpung rgyan dang /
phyag gdub dang /
mgur chu dang /
mgur chu dang /
gser dngul la sogs pa'i rgyan thams cad kyis rab tu brgyan par bya'o / /
de nas sa phyogs su dri dang ba'i rnam lngas byugs la /
pad+ma 'dab ma brgyad pa mu khyud dang bcas pa chos 'byung gi gnas su chud par bya'o / /
shar dang byang shar gyi mtshams su chos 'byung gi gyen du lta ste lha rnams bkod pa'i gnas so / /
nub dang lho nub tu ni chos 'byung gi zhabs su ste /
klu rnams bkod pa'i gnas so / /
nub kyi char ni phyogs skyong gi bdag nyid blta bar byas la /
de nas gau rI la sogs pa'i sbyor bas dgug pa dang gzhug pa dang bcing ba dang dbang du ste /
bsang gtor la sogs pa sngon du 'gro bas gtor ma'i sngags kyis byin gyis brlabs la dbul bar bya'o / /
rdo rje kha dbye ba'i phyag rgya dang ldan pas sngags kyis dbul /
oM in+da /
dza ma /
dza la /
jak+kha /
d+hU ta /
ba h+ni /
bA u /
rak+kha /
tsan+da /
sudz+dza /
mA da /
pap+pa /
ta la pA tA le /
aT+Ta sa p+pa swA hA /
i daM ba liM /
b+huny+dza /
dzi g+ha /
phul la /
d+hU pa /
mAM sa /
bi g+haM /
aM b+ha ka dz+dza /
sA d+ha /
khan+ti /
khu Na /
phe Da /
ga da /
oM a kA ro mu khaM sarba d+harmA NAM Ad+ya nu t+pa n+na twA ta oM AH hUM phaT swA hA /
de dag gi ljags la hUM dkar po yongs su gyur pa las rdo rje'i sbu gus bdud rtsi 'dren pa'i rlung gi bdag nyid du blta'o / /
de nas zangs dung la sogs pa'i sgra dang ldan pas mngon par phyogs te /
gtor ma las khyor ba gsum blangs te /
sa de nyid du bzhag pa la lha la sogs pa mchog gi bdud rtsi thob pas shin tu tshim par 'gyur te /
bde ba chen po'i bdag nyid du bltas te /
gtor ma de shing rta'am khur ba'am /
ji lta ba'i sbyor bas gshegs su gsol lo / /
skabs de nyid du phyogs skyong ba la sogs pa rnams gtor mas dgyes shing tshim par gyur nas /
sgrub pa pos ji ltar 'dod pa'i dngos grub byin par bsams la bsang gtor la sogs pa'i mchod pas mchod de /
thod pa'i bdud rtsi lngas bsang gtor byas la tshig 'di brjod par bya'o / /
oM khyed kyis sems can don kun mdzad / /
rjes su mthun pa'i dngos grus stsol / /
sangs rgyas yul du gshegs nas kyang / /
dam tshig phyag rgya mi spong bar / /
slar yang 'byon par mdzad du gsol / /
oM AHhUM badzra muHzhes pas gshegs su gsol bar bya'o / /
de nas dga' ba'i sems kyis 'bras bu thob nas rang rang gi gnas su 'gro bar blta'o / /
gtor ma'i rim pa'o // //
de nas rdo rje slob dpon rdo rje dril bu dang ldan pas dgyes pa'i rdo rje zhal gcig phyag gnyis pa'i rnal 'byor dang ldan pas brkyang bskum gyi gar gyis gnas la /
me tog sngon po'i phreng ba thogs la /
hUM hUM zhes pa'i sgra sgrog cing /
hi hi zhes 'jigs par byas nas rol pa'i 'gros kyi gar gyis badzra be ga brjod nas dkyil 'khor du zhugs la /
rdo rje dril bu dkrol zhing bskor ba gsum byas te /
dman pa dang lhag pa'i skyon dang bral bar bltas la /
me tog sngon po'i phreng ba de gtso bo'i thugs kar gsol ba 'debs pa'i don du dor bar bya'o / /
de nas me tog de lha rnams kyis gnang ba sbyin pa'i tshul du blangs la rang gi spyi bor gdags te /
dkyil 'khor chen po de la mchod pa'i khyad par gyis yang dag par mchod par bya'o / /
'di ni 'khor lo mchod pa dag /
yang dag rdzogs par bya ched du / /
rgyal bas ji ltar gsungs pa yi / /
spos ni so sor rab tu dbul / /
tsan+dan dang ni gur gum nyid / /
shel pang+ka dang ka la lo d+ha pa b+hi / /
rdzas 'di dag ni spos chen po / /
he ru ka la rab tu dbul / /
ka tsor dang tso ri ka /
gsum pa dzA ti g+ho She ste / /
dngos grub skyed pa'i spos 'di dag /
rtag pa la ni nges par dbul / /
un du ru dang po la kaM /
ri dgas lte bar 'dzin de bzhin / /
dngos grub thams cad sgrub pa yi / /
spos ni rin chen dbang la dbul / /
sa 'di dri dang sa 'di nyid / /
sa li dza dang si ha ka /
'jig rten mgon po'i spos yin pas / /
spos ni 'jig rten mgon la dbul / /
tsan+dan gnyis dang gla rtsi dang / /
ga pur si la gi na dang / /
g.yon gyi phyogs su rab bzhag ste / /
don yod rdo rje nyid la dbul / /
bo la sa d+ha ra sa ri dgas bcud / /
gur gum me tog ge sar las byung ba'i / /
dri zhim mar gyi mar me ni / /
grwa rnams su ni gzhag par bya'o / /
de ltar dkyil 'khor gyi 'khor lo'i yo byad tshogs nas /
dkyil 'khor gyi shar phyogs su gtsang mar byas pa'i sa gzhi la /
mchod pa dang bsnyen bkur sngon du 'gro bas shes rab kyi pha rol tu phyin pa gdon par bya'o / /
lho phyogs su rin po che tog gdon /
nub phyogs su sdong po bkod pa'i mdo gdon / /
byang phyogs su zla ba'i sgron ma'i mdo gdon /
grwa la sogs pa rol mo'i cha byad kyis kyang dkyil 'khor phyogs bzhi nas mchod par bya'o / /
de nas gzhan yang me tog sna tshogs bcom ldan 'das la phul la /
oM badzra puSh+pe AH hUM /
sngags dag gis bcom ldan 'das la dbul bar bya'o / /
oM badzra d+hU pe AH hUM /
lhan cig 'byung ba spos kyi'o / /
oM badzra dI paM AH hUM /
mar me'i'o / /
oM badzra gan+d+he AH hUM /
dri zhim po'i'o / /
oM badzra nai bi d+yi AH hUM lha bshos kyi'o / /
gzhan yang mchod pa'i khyad par ci tshogs pa hUM gis byin gyis brlabs la yi ge gsum dang ldan pas dbul lo / /
de nas bstod pa byas la /
bdud rtsi myang ba'o / /
de nas dman pa dang lhag pa'i las kyi kha bskang ba'i phyir /
lhag par mos pa'i dkyil 'khor la phyag 'tshal ba la sogs pa sngon du 'gro bas snga dro'i dus su rang gang la mos pa'am /
las thams cad pa'i thab khung du rgyas pa'i sbyin sreg brtsam par bya'o / /
de yang dkyil 'khor gyi lho phyogs sam shar du bya'o / /
kha dog ser po'i sa la thab khung gang gi tshad du zlum por brkos la /
zabs su sor bcu gnyis pa'i tshad du byas te /
rdo rje phreng ba'i nang du lha'i phyag mtshan bkod la /
de la gtso bo'i phyag mtshan ni rang gi sku mdog dang mthun pa sor brgyad pa dbus su blta'o / /
de nas sor bzhi dor ba las gyen du sor bzhi'i tshad du bya'o / /
de'i phyi rol du pad+ma kha bye ba'i dbyibs su byas nas phyogs rnams su ni rdo rje rtse lnga pa bkod la mtshams rnams su ni rtse gsum pa'o / /
kha khyer la 'khor lo bkod pa'o / /
kun nas zlum por bya'o / /
thab khung de yang ba'i rnam lngas yongs su byugs la /
de'i steng du kha dog ser po dri dang bdud rtsi dang ldan pas legs par byugs te /
kha dog dang dri khyad par can gyi me tog sna tshogs pa bkram pa'am /
yang na me tog ser po'i sil mas dus gsum du gtor bar byas nas /
thab khung yang 'bras bu ser po dri dang ldan pa'i yal ga'am /
ut+pala'i yal ga'am /
chu shing gi lo ma'am /
kha dog ser po'i gos dri dang ldan pas mnyam par zhal khab tu byas te /
de dag kyang bdag nyid ting nge 'dzin ma rdzogs kyi bar du bya'o / /
de nas khrus byas la dri zhim pos yan lag legs par byugs la /
sna tshogs pa'i gos dang rgyan dang me tog gi phreng bas yongs su brgyan te /
kha dog ser po'i ras kyis cod pan byas nas /
rab tu dga' ba'i sbyor bas sngags kyis bsrung bar bya'o / /
sgeg pa'i sbyor bas byang phyogs sam shar phyogs su mngon par phyogs te /
bzang po'i 'dug stangs kyis rgyas pa'i phrin las ma rdzogs kyi bar du sngags pas rtse gcig tu sbyin sreg bya'o / /
de nas bdud rtsi lnga dang ldan pa'i chus mdun du maN+Dal byas la /
de la me tog gi tshom bu bkod nas de'i g.yon gyi char man 'ji la sogs pa'i steng du gser dang /
dngul dang zangs dang rin po che'i rdo dang kha dog mthun pa'i shing dang /
sa las byas pa'am dung chos sam nya phyis sam /
shing lo la legs par byas pa'i snod legs par bkrus te /
bdug pa byas la de lta bu'i snod gsum yongs su gzhag go / /
de nas zho dang til dang kha dog ser po'i dri bzang la 'bras spangs pa'i chu dang ldan pas legs par dgang bar bya'o / /
dang po'i snod kyi chu de las thams cad pa'i sngags sam /
oM gyis lan bdun du bsngags so / /
snod gnyis pa'i chu yang yi ge gsum dang ldan pa'i rang gi lha'i sngags kyis lan bdun du bsngags so / /
yang na oM bdun gyis so / /
de nas rang gi mdun du man 'ji'i steng du kha dog ser po'i mchod yon snga ma bzhin du bzhag la /
de nas g.yas su sa phyogs gtsang ma byas pa'i steng du /
shing dang mngar gsum dang ldan pa'i zan dang /
zho dang mar dang sbrang rtsi dang bsres pa'i til nag po dang /
zho zan dang /
mar dang ldan pa'i khyad par gyi mchod pa dang /
'be la dang /
'bras sA lu ma grugs pa dang /
'bras so ba dang /
nas dang /
gro dang /
rgyal po gre'u dang /
pad+ma dang /
na ga ko sar dang /
ka r+Ni ka'i me tog la sogs pa ni sreg rdzas so / /
las thams cad pa'i chus bsang gtor byas te gzhag par bya'o / /
de nas rang gi lha'i rnal 'byor dang ldan pas bar chad thams cad zhi bar bya ba'i phyir gtor ma sbyin par bya'o / /
bud shing ni khyad par gyi rigs kyi shing rtse mo'i cha las byung ba /
srog chags med pa /
thab kyi tshad dang mnyam pa g.yas skor du bzhag la dge 'dun gyi tshang mang dang /
rin po che las byung ba'am /
rgyal po'i pho brang nas gtsang sbras me blangs te /
sa phyogs me'i mtshams su ba'i rnam lngas me'i dbyibs dang ldan pa'i dkyil 'khor byas nas steng du bzhag la /
'o ma can gyi shing skam po'i sbar shing la me sbar te /
yi ge gsum gyi sngags kyis las thams cad pa'i chu la bsngags te /
ku sha'i chun pos bsang gtor byas nas las kyi rdo rje gtsang sbra dang ldan pas bskor ba gsum byas la /
me thab kyi dbus su bzhag la /
shing skam po ku sha skam po dang ldan pas me sbar la /
de nas oM dz+wa la dz+wa la hUM zhes brjod la rlung gi sa bon las byung ba'i rlung yab kyis me sbar bar bya'o / /
rang gi lhag pa'i lha'i sngags lan bdun bzlas la /
mar gyi blugs gzar gyis me'i gzi byin bskyed par bya'o / /
de nas oM i me ku sha shu b+haM di bya /
bu ra brah+ma pa bi tre Na /
bud+d+ha d+harma saM g+ha rA ga pa /
pr-i th+wI pra sany+dza ta na gar+b+ha /
a bi g+h+nAM ma ma shAn+ti kurban+tu /
badzras twa AH sngags 'di lan bdun du ku sha la yongs su bsngags nas dgram par bya'o / /
ku sha de yang rtsa ba dang bcas pa /
sar pa dri ma med pa /
rtse mo ma nyams pa /
gzhan dang ma 'dres pa /
srog chags med pa /
khru gang dang sor bcu gnyis kyi tshad dang ldan pa /
dang po dbus nas shar du rtse mo bstan / /
shar nas lho ru rtse mo bstan / /
lho nas nub tu de bzhin no / /
nub nas byang du'ang de bzhin no / /
byang nas de bzhin shar du ste / /
rim pas legs par dgram par bya'o / /
de nas rang gi lha'i sa bon gyis thab khung yongs su bskyed la /
de'i nang du me 'bar ba'i dbus su /
re pha las byung ba'i me'i dkyil 'khor zur gsum pa re phas mtshan pa'i steng du mchog gi snying po'i gzugs las byung ba'i pad+ma'o / /
de'i steng du raM ser po las skyes pa sku mdog ser po ral pa'i dbu rgyan can /
zhal gcig pa phyag rgya bzhi pa /
g.yas na bgrang phreng dang skyabs sbyin gyi phyag rgya dang ldan pa /
phyag g.yon na gun+d+he dang be con 'dzin pa'o / /
gsus pa chen po'o / /
ras ser po'i gos dang rgyan ser pos brgyan pa /
tshangs pa'i thag pa se ral khar thogs pa /
gdan ser po'i steng na 'od ser po 'phro ba /
sems dpa'i skyil krung du bzhugs pa /
de lta bu'i me lha bsgom par bya'o / /
nam mkhar ye shes sems dpa' dgug par bya'o / /
oM ang ye ma hA te dzaH /
sarba karma /
pra sA d+ha ka kA ru n+yA kr-i twA sa twA r+than /
a smin+sa n+ni hi twa b+ha wA /
sngags 'dis ye shes kyi me lha spyan drang bar bya'o / /
de kho na nyid gsum gyi bar du Tak+ki'i sngags bcug ste yongs su brjod nas mdun gyi pad+ma'i gdan la bzhugs par dmigs so / /
de nas hUM drag tu brjod pa'i sngags kyis de dang mtshungs par phyin pa'i bgegs yongs su bskrad par bya'o / /
de la dang po'i snod kyi mchod yon gyi chu ku sha'i chun pos blangs la /
lan gsum gyi bar du de nyid gsum gyis bsang gtor bya'o / /
de nas mthe bong mdzub mos snod gnyis pa nas me tog dang ldan pa'i chus lan gsum du yongs su byin la de nas /
oM dzaH hUM baM hoH khaM raM /
pra ba ra sat+ka ra /
ar+g+haM pra tI ts+tsha swA hA /
sngags 'di brjod nas rdo rje kha dbye ba'i phyag rgyas snod gsum pa nas chu blangs la /
snod gnyis par lan gsum du ar+g+haM sbyin par bya'o / /
de nas oM ni ri ti hUM khaM pra ba ra sat+ka ra pA t+yaM pra tI ts+tsha swA hA /
sngags de yongs su brjod nas mthe bong dang mdzub mos me tog chu dang ldan pa blangs te /
yongs su bskor nas snod de nyid du sbyin par byas la /
oM ag+na ye A di byA di pya A bi Sha a bi Sha mahA shri ye ha bya ka bya bA ha na ye swA hA /
sngags 'dis dam tshig sems dpa' la ye shes sems dpa' dgug pa dang /
gzhug pa dang /
bcing ba dang /
dbang du byas te yongs su bsrung ba byas la /
de la spyan dang sku la sogs pa sbyin par byas la dbang bskur bar bya'o / /
de nas yang gtor ma la sogs pa'i rim ba sngon bzhin du byas nas /
mchod pa rnam pa lngas yongs su mchod de /
de lta bu'i me lha la srid pa rang bzhin gyi tshig gis yongs su bstod do / /
de nas gser dang zangs dang byang chub kyi shing la sogs pa las dgang gzar dang blugs gzar legs par byas te /
de yang skyes bu tshad ma'i mtheb sor nyi shu rtsa bzhi'i tshad dang ldan pa rdo rje rtse lnga pa yu bar byas la /
blugs gzar ni sor bzhi pa gru bzhi pa /
zabs su sor gnyis pa /
kha khyar dang zhabs rdo rjes mtshan pa /
rdo rje las byung ba'i sbu gu bcud 'dzag pa de'i rtse mor pad+ma lta bu sor bzhi pa dbus su rdo rje rtse gsum pas mtshan pa'i gru bzhi pa /
dbus su pad+ma 'dab ma brgyad pa'i lte ba la gong gi rdo rje blta'o / /
yu ba'i mtshams su rdo rje rin chen sor drug pas brgyan pa'i dgang gzar ro / /
de nas de lta bu'i yu ba rdo rje rin chen gyis mtshan pa pad+ma'i lo ma'i dbyibs can zheng du sor gnyis pa /
zabs su sor gcig pa /
dbus su gtso bo'i rdo rjes mtshan pa de'i rtse mor rang gi lha'i sa bon bkod la /
me'i lce la yang yi ge raM gyis mtshan pa'o / /
dgang gzar dang blugs gzar gzung ba'i lag pa pus mo'i bar du yongs su gzhag ste /
blugs gzar gyi bcud kyis yongs su bkang la /
kha sbyar du gzung ste bkod pa'i sa bon dang /
mtshan ma las 'byung ba'i bcud me lha'i zhal du legs par bya'o / /
oM ag+na ye a mu ka s+ya /
puSh+tiM ku ru oM zhes bya ba'i sngags kyis lan gsum du dbul /
de nas dgang gzar gyis me lha'i zhal rab tu phye nas /
yang dgang blugs gong ma bzhin du kha sbyar la gzung ste lan gsum du yongs su bskor bar byas nas dbul lo / /
oM na maH sam n+ta bud+d+hA nAM ag+na ye oM a mu kaM s+ya /
puSh+tiM ku ru oM /
sngags 'di yongs su bzlas nas dgang blugs sbyin par bya'o / /
de nas mnyam par gzhag pa'i sngags pas me 'bar ba'i dbyibs dang /
kha dog dang /
dri dang /
sgra dang /
de'i rnam pas dge ba dang /
mi dge ba'i rtags brtag par bya'o / /
me ni rtse gcig legs par 'bar / /
las rnams thams cad 'grub par gyur / /
mi g.yo'i rtse mo gnyis su 'bar / /
de yis dngos grub 'bring zhes bshad / /
gang zhig rtse mo bzhir 'bar dang / /
g.yo ba med par legs mthong na / /
gling bzhi'i bdag byed rgyal por 'gyur / /
kun+da zla ba ltar dkar dang / /
dngul 'dra baiDU rgya ltar rtse / /
du ba chung zhing dri med gsal / /
nad med 'byor ba 'phel bar 'gyur / /
zla ba'i 'od dang rin chen 'bar / /
gangs kyi mdog ltar shin tu dkar / /
yang na me tog phreng ltar 'bar / /
sdig pa kun sreg dngos grub ster / /
yang na dbang po'i gzhu 'dra dang / /
me tog dmar po kha bye 'dra / /
yang na gser bsregs mdog dang ni / /
nyi ma shar ba'i mdog 'dra ba / /
in+d+ra nI la'i mdog 'dra ba / /
rgyal po'i longs spyod la sogs 'thob / /
tsam pa ka yi dri dang 'dra / /
pad+ma ut+pal lta bu'i dri / /
ma li u pi'i dri lta bu / /
shin tu dri zhim bsil bar 'byung / /
ga pur gur gum dri sogs kyis / /
rig pa'i gnas mchog 'grub par 'gyur / /
gang zhig glang chen skad 'dra dang / /
rta dang ba lang tshe yi skad / /
bzhad dang rma bya'i skad byung na / /
gzhan gyi dmag dpung bdag gir 'gyur / /
pi wang gling bu'i sgra 'dra dang / /
dal ba'i 'brug sgra lta bu dang / /
dung dang zangs dung sgra snyan byung / /
yon tan kun ldan dngos grub nye / /
bde ba phun sum tshogs pa thob / /
dpal be'u dam pa'i gdugs 'dra dang / /
dung dang pad+ma lta bu dang / /
rtse gsum pa dang bung ba 'dra / /
rgyal mtshan rlung yab lta bu dang / /
dam pa'i rdo rje lta bu dang / /
rin chen nor 'dra g.yas 'khyil dang / /
rta dang glang po 'dra ba dang / /
dgang gzar lta bu'i dbyibs mthong dang / /
bzang po'i 'dug stangs 'dra ba dang / /
nya lta bu yi dbyibs su 'bar / /
sgra med g.yas su 'khyil pa 'bar / /
des ni 'dod don dngos grub thob / /
de dag ni bzang po'i rtags so // //
phyogs rnams g.yo zhing me phyogs 'bar / /
rtse gsum du ba che ba dang / /
me lce phyogs bzhir 'khor ba dang / /
shin tu rtseg cing me stag 'phro / /
sbrul gyi lce bzhin me 'byung na / /
des ni nad dang gdung ba skyed / /
me lce sngags pa la 'phro dang / /
lag pa brkyang ltar me 'bar dang / /
me mdog nyams 'bar 'bar 'phro chad / /
des ni 'chi ba'i ltas su bshad / /
me lce yud tsam 'dar ba dang / /
rgod dang sbur ba'i sgra 'byung dang / /
yud tsam g.yon skor byed pa dang / /
sa gzhi la snyog rtse mo med / /
me dbus nag po'i thig le can / /
me lce gdug pa'i gtam sgra smra / /
de ni tshe thung brlag 'gyur zhing / /
yang na 'gro ba 'chi bar 'gyur / /
sngags pa mi mthun tshig thos na / /
gzhan dang rtsod pa 'byung bar 'gyur / /
mdog nag du ba 'tshub pa dang //
me lce sngo zhing sna tshogs mdog /
gzi brjid med par 'bar ba dang / /
pa la sha yi 'bru mar gyis / /
phog pa'i mdog 'dra me 'bar na / /
'dod pa'i don rnams nyams par 'gyur / /
ro dang rul pa'i dri 'byung dang / /
dri mi zhim pa'i rnam pa dang / /
chu la gnas pa'i srog chags dri / /
bse dri byi la'i dri 'dra dang / /
ma he khyi yi dri dang mtshungs / /
me tog rul pa'i dri byung dang / /
khA dang sbrul gyi dri byung na / /
de lta bu yi sna tshogs dri / /
shin tu mi zhim byung 'gyur na / /
slob dpon na yang slob ma'i gtso / /
'chi bar 'gyur te the tshom med / /
rtseg dang shing du 'tsheg pa'i sgra / /
'ur sgra rlung gis brdabs 'dra dang / /
chus btab me 'dra sim sim sgra / /
rdo rje thog gi sgra byung na / /
'dod pa'i don rnams nyams par 'gyur / /
ral gri gzhu dang mda' 'dra dang / /
gsal shing dang ni phur pa 'dra / /
rnga mo ba glang mgo 'dra dang / /
de dag 'jigs pa'i gzugs su bshad / /
de dag ni me ngan pa'i rtags so / /
de ltar me ltas legs par bltas nas /
mi mthun pa'i ltas mthong na las thams cad pa'i sngags /
las thams cad pa'i chu la lan bdun du yongs su bsngags te bsang gtor bya'o / /
de ltar yongs su dag pa'i me la las thams cad pa'i sngags kyis bsrung bar bya'o / /
de nas sngon bzhin du mar gyi dgang blugs lan bdun du byin nas /
de nas yang sngon bzhin du las thams cad pa'i sngags kyis lan bdun du shin tu dag pa'o / /
de ltar shin tu rnam par dag pa nyes pa med pa'i me la /
dgang gzar dang blugs gzar gyi sbyor ba sngon bzhin du ldan pas mar gyi dgang blugs gcig gam gsum mam /
bdun nam yang na ci 'byor dbul bar bya'o / /
oM na ma zhes bya ba la sogs pa sngags kyis so / /
de nas gong gi me'i sngags 'ba' zhig gis /
mar blugs gzar gcig gam /
gsum mam /
bdun gyi bar du sbyin par bya'o / /
pa la sha dang /
u dum+WA ra dang /
a mra dang /
ka dam+ba dang /
a shwad+tha dang /
p+lag sha dang /
sa myi dang /
n+ya gro d+ha la sogs pa'o ma can gyi shing rlon pa lo ma gnyis pa'i shing mnyam por bcad pa rtse mo'i cha las byung ba /
drang zhing srog chags med pa bdud rtsi dri zhim pos kha dog ser por sbangs pa gnyis gnyis srin lag dang mthe bong gis mnyam par bzung la /
mar dang zho dang 'o mar rtse mo gnyis bsnyugs la dbul bar bya'o / /
yang kha rdi ra dang /
arka dang /
a ba marga dang /
ni ma pa dang /
b+he kang+ka la sogs pa'i kha dog ser po'i shing lo ma dang /
me tog dang bcas pa bcad la /
sar pa srog chags med pa /
'gongs pa la sogs pa'i nyes pas ma phog pa de /
so so'i sngags kyis gong bzhin du dbul bar bya'o / /
de yang shing gi dbyibs 'khyogs pa dang /
dri mi zhim pa dang khong stong dang rul ba dang shin tu ring ba dang /
shun pa med pa dang thung ba dang skams pa dang chag pa dang rtse mo'i cha gyes pa dang /
rnyings pa dang 'bus zos pa'i rjes yod pa la sogs pa spang bar bya'o / /
de nas yam shing gis me'i gzi brjid rgyas par 'gyur ba la /
mar dang til dang 'bras ma grugs pa dang zho dang zas mchog dang /
ku sha dang /
dUr ba la sogs pa gzhan yang so so'i sngags kyis sbyin par bya'o / /
sngags so so'i mthar /
oM a mu kaM s+ya puSh+TiM ku ru oM zhes pas bskul la dbul bar bya'o / /
de nas sngags kyi rim pa ni oM badzra ya dz+nyA ya swA hA /
u dum+WA ra'i'o / /
oM badzra bo d+hi pr-i k+ShA ya swA hA /
a shwa d+tha'i'o / /
oM badzra tA ya swA hA /
bla ga sha'i'o / /
oM badzra ku be rA ya swA hA /
n+ya gro d+ha la sogs pa 'o ma can gyi'o / /
oM badzras ha kA rA ya swA hA /
a mra'i'o / /
gzhan yang de ltar shes par bya'o / /
oM sarba pA paM da ha na badzre ye swA hA /
til gyi'o / /
oM badzra puSh+Ta ye swA hA /
'bras ma grugs pa'i'o / /
oM sarba saM pa de swA hA /
zho zan dang zas mchog gi'o / /
oM badzra A yu She swA hA /
dUr pa'i'o / /
oM a pra ti ha te swA hA /
ku sha'i'o / /
oM badzra bi dzA ya swA hA /
'bras so ba'i'o / /
oM badzra ma hA ba gA ya swA hA /
nas kyi'o / /
oM ma hA ba la ye swA hA /
sran ma'i'o / /
oM badzra g+hasma ri ye swA hA /
gro'i'o / /
de nyid gsum dang ldan pa'i hUM las skyes pa'i rdzas dang bcud thams cad go rims bzhin du me lha'i zhal du dbul bar bya'o / /
yam shing dang ku sha la sogs pa ni 'bar ba'i 'od la dbul bar bya'o / /
zhal bsil dang zan la sogs pa ni phyag tu dbul bar bya'o / /
me tog ni dbu la dbul bar bya'o / /
spos ni 'bar ba'i 'od la dbul bar bya'o / /
dri ni thugs kar dbul lo / /
bsang gtor ni sku la khyab par dbul lo / /
zhabs bsil ni me tog gi zhabs kyi gdan la dbul lo / /
yon chab dang mar me dang lha bshos ni mdun du dbul lo / /
gal te dgang gzar dang blugs gzar gyi dmigs pas mthe bong dang srin lag gis sreg rdzas phra ba rnams sbyin par bya'o / /
de nas sor mo lnga'i khyor ba'i yi ge lngas byin gyis brlabs te dgang blugs sbyin par bya'o / /
gung mo dang srin lag dang mthe bong sbyor bas sreg rdzas rags pa rnams sbyin par bya'o / /
de nas me lha la zhabs bsil dang bsang gtor la sogs pa'i rim pa rdzogs par byas la /
me lha de nyid de bzhin gshegs pa thams cad kyi thugs kyi ye shes chos kyi dbyings kyi rang bzhin yin pas shin tu zab mo'i shes rab kyi mtshan nyid dang ldan pa'i phyir dang /
de nyid kyi khyad par gyi las yongs su rdzogs par bya ba'i phyir /
de'i thugs kar 'jig rten las 'das pa'i me lha bsgom par bya ste /
de yang sna tshogs pad+ma'i steng du nyi ma'i gdan la bdud bzhi la sogs pa so so'i gdan rnams bsams la /
de'i steng du so so'i lha'i sa bon las phyag mtshan dang sa bon yongs su gyur pa'i de bzhin gshegs pa thams cad kyi rang bzhin /
dpal dgyes pa rdo rje'i dkyil 'khor gyi 'khor lo dang bcas pa yongs su rdzogs par bzhengs te /
de nas ye shes kyi dkyil 'khor dgug par bya ste /
snying ga'i 'od zer lcags kyu'i sbyor bas mdun gyi nam mkhar dmigs te /
oM e h+ye hi b+ha ga wA na /
i ha b+ha ga t+ya sa ma ye na dza /
ar+g+haM d+hi kan tsha /
pra tIts+tsha da /
bu tsan tsa R+Ya pra si d+ha me /
sngags 'dis bgegs bskrad pa dang /
bsang gtor dang zhabs bsil la sogs pa kun byas la /
dzaH hUM baM hoH'i sngags kyis ye shes kyi 'khor lo dgug pa dang /
gzhug pa dang /
bcing ba dang dbang du byas te /
ye shes sems dpa' dang dam tshig sems dpa' tha mi dad pa chu dang 'o ma 'dres pa lta bur gyur to / /
de nas spyan la sogs pa'i rnam par dag pa dang sku la sogs pa byin gyis brlab pa dang dbang bskur ba la sogs pa byas nas de nas gzhan yang bsang gtor dang zhabs bsil la sogs pa sngon du 'gro bas mchod pa dang /
bstod pa la sogs pa'i rim pas yongs su rdzogs par byas nas /
dkyil 'khor gyi lha'i lce la hUM yongs su gyur pa'i rdo rje rtse lnga dmigs la /
lha so so'i sngags kyis dgang blugs dang sreg rdzas rnams sngon bzhin du rim pas dbul bar bya'o / /
de nas yang 'jig rten dang 'jig rten las 'das pa'i smon lam mchod pa'i dang po dang tha mar gdab par bya'o / /
sreg rdzas rnams la ni bsang gtor byas te snying ga'i sa bon las /
las dang mthun pa'i 'od zer gyis ye shes kyi bdud rtsi las dang mthun pa'i kha dog tu dmigs la dbul bar bya ba ni gcig gam /
gsum mam /
bdun nam /
nyi shu rtsa gcig gam /
brgya'am /
brgya rtsa brgyad dang /
stong ngam stong rtsa brgyad dam stong phrag brgya'am /
ci 'byor pa'i sbyin sreg sngon bzhin du mchod par bya'o / /
bsgrub par bya ba la ni ye shes kyi dkyil 'khor 'ba' zhig la nang gi khyad par gyi rdzas la rtsa ba'i sngags kyis yongs su mchod de bsgrub par bya'o / /
des ni las bzhi la sogs pa khyad par du yongs su bsgrub par 'gyur ro / /
de la sreg rdzas phul ba rnams so so'i dkyil 'khor gyi thugs ka'i ye shes sems dpa' thim pas thams cad bde ba chen po'i bdag nyid du bsam mo / /
dbang gi dus su yon gyi mchog sbyin pa'i slob ma de'i lus ngag yid kyi sgrib pa gnyis bsreg pa dang tshogs gnyis rdzogs par bya ba'i phyir /
slob ma'i srin lag g.yon pa nas bzung la lag pa g.yon pas dgang blugs gsum mam /
bdun gyi bar du byin par bya'o / /
yang na las kyi rdo rjes bya'o / /
gzhan yang rgyal khams kyi bdag po dang /
dge 'dun la sogs pa dang /
phyogs skyong la sogs pa dang bdag nyid bsod nams dang ye shes kyi tshogs rgyas par bya ba'i phyir /
dgang blugs grangs sngon bzhin du dbul bar bya'o / /
de ltar ji ltar tshogs pa'i rdzas kyi sbyin sreg byas nas snying ga'i sa bon gyis byin gyis brlabs pa'i mar la blugs gzar bdun nam nyi shu rtsa gcig sbyin par bya'o / /
de nas sreg pa'i mchod pa rdzogs pa dang bsang gtor dang zhabs bsil la sogs pa sngon du 'gro bas phyi dang nang dang gsang ba dang de kho na nyid kyi mchod pa byas nas /
gzhan yang phye ma spangs pa'i so rtsi dang /
ras la sogs pa'i na bza' dang /
rgyan gyi tshogs ci 'byor pas mchod de bstod par bya'o / /
de nas dkyil 'khor gyi lha thams cad nyi ma dang zla bas tshim par gyur pa dang mar la sogs pa'i sreg rdzas kyis tshim nas shin tu dgyes par gyur pa'i lha rnams kyi snying ga'i 'od zer gyis nam mkha'i khams yongs su khyab pa'i sku dmigs pa de dag gis rin po che'i bum pa ye shes kyi bdud rtsis gang ba bzung nas sgrub pa po la sogs pa la dngos grub kyi ched du dbang bskur bar dmigs so / /
sgrub pa po rnams rdo rje sku'i rang bzhin du byas nas sgrub pa po'i pho brang yang sna tshogs kyis bkang bar dmigs pa dang /
ral gri la sogs dngos grub kyang rdzogs par byas so / /
de lta bu'i sku tshogs lha'i dkyil 'khor gyi thugs kar bsdu bar bya'o / /
de nas mnyam par gzhag pa'i sngags pas snyim pa me tog gis yongs su bkang la /
lus ngag yid shin tu 'dud par byas te dman pa dang ldan pa'i lhag pa'i nor ba'i skyon zhi bar byas pa dang /
mngon par 'dod pa'i dngos grub rdzogs par bya ba'i phyir bzod par gsol ba dang smon lam gdab par bya'o / /
ji ltar tshogs par ma gyur dang / /
dman pa'i dbang gis ma 'tshal ba / /
bka' yi don bzhin ma nus dang / /
dman dang lhag par gyur pa ni / /
bdag nyid chen po khyed rnams kyis / /
bzod pa chen po mdzad du gsol / /
de nas badzra twa la sogs pa lan gsum du bzlas nas bskor bar bya'o / /
oM khyed kyis sems can don kun mdzad / /
rjes su mthun pa'i dngos grub stsol / /
sangs rgyas yul du gshegs nas kyang / /
dam tshig phyag rgya mi spong bas / /
slar yang 'byon par mdzad du gsol / /
oM AH hUM /
badzra muH'i sngags kyis lhag pa'i lha'i dkyil 'khor gshegs su gsol bar bya'o / /
de nas me thab kyi bdag nyid sngon gyi me lha la bsang gtor dang zhabs bsil dang mchod pa sngon bzhin du bya'o / /
de nas dgang blugs dang sreg rdzas kyang sngon gyi rim pas lhag ma'i mchod pa sbyin par bya'o / /
de nas yang dgang blugs la 'jig rten pa'i smon lam btab nas dbul bar bya'o / /
zhabs bsil dang mchod pa byas nas so rtsi dang ras la sogs pa byin la rdo rje dril bu 'dzin pas bstod par bya'o / /
de nas rang gi 'dod pa'i smon lam btab pa dang bzod par gsol ba byas nas /
oM satwa la sogs pa lan gsum du yongs su bskul nas /
swaH ar+than tsA bA pa rA r+tha tsA sA d+hi taM gats+tsha ha bya b+hu ka /
A ga mi Sh+ya pi ya thA kA le sarba sid+d+hi ku ru Sha me /
sngags 'dis me lha gshegs su gsol bar bya'o / /
de nas mdun gyi me la snod legs par bkrus pa'i nang dkyil 'khor gyi lha'i dgang blugs kyi lhag ma dang /
mar dang 'o ma dang /
sbrang dang khar dang zas mchog la sogs pa yongs su ldan par byas la /
lha'i 'khor lo'i sbyor bas legs par bsgrubs nas bdag nyid rtsa ba'i dkyil 'khor la gsang ba'i mchod pa'i tshul gyis yongs su mchod de /
de nas gzhan yang lha'i sbyor ba dang ldan pa la nyung dun nyung dun sbyin par bya'o / /
de nas phun sum tshogs pa la sogs pa'i bkra shis kyi tshigs su bcad pa brjod la /
yi ge brgya pa lan gsum du bzlas la dge ba'i rtsa ba yang dag par rdzogs pa'i byang chub tu yongs su bsngo bar bya'o / /
de nas langs te yi ge brgya pa brjod cing bskor bar bya'o / /
de la /
oM badzra satwa sa ma ya /
ma nu pA la ya /
badzra sa twa twe no pa tiSh+Tha dr-i D+ho me b+ha ba /
su to Sh+yo me b+ha ba /
su po Sh+yo me b+ha ba /
a nu r+k+to me b+ha ba /
sarba sid+d+hiM me pra ya ts+tsha /
sarba ka rma su tsa me /
tsit+taM shre yaH ku ru hUM /
ha ha ha ha hoH b+ha ga bA na /
sarba ta thA ga ta badzra mA me muny+dza badzrI b+ha ba ma hA sa ma ya satwa AH rang zhi ba'i sbyin sreg byed na /
de las nad dang rnam par 'tshe ba dang bar du gcod pa dang bgegs dang nyon mongs pa la sogs pa bdud kyi sde bdag dang gzhan gyi don du zhi bar bya ba dang /
mngon par shes pa dang /
mchog gi dngos grub thob par bya ba'i phyir zhi ba'i sbyin sreg brtsam par bya'o / /
de nas dkyil 'khor chen po'i shar phyogs su kha dog dkar po'i ras la khru gang gi tshad du zlum por bskor ba'o / /
zabs su sor bcu gnyis pa'i tshad du brko'o / /
de'i dbus su sor bcu drug pa'i pad+ma 'dab ma brgyad pa dbus su brkos la /
de'i steng du lha'i mtshan ma bkod la /
de'i dbus kyi kha khyer nas sor bzhi phyir bskyed pa dang /
sor bzhi'i kha khyer 'phang du brtsig par bya'o / /
de la rdo rje rtse lnga pa sor brgyad pa'i rabs yongs su bskor bar bya'o / /
de'i phyi rol du kha dog dkar po'i sa gzhi la sogs pa'i zhi ba'i mchod pas yongs su bskor bar bya'o / /
de la kha dog dkar pos legs par byugs la /
de'i steng du ba'i rnam lngas byug par bya'o / /
de'i steng du tsan+dan dkar po la sogs pa'i dkar po'i dri zhim po dang bdud rtsi lngas zhal khab bya'o / /
me tog dkar po dri zhim po dang ldan pa'i sil mas thab khung yongs su dgram par bya'o / /
yang na 'thas par bcags pa'i dkyil 'khor la rdul tshon gyis bri bar bya'o / /
de nas ser po la sogs pa'i snod du kha dog dkar po'i dri dang /
'o ma dang nas blugs pa'i chus legs par bkang la /
swA hA'i mtha' dang ldan pa'i sngags kyis sngon bzhin du bsngags te gzhag par bya'o / /
'o ma can gyi shing dang kha dog dkar po'i rigs kyi lci ba'i me shing dang /
zho dang mar dang sbrang dang /
'o ma dang /
nas dang /
'bras rngos pa dang /
pri yang ku dang /
tsan+dan dang /
sA la'i zas mchog dang /
ku sha sar pa dang /
dUr ba dang /
me tog dkar po dang /
ge sar dang /
tsu ta'i lo ma dang /
shing gi bcud dkar po dri zhim po la sogs pas sbyin sreg bya'o / /
pa la sha la sogs pa'i shing la yam shing sor bcu gnyis pa mthe'u chung gi tshad tsam du sbom la /
rtse mo'i cha las byung ba srog chags med cing sar pa /
bdud rtsi lnga dang dri zhim po'i chu la sbags nas sbrang dang 'o ma la rtse mo gnyis bsnyugs la /
sngon bzhin gyi tshogs dbul bar bya'o / /
byang chub kyi shing gis gtsubs pa dang gtsub shing las byung ba'i me dang /
yang na bram ze'i khyim nas byung ba'i me la /
sngon bzhin du smos pa'i cho gas sbar bar bya'o / /
me lha ni kha dog dkar por bya'o / /
rgyan dang na bza' dkar ba mtshan nyid thams cad gong dang mtshungs pas /
sngags pa ni gos dang rgyan dkar bas brgyan pa /
dbu skra gyen du brdzes pa la me tog dang ras dkar pos cod pan byas pa /
byams pa dang snying rje dang ldan pa /
pad+ma'i gdan la bzang po'i 'dug stangs kyis kha shar phyogs su mngon par phyogs la 'dug nas /
zhi ba'i sems kyis dkar po'i chos gcig la brtsam par bya'o / /
sngags thams cad kyi mthar swA hA dang che ge mo zhes bya ba shAt+niM ku ru swA hA zhes bskul ba'i tshig dang ldan pa'i sngags kyis zhi ba'i sbyin sreg bya'o / /
de nas mar dang bdud rtsi la sogs pas tshim par gyur ba'i lha rnams dgyes par gyur te /
so so'i thugs ka nas ye shes sems dpa'i dkyil 'khor nam mkha'i khams su sku mdog dkar po rang bzhin du spros nas lha rnams kyis rin po che'i bum pa ye shes kyi bdud rtsis gang ba thogs nas /
sgrub pa po la sogs pa dang yon bdag 'khor dang bcas pa la dbang bskur bar dmigs te /
nad la sogs pa'i gnod pa thams cad bsal nas /
rang gi 'dod pa'i dngos grub sngon bzhin du rdzogs par bya'o / /
de nas ye shes sems dpa'i dkyil 'khor bsdus te thugs kar bstim par bya'o / /
de lta bu la zhugs pa thams cad bde ba dang ldan par bsam mo / /
zhi ba'i sbyin sreg gi rim pa'o // //
de nas gzhan yang ral gri dang 'khor lo dang mda' dang /
rdo rje dang rin po che dang pad+ma dang gter chen po sgrub pa dang /
bcud kyis len pa dang /
khyad par gyi bcud kyis len pa dang 'khor los sgyur ba'i rgyal po'i yon tan thob par bya ba'i phyir /
bdag gam gzhan gyi don du tshes bco lnga'i dus su rgyas pa'i sbyin sreg brtsam par bya'o / /
de la dkyil 'khor chen po'i lho phyogs su kha dog ser po'i sa la rgyar khru do'i tshad zabs su khru gang gi tshad brko bar bya'o / /
sor brgyad phyir gyes pa las sor brgyad yar brtsig par byas nas /
de'i dbus kyi lte ba 'khor lo rtsibs brgyad pa'i steng du lha'i mtshan ma bkod la /
der rdo rje dang rin po che dang pad+ma dang ral gri yang dgod par bya'o / /
kha khyer la rin po che sor drug pa 'bar bas kun nas bskor nas thab khung gi kha dog ser po gru bzhi pa ste /
yang na zur brgyad rin po che 'bar ba'i dbyibs su bya'o / /
kha dog ser po'i sas byugs la /
de'i steng du bdud rtsi lnga dang dri ser pos legs par byug go / /
de'i steng du me tog ser po dri zhim po'am /
sna tshogs pa'i me tog gi sil mas yongs su dgram par bya'o / /
ri dgas kyi lci ba sbangs pa'i sngon du smos pa'i shing 'bras bu dang bcas pa rnams las bya'o / /
yam shing ni pa la sha la sogs pa dbus kyi cha las byung ba sboms su chag gang ba /
chu ru khru gang gi tshad dang ldan pa /
rtse mo gru bzhi par byas pa'o / /
lhag ma rnams ni las thams cad pa'i sbyin sreg tu shes par bya'o / /
rgyas pa'i sbyin sreg gi rim pa'o // //
de nas gsad pa dang /
skem pa dang /
bskrad pa dang /
dbye ba dang /
rengs pa dang rmongs par bya ba dang /
lus dum bur gcod pa la sogs pa'i las bsgrub par bya ba'i phyir /
mngon spyod kyi sbyin sreg brtsam par bya'o / /
de la dkyil 'khor chen po'i byang phyogs su shin tu rtsub pa myu gu mi skyed pa chu shel lam char sprin ltar gnag pa'i sa la sor nyi shu'i tshad dang ldan pa /
zabs su sor bcu brkos pa dbus su khro bo'i rdo rje sor brgyad pa byas la /
de nas sor gsum phyir dor ba dang /
sor gsum 'phang du brtsig par byas nas sor gsum pas kun nas bskor bar bya'o / /
rtse mo lhor bstan no / /
thab khung kha dog nag por byas la /
sa nag po dang dur khrod kyi rus phye dang /
bong bu dang rnga mo'i ril ma la sogs pa dang /
dug ji snyed pas thab khung byug par bya'o / /
dbus su lha'i mtshan dang ldan par bkod de kha khyer ral gri'am rdo rje rtse gsum pas yongs su bskor la /
'bras phub dang kha dog nag po'i me tog gis thab khung la gcal du dgram par bya'o / /
de las sngon du bstan pa'i snod du /
khra dang mi dang /
ba glang dang /
bong bu dang /
rnga mo'i chu dang /
khrag gis yongs su bkang ste /
phaT ces sngon bzhin yongs su bzlas la /
g.yas su me'i dkyil 'khor gyi steng du gzhag par bya'o / /
yungs kar dang /
tsha ba'i mar dang /
khrag dang /
tshwa dang /
ske tshe dang /
mi'i rus phye dang /
rkang rjes kyis dang /
nim pa'i shun pa dang /
bong bu dang /
rnga mo la sogs pa'i ril ma dad skra dang de rnams gcig tu brdungs la gzugs bya'o / /
bya rog la sogs pa'i sgro dang /
dri chen dang dri chu dang /
tsher ma dang /
gyo mo dang /
rus phye dang /
tshil chen dang /
sha chen la sogs pa dang /
khrag dang /
dug dang /
ske tshe dang /
smyo byed kyi khu bas legs par byug par bya'o / /
de nas las thams cad pa'i chu la bsngags te /
bsang gtor byas nas de dag thams cad kyang bsgrub byar dmigs la /
de lus kyi gnas su dug dang ske tshe la sogs pas khyab par byugs te /
sbyin sreg tu bya'o / /
mar nag chen po'i mar me g.yon phyogs su gzhag par bya'o / /
tsha ba'i shing tsher ma can dang /
kha ba dang dri mi zhim pa dang /
dur khrod las byung ba'i shing dang bong bu dang rnga mo la sogs pa'i ril ma skam po bud shing du bya'o / /
de nas nim pa dang /
seng ldeng dang /
ko bi dar dang /
bse shing dang /
ma da ni shing dang /
tsha ba'i shing dang /
tsher ma can gyi shing dang /
kha ba'i shing dang /
yang na ro bsregs pa'i shing dang /
de dag tshad ma'i cha las byung ba sor bcu'i tshad dang ldan pa rtse mo zur gsum par byas la /
dug dang ske tshe dang khrag gis legs par byugs la yam shing bya'o / /
de nas dur khrod las byung ba'i me dang /
dur khrod kyi rus pa las byung ba'i me dang /
ro bsregs pa'i shing las gtsub stan dang gtsub shing las byung ba'i me dang /
rdo las byung ba'i me dang /
gtum pa'i khyim nas blangs pa'i me dang me de dag sbar bar bya'o / /
de la me lha'i sku mdog nag po dbu skra gyen du 'bar ba spyan me mdag gi phung po 'dra ba /
zhal gdangs nas mche ba gtsigs pa rngam pa'i zhal khro gnyer dang bcas pa /
shin tu gtum pa /
'jigs pa chen po'i gzugs can gsus pa che pa /
yan lag thung zhing sbom pa /
ras nag po se ral khar thogs pa /
rgyan nag pos kun nas brgyan pa /
'jig pa'i dus kyi me ltar 'bar ba /
zhal thab khung dang mtshungs pa'o / /
de nas sngags pa ni thugs shin tu gtum pa dur khrod kyi ras nag pos stod g.yogs byas pa /
kha dog sngon po'i rgyan gyis brgyan pa /
me tog sngon po'i phreng ba se ral khar thogs pa /
dur khrod kyi khrag gis byugs pa'i ras kyis smad dkris byas pa spyan shin tu 'bar zhing zhal shin tu khro ba /
rkang pa g.yon pas g.yas pa mnan pa'i tshul gyis 'dug nas so 'cha' zhing bsgrub bya'i gzugs kyi steng du gtum pa'i sems kyis 'dug par bya'o / /
yang na dur khrod kyi pha gu nag po'i steng du bsgrub bya mnan pa'i snying gar sngon gyi tshul gyis 'dug par bya'o / /
bsgrub bya ni mdog nyams pa /
bzhin gyur pa /
shin tu rgud pa'i tshul du dmigs so / /
yang na bsgrub bya'i snying gar brkyang bskum gyi gar gyis sgrub pa'i phyogs su mngon par phyogs la /
dkon mchog gsum la sku dgra byed pa dang /
slob dpon smod cing sngags rgyud la dbye ba dang /
sems can thams cad la gdug par byed pa de ni snying rje chen po khros pa'i sems kyis mngon spyod du bya'o / /
yang sgrub pa po'i ched 'ba' zhig tu gsungs so / /
de la nag po'i tshe gang yang rung ba'i nyi ma phyed dam nam phyed na drag po'i las brtsam par bya'o / /
bdag nyid kyi thugs ka las byung ba'i khro bo'i tshogs mtshon cha rnam pa sna tshogs thogs pas bsgrub bya yongs su gtub cing za ba la sogs pa'i sbyor bas dmigs so / /
lag pa g.yon pa'i sdigs mdzub dang /
khyad par du mig g.yon pa 'bar bas blta bar bya la /
phaT a mu ka s+ya a b+hi tsar+ya ku ru phaT ces brjod cing mngon spyod kyi sbyin sreg bya'o / /
de la las kyi bye brag ni bskul ba'i sbyor ba dang /
sngags kyi sbyor bas so / /
dbye ba la ni /
oM dzi swA hA /
hUM a mu kaM be dwe Sha ya hUM /
bskrad pa la ni /
oM khaM swA hA /
hUM a mu kaM u ts+tsha Ta ya hUM /
rengs pa dang rmongs pa la ni /
oM hUM swA hA /
bo Sha t+ta a mu kaM staM b+ha ya /
mo ha ya bi sho d+ha /
gsang pa la ni /
oM g+huH swA hA phaT a mu kaM ma ra ya phaT /
gzhan du yang de ltar shes par bya'o / /
de la sbyin sreg gis tshim par gyur ba'i lha rnams kyi thugs ka nas khro bo'i tshogs dpag tu med pa spros te /
khro bo de dag gis bsgrub par bya ba'i lus la rdo rje'i thog gis rgyun mi 'chad par 'bebs pa dang /
mtshon cha rnam pa sna tshogs pa bsgrub bya'i lus la 'bebs par byed do / /
bsgrub bya de nyid myur bar bsgral nas yi ge gsum gyi sbyor bas bde ba can gyi zhing khams su bskyal bar bya'o / /
spros pa'i khro bo rnams thugs kar de nyid du bsdu'o / /
sgrub pa 'ba' zhig la ni ye shes kyi dkyil 'khor la rtsa ba'i sngags kyis bsnyen par bya'o / /
drag po'i sbyin sreg gi rim pa'o // //
lha dang klu dang /
gnod sbyin dang /
dri za dang /
nam mkha' lding dang /
lha ma yin dang /
mi'am ci la sogs pa de dag gi rim ma dang /
rgyal po'i 'khor dang bcas pa dang /
gang la bya ba'i yul dbang du bya ba'am /
dgug par bya ba'i phyir dbang ngam dgug pa'i sbyin sreg brtsam par bya'o / /
de la dkyil 'khor chen po'i shar phyogs sam nub phyogs su dgug pa'i thab khung bya ste /
de yang kha dog dmar po'i sa la b+ha ga'i gzugs sam /
zla ba phyed pa lta bu byas nas dbus su pad+ma dang rdo rje byin gyis brlabs pa /
pad+ma'i phreng bas kha khyer bskor ba /
dbus su lha'i mtshan ma tsan+dan dmar pos dgod do / /
dgug pa la ni rdo rje rtse gcig dang rdo rje lcags kyus dbus su mtshan pa /
kha khyer lcags kyus yongs su bskor ba /
thab de'i kha khyer dang zabs la sogs pa ni zhi ba'i thab dang mnyam pa'o / /
thab khung de ltar byas la /
kha dog dmar po'i sas zhal ba byas te /
de'i steng du kha dog dmar po'i dris legs par byugs la /
der me tog dmar po'i sil mas dgram par bya'o / /
chu shing la sogs pa'i yal gas legs par zhal ba byas nas /
de la sngon du bshad pa'i snod du kha dog dmar po'i dri me tog dmar po dang bcas pa'i chus legs par bkang ste /
ho'i mtha' can gyi sngags kyis byin gyis brlabs la /
dgug pa la g.yas su ste /
dbang du bya ba la g.yon du gzhag par bya'o / /
pri yang ku dang /
tsam pa ka dang /
pu na ga dang /
nA ga ge sar dang /
la gu ca dang /
a sho ka dza dang /
nags kyi dbus na gnas pa'i shing gcig dang /
me tog dang /
'bras bu dmar po yod pa dang /
nub phyogs kyi yan lag las yam shing sor lnga ba'i tshad du byas nas de yang gong du bstan pa'i yon tan thams cad dang ldan pa skyon gyis ma gos pa /
yang na ro skyur ba kha dog dmar po me tog dang 'bras bu dmar po skye ba'i shing lo las bya'o / /
dbang la ni g.yas kyi phyogs su zla ba phyed pa'i sa phyogs kyi steng du gzhag go / /
dgug pa la ni g.yon phyogs su lcags kyu'i sa gzhi la lcags kyu lta bu tsher ma'i shing gzhag par bya'o / /
nim pa dang /
skyu ru'i shing dang /
ro skyar ba dang /
me tog dmar po 'bras bu dang bcas pa'i shing la bud shing bya'o / /
de yang thab kyi tshad dang mnyam pa'o / /
dgug pa la ni tsher ma dang bcas pa'i shing gis so / /
me ni smad 'tshong ma'i khyim dang tshos mkhan ma'i khyim nas blang bar bya'o / /
dgug pa la ni mar mkhan gyi khyim mam tshong pa'i mgron lam nas blang bar bya'o / /
me lha'i sku mdog dmar po stod g.yogs dang /
smad dkris dang rgyan dmar po thams cad kyis brgyan cing me tog dmar po'i phreng ba ser ral khar thogs pa pad+ma dmar po'i stan la 'dug pa ste /
mtshan nyid gzhan dang mtshungs pa cho ga gong du bstan pa bzhin no / /
de la sngags pa ni gos dmar po gyon pa me tog dmar po'i phreng ba dang ras dmar pos cod pan byas pa /
gur kum dang tsan+dan la sogs pa'i dri dmar pos lus la byugs la /
khro ba dang nga rgyal gyi sems spang zhing sku mdog dmar po dbang gi sbyor ba dang ldan pa smad 'tshong ma'i rang byung gis bdag nyid kyi thugs kar chos 'byung gi gzugs byas nas nub phyogs su mngon par phyogs te rdo rje skyil krung gis 'dug par bya'o / /
dgug pa la ni cung zad gyen du blta bar bya'o //
de la dbang du bya ba'i sngags ni /
oM A swA hA hoH a mu kaM ba shaM ku ru hoH dgug pa la ni /
oM hUM swA hA /
dzaH a mu kaM A kaR+Sha ya dzaH sngags 'di dag yongs su brjod cing nam gyi phyed na dbang du bya ba 'am dgug pa'i sbyin sreg bya'o / /
sbyin sreg gis tshim zhing dgyes pa'i lha rnams kyi thugs ka nas lha'i tshogs kha dog las dang mthun pa dpag tu med pa spros nas /
me tog dmar po'i phreng ba'i gzhu dang /
ut+pal dmar po'i yal ga'i mda' thogs nas sna g.yas pa'i tshad du shin tu bkang nas gang zhig dbang du byed pa'i snying gar brgyab ste bkug nas dbang du bya'o / /
dgug pa ni ut+pal dmar po'i yal ga'i zhags pas gang zhig dgug par 'dod pa'i ske nas bcings te /
me tog dmar po'i lcags kyus snying ga nas bzung nas myur du bkug la sgrub pa po'i rkang pa'i 'og tu gzhug par bya'o / /
spros pa'i lha rnams tshur bsdus te /
bdag nyid kyi thugs kar thim par sgom mo / /
dbang du bya ba dang dgug pa'i sbyin sreg gi bya ba'i rim pa'o // //
ji ltar sngon du gsungs pa'i las yongs su rdzogs par bya ba'i phyir las thams cad pa'i sbyin sreg tu grags pa bzhin du las so so'i sbyin sreg bya'o / /
ci'i phyir zhe na /
lha mnyes par bya ba dang tshe srid ba'i phyir mar du bsnyugs pa'i dUr ba sbyin par bya'o / /
gzhan yang bsrung ba'i don du ku sha mar du sbags la lhag pa'i lha la mchod par bya'o / /
de yang sngags kyi mthar ni ji ltar bskul ba'i yi ge dang rdzas dang dmigs pa dang sngags dang bskyed pa'i sa bon gyi khyad par ji lta ba bzhin du bstan pa'i rim pa shes pas sbyin sreg bya'o / /
ji ltar khyad par gyi nyin dang dus dang gnas skabs kyi zhi ba la sogs pa sngon du 'gro ba'i bsam pas las bzhi'i sbyin sreg brtsam par bya'o / /
gzhan yang 'di ltar 'byung ste /
dga' bas rgyas pa'i sbyin sreg bya'o / /
thams cad rdzogs nas zhi bar bya / /
gdug pa gsod phyir gsad par bya / /
dbang sogs don gyi gsol gdab bya / /
ji ltar phyi rol gyi sbyin sreg byed pa'i sngags pas gdan dang rdzas thams cad rnam par dag pa'i phyir /
lha'i rnal 'byor dang ldan pas byams pa nas gzung ste /
stong pa nyid kyi bar du dmigs par bya'o / /
de la don dam pa'i bden pa dang kun rdzob kyi bden pa rnam par gzhag pas /
rdzas dang lha'i rnam pas bden pa gnyis kyi bdag nyid du shes par bya'o / /
de la nyan thos dang rang sangs rgyas la sogs pa theg pa chen po'i lam yongs su rdzogs par bya ba'i bsam pa sngon du 'gro bas dman pa dang 'bring dang mchog tu gyur pa'i gang zag gis shin tu thar pa'i 'bras bu thob par bya ba'i phyir /
'bras bu'i lam 'di la btsud nas yang dag par rdzogs pa'i byang chub la btsud do / /
de la 'di ltar 'byung ste /
mtshan nyid gsum ldan sbyin sreg ste /
gnas skabs rnam pa gsum dang ldan / /
las kyi bya ba gsum ldan na / /
de bzhin gshegs pa sbyin sreg yin / /
mtshan nyid mi ldan rtsom byed dang / /
gnas skabs mi shes sbyin sreg byed / /
sngags dang ye shes spangs pa'i phyir / /
rmongs chen de la 'bras bu med / /
ji ltar gong du bstan pa'i mtshan nyid thams cad dang ldan pas las rtsom par byed na de'i dngos grub thams cad myur bar 'gyur ro / /
gzhan yang dngos grub shin tu myur bar bya ba'i phyir /
'di ltar so so'i sbyin sreg ma rdzogs kyi bar du rtse gcig tu bsam par bya'o / /
thab khung dang ku sha dang me tog dang yon chab la sogs pa dang /
dgang gzar dang blugs gzar dang /
shing dang me lha dang dkyil 'khor gyi lha dang mchod pa la sogs pa dang /
bdag nyid dang ji ltar 'byung ba thams cad sna tshogs pa'i gzugs kyis nyon mongs pa dang shes bya'i sgrib pa dag par bya ba'i phyir /
so sor rtog pa'i ye shes bskyed nas /
chos kyi dbyings rtogs par bya ba'i phyir /
sems kyis rtse gcig tu bya'o / /
de nas gzhan yang bshad bya ba / /
sreg rdzas so so'i 'bras bu bstan / /
ji ltar bdag gis ma bstan pa / /
bla ma'i lung las shes par bya / /
zhing khams dag par 'jug pa'i phyir / /
sa gzhi yongs su gzung ba yin /
thab kyis gzhal yas khang thob 'gyur / /
mar gyis 'bras bu smin par byed / /
yam shing gis ni gzi brjid bskyed / /
bud shing dpa' bo chen po ste / /
ku shas thams cad srung bar byed / /
yungs kar dkar pos zhi bar byed / /
ma grugs 'bras kyis rgyas par 'gyur / /
til gyis sdig pa thams cad sreg /
so bas dmigs pa'i dngos grub ster / /
ma shas stobs chen skyed par byed / /
nas kyis rkang mgyogs dngos grub 'gyur / /
dUr bas tshe ni sring bar byed / /
gro yis nad rnams zhi bar 'gyur / /
sprang bcas 'o mas shes rab 'phel / /
zho zan gyis ni kun ster 'gyur / /
me yis dngos grub brgyad po dang / /
ji ltar 'dod pa'i dngos grub ster / /
yi dam gyi ni dkyil 'khor gyis / /
mchog gi dngos grub 'grub par 'gyur / /
lhag mas las kyi bye brag shes / /
zhi ba la sogs dngos grub yin / /
dgang gzar shes rab rang bzhin te / /
blugs gzar thabs su yang dag bshad / /
kha sbyor gnyis med ye shes yin / /
de las gnyis med bcud 'dzag pa / /
ye shes chen po'i bdud rtsir 'dod / /
sbyor ba de yis me lha mchod / /
bdag kyang de yi sbyor bas bshad / /
de ltar sbyin sreg rtsom byed na / /
de yis dngos grub mchog tu gyur / /
sbyin sreg gi cho ga'i rim pa'o // //
de ltar sbyin sreg gi mchod pa rdzogs pa dang slob ma dkyil 'khor du 'jug pa brtsam par bya'o / /
de la sngags pas lha'i 'khor lo mngon sum du bltas la /
sngon gyi rim pa bzhin du mchod pas yang dag par mchod de bstod nas bdud rtsi myang ba la sogs pa bya'o / /
de nas slob ma dbang bskur ba la sogs pa yongs su gzung bar bya ba'i don du / /
slob dpon bdag nyid slob ma dkyil 'khor du gzhug pa'i rim pas dkyil 'khor du zhugs shing rim pa ji lta ba bzhin du yongs su blangs te /
slob dpon gyis las kyi gnang ba thob par byas la /
slob ma dkyil 'khor du smin par bya ba'i phyir zag pa med pa'i bde ba chen po'i bdag nyid rdo rje 'chang gi ngo bo chos thams cad kyi de kho na nyid gnyis su med pa ye shes kyi lus dkyil 'khor gyi 'khor lo'i bdag nyid ji lta ba bzhin du dran par byas la /
de nas tshig 'dis gsol ba gdab par bya'o / /
nam mkha' las byung mtshan ldan phyir / /
thog ma tha ma med pa'i mchog /
sems dpa' rdo rje che rang bzhin / /
dgyes pa'i rdo rje bdag grub mdzod / /
kun mchog dngos grub chen po ste / /
dbang phyug chen po lhag pa'i lha / /
rdo rje 'dzin pa kun gyi rgyal / /
mi 'gyur mchog tu bdag grub mdzod / /
nyes pa mi mnga' rtag pa'ang khyod / /
'dod chags kun gyi rjes chags pa / /
'dod chags chen po dga' chen po / /
bcom ldan de nyid kyis grub mdzod / /
shin tu dga' ba kun gyi mchog /
gdod nas 'gro ba de bzhin gshegs / /
kun du bzang po kun bdag nyid / /
byang chub sems dbar bdag grub mdzod / /
dngos grub chen po kun gyi rgyal / /
dbang phyug chen po'i rgyal mchog gis / /
grub pa'i rdo rje cher bstod pa / /
rdo rje snyems bdag bdag mdzod cig /
sems can kun gyi yid khyab cing / /
sems can kun gyi snying la bzhugs / /
sems can kun gyi yab gyur nyid / /
'dod chags dam tshig mchog gyur pa'i / /
bden pa gang gis ye shes mchog /
shes rab thabs dag dkyil 'khor yin / /
bden pa de yis mgon bdag la / /
khyod kyis 'dod pa rab rdzogs mdzod / /
chos rnams gzugs brnyan lta bu ste / /
dag cing gsal la rnyog pa med / /
gzung du med cing brjod du med / /
rgyu dang las las kun du 'byung / /
de bzhin nyid las nges par skyes / /
bden pa 'di yis dkyil 'khor du / /
gzugs brnyan gsal bar slob ma ni / /
kun gyis dri ma med mthong shog /
de nas slob dpon yol ba'i phyi rol du byung ste /
slob ma mchog gis maN+Dal sngon du 'gro bas yon gyi mchog phul la /
zhabs la spyi bos phyag 'tshal te / /
slob dpon gyi dbang thob par 'dod pas gsol ba gdab par bya'o / /
phyir mi ldog pa 'khor lo'i dbang / /
de bzhin ldan pa bdag la stsol / /
lha rnams dag pa'i 'khor lo ni / /
las kyi slob dpon bdag la stsol / /
sangs rgyas thams cad dam tshig ni / /
gsang ba'i sdom pa yang dag pa / /
sems can kun gyi don gyi phyir / /
bdag nyid rtag tu slob dpon bgyid / /
ces lan gsum gsol ba gdab par bya'o / /
de nas gsol ba btab pa'i slob dpon gyis dkyil 'khor lha la gsol ba gdab ste /
sems kyis rjes su gnang ba thob par bya'o / /
bdag ming 'di zhes bya ba yis / /
byang chub sems mchog gzung bya ste / /
gsang ba'i sdom pa rab ldan nas / /
dkyil 'khor chen por zhugs par 'tshal / /
zhes slob dpon gyis brjod nas /
kye bdag nyid chen po khyed rnams kyis / /
rnam dag gsang ba chen po'i rigs / /
mchog tu gyur pa'i pho brang du / /
de ring khyod ni 'jug 'dod dam / /
zhes gsungs pa dang /
slob mas kyang bka' drin chen po 'tshal lo zhes gsol to / /
de nas slob dpon gyis slob ma la khrus byas te /
dri zhim pos yan lag byugs la /
so rtsi la sogs pas zhal dri zhim pos bsgos nas / /
me tog dang ras dmar pos cod pan byas la /
ras dmar po byin gyis brlabs la gdong g.yogs bya ste /
yon gyi mchog dang ldan pa /
a khaM bI ra hUM gi sngags kyis byin gyis brlabs pa'i me tog gi phreng ba 'dzin du bcug la /
las thams cad pa'i bum pa'i chu sngags de nyid kyis bsang gtor byas nas rang gi lhag pa'i lhar bltas la /
sku dang spyan la sogs pa byin gyis brlabs te /
dkyil 'khor du gzhug ba'i don du yol ba'i phyi rol du dri bar bya'o / /
bde ba 'dod pa gang yin zhes dri /
des 'di ltar gsungs te /
dga' ba chen po khyod la bdag bstod pas / /
mgon po chen po bdag 'tshal lo / /
zhes gsol nas /
me tog la sogs pas bla ma'i zhabs la mchod nas /
hUM gis drangs nas bskor ba gsum dang ldan pas dkyil 'khor gyi shar sgor bzhag nas snying gar rdo rje gzhag ste /
oM badzra tsi t+ta ut+pA da yA mi zhes pas /
rnal 'byor sems ni rab tu bskyed / /
oM su ra ta sa ma ya staM hoH sid+d+ha badzra ya thA su khaM /
zhes pas me tog dang bcas pa'i rdo rje snying gar bzhag la /
de nas 'di ltar brjod de /
deng khyod de bzhin gshegs pa thams cad kyi byin gyi rlabs kyis /
de bzhin gshegs pa thams cad kyi mchog tu gsang ba 'di khyod kyis dkyil 'khor ma mthong ba rnams la smra bar ma byed cig /
dad pa dang mi ldan pa rnams la yang ma yin no zhes brjod par bya'o / /
de nas las thams cad pa'i sngags sam /
Tak+ki'i sngags kyis slob ma bkug ste /
a khaM bI ra'i sngags kyis yol ba'i nang du bcug nas /
slob mas slob dpon dang dkyil 'khor la phyag 'tshal te /
'di skad brjod par bya'o / /
oM de bzhin gshegs pa thams cad kyi nye gnas su bdag gi lus dbul bar bgyi na /
gzhan dag lta smos kyang ci 'tshal /
oM rdo rje slob dpon gyi nye gnas su bdag gi lus dbul bar bgyi na /
gzhan dag lta smos kyang ci 'tshal /
oM sems can thams cad bskyab pa'i don du bdag gi lus dbul bar bgyi na /
gzhan dag lta smos kyang ci 'tshal /
de ltar slob mas gsol ba dang /
de nas slob dpon gyis dam tshig gsum bsgrag par bya'o / /
deng khyod de bzhin gshegs pa thams cad kyi rigs su gyur pas /
deng ngas khyod la rdo rje lta bu'i ye shes bskyed par bya yis gzhan ni ma yin no / /
ye shes gang gis de bzhin gshegs pa thams cad kyi dngos grub thob par 'gyur na /
dngos grub gzhan lta smos kyang ci 'tshal gyis na /
de lta bu'i ye shes bskyed par bya yis /
khyod kyis dkyil 'khor ma mthong ba rnams la smra bar ma byed cig /
dam tshig nyams par 'gyur ta re hUM /
de nas slob ma'i spyi bor rdo rje bzhag la /
'di ni dam tshig rdo rje ste / /
khyod kyi spyi bor rab bzhag pas / /
gal te tshul 'di smra na ni / /
mgo bo tshal pa brgya ru 'gas / /
rnam par 'jig 'gyur the tshom med / /
de nas snying gar rdo rje bzhag la /
oM rdo rje sems dpa' deng khyod kyi / /
snying la yang dag gzhug par gyur / /
gal te tshul 'di smras na ni / /
de ma thag tu dral nas gshegs //
de ltar dam tshig bsgrags nas ni / /
bdud rtsi lnga dang ldan pa'i chu / /
yi ge gsum gyis byin brlabs nas / /
pad+mo'i snod dang ldan pa la / /
oM badzro da ka ThaH ThaH ThaH zhes lan bdun gyis byin gyis brlabs la /
'thung shig khyod kyis dmyal ba'i chu / /
dam tshig 'das na sreg par byed / /
dam tshig bsrungs na dngos grub ni / /
rdo rje bdud rtsi'i chu 'dis 'grub / /
oM badzro da ka ThaH ThaH ThaH zhes brjod do / /
slob dpon dam tshig bstan par bya / /
dam bcas brtan phyir 'di skad brjod / /
deng phyin chad khyod kyi phyag na rdo rje nga yin gyis /
ngas byos shig ces bya ba gang yin pa yang bya dgos so / /
khyod kyis nga la brnyas par ma byed cig /
mi bde ba ma spangs par khyod mi 'dra ba'i nad kyis dus byas nas dmyal bar lhung bar 'gyur ta re zhes smras la /
de nas slob mas slob dpon la yon gyi mchog phul te gsol pa /
de bzhin gshegs pa thams cad kyis bdag la byin gyis rlobs shig /
dpal rdo rje sems dpa' bdag la dbab par mdzod cig ces brjod nas /
de'i snying gar laM las byung ba'i sa'i dkyil 'khor gru bzhi pa /
kha dog ser po gru bzhi rdo rje rtse gsum pas mtshan pa /
dbus su hUM gis byin gyis brlabs te bsgom mo / /
mgrin par chu'i dkyil 'khor baM las bskyed pa /
dkar po zlum po bum pas mtshan pa aH byin gyis brlab pa bsgom mo / /
de nas spyi bor rlung gi dkyil 'khor yaM las bskyed pa kha dog sngon po gzhu'i dbyibs 'dra ba ba dan gyis mtshan pa /
dbus su has byin gyis brlabs pa bsam par bya'o / /
rkang pa'i 'og tu dz+haiH yi ge 'bar ba'i bdag nyid can de'i steng du rlung gi dkyil 'khor ro / /
de'i steng du raM dmar po las byung ba'i me'i dkyil 'khor zur gsum pa 'bar ba'i bdag nyid can bsams te /
de'i 'od zer rab tu 'bar ba'i sbyor ba dang ldan pa dang /
dril bu'i sgra sgrog cing dbab par bya'o / /
oM A be sha ya /
stam+b+ha yar ra tsa la ya tsa la ya hUM ha a dz+haiH /
sngags 'dis bskul nas ji snyed ma phebs kyi bar du dbab par bya'o / /
yang na slob ma'i rkang pa'i 'og tu gnas pa'i rlung gi dkyil 'khor gyis thugs kar bskul te dbab par bya ba'am /
khyad par gyi yi ge la dmigs te dbab par gsungs so / /
de nyid kyi dus su shin tu lha'i nga rgyal gyi stobs kyis dril bu la sogs pa'i sgra dang ldan pas gar gyi rol mo byas la /
oM lo le lo le hUM A /
zhes brjod cing ji srid ma phebs kyi bar du dbab par bya'o / /
phebs par blta ba na 'dod chags rdo rje gzugs su bsams la /
de'i lce la a dmar po bsgom par bya'o / /
'dod chags rdo rje re gnas pa / /
smros shig rdo rje dge mi dge /
de'i rjes su nyams su myong ba dris la /
ye shes dbab pa de brtan pa'i cho ga bya'o / /
oM badzra ti Sh+Ta badzra sa ma ya pra ti pA li te hUM hUM ho ho sngags 'dis ye shes brtan par gyur nas sems dpa' byin gyi brlabs par bya'o / /
dkyil 'khor du zhugs pa ni /
de ring bden pa'i byin rlabs kyis / /
nga yis slob ma bkug byas te / /
ji ltar bsod nams de bzhin lha / /
rigs kyi rim pa 'di la'o / /
rigs gang nang na 'di bzang po / /
de 'dra'i dkyil 'khor 'di la phog /
de nas slob ma'i mig lam du kha dog gi rnam pa dri bar bya ste /
dkar po dang /
ser po dang /
dmar po dang /
nag po'i 'od zer gyi rnam pa ji ltar yid las byung ba bzhin du zhi ba dang /
rgyas pa dang /
dbang dang /
drag po'i las bstan par bya'o / /
de nas sngon du gzung ba me tog gi phreng ba hUM gi stobs dang /
pra tI ts+tsha badzra hoH zhes brjod la dor bar bya ste /
me tog babs pa'i tshul gyis ni / /
dngos grub rab 'bring brtag par bya'o / /
gang zhig lha yi khyad par gyis / /
babs pas dngos grub khyad par brtag /
babs pas sangs rgyas dbu gtsug tor / /
phyag rgya chen po'i dngos grub ni / /
'grub 'gyur 'di la the tshom med / /
spyan nam zhal gyi thad kar bab / /
gsang sngags bzlas pa'i dngos grub 'grub / /
sku yi stod du babs pa ni / /
de yi dngos grub mchog tu bshad / /
gang zhig sku smad me tog bab / /
dngos grub 'bring zhes thub pas gsungs / /
mchog gi sangs rgyas thob pa yin / /
'bring gis dbang phyug la sogs dang / /
yang na gter gyi dngos grub 'grub / /
rim pa 'di yis dngos grub ni / /
bdag med ma la'ang de ltar brtag /
'khor lo'i lha rnams thams cad la / /
mngon sum du ni shes par bya / /
me tog dor ba brgya zhig la / /
gzugs las ring bar 'bebs pa ni / /
dus rang gis ni dngos grub 'grub / /
me tog nye na dngos grub kyang / /
dus 'di nye ba nyid du gsungs / /
gang zhig lha yi rigs rnams la / /
babs pas de yi sngags sbyor ba / /
skal ldan bdag po yin pas na / /
rigs mthun ming ni gdags par bya / /
dor bas lha yi mtshams su ni / /
bab na ga la nye ba yi / /
de ni bdag po'i lha ru shes / /
me tog dor ba brgya zhig la / /
'khor lo spangs nas lhung ba dang / /
de la dngos grub skal ba ni / /
dkyil 'khor lha yi yod ma yin / /
phreng bar ba'i mtshams su ni / /
lhung na zhi ba'i sbyin sreg la / /
sdig bsreg sbyor ba sngon 'gro bas / /
me tog dor ba bskyar bar bya / /
the tshom za zhing ma dad na / /
me tog dor du mi gzhug ste / /
dngos grub skal ba med pa'i phyir / /
mtshams su mnyam par lhung ba dang / /
dkyil 'khor gyi ni phyi rol du / /
'phar nas lhung bar gyur pa la / /
shis pa sngon du byas nas ni / /
blo ldan gyis ni bskyar bar bya / /
me tog dor pa thams cad du / /
pho brang dkyil du phog pa na / /
skal dang ldan pa yin pa'i phyir / /
rab 'bring bye brag rnam pa ni / /
thig gi cha yis rab tu phye / /
de lta bu yi rim pas ni / /
yang dag bab par ma gyur pas / /
lan gsum bskyar bas ma phog na / /
de la gzhug pa'i skal ba med / /
me tog dor ba'i rim pa'o // //
de nas me tog bab pa'i rim pas lha'i bdag nyid shes par byas la /
me tog phreng ba gzung nas sngags 'di brjod de spyi bor btags la / /
pra ti sri h+na swa mi maM satwa ma hA ba la / /
de ni me tog gi phreng ba'i dbang ngo // //
de nas slob ma'i mig la oM 'od zer dang ldan pa bsgom te /
oM rdo rje sems dpa' deng khyod kyi / /
mig 'byed par ni brtson par mdzad / /
mig ni thams cad phye mdzad de / /
rdo rje'i mig ni bla na med / /
ces brjod la gdong g.yogs bkrol te /
dgyes pa rdo rje'i dkyil 'khor bstan pa ni / /
che ge mo kye dgyes pa'i rdo rje'i dkyil 'khor legs par ltos shig /
ces brjod la lha'i mtshan dang sku mdog la sogs pa'i rim pas bstan par bya'o / /
de nas slob dpon dgyes par gyur nas slob ma la 'di skad brjod do / /
kye dkyil 'khor bzang po 'di la ltos / /
da ni dad pa rab tu skyed / /
sngags dang phyag rgya'i byin rlabs kyis / /
khyod kyang sangs rgyas rigs su skyes / /
ma byung khyad par mthong ba'i phyir / /
bla ma la yang gus pa dang / /
dam tshig thams cad bskyang ba dang / /
gsang sngags la yang brtson par gyis / /
'on kyang thugs kyi sras su skyes / /
de nas slob mas bla ma'i zhabs la spyi 'os phyag 'tshal ste /
'di skad brjod do / /
oM rdo rje'i dkyil 'khor chen po yi / /
dkyil 'khor mchog tu bdag bzhugs so / /
oM rnal 'byor chen po'i dkyil 'khor ni / /
dkyil 'khor chen po de ring mthong / /
oM gsang ba'i dkyil 'khor chen po ni / /
dkyil 'khor du ni bdag dbang bskur / /
'di ni slob ma dkyil 'khor du gzhug pa'i rim pa'o // //
de nas slob dpon gyis slob ma shis par bya ba'i phyir dkyil 'khor gyi shar sgor maN+Dal gyi thog tu bzhag la /
bkra shis pa'i glu 'di brjod par bya'o / /
phun sum tshogs pa mnga' ba gser gyi ri bo 'dra / /
'jig rten gsum gyi mgon po dri ma gsum spangs pa / /
sangs rgyas pad+ma rgyas pa'i 'dab 'dra'i spyan mnga' ba / /
bkra shis des ni skye dgu rnams la zhi byed dang po'o / /
de yis nye bar bstan pa'i mchog rab mi g.yo ba / /
'jig rten gsum na grags shing lha dang mis mchod pa / /
chos kyi dam pa skyes dgu rnams la zhi byed pa / /
'di ni 'jig rten dge ba'i bkra shis gnyis pa'o / /
dge 'dun dam pa'i chos ldan thos pa'i bkra shis phyug /
lha dang mi dang lha ma yin gyis mchod pa'i gnas / /
tshogs kyi mchog rab ngo tsha shes dang dpal gyi gzhi / /
'di ni 'jig rten dge ba'i bkra shis gsum pa'o / /
de nas slob ma me tog dang ldan pas gsol ba gdab par bya'o / /
byang chub rdo rjes sangs rgyas la / /
ji ltar mchod chen gsol mdzad pa / /
bdag kyang rab tu bskyab pa'i phyir / /
nam mkha'i rdo rjes bdag la stsol / /
zhes gsol ba btab nas /
pad+ma 'dab ma brgyad pa'i steng du slob ma bzhag la /
mi bskyod par dmigs te /
de bzhin gshegs pa thams cad dgyes pa rdo rje'i gzugs su gyur nas /
rin po che'i bum pa ye shes kyi bdud rtsis bkang ba rig ma'i tshogs kyis gzung ste /
slob ma la dbang bskur bar dmigs te /
rdo rje chen por dbang bskur bar / /
khams gsum gyis ni phyag byas pa'i / /
de bzhin gshegs pa thams cad kyi / /
gsang ba gsum las byung nas ni / /
deng khyod la ni dbang bskur ro / /
rdo rje khu tshur gyis bum pa gzung ste /
dbang bskur ba /
oM badzra a b+hi Shiny+tsa zhes brjod la 'khor los sgyur par dbang bskur ro / /
rim pa 'di ltar rnam par rgyal ba'i bum pa'o / /
gnyis pas ni gau rI la sogs pa'i mtshams kyi bum pas dbang bskur bar bya ste /
me long lta bu'i ye shes kyi rang bzhin ni chu'i dbang ngo / /
de la slob ma rin po che rgyal por dmigs te /
de'i spyi bor gser la sogs pa'i dbu rgyan gyis de'i rigs kyi lhar dmigs nas dbang bskur bar bya'o / /
gong gi sngags dang tshig gis dbang bskur zhing phyogs bcu'i de bzhin gshegs pa thams cad bkug nas dbu rgyan la bstim mo / /
'di ni mnyam pa nyid kyi ye shes kyi rang bzhin de dbu rgyan gyi dbang ngo / /
de nas slob ma snang ba mtha' yas kyi gzugs su dmigs te /
rdo rje rtse lnga pa la snang ba mtha' yas bskyed la /
sangs rgyas rnams kyi rdo rje'i dbang / /
mi phyed rdo rje 'od gsal ba / /
sangs rgyas thams cad 'dus pa yi / /
dam tshig 'byung gnas sgor gyur pa / /
rdo rje 'di ni gzung bar gyis / /
zhes pa dang /
spyi bo dang /
mgrin pa dang /
snying ga dang /
rgyab tu gtugs nas lag tu rdo rje byin te /
sngon bzhin du bskur ro / /
des so sor rtog pa'i ye shes kyi rang bzhin rdo rje'i dbang ngo / /
de nas slob ma don yod grub pa'i gzugs su dmigs la dril bu don yod grub par bskyed de /
lag pa g.yon par byin pa dang /
rdo rje dang dril bu dang ldan pa'i lag pas kun nas 'khyud de /
a badzra a d+hi pa ti twaM /
a b+hi Shiny+tsA mi /
tiSh+Tha badzra sa ma ya s+t+waM zhes brjod la /
sngon bzhin dbang bskur bar byas pas bya ba grub pa'i ye shes te dril bu'i dbang ngo / /
rdo rje dang dril bu yongs su bkrol nas bdag po'i dbang bskur te /
slob ma rnam par snang mdzad kyi gzugs su dmigs la /
rdo rje dang dril bu spyi bor gzung ste /
oM badzra satwa s+t+waM a b+hi Shiny+tsa badzra nA ma /
a b+hi She ka ta zhes brjod nas dbang bskur te /
kye dpal rdo rje che ge mo dkyil 'khor chen po 'dir ming gi dbang bskur bas /
ma 'ongs pa'i dus su ming 'di zhes bya ba'i rdo rje 'chang du 'gyur ro / /
de ni chos kyi dbyings kyi ye shes kyi rang bzhin gyi dbang ngo / /
dbang de dag gis sngags dang rgyud nyan pa dang /
bsgrub par bya ba'i cho ga thams cad gnang ba dang /
sgrub thabs la sogs pa thams cad bshad par gnang ngo / /
de dag gis ni sgrub pa po'i dbang ste /
rig pa'i dbang lnga'o / /
rig pa ni ma rig pa spangs shing ye shes lnga thob pas na rig pa'i dbang ngo / /
gang dang gang dag snang ba ni / /
rang bzhin gtso bo he ru ka / /
chos ni so sor dag pa ste / /
sangs rgyas ye shes de ltar blta / /
rig dbang thun mong byang chub ste / /
yang dag rdzogs pa'i sangs rgyas kyi / /
khyad par byang chub thob mi 'gyur / /
de la ma 'ongs pa'i dus su yang dag par rdzogs pa'i byang chub thob par 'dod pas slob dpon gyi dbang blang bar bya ste /
thun mong gi sdom pa dang ldan pas /
khyad par gyi slob dpon gyi sdom pa sngon du 'gro bas rdo rje brtul zhugs sbyin par bya ste /
lung bstan pa dang rjes su gnang ba ni ma yin no / /
de ci'i phyir zhe na /
phyir mi zlogs pa'i sa'i rang bzhin yin pa'i phyir ro / /
de yang gang zag gi khyad par gyi mos pa'i sgo nas lung bstan pa dang /
dbugs dbyung ba yang ji ltar rdo rje brtul zhugs kyi dbang bskur ba'i dus su lung bstan pa dang dbugs dbyung ba tsam sbyin zhing rjes su gnang ba ni ma yin no zhes slob dpon kha cig gis de ltar gsung /
gzhan yang slob dpon kha cig gis ni mos pa gtso bor byas te rjes su gnang ba yang sems can kun gyi don gyi phyir zhes bya ba la sogs pa'i tshigs bcad lngas sbyin par gsungs so / /
de nas gzhan yang rang gi lha'i phyag rgya la bslab ste /
rtsa ba'i sngags sam snying po'i sngags brgya rtsa brgyad bzlas la slob ma rjes su gnang ba sbyin no / /
sangs rgyas thams cad nyer 'gyur ba'i / /
lam mchog 'di la bdag gis ni / /
bu khyod yang dag gzhug par bya / /
ji ltar gsungs pa'i rim pa'i tshogs / /
khyed la rjes su gnang ba sbyin / /
de nas slob mas 'di skad brjod / /
bcom ldan rdo rje 'chang gi thugs / /
rig pa 'di ni bdag gis gzung / /
zhes brjod pa dang /
rjes su gnang ba'i sngags la bzlas pa brgya rtsa brgyad byas te /
slob dpon gyis slob ma la bsgo ba /
sngags dang phyag rgya dang ye shes dang bdag gi de kho na nyid mi shes pa dang /
dkyil 'khor gyi de kho na nyid mi shes pa dang /
dkyil 'khor ma mthong ba la ston par ma byed cig /
khyod dang gang la bstan pa de nyid chags sdang gis zhugs shing bstan pa yin pas na dmyal bar nges par ltung bar 'gyur ro zhes slob ma la bsgo bar bya'o / /
rig pa'i dbang gi yan lag gi cho ga'o // //
de nas slob mas rig pa'i dbang thob pa dang slob dpon gyi sdom pa bzung nas /
bla ma'i zhabs la phyag 'tshal nas yon gyi mchog phul te gsol ba gdab par bya'o / /
byang chub rdo rjes sangs rgyas la / /
mchod rten ji ltar gsol ba ltar / /
bdag kyang rab tu bskyab pa'i phyir / /
nam mkha'i rdo rje bdag la stsol / /
zhes gsol ba lan gsum du btab nas /
dkyil 'khor du gzhug par bya ba ni dkyil 'khor chen po'i shar sgor pad+ma 'dab ma brgyad pa bris pa'i steng du khyad par gyi khri bshams nas /
der slob ma bzhag la /
bdag nyid lha'i rnal 'byor dang ldan pa'i thugs ka nas 'od zer nam mkha'i khams su spros te /
phyogs bcu'i sangs rgyas thams cad he ru ka'i skur bsgoms te /
mchod pa'i khyad par rnams dang /
gdugs dang /
rgyal mtshan dang /
ba dan dang /
sgra sna tshogs dang /
bkra shis kyi glu sna tshogs brjod pa dang ldan pas spyan drangs te /
de dag gis rin po che'i bum pa ye shes kyi bdud rtsis bkang ba thogs nas dbang bskur bar dmigs la /
tshig 'dis dbang bskur bar bya'o / /
sangs rgyas rnams kyi thugs rang bzhin / /
rdo rje chen pos dbang bskur bas / /
khams gsum gyis ni phyag byas te / /
sangs rgyas thams cad 'dus pa yi / /
gsang ba gsum ldan dbang mchog 'di / /
khyod la yang ni sbyin par bya'o / /
zhes brjod nas pad+ma'i snod bzed la dbang bskur bar bya'o / /
de nas 'di ltar slob ma la dkyil 'khor gyi de kho na nyid dang /
lha'i de kho na nyid dang /
slob dpon gyi las dang bya ba bstan par bya'o / /
snying po rnam par dag pa len pa dang /
ting nge 'dzin yongs su gzung ba dang /
longs spyod rdzogs pa'i sku'i mtshan nyid bstan pa'i phyir dkyil 'khor ro / /
sems kyi snang ba rang bzhin gyis dag pa'i phyir gzhal yas khang ngo / /
sems mnyam par gzhag pa'i phyir gru bzhi'o / /
byams pa dang /
snying rje dang /
dga' ba dang /
btang snyoms kyi rnam par dag pas thig bzhi'o / /
chos rjes su dran pas thig go / /
bden pa'i sku log par lta ba dang /
dman pa'i log par lta ba dang /
tshul khrims la 'jug pa log par lta ba dang /
yang dag pa las log par lta ba spangs pa'i phyir /
cha bran gyi thig rnams so / /
sdom pa dang sems can gyi don byed pa dang /
dge ba'i chos sdud pa ste /
de dag gi tshogs kyi rnam par dag pa ni rgyan sna tshogs pa'o / /
dad pa dang brtson 'grus dang /
dran pa dang /
ting nge 'dzin dang shes rab kyi sems kha dog lnga'o / /
mi dge ba'i chos skyes pa spong ba ni shar phyogs kyi rta babs so / /
mi dge ba'i chos ma skyes pa mi skyed pa ni lho phyogs kyi rta babs so / /
dge ba'i chos ma skyes pa skyed pa ni nub phyogs kyi rta babs so / /
dge ba'i chos skyes pa bsrung ba ni byang phyogs kyi rta babs so / /
lus dang /
tshor ba dang sems dang chos dran pa nye bar gzhag pa'i rnam par dag pa ni 'dod yon gyi snam bu'o / /
bzod pa dang chos dang don dang sngags yongs su 'dzin pa'i rnam par dag pas ni /
lha rnams la gnas pa'i lha mo'i tshogs glu ma dang gar ma'o / /
stong pa nyid kyi rnam par thar pa ni shar gyi sgo'o / /
mtshan ma med pa'i rnam par thar pa ni lho'i sgo'o / /
smon pa med pa'i rnam par thar pa ni nub kyi sgo'o / /
mngon par 'dus ma byas pa'i rnam par thar pa ni byang gi sgo'o / /
spyod pa dang rdzu 'phrul gyi rkang pa ni shar phyogs kyi rin po che'i ka tan gnyis so / /
brtson 'grus dang rdzu 'phrul gyi rkang pa ni lho phyogs kyi rin po che'i ka tan gnyis so / /
sems dang rdzu 'phrul gyi rkang pa ni nub phyogs kyi rin po che'i ka tan gnyis so / /
'dun pa dang rdzu 'phrul gyi rkang pa ni byang phyogs kyi rin po che'i ka tan gnyis so / /
kun la snyoms par brtse ba dang bsod nams dang ye shes kyi tshogs rdzogs pa'i phyir bum pa gang ba'o / /
dran pa dang chos rnam par 'byed pa dang shin tu sbyangs pa dang /
brtson 'grus dang /
dga' ba dang /
ting nge 'dzin dang /
btang snyoms rnams ni byang chub kyi yan lag bdun te /
me tog gi phreng ba'o / /
sgrib pa thams cad spangs pa dang ting nge 'dzin dang /
shes rab yongs su rtogs pa dang /
de bzhin gshegs pa'i lam gyi ye shes kyi rnam par dag pa ni rlung yab po / /
nyon mongs pa'i sa bon bcom pa'i phyir dang nyon mongs pa dang bral te dra ba'o / /
nye ba'i nyon mongs pa bcom zhing bral ba ste dra ba phyed pa'o / /
me long lta bu'i ye shes la sogs pa'i rnam par dag pa ni me long ngo / /
'gro ba thams cad chos kyi ngo bor dbyer mi phyed pa'i phyir dang /
'khor ba'i skyon gyis ma gos pa'i phyir pad+ma'o / /
sems can thams cad las 'byung ba'i so so yang dag par mi skye ba'i byang chub kyi sems kyi rnam par dag pa ni zla ba'o / /
rdo rje lta bu'i ting nge 'dzin las byung ba'i shes rab ye shes ni nyi ma'i dkyil 'khor ro / /
'dod pa'i yon tan lnga yang dag par lam du khyer ba'i phyir dang /
gzugs la sogs pa'i mngon par shes pa spang ba'i phyir na 'dod yon gyi snam bu'o / /
chos kyi dbyings shin tu rnam par dag pa'i ye shes kyi rgyu mthun pa yin pa'i phyir mchod pa'i khyad par ro / /
bag yod pa dang ngo tsha shes pa'i phyir /
sna tshogs pa'i ral gris brgyan pa'o / /
'dul bas khyad par du byas pa'i chos dang mdo'i sde dang dbyangs su bsnyad pa'i sde dang /
lung bstan pa'i sde dang /
tshigs su bcad pa'i sde dang /
ched du brjod pa'i sde dang /
rtogs pa brjod pa'i sde dang /
skyes pa rabs kyi sde dang /
shin tu rgyas pa'i sde dang /
de ltar gsung rab yan lag bcu gnyis rnam par dag pa ni rlung gis bskyod pa'i ba dan la dril bu'i sgra sgrog pa'o / /
sha'i spyan dang /
lha'i spyan dang /
shes rab kyi spyan dang /
chos kyi spyan dang /
sangs rgyas kyi spyan gyi rnam par dag pa ni pany+tsa re khA'o / /
de ltar bdag med ma'i dkyil 'khor gyi de kho na nyid kyang shes par bya'o / /
gzhan yang khyad par 'di yod de /
yang dag pa'i lta ba dang /
yang dag pa'i rtog pa dang /
yang dag pa'i ngag dang /
yang dag pa'i las kyi mtha' dang /
yang dag pa'i 'tsho ba dang /
yang dag pa'i rtsol ba dang /
yang dag pa'i dran pa dang /
yang dag pa'i ting nge 'dzin te /
'phags pa'i lam yan lag brgyad kyis rnam par dag pa ni ka ba brgyad do / /
thams cad du bcing ba lnga rnam par grol ba'i phyir dang /
rdzogs pa'i sangs rgyas thams cad kyi rdo rje lta bu'i lam gyi chos kyi 'khor lo bskor ba'i phyir ka ba brgyad kyi steng du rdo rje'i phreng ba'o / /
'jig rten gyi khams thams cad bdag med par mtshon pa'i phyir dur khrod chen po brgyad do / /
dkyil 'khor gyi de kho na nyid do / /
gzugs kyi skye mched dang sku'i rang bzhin so so'i rnam par dag pa ni gau rI'o / /
sgra'i skye mched dang thugs kyi rang bzhin so so'i rnam par dag pa ni gau rI'o / /
dri'i skye mched dang gsung gi rang bzhin so so'i rnam par dag pa ni ro langs ma'o / /
ro'i skye mched dang ye shes kyi rang bzhin so so'i rnam par dag pa ni g+hasma rI'o / /
sa'i khams dang sku'i de kho na nyid kyi ye shes kyi rnam pa dag pa ni puk+ka sI'o / /
chu'i khams dang gsung gi de kho na nyid kyi ye shes kyi rnam par dag pa ni sha pa rI'o / /
me'i khams dang thugs kyi de kho na nyid kyi ye shes kyi rnam par dag pa ni tsaN+DalI'o / /
rlung gi khams dang de kho na nyid kyi ye shes kyi rnam par dag pa ni DoM bi nI'o / /
ji ltar gsungs pa'i ye shes rnam par dag pa'i 'bras bu dang /
rdo rje 'chang chen po'i go 'phang bla na med pa'i byang chub kyi bdag nyid dpal dgyes pa'i rdo rje'o / /
bdag med pa'i dkyil 'khor la ni reg pa'i skye mched dang /
shes rab ye shes kyi dbang po'i rang bzhin ni sa spyod ma'o / /
chos kyi skye mched dang dad pa dang /
brtson 'grus dang /
dran pa dang ting nge 'dzin dang /
shes rab kyi stobs kyi rang bzhin gyi rnam par dag pa ni mkha' spyod ma'o / /
dad pa'i dbang po'i rang bzhin ni gau rI'o / /
brtson 'grus kyi dbang po'i rang bzhin ni tsau rI'o / /
dran pa'i dbang po'i rang bzhin ni be tA lI'o / /
ting nge 'dzin gyi dbang po'i rang bzhin ni g+hasma rI'o / /
rab tu dga' ba dang dri ma med par dang 'od byed pa'i rang bzhin ni puk+ka sI'o / /
'od 'phro ba dang /
sbyang dka' ba dang /
mngon du gyur pa'i rang bzhin ni sha ba rI'o / /
ring du song ba dang mi g.yo ba'i rang bzhin ni tsaN+DalI'o / /
legs pa'i blo gros dang chos kyi sprin gyi rang bzhin ni DaM bi nI'o / /
gzugs kyi phung po dang mig gi skye mched dang gti mug chen po rnam par dag pa'o / /
sangs rgyas kyi me long lta bu'i ye shes kyi rang bzhin ni rdo rje ma'o / /
tshor ba'i phung po dang /
sna'i skye mched dang /
nga rgyal chen po dag pa'i sangs rgyas kyis mnyam pa nyid kyi ye shes ni gsang ba'i gau rI ma'o / /
'du shes kyi phung po dang lce'i dbang po dang /
'dod chags chen po rnam par dag pa'i sangs rgyas kyis so sor rtog pa'i ye shes kyi rang bzhin ni chu'i rnal 'byor ma'o / /
'du byed kyi phung po dang lus kyi skye mched dang phrag dog chen po dag pa'i sangs rgyas kyis bya ba grub pa'i ye shes kyi rang bzhin ni rdo rje mkha' 'gro ma'o / /
rnam par shes pa'i phung po dang /
yid kyi skye mched dang zhe sdang chen po dag pa'i sangs rgyas kyi sa chos kyi dbyings kyi ye shes kyi rang bzhin ni bdag med ma'o / /
de dag ni lha'i de kho na nyid do / /
phyi dang nang gi sa yongs su sbyang ba la sogs pa ni slob dpon gyi las dang bya ba'o / /
de nas dam tshig gsum dang ldan pa ni rdo rje brtul zhugs kyi snod du rung ba yin te /
rdo rjer byin gyis brlabs nas /
sangs rgyas kun gyis bsngags pa yi / /
ye shes lnga ldan rdo rje ni / /
khyod la yang dag sbyin par bya / /
hUM gis thugs kar yang dag gzung / /
gsung rnams sgra brnyan lta bu ste / /
rtog pa med pas sna tshogs sgra / /
brjod pa'i yul las rnam par 'das / /
dril bu gsung gi rang bzhin te / /
de ni khyod kyis gzung bar gyis / /
'di ni gsung gi dam tshig pas / /
yi ge AH yis yang dag gzung / /
thabs dang shes rab bdag nyid rgyud / /
mi phyed rdo rje'i ngo bo nyid / /
'khyud pa phyag rgya chen po ste / /
'di ni sku yi dam tshig yin / /
yi ge oM gyis yang dag gzung / /
de ltar dam tshig gsum ldan na / /
rdo rje'i brtul zhugs sbyin par bya / /
yi ge hUM las skyes pa yi / /
rgyu 'bras rdo rje sems rang bzhin / /
cho ga tshang nas slob ma sbyin / /
'di ni sangs rgyas thams cad kyi / /
rdo rje sems dpa'i lag na gnas / /
khyod kyis kyang ni rtag tu 'chang / /
rdo rje sems dpa'i brtul zhugs brtan / /
thog mtha' med pa'i sems dpa' ni / /
rdo rje sems dpa'i dga' ba che / /
kun du bzang po kun bdag nyid / /
rdo rje snyems tshul bdag po'i bdag /
khyod kyis rtag tu 'chang bar gyis / /
'di dag brjod nas slob ma'i lag tu sbyin par bya'o / /
oM sarba ta thA ga ta sid+d+hi badzra sa ma ya e Sha twaM d+hA ra ya mi /
hi hi hi hi hUM /
'dis rdo rje 'dzin du gzhug ste rdo rje brtul zhugs brtan pha'o / /
'di de sangs rgyas thams cad kyi / /
shes rab sgra yi rjes 'gror bshad / /
khyod kyis kyang ni rtag tu 'chang / /
byang chub mchog tu rgyal bas bzhed / /
chos kyi sgra ni khyod kyis sgrogs / /
srid pa rang bzhin gyis dag phyir / /
ngo bo med pa dngos med byas / /
rang bzhin dag la sems pa rnams / /
dam pa srid pa byed par shog /
de dag gis ni rdo rje'i brtul zhugs sbyin te /
dril bu'i de kho na nyid 'dzin du bcug la dkrol bar bya'o / /
de nas lhag pa'i lha'i phyag rgyas phyag rgya chen por byin gyis brlabs la /
gzugs sogs sku yi dam tshig gis / /
gsang sngags ma tshang med par bzla / /
rang gi rig pa'i ngo bo ste / /
phyogs bcu dus gsum bzhugs pa yi /
khyod kyis oM gyis gzung bar gyis / /
de ltar de kho na nyid gsum bstan to / /
de nas phyag rgya drug gis dbang bskur la /
lung bstan pa'o / /
bdag nyid gtso bo'i nga rgyal du byas te /
sangs rgyas thams cad kyi zhing mngon sum du byas la /
lag pa g.yon pa'i khu tshur gyis chos gos kyi tha ma snying gar gzung ste /
lag pa g.yas pa skyabs sbyin du byas la /
shar la sogs pa'i gau rims kyis lung bstan par bya'o / /
oM rdo rje'i rigs mchog chen po yi / /
de bzhin gshegs pa thams cad dang / /
mgrin pa gcig tu lung bstan to / /
'di ltar nga yis lung bstan nas /
rdo rje sems dpa' de bzhin gshegs / /
srid pa'i mtha' nyid bsgrub pa'i phyir / /
srid pa ngan 'gro rnams las 'grol / /
kye de bzhin gshegs pa che ge mo / /
zhes bya ba 'di /
ta thA ga ta sid+d+ha b+hur b+hu ba swaH 'di ltar rigs bzhi'i rin po che dang /
pad+ma dang las kyi bdag nyid du lung bstan to / /
de yi dbang bskur gyur pa yi / /
sngags pa 'gro ba kun gyi bdag /
phyag rgya chen po'i bdag nyid la / /
bla na med pa'i byang chub tu / /
bde gshegs kyis kyang lung bstan mdzod / /
de la 'di ltar bstan te /
sngags dang phyag rgyas rdo rje 'chang gi go 'phang du gyur pa'i phyir /
bstan par bya ba'i lung bstan pa'o / /
de nas dam tshig gsum dang ldan pa de dbugs dbyung bar bya ste /
gsang mchog dkyil 'khor dam pa ni / /
mthong ba dang ni zhugs gyur pas / /
sdig pa kun las nges par grol / /
khyed rnams de nyid legs par gnas / /
bde chen theg pa 'di las ni / /
slar khyod 'chi ba la sogs med / /
mi tshugs pa dang mchog 'bras bu / /
cis kyang mi tshugs dga' bar gyis / /
srid pa'i sdug bsngal las khyod 'das / /
dam pa'i srid pa bsgrub pa'i phyir / /
ston pa'i mchog tu gyur pa yin / /
dam tshig sdom pa grub pa 'di / /
rtag tu khyod kyis bsrung bar gyis / /
sangs rgyas kun gyis mthun par gsungs / /
dam pa rtag pa'i bka' yin no / /
gang zhig skyed pa tsam gyis ni / /
sangs rgyas nyid du dogs med pa'i / /
byang chub sems ni gtang mi bya / /
phyag rgya rdo rje gang yin pa / /
dam pa'i chos ni mi spang zhing / /
nam yang dor bar mi bya'o / /
mi shes pas ni rmongs pa la / /
tshul chen bstan par mi bya'o / /
bdag nyid yongs su spangs nas su / /
dka' thub kyis ni ma gdungs shid / /
ci bde bar ni gzung bar bya / /
'di ni ma byon rdzogs sangs rgyas / /
rdo rje dril bu'i phyag rgya rnams / /
nam yang yongs su mi dor zhing / /
slob dpon smad par mi bya ste / /
'di ni sangs rgyas kun dang 'dra / /
sangs rgyas tshul mtshungs bla ma yi / /
slob dpon la ni gang smod pa / /
de ni sangs rgyas kun smad pas / /
rtag tu sdug bsngal thob 'gyur te / /
rims dang du ga dang dbyig dug nad / /
mkha' 'gro rnams kyi chad pa dang / /
gnod dang log 'dren gtum po yis / /
bsad nas sems can dmyal bar ltung / /
de bas nan tan thams cad kyis / /
rdo rje slob dpon blo gros che / /
dge ba rab tu mi bcom pa / /
nam yang smod par mi bya'o / /
bla ma la ni gus bcas yon / /
rjes mthun khyod kyis dbul bar bya / /
des ni rims sogs gnod pa rnams / /
phyir yang 'byung bar mi 'gyur ro / /
rtag tu rang gi dam tshig bsrung / /
rtag tu de bzhin gshegs pa mchod / /
rtag tu bla ma la yang dbul / /
'di ni sangs rgyas kun dang 'dra / /
de phul sangs rgyas thams cad la / /
rtag tu phul ba nyid du 'gyur / /
de phul bsod nams tshogs yin te / /
tshogs las dngos grub mchog thob 'gyur / /
gang phyir 'di ni legs gnas pas / /
deng khyod nye bar 'bras bur gnas / /
dam tshig lha rnams kun mnyam par / /
deng khyod 'gyur bar the tshom med / /
sangs rgyas rdo rje 'dzin bcas pa / /
kun gyis deng khyod dbang bskur bas / /
khams gsum gyi ni rgyal chen po / /
rgyal po'i bdag por bstan pa yin / /
deng ni bdud las rnam rgyal te / /
grong khyer mchog tu rab tu bzhugs / /
khyed rnams kyis ni sangs rgyas nyid / /
de nyid thob par the tshom med / /
de ltar yid ni rab dang rdo rje nyid du gyis / /
rang gi dam tshig mi zad bde chen bstan par gyis / /
deng 'dir 'gro ba myur te rdo rje sems dpa' dang / /
rab tu mnyam zhing rtag pa nyid du rtogs par 'gyur / /
gzhan yang dam tshig bcu bzhi bstan / /
de ltar slob ma mnyes gshin pas / /
bla ma'i zhabs la phyag 'tshal te / /
gtso bo 'di ltar bka' stsal pa'i / /
gsung gi de bzhin bka' bgyid do / /
zhes pa ni dbugs dbyung ba sbyin pa'o / /
de nas rjes su gnang ba pa ni / /
de nas rang gi lha'i rnal 'byor dang ldan pas gser gyi thur ma la bsngags te /
bdag gi thugs ka'i 'od zer dang mtshungs par ye shes kyi mig sman gyis mig dbye bar brtsam par bya'o / /
bu khyod kyi ni mi shes pa'i / /
mig gi rab rib nyes pa rnams / /
ji ltar mig sman mkhan po ltar / /
de bzhin rdo rje sems dpa' yis / /
sbyor bas rab rib bsal bar bya / /
oM badzra ne tra ya a pa ha ra pa Ta laM hrIH slob ma'i mig gnyis la mchog gi yi ge bsams la /
thur ma dang 'od zer gyis bsal bar bya'o / /
oM badzra satwa zhes pas de nas me long bstan la /
chos thams cad kyi rang bzhin bstan pa ni /
chos rnams gzugs brnyan lta bu ste / /
dag cing gsal la rnyog pa med / /
gzung du med cing brjod du med / /
rgyu dang las las kun du byung / /
de bzhin nyid las nges par skyes / /
ngo bo nyid med gnas med pa / /
'di ltar chos rnams thams cad shes / /
rang bzhin med cing gzhi med pas / /
sems can don ni mnyam med byos / /
skyob pa rnams kyi mchog tu 'gyur / /
de nas dril bu dkrol zhing me long gi gzugs brnyan bstan la /
chos thams cad kyi de kho na nyid 'di ltar shes par gyis shig ces bka' bsgo la tshig 'di brjod par bya'o / /
thams cad nam mkha'i mtshan nyid de / /
nam mkha' la ni mtshan nyid med / /
nam mkha' dang ni mnyam sbyor phyir / /
kun gyi mchog ni mnyam nyid gsal / /
rdo rje sems dpa' me long ltar / /
dag cing gsal la dri ma med / /
sangs rgyas kun gyi bdag nyid ni / /
bu khyod kyi ni snying la gnas / /
gang 'di de bzhin gshegs pa thams cad kyi bdag po'i byang chub sems dpa' ni 'di yin par shes par gyis shig /
ces brjod la me long snying gar gtug go / /
de nas ho las skyes pa'i gzhu lag tu byin la /
de bzhin gshegs pa thams cad rjes su sgrubs shig /
bdud bzhi rnam par 'dul bar gyis shig ces mgo la phyogs bzhir gzhu bzhi dgang bar bya'o / /
steng dang 'og tu yang ngo / /
de nas oM badzra he tu maM zhes pas 'khor lo rkang pa gnyis kyi bar du bzhag la oM badzra b+ha Sha raM zhes pas dung lag pa g.yas su sbyin /
dbyangs kyi yi ge dang po las glegs bam dang /
dbyangs kyi yi ge tha ma las dril bur gyur pa las lag pa g.yon du byin la 'di skad brjod do / /
'di nas brtsams te sems bskyed pa tsam gyis chos kyi 'khor lo bskor bar gyis shig /
de ring phan chad 'jig rten la / /
skyob pa rnams kyi 'khor lo bskor / /
chos kyi dung ni bla med pa / /
kun du ma lus gang bar bgyis / /
so ma nyi yid gnyis mi bya zhing / /
dogs pa med pa'i sems kyis su / /
gsang sngags spyod pa'i tshul gyi mchog /
'jig rten 'di la rab tu sgrogs / /
de ltar byas nas sangs rgyas la / /
phan 'dogs drin du gzo zhes bya / /
rdo rje 'dzin pa de kun yang / /
kun du khyod la srung bar byed / /
gzhan yang go rims ji lta ba'i 'khor los sgyur ba'i sbyor ba dang ldan par byas la /
sems can rnams la phan 'dod phyir / /
'jig rten khams ni thams cad du / /
ji lta ji ltar 'dul 'gyur ba'i / /
de ltar chos kyi 'khor lo bskor / /
chos kyi gnas su rdo rje dang / /
rin po che dang pad+ma dang / /
phrin las 'khor lo rnams go rims / /
tshigs bshad 'di yi rim pa las / /
sh+loka ni lnga po yis / /
rjes su gnang ba sbyin pa'o / /
de la brtul zhugs la sogs pa'i rjes su gnang ba sbyin pa'i bar du dbang bzhi pa rdzogs nas sbyin zer ba yang yod do / /
de la skabs 'dir ni bzhi pa'i rim pa'i sngon du 'gro zhes gsungs so / /
de nas slob ma la bsang gtor la sogs pa byas te /
slob dpon rdo rje slob dpon gyi / /
mtshan nyid thams cad rdzogs byas la / /
slob ma'i lag par ni /
phyag gdub sngags kyi bsrung ba gdags / /
steng du gdugs ni gzung bya ste / /
rdo rje dril bu 'dzin pa yis / /
dkyil 'khor bskor ba gsum byas la /
phyag rgya drug gis dbang bskur la / /
de ring 'di ltar slob ma yis / /
rgyud kyi don rnam 'dzin 'gyur te / /
gdugs bsal nas ni slob ma la / /
gzengs bstod phyir ni 'di skad brjod / /
da ni dkyil 'khor slob dpon gyur / /
gsang sngags rgyud kyang 'dzin par 'gyur / /
sangs rgyas byang chub sems dpa' dang / /
lha rnams kun gyis bkur bar 'gyur / /
sems can rnams la brtse ba'i phyir / /
khyod kyis dkyil 'khor chog bzhin / /
nan tan bskyed de bri bar bya / /
sgrub pa po yang rgyud la sbyor / /
de nas rang sngags brgya rtsa brgyad / /
bzlas nas sngags 'di khyod la sbyin / /
sngags 'di rgyal ba kun la nye / /
zhes brjod la sbyin par bya'o / /
slob mas kyang /
bcom ldan bdag gis legs par gzung / /
sngags kyi dngos grub nye bar 'gyur / /
gsang sngags gzung ste bzlas par bya'o / /
de nas slob ma phyag rgya bzhi bstan par bya ba'i phyir / /
'di skad brjod do / /
khyed kyis dus 'di nas bzung ste phyag rgya bzhi mi shes pa'am /
phyag rgya gcig mi shes pa la phyag rgya gcig kyang bstan par ma byed cig ces bsgo'o / /
de ci'i phyir zhe na /
sems can dkyil 'khor ma mthong ba dang dkyil 'khor dang phyag rgya la rjes su ma zhugs pa'i phyir /
thob pa'i 'bras bu la the tshom du gyur pa yin pas de dag la bstan par mi bya'o / /
gal te bstan par byas na sgro 'dogs dang skur ba'i rang bzhin du 'gro ba'i phyir /
mnar med pa'i sems can dmyal bar ltung ba yin pas na /
de lta bu la ston par ma byed cig ces bsgo'o / /
'di dag ni thun mong gi slob dpon gyi dbang ngo //
khyad par gyi lag pa rdo rje dril bu dang ldan pas /
shes rab dril bu de nyid ni / /
bcu drug lon pa'i shes rab tu / /
dmigs te lag pas legs 'khyud nas / /
mtshan nyid thams cad yongs rdzogs pa / /
de ni slob dpon yin par bshad / /
de ni 'jig rten las 'das pa'i dbang ngo / /
slob dpon gyi dbang de nyid ni phyir mi ldog pa'i dbang zhes kyang bya /
rdo rje slob dpon gyi dbang zhes kyang bya'o / /
'jig rten dang 'jig rten las 'das pa'i slob dpon gyi dbang zhes bya'o / /
de la rig pa'i dbang dang slob dpon gyi dbang gis ni bum pa'i dbang zhes bya ste /
dbang thams cad kyi dus su khyad par dang thun mong gi bum pas dbang bskur ba'i phyir bum pa'i dbang zhes bya'o / /
des ni lus kyi sgrib pa dag cing sku'i dbang thob pa dang /
sprul pa'i sku'i rang bzhin yin pas bum pa'i dbang zhes bya'o // //
slob dpon mchog gi dbang phyug gis / /
slob dpon dbang skur tshang nas ni / /
gsang dbang skal ldan gang zhig la / /
de la dam tshig sbyin bya ste / /
mchog gi sdom pa 'dzin du gzhug /
mi la sogs pa'i sha lnga dang / /
bdud rtsi lnga nyid bsten byas na / /
dgyes pa rdo rje'i dngos grub thob / /
gzhan gyis srog kyang gcad par bya / /
brdzun gyi tshig kyang smra bya zhing / /
ma byin par yang blang bya ste / /
gzhan gyi bud med rtag tu bsten / /
sems ni rtse gcig brtan bya ste / /
ma rig las byung sems 'khrul gsad / /
dngos kun rang bzhin med pa dang / /
'jig rten sgrol phyir brdzun du smra / /
rang gi bde ba mi spong zhing / /
rtogs dka'i ye shes thob pa'i phyir / /
ma byin pa nyid blang ba yin / /
spros bral ma skyes btsun mo ni / /
rtogs pas gzhan gyi bud med bsten / /
yang dag rdzogs pa'i sangs rgyas kyis / /
de dag dam tshig yin par gsungs / /
bzang po mtshan nyid ldan pa yis / /
dam tshig de dag legs par gzung / /
de nas mchod pa rnam lnga yis / /
khyad par kun dang ldan byas la / /
dngos grub sdom pa ldan pa'i phyir / /
slob dpon gyis ni slob ma mchod / /
de nyid dam tshig sbyin pa yin / /
de nas slob mas slob dpon la / /
tshogs kyi 'khor lo phul nas ni / /
slob mas rig ma brgyad po 'di / /
ma dang sring mo nyid dang ni / /
bu mo dang ni tsha mo dang / /
de bzhin zhang po'i chung ma dang / /
ma yi spun zla sgyug mo dang / /
de bzhin pha yi sring mo nyid / /
rig ma brgyad du rab tu grags / /
lha mo brgyad kyi rang bzhin te / /
bsgrubs na dngos grub 'byin pa'o / /
de nas rig ma brgyad po de dag dang mi ldan na /
rigs lnga'i rang bzhin du gyur pa'i rig ma rdo rje ma la sogs pa gang dang ldan pa dbul bar bya'o / /
gar ma tshos ma g.yung mo dang / /
gtum mo dang ni bram ze mo / /
de bzhin gshegs pa'i rigs las skyes / /
rig ma lngar ni rab tu bshad / /
de dag rnal 'byor pas mchod bya / /
nam du 'khyud dang 'o byas te / /
de la chags pa'i rol pa bya / /
rdo rje pad+mo sbyor ba yis / /
der ni chang ni btung bya ste / /
sha dang sha chen bza' bar bya / /
de la btung ba'i ston mo sbyin / /
de nas yang ni mchod par bya / /
de nas thun tshod gnyis pa la / /
slob ma nang du gzhug par bya / /
ras kyis mig ni dgab byas la / /
phyis ni dkyil 'khor bstan byas te / /
sA lu skyes mchod sbyar ba dang / /
chang gis rnal 'byor ma mchod bya / /
bde chen dum bu gcig par ni / /
bdud rtsi dang bcas chang gis bkang / /
skal ldan chen pos slob dpon dang / /
ston pa nyid la mchod byas te / /
bdag kyang dgyes pa chen po yis / /
phyag 'tshal nas ni btung bar byas / /
byin dang len pa'i phyag rgya ni / /
pad+ma lta bu phye bya ste / /
yang dang yang du phyag 'tshal yin / /
ma dang tsha mo sgyug mo dang / /
zhang po'i chung ma dag la ni / /
mchod na dngos grub myur du thob / /
sems la rtog pa med pa'i phyir / /
de nas rdo rje slob dpon gyis 'dod pa'i yon tan lnga'i tshogs la spyod de /
rnal 'byor dang rnal 'byor ma'i tshogs thams cad 'dod pa'i rol pas yongs su spyod de /
mchod pa'i khyad par thams cad dang ldan pas rdo rje klu la sogs pa'i dgyes pa'i spyod pa thams cad rdzogs par byas nas /
tshogs kyi 'khor lo yongs su bsdus te /
de nas yol bal sogs pas sa phyogs dben par byas la /
bla re dang rlung g.yab kyis phyogs bzhir brgyan par byas la /
bde zhing 'jam pa'i stan bting ste /
sa phyogs de dri zhim po'i spos dang mar me phyogs bzhir bltam par bya'o / /
de lta bur slob dpon dang las kyi phyag rgya bzhugs te /
rig ma de rnams kyi mchog tu gyur pa'am /
slob dpon gang la dad pa ni skra 'jam zhing 'khyil pa dang /
zhal mdzes shing dri zhim pos byugs pa dang mig dkyus ring ba dang /
mdog sngo ba sangs su gyur pa nu ma'i mtshams 'brel ba dang /
ro stod che zhing rked skabs phra ba dang /
gzugs dang lang tshos rnam par brgyan pa dang /
rigs mtho zhing snying rje dang ldan pa dang /
brtan zhing dbang dang ldan pa /
ting nge 'dzin gyi bdag nyid dang mi 'bral ba /
sna tshogs pa'i gos dang rgyan gyis brgyan pa /
sih+la dang ga pur byugs la /
yang na ji ltar rnyed pa'i rig ma lo bcu gnyis lon pa'am /
lo bcu drug ma slob mas slob dpon la phul la de lta bu'i rig ma yongs su gzung ste /
khyad par gyi ras dang me tog gi phreng bas brgyan zhing /
khyad par gyi byug pa yid 'phrog pas lus la byugs te /
bde ba bsgrub pa'i don du 'khyud par byas la /
de nas rig ma dang ldan pa'i slob dpon mthong na mchod pa rnam pa lnga dang /
gdugs dang /
rgyal mtshan dang /
ba dan dang /
dril bu dang /
sna tshogs pa'i ras dang /
rgyan sna tshogs dang /
chang dang /
sha la sogs pa de lta bu'i mchod pa sna tshogs kyi khyad par gyis mchod nas bstod pa bya ste /
kye kye gtso bo bcom ldan 'das / /
zhi ba chen po'i bdag nyid can / /
rdo rje rnal 'byor mchog 'gyur te / /
phyag rgya che dang gnyis med pa'i / /
rdo rje rnal 'byor bdag las skyes / /
yang dag don mchog khyod lta bus / /
bdag kyang gtso bo'i bka' drin gyis / /
'khor ba'i sdug bsngal 'dam nas ni / /
'dren pa khyod kyis bskyab par mdzod / /
ces gsol te /
de nas slob dpon gyis / /
rig ma la tshems kyis ma mchu gzhib par byas te /
nu ma gnyis lag pas bzung nas / /
pad+ma'i nang du lag pas reg la /
rkang pa gnyis phrag gong du bzhag ste /
'dod pa mthar phyin par spyod cing bde ba rgyas par bya'o / /
ji srid bde ba ma 'phel gyi bar du kun du ru'i bde bas bsgrub par bya'o / /
de kho na nyid kyi bdag nyid rtogs par byas la /
bde ba skye ba'i dus su /
kye bcom ldan 'das zhes bya ba la sogs pas bstod nas /
lha'i rnal 'byor mngon du byas la /
shes rab ma dang slob ma'i gdong bcings nas /
de bzhin gshegs pa thams cad kyi khu bas gang ba /
zla ba lta bur rgyas pa kun du ru'i sbyor bas rdo rje nor bu'i nang du phyin pa dang /
rgan po dang ming med kyis bzung nas slob ma'i khar dbab par bya'o / /
de nas 'di ltar brjod par bya ste /
ci ltar de bzhin gshegs rnams kyis / /
bde ba thams cad rdzogs byed pa'i / /
byang chub sems dpa' sras bcas la / /
dam pa'i don du dbang bskur sbyin / /
de bzhin bdag gis gsang ba'i dbang / /
bskur ba bzhin du legs par gzung / /
de nas slob mas legs par brtags te /
thob pa dang /
a ho su khaM a ho su khaM zhes brjod par bya'o / /
de nas lce'i lam nas ci lta ba bzhin du phyin ci ma log pas thob par bya'o / /
rig ma yang gcer bur gnas te /
rdo rje dang pad+ma las byung ba'i slob ma la kun du rus sbyin pa'i rim pas sbyin par bya'o / /
des ni ngag gi nyes pa dag cing gsang ba'i dbang thob ste /
longs spyod rdzogs pa sku'i rang bzhin yin pa la /
gsang ba'i dbang gi rim pa'o // //
de nas rdo rje slob dpon gyis slob ma la shes rab ye shes kyi dbang bskur bar bya ste /
rig ma de nyid dam gzhan dag la byas nas /
ji ltar sngon bzhin du kun du ru'i sbyor ba dang ldan par byas la /
slob ma yang dag pa'i mtshan nyid dang ldan par byas te gsol ba gdab par bya'o / /
de nas slob dpon langs te /
slob ma chen po'i mtshan nyid dang ldan pa dang /
khro ba dang phrag dog spangs par bltas la rig ma sbyin par bya'o / /
mchog gi rdo rje 'dzin pa yis / /
slob ma rjes su gnang ba sbyin / /
khyod ni snying rje snying brtser ldan / /
sems chen ldan pa 'di zung shig /
kun du ru sbyor dag ldan pas / /
rdo rje 'dzin pa nyid du 'gyur / /
mchog dang gnas chen sbyin lha mo / /
sna tshogs gzugs te yid 'phrog ma / /
zung shig zung shig sems chen mo / /
zung ste mchod pa de nyid sbyor / /
de nas slob dpon gyis slob ma'i lag tu rig ma gtad la /
de la dga' ba skye ba ste / /
skad cig dbye bas dbye bar bya / /
skad cig shes pas bde ba shes / /
e waM rnam pas rab tu gnas / /
dang por dga' ba tsam yin te / /
dam par dga' ba gnyis pa yin / /
dga' bral dga' ba gsum par shes / /
bzhi pa lhan cig skyes de bzhin / /
cung zad dga' ba bde ba ste / /
dam par dga' ba da bas lhag /
dga' bral dga' ba chags bral yin / /
lhan cig skyes pa kun dang bral / /
dang por reg par 'dod pa ste / /
gnyis pa bde ba 'dod pa'o / /
gsum pa 'dod chags 'joms pa nyid / /
de nas bzhi pa bsgom par bya / /
dang por dga' ba srid par brjod / /
'dod chags bral phyir mya ngan 'das / /
bar ma dga' ba tsam nyid de / /
de dag rnam spangs lhan cig skyes / /
sna tshogs pa dang rnam par smin / /
de bzhin rnam nyed mtshan nyid bral / /
skad cig bzhi la brten nas ni / /
de ltar rnal 'byor pas shes kyis / /
rnam pa sna tshogs du mar brjod / /
'khyud dang 'o byed la sogs pa'o / /
rnam par smin pa de las gzhan / /
bde ba za ba'i ye shes so / /
rnam par nyed la rtog pa ste / /
bdag gi bde ba 'dren pa'o / /
mtshan nyid bral ba de las gzhan / /
chags dang chags bral rnam par spangs / /
dang por dga' ba rnam sna tshogs / /
dam pa'i dga' ba rnam par smin / /
dga' bral dga' ba rnam par nyed / /
lhan cig skyes dga' mtshan nyid bral / /
chags pa ma yin chags bral min / /
dbu mar yang ni mi dmigs pa / /
gsum po spangs pa'i bdag nyid ni / /
lhan cig skyes pa yin par bshad / /
dga' bral la sogs rab brtags te / /
dga' ba gsum gyi bdag nyid kyang / /
dga' bral dang ni mchog dga'i dbus / /
lhan cig skyes pa der gnas te / /
stong dang stong min he ru ka /
'di dag bgrang ba'i rim pa'o / /
bskyed pa'i rim pa'i tshul gyis dga' bral gyi dbus su lhan cig skyes pa brtag par bya'o / /
de nas rig ma khyad par can gyis sgrub pa po la bltas te / /
'di skad brjod par bya'o / /
dri chen dri chu za ba 'di / /
bu khyod kyis ni nus sam ci / /
khu ba khrag dang de bzhin du / /
rtag tu bud med gus pa dang / /
bdag gi pad+ma la ni gzhibs / /
ji ltar bde ba bu khyod smos / /
sgrub pa pos kyang 'di skad brjod / /
lha mo bdag gis cis mi nus / /
khu ba khrag sogs bza' ba dang / /
rtag tu bud med gus bgyid dang / /
b+ha ga la ni 'o bgyid do / /
de nas dga' ba chen po thob par gyur te /
gos dang bral la /
gur gum dang gla rtsi dang tsan+dan la sogs pa'i dri zhim pos bskus te /
dri zhim po me tog gi phreng ba cod pan du byas te /
ji ltar chu skyes dri mas ma gos pa ltar /
nang gi chu skyes kha phye ba ltar bstan la /
shes rab mas 'di brjod de /
e ma'o / /
bde ba thams cad dang ldan pa / /
bdag gi pad+ma rmad byung la / /
gang zhig cho gas mnyes byed pa / /
de yi mdun du bdag ni 'dug /
yang dag sangs rgyas mnyes byed phyir / /
ji ltar pad+ma'i don gyis shig /
de nyid bde chen rgyal po 'di / /
'di yi gnas na rtag tu bzhugs / /
bde chen dmar thig bsnyen par gyis / /
kha yi chu skyes kyis ni'o / /
b+hany+dza mo k+Sha ho / /
de nas sgrub pa pos man ngag ji lta ba bzhin du sa bon dang phyag mtshan gyis sbyor bas bdag med ma'i gzugs bsam mo / /
de'i snying ga dang /
mgrin pa dang /
spyi bor hUM AH oM rim pa ji lta ba bzhin du bsam par bya'o / /
de nas rdo rje dang pad+ma dag par bya'o / /
oM pad+ma su kha d+ha ra ma hA rA ga su khaM da /
tsa tur A nan+da b+ha ga bi shwa hUM hUM hUM kar+yaM ku ru Sha me /
oM badzra ma ha dwe kha /
tsa tur A nan+da da ya kaH kha ga mu khe kA ra so nA thaM hUM hUM hUM kar+yaM ku ru Sha me /
'di dag gis dag par bya ste /
shin tu bde ba mtshon zhing bskyed pa'i don du blta ba dang /
dgod pa dang /
lag bcangs dang /
'khyud pa'i sbyor ba dang ldan par byas la /
bdag med ma'i pad+ma'i dbus su rtsa gsum gyi bdag nyid lce'am lag pa'i sbyor bas btsal bar bya ste /
ji srid bde ba ma rgyas kyi bar du bsgrub par bya'o / /
de la blta ba la sogs pa ni tshogs dang /
sbyor lam dang /
mthong ba dang /
bsgom pa dang khyad par mthar phyin pa'i lam gyi bar du bar ma chad par yang dag par rdzogs pa'i sangs rgyas su gyur pa ni bla ma'i man ngag brgyud pa'i rim pa las shes par bya'o / /
nor bu'i rtse mor phyin pa'i byang chub kyi sems de ni lhan cig skyes pa'i bde ba chen po'i bdag nyid dbang po thams cad kyis rnam par grol ba yul med pa'i dmigs pa dang bcas pa'i phyir don dam pa'i lhan cig skyes pa mtshon par byed pa ste /
dpe'i lhan cig skyes pa'i gzugs so / /
bla ma'i man ngag dang goms pa dang /
mnan pa'i sbyor ba dang /
rlung gi rnam par rgyal ba dang phyi rol gyi gzungs ma la rlung kha sbyor du bya ste bstan par byas nas don dam pa lhan cig skyes pa mthong bar 'gyur ro / /
gal te gzungs ma dang mi ldan na longs spyod rdzogs pa'i rlabs kyi sbyor bas bzhi pa bskur bar bya'o / /
yang 'di ltar gsungs te /
ji srid rnal 'byor pa dag gi /
byang chub sems ni ma 'phos par / /
de thob bar chad med pa ste / /
ci zhig dga' ba bde chen yin / /
byang chub sems ni 'phos pa na / /
dngos grub thams cad dag gi gnas / /
phung po rnam shes nyams 'gyur te / /
de yi dngos grub sdug bsngal yin / /
de yi rnal 'byor las skyes pa'i / /
yang dag pa ru spang mi bya / /
lag dang dung dang nya phyis kyis / /
blangs par bya ba ma yin te / /
rdo rje bdud rtsi lnga yis blang / /
des ni stobs dang bde skyed des / /
de nas blo ldan langs nas ni / /
bla ma'i zhabs la phyag 'tshal te / /
ston pas gsungs pa sems dpa' che / /
yang dag dam pa dga' thob par / /
sna tshogs brten spangs skad cig ma / /
bde ba chen po gzung bar bya / /
ji srid byang chub mthar thug tu / /
sems can don gyis rdo rje 'dzin / /
zhi ba rgyas pa la sogs pas / /
'grub 'gyur 'di la the tshom med / /
dbang po gnyis sbyor las lnga 'byung / /
'byung ba lnga yi rang bzhin no / /
dga' ba chen po gcig nyid la / /
dbye ba lngar ni 'gyur ba ste / /
rdo rje pad+mar rab sbyor gyis / /
reg pas sra ba'i bag chags so / /
sra ba gti mug chos yin phyir / /
gti mug rnam par snang mdzad do / /
gang phyir byang chub sems de ni / /
gsher ba chu yi khams su 'dod / /
chu ni mi bskyod rang bzhin phyir / /
zhe sdang la ni mi bskyod bdag /
gnyi ga yang dag rab sbyor bas / /
drod ni rtag tu skye ba yin / /
drod las 'dod chags 'byung ba ste / /
'dod chags rdo rje 'od dpag med / /
pad+ma la gnas sems ni gang / /
gang yin de ni rlung gi tshul / /
phrag dog don yod grub pa yin / /
don yod rlung las yang dag 'byung / /
bde ba 'dod chags khrag min te / /
khrag ni nam mkha'i mtshan nyid do / /
nam mkha' ser sna'i mtshan nyid do / /
ser sna rdo rje nam mkha' nyid / /
sems can po ni gcig nyid la / /
lnga yi gzugs su brtag pa'o / /
rigs ni lnga las 'byung ba ni / /
de la stong phrag du ma'i'o / /
de phyir 'di ni rang bzhin gcig /
rtag tu bde chen dam pa'o / /
'di nyid ye shes chen po ste / /
thams cad lus la rnam par gnas / /
gnyis su med dang gnyis su gnas / /
dngos dang dngos med bdag nyid gtso / /
thabs dang shes rab gnyis med pa / /
chags dang chags bral 'dres 'gyur te / /
'di nyid srog chags rnams kyi srog /
de nyid yi ge dam pa ste / /
g.yo dang mi g.yo nges thob nas / /
sgyu ma'i gzugs su mtshungs par snang / /
dkyil 'khor 'khor lo'i thabs gang gis / /
rtag tu nges par 'gyur ba yin / /
yang na thams cad de nyid bdag /
yang na thams cad spangs pa yin / /
dga' bral la sogs brtags pa yin / /
dga' ba gsum po spangs pa yi / /
ye shes chen po 'di nyid phra / /
rdo rje snying po nam mkha' bzhin / /
dri med thar pa zhi ba nyid / /
khyod ni pha ste skyed byed yin / /
de dag gis ni yid kyi sgrib pa dag cing thugs kyi dbang thob pa ste /
chos kyi sku'i rang bzhin shes rab ye shes kyi dbang ngo // //
de dag gis ni ci gsungs par gyur na /
slob dpon gsang ba shes rab dang / /
bzhi pa yang ni de bzhin no / /
dbang bskur bzhi pa'i grangs kyis ni / /
dga' ba la sogs rim shes bya / /
de la dbang bzhi pa ji ltar bstan zhe na /
dgyes pa'i rdo rje'i rgyud las ni dbang gsum kho na gsungs te /
bzhi pa slar yang de bzhin nyid / /
ces bya ba 'byung ba ni chu dang me tog phreng ba la sogs par bzhi pa de kho na nyid gsungs pa ni de kho na nyid bsdus pa'i rgyud kyi dgod pa gsungs pa yin no / /
ji ltar rdo rje rigs kyi le'ur gsungs pa'i bzhi pa ni gang du shes par 'gyur /
de las gzhan yang bzhi pa ni shes rab ye shes kyi dbang kho nar rig par bya'o zhes gsungs so / /
'di ltar gsungs te /
dgod pa dag la slob dpon te / /
lta ba de bzhin gsang ba'o / /
lag pa bcangs pa shes rab ste / /
de yang gnyis gnyis 'khyud rgyud do / /
de'i don ni 'di yin te /
de la shes rab ma la dgod pa dang snying brtse ba ni de bzhin gshegs pa thams cad la mchod pa'i gzugs kyis ni slob dpon gyi dbang gi mtshan nyid yin pa'i phyir ro / /
slob dpon gyi dbang ngo // //
de la shes rab ma la nye bar brtse bas chu skyes la blta ba ni gsang ba la nye ba'i phyir gsang ba'i dbang ngo / /
shes rab ma'i lus la nye bar reg pa ni shes rab dang nye bar ldan pa'i phyir shes rab kyi dbang ngo / /
de la gnyis gnyis 'khyud ni rgyud las 'byung ba'i dam pa'i don gyi de kho na nyid mtshon par byed pas /
gnyis su med pa'i ye shes te /
rgyud 'bras bu bzhi pa'i dbang zhes bya'o / /
la la dag gi bzhi pa'i dbang gsum pa las tha dad par gsungs te /
le'u dang por dbang bzhi ka so sor gsungs pa'i phyir /
bzhi pa ni tha dad du yod do zhes gsungs so / /
de la 'thad par gyur nas gtso bo gang yin ma nges pas bsgom pa dang ldan par mi 'gyur ro / /
de'i phyir thugs kyi dbang la gnyis kyi bye brag gis bzhi pa shes par bya'o / /
de la gnyis ni shes rab kyi lus dang lhan cig ldan na /
lhan cig skyes pa bde ba chen por bstan par bya'o zhes pa'i mtshan nyid sems kyi shes rab kyi lus dang nye bar ldan nas 'byung ba yin zhes pa'i phyir shes rab ye shes kyi dbang ngo / /
de nyid la brtan par byas pa'i lhan cig skyes pa'i bde ba chen po ci ltar mnyam par gzhag pa'i stobs kyis bde bas lus thams cad la so sor khyab cing /
dngos po sna tshogs la khyab nas bde ba chen po'i bdag nyid du dbyer med par byas te /
shes rab ye shes lta bur gnyis su med pa rtog pa thams cad spangs pa /
bde ba chen po tsam nyid la mos shing de nyid kyi zhen pa spangs pa ni bzhi pa de kho na nyid kyi dbang ngo / /
de'i phyir yang /
bzhi pa slar yang de bzhin nyid / /
ces gsungs pa yin no / /
de dag gis sku dang gsung dang thugs rnam par dag pa'i mtshan nyid bde ba chen po'i sku'i rang bzhin ni dbang bzhi pa'o // //
nam mkha'i mtha' dang mnyam pa'i rjes su 'gro bas rab tu gnas pa yin /
chos dang de bzhin bde gshegs rdo rje dril bu la rab gnas bya'o / /
skyob pa rnams kyi don dam 'jig rten pa yis yongs su mi shes pa / /
'jig rten rnams la brtse phyir ci ltar rab tu gnas par bya / /
lugs sku mchod rten lha khang dang / /
chos kyi bris sku glegs bam ni / /
grangs dang tshad ni gzung byas la / /
tshar dang mtshan rdzogs the tshom med / /
blo gros de nyid shes pa yis / /
rab tu gnas pa brtsam par bya / /
gang zhig bsod nams 'phel bya'i phyir / /
rjes su mchod pa'i rten du bya / /
sku sogs legs par char ba la / /
yun ring bsnyen pa ma byas dang / /
de yis tshogs pa mi ldan pas / /
rab gnas grub par mi 'gyur te / /
de la skyes bu gang zhig ni / /
yon tan mtshan nyid mi ldan pas / /
'gro bas de la mi mchod cing / /
de yi gzugs ni dman par 'gyur / /
rab gnas ma byas gang zhig la / /
de la mchod dang phyag byed ni / /
sngags med sbyin sreg byed pa la / /
bsregs pas thal bar 'gyur ba tsam / /
de la 'bras bu 'byung mi 'gyur / /
gong du gsungs bzhin sngags med na / /
chos byed yin zhing mchod stsogs yang / /
de yi las kyi rnam smin gyis / /
skye ba kun la mchod skal med / /
de yang nyi ma bzang po dang gza' dang rgyu skar shis pa la /
rdo rje slob dpon gyis khrus byas la /
dri zhim pos byugs te /
gtsang ma'i gos gyon nas las kyi rdo rje dang ldan par byas te /
mchod pa la sogs pa tshogs par byas la /
rdo rje dang dril bu gzung bar byas nas /
bde ba'i stan mthon po la 'dug ste /
ting nge 'dzin dang ldan pas dkyil 'khor gyi mchod pa bya'o / /
de nas lugs sku dang thang ka dang /
glegs bam la sogs la rab tu gnas par bya ba'i phyir /
dngos po thams cad gdod nas ma skyes pa'i ngo bor bltas la /
rjes su mthun pa'i gzugs su blta ba ni rten dang rten gyi dkyil 'khor sa bon dang phyag mtshan las yongs su rdzogs par bskyed do / /
rigs kyi rjes su mthun pa'i dbu rgyan dang ldan par bltas te /
dam tshig sems dpa'i ting nge 'dzin rdzogs pa dang /
ye shes sems dpa' nam mkha'i khams su bltas la /
bsang gtor la sogs pa phul nas rang gi thugs ka'i sa bon las spros pa'i lha mo brgyad kyis mchod de /
bstod nas bdud rtsi myang bar byas nas /
de nas sngags pas me tog dri zhim po thal mos bzung ste /
lus 'dud par byas la /
oM sarba ta thA ga ta sa la li ta /
bi la s+ya na mi te na na mI b+hi ga ban+taM /
dzaH hUM baM hoH /
pra tI ts+tsha ku su ma any+dza li nA tha ho / /
sa ma ya s+t+waM /
sa ma ya s+t+waM /
sa ma ya s+t+waM zhes brjod nas snyim pa'i me tog gtor la /
pus mo g.yas pa'i lha ngas la btsugs nas /
lag pas dri zhim pa'i spos kyi snod thogs la /
gtso bo'am gzhan la rab tu gnas par bya'o / /
bcom ldan khro bo rdo rje can / /
rig sngags rgyal la phyag 'tshal lo / /
bdag nyid brtse bar gyur nas ni / /
rab tu gnas par bya ba dang / /
slob ma rnams la brtse ba dang / /
khyed rnams la yang mchod pa'i phyir / /
thugs rje'i bdag nyid can rnams kyis / /
rjes su gnang bar mdzad du gsol / /
ci ltar rdzogs pa'i sangs rgyas rnams / /
dga' ldan du ni rab bzhugs nas / /
sgyu ma'i lha mo'i lhums zhugs la / /
de ltar sku 'di la ni zhugs / /
'dir ni rtag tu zhugs par 'gyur / /
brtse bas rjes su gzung ba dang / /
byang chub sems ni rab 'phel phyir / /
rab tu gnas pa mdzad du gsol / /
zhes lan gsum du gsol ba btab nas /
me tog dang spos la sogs pas mchod par bya'o / /
de nas phyir byung nas phyogs skyong la sogs pa la gtor ma sbyin par byas nas nang du zhugs te /
las thams cad pa'i sngags bzlas nas /
srung skud mdud pa gsum dang ldan par byas nas slob ma'i dpung pa g.yas pa la btags nas las thams cad pa'i chu la bsngags te /
bsang gtor gyis bsrung bar bya'o / /
chog thams cad ni slob ma'am las kyi rdo rje dang ldan par bsgrub par bya'o / /
slob ma'am yon gyi bdag po la 'di ltar bsgo ste /
sngags pas cung zad ci bsgos pa / /
cho ga mchod pa la sogs ni / /
g.yo sgyu med pas bsgrub par gyis / /
des ni 'bras bu chen po thob / /
ces bsgos la bar chad thams cad zhi bar bya ba'i phyir rtsa ba'i sngags bzlas la nyal bar bya'o / /
de dag ni lha sta gon la gnas pa'o // //
de nas nang par gyi dus su sngags pas ji ltar gsungs pa'i mtshan nyid thams cad dang ldan pas zhi ba'i gtor ma btang la lha'i rnal 'byor dang ldan pas dkyil 'khor gru bzhi pa'i tshad dang ldan pa dpangs su khru do yod par byas la /
sku gzugs la sogs pa shar du zhal bltas par bzhugs su gsol la /
na bza' ser pos sku la gsol te /
sngon du gsungs pa'i rnal 'byor gyi mtshan nyid kyis dngos po thams cad ma skyes pa'i ngang las skyes pa'i tshul du bskyed la /
snying ga dang /
mgrin pa dang /
spyi bor oM AH hUM gis byin gyis brlab par bya'o / /
ni man tsa nas shis pa'i cho ga bya ste /
lag pa g.yas g.yon gyi khyor bas nyungs kar bzung la /
g.yas skor dang g.yon skor du byas nas /
thugs ka'i 'od zer gyis nyes pa bsal te /
oM sarba pA paM da ha na badzrA ya swA hA /
zhes pas lan gsum du mer bsreg go / /
de nas sngags de nyid kyis chu khyor ba gsum gong gi tshul bzhin du gdab par bya'o / /
oM sarba ta thA ga ta kA ya bi sho d+ha ni swA hA /
sngags 'di lan gsum du bzlas te /
dri zhim po'i mar khu dUr ba'i chun pos legs par byugs la khar gzhong gi nang du bzhag ste /
ba Ta dang u du m+WA ra dang shi ri dang a shwad+tha dang pa la shas nyes pa dang mar khu bsal ba'i phyir /
shun pa lnga sa bon lngas byin gyis brlabs la /
de nyid btags pas 'dag chal du sbyar la khrus gsol bar bya'o / /
rgyal po dbang bskur ba'i sbyor ba gdugs dkar po 'dzin pa dang bkra shis kyi tshigs su bcad pa las bstod pa dang /
dung dang zangs dung dang rnga bo che la sogs pa'i sgra dang /
mchod pa'i lha mo gar gyi tshogs dang /
rdo rje'i glu shin tu dal bas blangs nas /
de bzhin gshegs pas gsol ba'i tshul du bum pa dpag tu med pa bzung nas /
khrus kyi tshigs su bcad pa brjod cing /
rje btsun mchod rten rab gnas ni / /
gzhal yas khang du bskyed pa la / /
sangs rgyas byang chub sems dpa' yi / /
gnas dang rten du bsgom par bya / /
ma lus sangs rgyas byang chub sems / /
rig pa gsang sngags lha rnams ni / /
dgug pa dang /
gzhug pa dang /
bcing ba dang /
dgyes par byas la /
bsang gtor la sogs pa byin la /
mchod de bstod nas bdud rtsi myang bar byas la /
oM su pra tiSh+Tha badzre swA hA /
sngags 'dis brtan par rigs so so'i rgyas gdab bar bya'o / /
lhag ma ni sngon bzhin no / /
pu sti yang de ltar rab tu gnas te /
dzr-IM yongs su gyur pa las po ti snang ba mtha' yas kyi rang bzhin du bltas la /
der cho ga'i yan lag rdzogs nas yongs su gyur pa las /
gsung rab yi ge'i tshogs kyi bdag nyid du bsam mo / /
oM hUM hrIH d+hIM gyis gsung gi rang bzhin du rgyas gdab po / /
de bzhin gshegs pa thams cad dang rdo rje 'chang thams cad kyis byin gyis brlabs par bsams la /
lhag ma ni sngon bzhin no / /
lha khang la ni sangs rgyas dang byang chub sems dpa' dang nyan thos dang rang sangs rgyas kyi rten yin pas na /
ting nge 'dzin gyis bskyed par bya'o / /
chos kyi dbyings kyi ngo bor dmigs te /
oM hUM hriH zhes bya bas byin gyis brlab par bya'o / /
sta gon la gnas pa sngon du 'gro bas mchod pa dang /
gtor ma la sogs pa bya'o / /
oM su pra tiSh+Tha badzra swA hA /
oM hUM hrIH b+hu khaM badzri b+ha ba dr-i D+ha tiSh+Tha b+hu khaM gi sngags kyis rab tu gnas par bya'o / /
sangs rgyas dang byang chub sems dpa' dang rdo rje 'chang la sogs pas byin gyis brlabs te /
rdo rje lta bu'i rang bzhin du gnas par bsgoms la /
bum pa thams cad kyi chus lha khang khyab par gtor nas /
oM badzro da ka a b+hi Shi ny+tsa zhes bzlas par bya'o / /
de nas blo dang ldan pas nag po chen po bkug la /
cho gar byas te dgug pa dang gzhug pa dang bcing ba dang dbang du byas te /
dgyes pa'i rdo rje zhal gcig phyag gnyis pa'i rnal 'byor dang ldan pas bka' bsgo bar bya'o / /
lha khang 'di ji srid gnas kyi bar du khyod kyis de bzhin gshegs pa'i bka' 'di bzhin du bsrung bar gyis shig /
gzhan yang dge 'dun rnams kyi ji ltar bka' bsgo ba bzhin du /
khyod kyis dgos pa bsgrub par gyis shig ces pa dang /
ji ltar byin gyis brlabs pa'i cho ga brtan par gyis shig /
de nas bla mas slob ma'am /
yon gyi bdag po la 'dir shog la nyan par gyis shig ces bsgo la /
khyod kyis gsol ba btab pa bzhin / /
sdig spangs rab tu gnas pa ni / /
cho ga tshul bzhin rdzogs par byas / /
khyod kyis rtag tu mchod par gyis / /
de nas sngags kyis dag par byas pa'i tsA ru sbyin no / /
de bzhin gshegs pa la mchod pas ni /
sdig pa thams cad spang ba'i phyir lhag ma ni nyung ngu nyung ngu sbyin par bya'o / /
de nas slob mas khrus gsol bar bya'o / /
ji ltar bltams pa tsam gyis ni / /
de bzhin gshegs pas khrus gsol ba / /
lha yi chu ni dag pa yis / /
de bzhin bdag gis khrus gsol lo / /
oM sarba ta thA ga ta a b+hi She ka sa ma ya shri ye AH hUM /
thang ka pu sti la sogs pa'i khrus ni me long la gong gi cho ga dang ldan pas khrus bya'o // //
de'i skabs su bdag gam gzhan gyi phun sum tshogs pa zhes bya ba bkra shis kyi tshigs su bcad pa brjod par bya ste /
de ltar sku khrus gsol nas shin tu 'jam zhing dri ma med pa'i gos kyis chu phyi bar bya'o / /
yang na lag pas so / /
gur kum gyi mdog dang mtshungs pa'i ras kyi yug du mas na bza' gsol te /
oM di ba wa s+t+ra ye swA hA /
zhes pa'i sngags kyis na bza' gsol bar bya'o / /
oM badzra gan+d+he AH hUM gi sngags brjod la /
ga pur dang /
gla rtsi dang gur kum dang tsan+dan la sogs pa'i dri zhim pos sku la khyab par byug par bya'o / /
oM badzra a wa ra Na bi shud+d+ha ne swA hA /
zhes pa'i sngags kyis snyan cha dang mgur chu dang /
sku regs la sogs pa'i rgyan phul te gdags par bya'o / /
oM badzra rat+na trAM zhes pa'i sngags kyis dbu rgyan dbu la gzhag par bya'o / /
oM badzra satwa AH zhes pa'i sngags kyis me long bstan la /
gser gyi thur ma dngul gzhong dang ldan pas mchog gi sman gyis byugs te /
oM tsak+Shu sa man+ta tsak+Shu bi sho d+ha ni swAhA /
zhes pa'i sngags kyis spyan la byugs te dbye bar bya'o / /
de nas go ro tsa nas mdzod spur thig le byas la /
me tog dang spos dang mar me dang so shing la sogs pas mchod par bya'o / /
las thams cad pa'i sngags kyis bsrung bar bya'o / /
de nas hUM gis sku gzugs la sogs pa bteg la /
Tak+ki'i sngags sam yi ge lngas dkyil 'khor du bcug la /
dbus su gzhag par byas la /
de nas dkyil 'khor bsgrub pa'i cho gas ye shes kyi dkyil 'khor bsgrubs te /
bsang gtor la sogs pa phul nas /
aSh+TA na nA 'am /
hUM gi sgras de dang lhan cig tu phyin pa'i bgegs bskrad par bya'o / /
dzaH hUM baM hoH'i sngags kyis ye shes kyi 'khor lo sku gzugs la sogs pa la /
dgug pa dang gzhug pa dang bcing ba dang dgyes par byas nas /
spyan dang sku la sogs pa byin gyis brlabs te /
dbang bskur bar bya'o / /
de yang bsang gtor la sogs pa phul nas me tog la sogs pa'i mchod pa so so'i sngags dang ldan pas mchod par bya'o / /
de la sngags ba mnyam par bzhag nas me tog snyim par bzung la /
nam mkha' las byung mtshan ldan phyir / /
zhes pa la sogs pa'i de kho na nyid kyi tshig 'di brjod do / /
yi ge brgya pa yang lan bdun du bzlas shing bskor bar bya'o / /
de ltar brtan par byas nas sems can thams cad kyi don du gsol ba gdab pa ni /
'di ltar bde gshegs skyob pa yis / /
thams cad du ni sems can don / /
sna tshogs gzugs ni 'dzin 'gyur nas / /
phyogs bcu'i 'jig rten khams rnams su / /
rdo rje 'dzin pa snang bar mdzod / /
de nas sngon bzhin du phyir byung ste /
gtor ma rgya chen po bshams la /
phyogs skyong ba rnams bdud rtsis tshim par byas nas mchod de rang rang gi gnas su gshegs su gsol bar bya'o / /
de nas dkyil 'khor gyi khang par zhugs la /
bskor ba gsum byas nas phyag 'tshal te /
dman pa dang lhag pa'i las kyi kha bskrad par bya ba'i phyir /
rgyas pa'i sbyin sreg brtsam par bya'o / /
sbyin sreg gi dus su bsod nams dang ye shes kyi tshogs rgyas par bya ba'i phyir /
slob ma'i mthe bong g.yas pa nas bzung ste /
dgang blugs gsum la sogs pa dbul bar bya'o / /
de nas bla mas slob ma la de bzhin gshegs pas gnang ba'i yon bslang bar bya ste /
slob ma dga' ba'i sems dang ldan pas rang gi 'byor ba'i sems dang sbyar te /
rgyan thams cad kyis rab tu brgyan pa'i btsun mo dang /
glang po che dang /
rta dang /
shing rta dang /
ba glang dang ma he la sogs pa'i dkor dang /
gser dang dngul dang zangs dang rin po che dang mu tig la sogs pa nor bu'i khyad par rnams dang /
'bru dang bcas pa'i gzhi dang /
sa gzhi dang /
skyed shing rab dang khang pa la sogs pa ci yod pa dbul bar bya'o / /
slob dpon mnyes par gyur pas ni /
de bzhin gshegs pa mnyes par 'gyur te /
mnyes pas mchog gi dngos grub thob / /
de nas tsA ru bsgrub par bya ste /
snod legs par bkrus la /
dgang blugs kyi lhag ma dang /
sbrang dang 'o ma dang kha ra la sogs pa mchog gi bdud rtsir byin gyis brlabs te /
gtso bo'i sngags kyang bzlas par bya'o / /
oM di bya ni sa mA d+hi d+h+ya na /
pra Ni ni swA hA'i sngags kyis gser la sogs pa'i rin po che'i snod du blugs la /
de bzhin gshegs pa la mchod par bya'o / /
de nas lha khang dang khyams su lugs sku la sogs pa la /
legs par byas pa'i khri'am /
sa stegs las byas pa'i steng du bzhugs su gsol ba ni dgye ba dang /
sgu ba dang /
yo ba ma yin par oM su pra tiSh+Tha badzre swA hA /
zhes brjod la gzhag go / /
de ltar ma byas na skyon du 'gyur ro / /
de la sngon bzhin du bsang gtor la sogs pa sbyin nas yongs su mchod de /
bstod nas bdud rtsi myang bar byas nas /
yi ge brgya pa'i sngags brgya phrag gcig brjod de /
bzod par gsol bar bya'o / /
bzod pa rdzogs pa'i sangs rgyas kyis / /
lha dang sangs rgyas rigs 'dzin dang /
tshangs la sogs pa'i lha rnams la / /
ji ltar gsungs pa'i cho ga rnams / /
ma 'tshal ba dang ma tshogs dang / /
bzod pa chen po rab mdzad nas / /
zhi ba bkra shis thams cad ni / /
yon bdag 'di la tshogs mdzad de / /
sangs rgyas yul du gshegs nas kyang / /
slar yang 'byon par mdzad du gsol / /
ci ltar gzugs sku rab gnas pas / /
bskal ba brgya phrag du ma ru / /
lha rnams kun gyis srung byed cing / /
me dang chu dang rlung dang sa / /
'byung ba'i lha rnams thams cad kyis / /
nang gi 'byung ba'i phung po la / /
legs par bsrung ste cho gar gyis / /
slob dpon slob mar bcas pa dang / /
bu dang tsha mo 'khor bcas dang / /
de dag bsrung bar mdzad du gsol / /
gzhan yang khyad par 'di dag gsungs / /
ri mor bris dang 'bur sku la / /
gong gi rim pas rab gnas la / /
mchod pa rnam pa sna tshogs pas / /
lha rnams la yang mchod par byas te /
rol mo'i tshogs dang ldan pas bskor ba lan gsum byas /
smon lam rgya chen po gdab par bya'o / /
de nas rang gi gnas su song ste /
dge slong dang dge slong ma dang /
dge bsnyen dang dge bsnyen ma la sogs pa rnams la mchod ston rgya chen po byas nas gzhan yang ji ltar 'byor pas mchod ston rgya chen po bya'o / /
slob dpon 'khor dang bcas pa dang /
gtsug lag khang gi mkhan mo dang /
gnyer byed la sogs pa spyan drangs la mchod ston dang dbul ba rgya chen po byas te /
dgyes par byas nas bzod gsol bya'o / /
mtshan mo'i dus su tshogs kyi 'khor lo dang mchod pa rgya chen po bya'o / /
de nas sngags pas dkyil 'khor gyi khang par zhugs la yongs su mchod de /
g.yas su spos gzung zhing g.yon nas dril bu dkrol la bstod pa byas te /
yi ge gsum gyi mthar muHdang ldan pas gshegs su gsol bar bya'o / /
de nas tshon rtsi bsdus te /
gtsang ma'i snod du blugs la /
gang zhig 'dod pa la nyung du nyung du byin nas lhag ma chu chen por dor bar bya'o / /
de nas dkyil 'khor gyi sa ba byung rnam lngas byugs la /
sngags 'di brjod par bya'o / /
oM a kA ro mu khaM sarba d+harma NAM A d+ya nu t+pan+na twA ta /
oM AH hUM muHder phyogs skyong ba rnams la gtor ma rgya chen po yang sbyin no / /
'di ltar dkyil 'khor chen po ni / /
dngos grub thams cad thob gyur nas /
'di dang pha rol don bsgrub phyir / /
rtag tu cho ga brtsam par bya / /
'di ltar gsungs te /
rigs ngan smyig ma mkhan dang ni / /
shan pa nya bshor dman pa'i rigs / /
dgyes pa'i rdo rje sgom byed na / /
dngos grub thob ste the tshom med / /
mtshams med lnga'i las byed pa'ang slob dpon la smod pa la sogs pa ma byas na dngos grub nges par 'grub par 'gyur ro / /
rab gnas dkyil 'khor bzhengs pa dang / /
sbyin sreg 'khor lo byas pa'i rdzas / /
thams cad slob dpon nyid dbul zhes / /
rdo rje 'dzin pa nyid kyis gsungs / /
he ru ka dpal nye bar 'byung ba yi / /
dkyil 'khor cho ga bdag gis byas pa la / /
log pa'i skyon spangs yang dag lam thob pas / /
'khor ba'i sdug bsngal ma lus kun bcom ste / /
lhan cig skyes pa gsal nas ni / /
he ru ka dpal go 'phang mchog /
'gro bas myur du thob par shog /
dpal dgyes pa'i rdo rje'i dkyil 'khor gyi cho ga /
he ru ka nye bar 'byung ba zhes bya ba /
slob dpon chen po stong nyid rdo rjes mdzad pa rdzogs so // //
rgya gar gyi mkhan po dge slong pU r+Na kIrti dang /
bod kyi lo tsA ba sna nam rdo rje bla mas bsgyur zhing zhus te gtan la phab pa'o //
