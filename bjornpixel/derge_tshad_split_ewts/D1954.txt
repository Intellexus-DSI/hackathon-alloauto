@## / /
rgya gar skad du /
hom bi d+hiSh+Ti sha kr-iSh+Na ya mA ri nA ma /
bod skad du /
gshin rje gshed kyi ro sreg gi cho ga zhes bya ba / /
dpal gshin rje gshed la phyag 'tshal lo / /
sku gsung thugs kyi rdo rje can / /
zab mo bcas pa'i rdo rje ni / /
bla med snying po la btud de / /
ro sreg cho ga bshad par bya / /
sems can sangs rgyas snying po can / /
sangs rgyas nyid du rab sbyor ba'i / /
thabs kyi khyad par ro sreg par / /
rnam pa gnyis su shes bya ste / /
bsgrubs la bsreg par bya ba dang / /
dur khrod bsreg par bya ba'o / /
bsgrubs la bsreg pa rnam bzhi ste / /
dang por longs spyod 'khor lo dang / /
gnyis pa rab tu phye ba la / /
gsum pa nye ba'i sgrub pa nyid / /
bzhi pa mchod rten cho ga yi / /
dang po ro la khrus byas nas / /
bsrung ba'i cho ga rdzogs pa dang / /
phyi yi gtor ma gtang bar bya / /
de nas tshogs bsags nas bzung ste / /
mngon par rtogs pa rdzogs pa dang / /
bzang po'i khri la bzhag nas kyang / /
rgyan gyis legs par spras pa la / /
ga pur la sogs khar blud nas / /
bdud rtsir byin gyis brlab bya ste / /
snying gar gzungs thag btags nas kyang / /
rtsa ba'i sngags la de nyid gsum / /
spel ba'i bzlas pa khri tsam bya / /
de nas bye brag las byas nas / /
thod pa klad pa dbang po lnga / /
snying sogs bzhi dang nywa bzhi dang / /
snum dang bdud rtsi lnga dang gnas / /
rkang brgyad sde pa'i bu ga dgu / /
rgyas pa'i srad bus bcings nas kyang / /
shun pa'i nang du dril la bzhag /
de nas tshogs kyi mchod pa ni / /
rtog pa dang bcas rtog med dang / /
shin tu rtog med la sogs ni / /
gang zag sems kyi khyad par yin / /
de yang rab tu sbyar ba dang / /
'dod pa gzhan la spel ba dang / /
rnyog med rlon pa'i rol pa'o / /
de nas tshogs kyi 'khor lo las / /
byung ba'i bkra shis smon btab nas / /
tshe las 'das pa'i don gyi phyir / /
bsngo ba rab tu zin par bya / /
de ni longs spyod 'khor lo'o / /
smon lam dkyil 'khor de nyid dang / /
lha yi de nyid las sbyar ba'i / /
tshe las 'das pa'i don gyi phyir / /
rgya chen rab tu gdab par bya / /
sbyang ba gsum du shes bya ste / /
dang po thal ba btags la btsag /
de nas dri dang sbyar bya ste / /
hrIHSh+T+r-iHla ni ngan 'gro kun / /
sbyong bar byed pa'i sngags btags la / /
khri'am stong du bzlas pa bya / /
de nas maN+Dal ngos mnyam la / /
ba yi rnam lngas byugs nas kyang / /
dri zhim pa yi bsgos pa'i sa / /
dri yis thig le gdab par bya / /
de nas srog chags med 'gyur zhing / /
mnyen zhing 'jam la dkar ba'i sa / /
blangs la dri zhim chu yis bran / /
de nas thal ba dang bsres la / /
'jim pa legs pa'i gong bu bya / /
de nas snying ga'i sa bon las / /
'phros pa'i 'od kyis tshe 'das ni / /
'og gi gnas nas bkug byas la /
lus ngag yid gsum sbyang ba bya / /
de nas hUM hUM zhes brjod pas / /
khu ba'i thig ler zhu gyur te / /
a dkar thung ngu gsal bar bya / /
de las 'od zer 'phros pa yis / /
dbyangs dang gsal yig bsdu bar bya / /
de las rdo rjer gyur nas kyang / /
hUM gis mtshan pa las 'phros pa'i / /
phyag rgya'i tshogs rnams bsdu bar bya / /
de nas rang gi lha dang ni / /
yang na rdo rje sems dpa' ru / /
bskyed la sku rnams bsdu bar bya / /
de yang byin gyis brlab pa ni / /
oM sarba ta thA ga tA kA ya badzra swa b+hA wa At+ma ko\u0f85haM /
oM sarba ta thA ga ta wA ka badzra swa b+hA wa At+ma ko\u0f85haM /
oM sarba ta thA ga ta tsit+ta badzra swab+hA wa At+ma ko\u0f85haM /
de nas byin gyis brlab pa'i sngags / /
nyi shu rtsa gcig bzlas byas la / /
rtsa ba'i dkyil 'khor bstims nas kyang / /
'od kyi phung por blta bar bya / /
de nas rten 'brel ldan pa'i sngags / /
brjod cing btab la 'khor lo bsgom / /
sngon gyi maN+Dal drang ba'i dkyil / /
dri yi thig les brgyan pa la / /
me tog tshom bu bkod pa'i steng / /
spyan drangs nas ni bzhugs su gsol / /
de nas 'khor lo rgyal mtshan dang / /
gdugs dang rgyal mtshan 'phen gyis brgyan / /
de nas na bza' dkar po gsol / /
bkod pa shin tu mdzes byas la / /
skye mched sku gsung thugs dang dbang / /
dgug gzhug mchod dang bstod byas la / /
bdud rtsi myang dang spro bsdu bzlas / /
rdzogs nas bsngo dang smon lam btab / /
de nas gzhal yas bzang po'i nang / /
bzhugs su gsol la rtag tu mchod / /
ro bsregs pa'i rus pa'i sA ts+tsha'i cho ga yin / /
gshin rje gshed kyi ro sreg gi cho ga zhes bya ba slob dpon nag po zhabs kyis mdzad pa rdzogs so //
[ ]
