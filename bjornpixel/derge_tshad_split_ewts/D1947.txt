@## / /
rgya gar skad du /
kr-iSh+Na ya mA ri sA d+ha naM nA ma /
bod skad du /
gshin rje gshed nag po'i sgrub pa'i thabs zhes bya ba mgon po gshin rje gshed la phyag 'tshal lo / /
bla ma la gus de rjes la / /
gshin rje gshed nag rdo rje ni / /
rang 'od yan lag 'dus pa yi / /
bde ba rgyas la phyag 'tshal te / /
gshin rje gshed nag sgrub pa'i thabs / /
de nyid blo yis bshad par bya / /
bde ba'i stan la 'dug nas ni / /
snying rjes skad cig lhar bskyed la / /
snying gar pad+ma ya yig dgod / /
'od 'phros sbyangs te bla ma dgug / /
bkod pa bsams la phyag dang ni / /
mchod pa la sogs tshogs bsags te / /
blo yis mkha' la gshegs su gsol / /
de nas tshangs pa'i gnas bzhi bsgom / /
rang bzhin rnams dang bral bas rgyu / /
'di ltar yang na mtshan ma ni / /
rnam par dpyad pa med pas na / /
'di ltar smon lam rnam par spangs / /
oM swa b+hA wa shud+d+haHsarba d+harmAHswa b+hA wa shud+d+ho\u0f85haM /
de ltar brtan par bsams nas ni / /
ma yig las byung nyi ma las / /
sna tshogs hUM las rgya gram bsam / /
hUM las 'od 'phros ra ba'o / /
de dkyil paM las pad+ma ni / /
dmar po'i steng du zla ba ste / /
de las dbyangs yig rnam par bsam / /
de steng raM las nyi ma ste / /
gsal byed bkod la gsal bar byas / /
de las gong bu hUM du gyur / /
de las rdo rje hUM ldan bsam / /
de las rdo rje sems dpa' ni / /
zhal gzhan gshin rje gshed dang 'dra / /
rtsa ba'i zhal ni dkar bar bsgom / /
thugs kar sa bon gsal ba las / /
'od 'phros bkug la zhal zhugs pas / /
snying gar zhu nas thim byas la / /
mkha' gsang sbyangs la gtor ma bsam / /
zhu bas skar mda' lam zhugs bzhin / /
mkha' gsang nang du babs gyur pas / /
bdag nyid yum dang bcas pa zhu / /
de las thig le bzhi 'phros pas / /
lha mo bzhi yis bskul bar bsam / /
rje btsun stong nyid la bzhengs la / /
khams gsum kun gyi gti mug sel / /
rje btsun chos nyid la bzhengs la / /
snying rjes sems can don mdzod cig /
de rjes de yang thim gyur pas / /
thig le'i ngo bor blta byas la / /
zhu bas yongs su gyur pa skyes / /
ya yig sngon po nyi dkyil 'khor / /
de las rdo rje sa bon bcas / /
'od 'phros bstims te gyur pa las / /
bdag nyid 'jam dpal gshin rje gshed / /
rtsa ba'i zhal ni sngon po la / /
g.yas dkar g.yon pa dmar ba ste / /
rang gi yum dang ldan pa'i lus / /
rdo rje ral gri 'khor lo dang / /
chu skyes gri gug thod pa'i phyag /
ma he gdan bcas gsus po che / /
glang po stag gi pags pa mnabs / /
mche gtsigs sbrul gyi chas ldan bskyed / /
sems ldan 'od 'phros ye shes dgug /
dzaHhUM baM hoH /
de nas mig dang rna ba sna / /
lce dang lus yid rnams la yang / /
mngon shes bsgrub phyir lha bsgom bya / /
k+ShiM dziM kha~M ga~M ka~M sa~M / /
de nas sku gsung thugs gsum la / /
oM AHhUM gsum /
bkod pa lha ru dmigs par bya / /
de nas me lha spyan drangs te / /
mchod bcas pa yis yam shing gis / /
sngags pa'i dngos grub 'jig par byed / /
yam shing dbang du byas pa yi / /
sreg rdzas mchod rdzas rnam pa ni / /
dkar gsum mngar gsum thug pa dang / /
'bras chan nas chan can gyi tshogs / /
sman gyi tshogs ni la du dang / /
de sogs rdzas dang til dag ni / /
g.yas kyi phyogs su gzhag par bya / /
spos dang me tog mar me dang / /
dri dang zhal zas mchod pa'i tshogs / /
g.yon gyi phyogs su gzhag par bya / /
ku sha yon chab g.yas yin te / /
mar dang rdo rje dril bu dang / /
dgang gzar blugs gzar mdun du'o / /
sreg rdzas mchod rdzas rim pa'o / /
mngon par rtogs pa'i bya ba ni / /
dag pa'i khrus byas lus dris byug /
gos dang rgyan ni bgo bya ste / /
ku sha bde ba'i stan nyid la / /
shar du kha bltas 'dug byas te / /
snying brtse ba yi bsam pa yis / /
las kyi bum pa byin brlabs nas / /
rdzas rnams dag par bsang bar bya / /
oM khaD+ga d+h+r-ika /
de nas mchod pa so so yi / /
phyag rgya bcing zhing sngags bzlas te / /
tshul bzhin byin gyis brlab par bya / /
oM hrIHSh+T+r-iH wi kr-i tA na na hUM hUM phaT /
mchod yon la'o / /
oM badzra d+hU pe AH hUM /
bdug pa'i'o / /
oM badzra puSh+pe AHhUM /
me tog la'o / /
oM badzra d+hU pe AHhUM /
mar me la'o / /
oM badzra gaN+d+he AHhUM /
dri la'o / /
oM badzra nai wi t+ye AHhUM /
zhal zas la'o / /
oM badzra shap+ta AHhUM /
rol mo la'o / /
de nas dngos med ngang nyid las / /
skye ba med la pad+ma yi / /
gzhal yas khang pa chu gdan can / /
bsam pa bram ze'i khyim dang ni / /
dge 'dun rgyun bzhag me dag las / /
blang la me ni spar byas te / /
bsangs la gzi bskyed me pra brtag /
de nang byang chub lnga dag las / /
gyur pa'i pad+ma'i gdan steng du / /
gru gsum me las byung ba yi / /
me lha dkar po zhal gsum pa / /
rang gi rigs dang ldan pa'i lus /
g.yas na spyi blugs mi 'jigs sbyin / /
g.yon na dbyug pa phreng ba 'dzin / /
gri gug thod pa rtsa ba'i phyag /
g.yas brkyang ba yi phyag gis mnan / /
khro bo'i rgyan gyis brgyan pa'o / /
de nas thugs kyi sa bon las / /
ye shes me ni dgug par bya / /
oM TAk+ki hUM dzaH /
bsangs la dam tshig gzhug par bya / /
oM mung+ga ra dzaH /
oM daN+Da hUM /
oM pad+ma baM /
oM khaD+ga hoH /
de nas skye mched sku gsung thugs / /
byin brlabs dbang bskur mchod pa 'bul / /
bstod pa zhal du re pha bkod /
sreg rdzas byur bur dbul bar bya / /
yak+She ma me da /
yats+tsha ni rA dza sa ru /
Na yo ni ra /
rdo rje 'khor lo rin chen pad / /
ral gri tho ba dbyug pa dang / /
pad+ma dang ni ral gri che / /
'khor lo rdo rje pad ral gri / /
so sor sngags kyis lhar bskyed bya / /
de nas skye mched byin brlabs te / /
mig ni sa yi snying po la / /
rna ba phyag na rdo rje'i tshul / /
sna ni nam mkha'i snying po dgod / /
lce la 'jig rten dbang phyug bzhag /
sgrib pa rnam sel lus la bshad / /
yid la kun du bzang po'o / /
k+ShiM dziM kha~M ga~M ka~M sa~M / /
thugs la zhe sdang rdo rje ste / /
gsung la 'dod chags rdo rje dgod / /
gti mug rdo rje sku la'o / /
oM AHhUM /
de nas dbang bskur dgug gzhug bya / /
gsang ba'i mchod pas mchod byas la / /
rdo rje dril bu ldan pa yis / /
gshin rje'i dgra la bstod pa bya / /
de nas sreg rdzas bsangs nas ni / /
bdud rtsi'i ngo bor bsgrubs nas kyang / /
bdud rtsi me lha'i zhal nyid du / /
sreg rdzas rnams ni phul bar bya / /
dkyil 'khor bzang po mnyes par bya / /
gtso bo la 'bum 'khor la khri / /
de bzhin stong dang brgya rtsa brgyad / /
lnga bcu nyi shu rtsa gcig bdun / /
gtso dang 'khor gyi bye brag gis / /
go rims bzhin du dbul bar bya / /
so so rtsa ba'i sngags dag la / /
gsol ba gdab la dbang bskur bas / /
rdo rje 'dzin pa spyi bor blta / /
de las sa bon yi ge las / /
'phros pas yi ge nyi mar bsdu / /
de nas rdo rje'i bzlas pa ni / /
zhi rgyas dbang dang drag tshul du / /
gtor ma ldan pas bzlas pa bya / /
de nas ldang bar brtsam pa ni / /
sems can don la sems pa yi / /
ye shes sems dpa' gshegs su gsol / /
oM AHhUM muH /
yid bzhin 'khor dang rdo rje bzlas / /
gtso mo khro tshul lo ma gtsigs / /
phra ba'i tshul gyis bzlas par bya / /
oM hrIHSh+T+r-iHwi kr-i tA na na hUM hUM phaT phaT swA hA /
'dis ni las kun byed pa ste / /
'dod pa thams cad yid bzhin 'gyur / /
yaM las rlung ste raM las me / /
kaM las thod pa a las snod / /
'dab brgyad sha lnga bdud rtsi lnga / /
hUM las kha dgab oM AHhUM / /
bsams te me sbar zhu bas bsdu / /
sbyangs te oM las sa 'od 'phros pas / /
ye shes bkug la bstim byin brlab / /
sbu gus drangs nas gsol sbyin bya / /
lha la sogs pa'i tshogs bcas rnams / /
lha rdzas rdo rje yongs su dag pa'i gtor ma 'di / /
gr-ih+Na khA hi gr-ih+Na khA hi ma ma shAn+ti dku ru swA hA /
'gro 'chag nyal 'dug la sogs la / /
dpa' bo nga rgyal btang mi bya / /
dngos po dngos bral skye dang bral / /
g.yo ba g.yo med bde ba can / /
thabs dang shes rab las 'byed cing / /
don gsum gnyis su med la bzhag /
bdag gi sgrub thabs sbyar ba 'dis / /
'gro kun gshin rje gshed thob shog /
dpal gshin rje gshed nag po sgrub pa'i thabs zhes bya ba /
rgya gar gyi mkhan po chen po ka ma la rak+Shi tas mdzad pa rdzogs so // //
rnal 'byor pa bsod snyoms pa pra dz+nyA shrI dz+nyA na kI rtis rang 'gyur du mdzad pa'o //
[
