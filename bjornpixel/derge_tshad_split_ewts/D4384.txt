@## / /
rgya gar skad du /
badzra pra Ni d+hA naM /
bod skad du /
rdo rje'i smon lam /
dpal rdo rje sems dpa' la phyag 'tshal lo / /
smon lam ye shes rgya mtsho ni / /
rnal 'byor rgyud kyi rjes 'brangs te / /
bdag gis smon lam gdab par bgyi / /
ji srid nam mkha' srid pa dang / /
byang chub mthar thug ji srid par / /
de srid dus su'ang rtag par bdag /
sangs rgyas rnams la gus par shog /
rdo rje pad+ma yang dag sbyor / /
rdo rje'i dkyil 'khor dbus su bdag /
rdo rje sems dpa'i spyan sngar ni / /
rgyud rnams thams cad mnyan par bgyi / /
'dod pa lnga rnams longs spyad pas / /
rnam bkra rdo rje'i mchod pa yis / /
lus gnas bde ba chen po la / /
skye ba kun tu mchod par shog /
byang chub sems dpa'i tshogs thams cad / /
rig ma lha mo yang dag ldan / /
rdo rje theg par gnas sems kyis / /
rdo rje chags pa'i rang bzhin la / /
rdo rje'i glu ni legs blangs shing / /
rdo rje'i gar gyis gar byas te / /
rdo rje tshogs dpal dkyil 'khor du / /
rdo rje rol pa dag bgyi'o / /
rdo rje theg pa rab rtogs pa'i / /
mchog gi byang chub thob nas bdag /
lha mo'i dkyil 'khor dbus su ni / /
ma lus bskal par gnas par shog /
byang chub sems kyi chus bkrus shing / /
rdo rje'i rgyan gyis brgyan byas nas / /
der gnas bla na med pa yi / /
chos kyi 'khor lo bskor bar shog /
rdo rje theg pa mngon par mdzes / /
lus pa med pa yongs su chub / /
chos kyi dbyings zhes bya ba las / /
'khor lo rtag tu mthong bar shog /
mi gang gis ni mthong tsam gyis / /
lta ba ngan las grol 'gyur ba / /
thub pa chen pos legs gsungs pa'i / /
rgyud rnams bdag gis bstan par bgyi / /
rdo rje las rab sbyor ba yis / /
sems can rnams la rtag pa ru / /
rdo rje ral gri rnon pos ni / /
smra po'i ye shes spro bar bgyi / /
rdo rje'i skye ba'i tshul sna tshogs / /
ched du rdo rje'i gar ston pas / /
sems can rnams kyi mi dge ba'i / /
las rnams 'byung ba gcad par bgyi / /
sna tshogs las dang ting 'dzin gyis / /
gdug pa gdul dka' cher 'khrugs pa'i / /
bgegs dang log par 'dren pa dang / /
'gro ba thams cad gdul bar bgyi / /
rdo rje'i rnal 'byor rnam bsgoms pas / /
rdo rje slob dpon rnam par 'phrul / /
rab gtum khro bo'i gzugs kyis ni / /
lus pa med par gdul bar bgyi / /
gus pas rdo rje sems dpa' la / /
ji ltar rigs par slob bgyi zhing / /
sems la dub pa med par bdag /
sems can kun gyi don bgyi'o / /
mang du smon lta ci zhig 'tshal / /
bla ma la bdag gus gyur cig /
rdo rje slob dpon rnams la bdag /
gong nas gong du gus bgyir gyur / /
gang las gnyis dbye kun bral ba'i / /
de nyid ye shes 'thob nyid na / /
de phyir rgyun chad med pa yi / /
yid kyis gus pa kho nar shog /
rdo rje'i smon lam btab pa las / /
dge ba bdag gis nyer bsags gang / /
des ni rdo rje lta bu yi / /
'gro kun rdo rjer snang gyur cig /
dpal klu sgrub zhabs kyis mdzad pa'i rdo rje'i smon lam rdzogs so // //
rgya gar shar phyogs kyi paN+Di ta chen po dngos grub brnyes pa'i dbang phyug dpal nags kyi rin chen gyi zhal snga nas dang /
de nyid kyi bka' drin las legs par sbyar ba'i tshul cung zad rig pa /
dge slong chos smra ba bsod nams rgya mtsho'i sde zhes bya bas dpal kun tu bzang po'i nags khrod du bsgyur ba'o /
'dis kyang sems can thams cad kyi don du rten 'di nyid la rdo rje'i smon lam rgya mtsho'i pha rol tu phyin par gyur cig /
