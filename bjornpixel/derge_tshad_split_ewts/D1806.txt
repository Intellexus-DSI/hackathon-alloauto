@## / /
rgya gar skad du /
a b+hi bo d+hi kra ma u pa de sha /
bod skad du /
mngon par byang chub pa'i rim pa'i man ngag /
'jam dpal gzhon nur gyur pa la phyag 'tshal lo / /
rdo rje sems dpa' phyag 'tshal te / /
mngon par byang chub rim bshad bya / /
thub pa chen pos chos rnams ni / /
brgyad khri bzhi stong gsungs pa las / /
mngon par byang chub mtshan nyid ni / /
snying po las kyang snying por gsungs / /
mngon par byang chub rnam gnyis te / /
phyi dang nang gi zhes su bshad / /
phyi ni mdo sde rnal 'byor rgyud / /
thub pa mi g.yo la zhugs la / /
rgyal ba kun gyis 'di skad bskul / /
'dis ni mthar thug mi thob ste / /
nam mkha'i dkyil ltar mchog gyur pa / /
'od gsal ba yi gnas thob nas / /
rab 'ga' gzugs su skye 'gyur gsungs / /
de ltar thams cad stong bsgoms pas / /
byang chub snying por mngon sangs rgyas / /
byang chub sems dpa' don grub la / /
rigs bzhi'i bde bar gshegs pa yis / /
mngon par byang chub lnga brtags pas / /
de bzhin byang chub sems dpa' des / /
mngon par byang chub lnga bsgoms pas / /
'og min gnas dang ri rab rtser / /
rnam par snang mdzad rdor dbyings su / /
mngon par sangs rgyas phyi yi tshul / /
nang ni gsang sngags nang tshul te / /
skye bo 'dod chags can don du / /
bcom ldan rnam par snang mdzad kyis / /
'dod chags chen po'i tshul nyid kyi / /
ting nge 'dzin la snyoms zhugs te / /
nyid kyis 'khor bsdus gzugs sprul te / /
bde ba'i rnam pa snang ba gsum / /
zil mnan 'od gsal mi rtog pas / /
bdag byin brlab pa'i gzhal yas bskyed / /
sngags kyi bdag por byin brlabs te / /
zhal gsum lta bur dbus su bzhugs / /
chos bshad 'khor rnams rim phyung ba / /
de ni nang gi mngon byang chub / /
yang na nang gi phyi nyid ni / /
phyag rgya mo la rab brten te / /
snang gsum rim myong las 'das pa'o / /
thams cad stong pa'i 'od gsal ba / /
bla ma'i man ngag las rnyed pa / /
de ni nang gi phyi zhes bshad / /
nang gi nang ni phyag rgya bral / /
dang po smig rgyu 'od lnga'i tshul / /
bde ba rtog bral nyams myong gsum / /
gsum po las 'das gsum po nyid / /
thams cad stong pa'i rang bzhin dag /
bla ma'i man ngag las rnyed pa'o / /
de bzhin rjes 'jug rnal 'byor pa'i / /
nyams su blang ba'i bsam gtan ni / /
stong pa gsum gyi rnam dag gang / /
'od gsal thams cad stong pa ste / /
rgyu ba dang ni mi rgyu ba / /
lung dang rigs pa'i gtan tshigs kyis / /
gzhigs te 'od gsal bar byas nas / /
phyi nas rang nyid de bzhin byed / /
rjes gzhig rim gyis thun mong ngo / /
mngon par byang chub lnga bsgoms pas / /
de yang rjes 'jug bsam gtan no / /
khyad par rjes 'jug bsam gtan ni / /
gzung 'dzin bral ba'i snang gsum nyid / /
lha yi de nyid sgyu ma'i sku / /
bdag byin brlab pa'i rim du bshad / /
de nyid ril por 'dzin rnams kyis / /
mgo bo nas ni rkang pa'i bar / /
ji srid snying gar phyin gyi bar / /
dbugs kyi rlung ni me long la / /
ji ltar kun du thim gyur ltar / /
rnal 'byor yang dag mtha' la 'jug /
thams cad stong pa gang yang min / /
ril por 'dzin pa zhes su bshad / /
yang na yang dag snang gsum yin / /
chos bdag med pa'i rigs pa yis / /
gzhigs pa'i sgyu ma'i snang ba gsum / /
de nyid rigs pas yang gzhigs pas / /
'od gsal thams cad stong pa nyid / /
de nyid rjes gzhig thun mong ngo / /
yang na khyad par snang ba gsum / /
'byung ba'i rim gyis sgyu ma'i sku / /
smig rgyu lta bu'i yid kyi lus / /
bdag la byin gyis brlabs pa nyid / /
mgo bo nas ni rkang pa'i bar / /
snying ga'i bar la snang ba gsum / /
'dus pa'i thig le'ang je chung nas / /
me long gi ni rang bzhin du / /
mi dmigs 'od gsal thams cad stong / /
ril por 'dzin pa zhes su bshad / /
ji ltar mar me bum nang gnas / /
phyi rol du ni snang mi 'gyur / /
bum pa de nyid bcag gyur na / /
de 'og mar me'i 'od snang 'gyur / /
de bzhin bum pa rang lus nyid / /
de nyid mar me lta bu yin / /
bla ma'i zhal gyis legs bcag nas / /
sangs rgyas ye shes gsal bar 'gyur / /
snang ba gsal te mi dmigs la / /
chad par lta bar 'gyur zhe na / /
snang ba mi snang yod med sogs / /
de kun ltos pa'i rigs pa yis / /
snang yod la sogs bsgrubs gyur na / /
mi snang med sogs 'grub par 'gyur / /
snang yod la sogs ma grub na / /
mi snang med sogs ga la 'grub / /
mtha' bral dbus kyang mi dmigs te / /
thams cad stong pa 'od gsal ba / /
spros pa kun bral gang yang min / /
chad par lta ba ga la yin / /
de yi mtshan nyid yod med dang / /
snang dang mi snang rtag chad sogs / /
pho mo ma ning kha dog dbyibs / /
skyed dang sngags dang sems la dmigs / /
bden gnyis 'khor 'das la sogs dang / /
bsod nams gzugs dang sdig gzugs min / /
sku dang yon tan gang yang min / /
brjod pa'i tha snyad kun dang bral / /
e ma'o kun du bzang po yi / /
rdo rje sku dang gsung thugs sogs / /
skye ba med pa'i tshul gyis ni / /
skye ba dag tu rab tu bsgrags / /
skyes pa nyid na skye ba med / /
skyes dang ma skyes gnyis su med / /
dngos po med pa bsgom pa'i dngos / /
bsgom par bya ba bsgom pa min / /
de ltar dngos po dngos med pas / /
bsgom pa dmigs su med pa'o / /
dngos po thams cad dang bral ba / /
phung po khams dang skye mched dang / /
gzung dang 'dzin pa rnam spangs pa / /
chos bdag med pa mnyam nyid pas / /
rang sems gdod nas ma skyes pa / /
stong pa nyid kyi rang bzhin no / /
dngos po 'di rnams ma skyes pas / /
chos dang chos nyid med pa ste / /
nam mkha' lta bur bdag med pa / /
byang chub tshul ni brtan pa'o / /
chos rnams thams cad dngos med pas / /
chos kyi mtshan nyid rnam par spangs / /
bdag med chos las kun du 'byung / /
byang chub tshul 'di brtan pa'o / /
ma skyes pa yi chos rnams la / /
ngo bo med de bsgom pa'ang med / /
nam mkha'i tshul du sbyor ba yis / /
dngos po dag tu rab tu grags / /
chos rnams rang bzhin 'od gsal ba / /
gdod nas dag pa nam mkha' bzhin / /
byang chub med cing rtog pa med / /
byang chub tshul 'di brtan pa'o / /
mngon par byang chub mngon sangs rgyas / /
bdag gi de nyid chos kyi dbyings / /
de bzhin nyid la sogs pa'i tshig /
thams cad de yi rnam grangs so / /
sus kyang ma byas ma bcos pa / /
ma bslad mi 'gyur de bzhin nyid / /
byang chub nam mkha'i mtshan nyid pas / /
mngon par byang chub ces brjod do / /
de nyid rtogs te mthong sgom tshe / /
gzhan gyi don du lan 'ga' zhig /
chu las nya ldang ji bzhin du / /
bdag byin brlab pa'i rim gyis ni / /
rtsol bas skur bzhengs don mdzad de / /
da dung bden gnyis phra mor snang / /
de nas zung 'jug ye shes skye / /
chos rnams gang la'ang mi bzod dang / /
'jigs skrag nyam nga'i rtog pa med / /
gnyis pa thams cad rnam spangs pa'i / /
dbyer med zung du 'jug pa nyid / /
de ltar rtogs pas thams cad de / /
spyod pa'ang de bzhin gnyis med pa'o / /
sngags pas seng ge bzhin du spyod / /
zung 'jug ting nge 'dzin bslabs pas / /
mi slob zung 'jug chos sku thob / /
yid bzhin nor bu rin chen ltar / /
mi rtog smon lam dbang gis na / /
gzugs sku la sogs yon tan rnams / /
gdul bya dag pa'i ngo la snang / /
ma rungs phyi ma'i dus su ni / /
lung zab man ngag mi bsten par / /
'thad sgrub rigs pa gtsor byed pas / /
rang rang grub mtha' dam par 'dzin / /
sbas don tsam gyis chog byed cing / /
mthar thug lta ba zab mo la / /
mi mos slar yang sun 'byin byed / /
des ni bdag gzhan don brlag 'gyur / /
glang chen myos pa rang yan ni / /
glang rdzi lcags kyu ldan pa yis / /
glang chen gzhan yang sun 'byin rlag /
glang rdzi lcags kyu nyid kyang 'joms / /
de ni rgyal po'i dkor min te / /
rang gzhan gnyis ka'i don rlag byed / /
de bzhin gnyis dang mi ldan pa'i / /
rigs pa'i glang po rang yan gyis / /
gnyis ldan rigs pa'ang sun 'byin zhing / /
gnyis pa nyid kyang 'joms par byed / /
de ni gsang sngags la min te / /
bdag gzhan gsang ba'i don rlag byed / /
seng ge'i gzugs can nga rgyal gyis / /
wa yi tshig gis zab mo yi / /
mnyam nyid gang yang ma yin pa / /
stong nyid lta ba sun 'byin 'joms / /
rin chen rdzab tu bsnubs gyur kyang / /
'od dang yon tan rang snang bzhin / /
mthar thug lta sman rdzas bsnubs kyang / /
rtsal can blo la 'bar zhing snang / /
'dul 'dzin dman dang rtsod dus su / /
'thad sgrub rigs pa gnyis gtso ste / /
'jig rten grags te gtsor byed pas / /
gong ma'i lung dag mi tshad kyang / /
gsang sngags mthar thug lta dus su / /
yid dang dbang po mngon sum dang / /
rjes su dpag pa mi tshad de / /
lung zab man ngag tshad mar bya / /
gang zhig nga rgyal gyis sbags shing / /
de nyid chos la brnyas byas te / /
yang dag rim pa sun 'byin pa / /
mnar med sems can dmyal bar ltung / /
gang zhig slob dpon smod pa dang / /
theg pa chen po sun 'byin dang / /
mi gang gsang sngags rgyud dag gi /
sbyor ba la ni 'phya byed pa / /
des ni dngos grub thob mi 'gyur / /
de ni rtag tu gdon gyis 'dzin / /
khab len rdo la lcags 'du ltar / /
mi 'dod yid du mi 'ong ba / /
tshe 'dir mi 'dod sna tshogs 'du / /
phyi mar ngan song gsum mthar ltung / /
dngos po don dam mi shes par / /
phyi rol dngos la mngon zhen pas / /
ngan par rtog pa'i rnam rtog gis / /
rin chen sems ni dri mar byas / /
sgyu mar 'dzin la mngon zhen cing / /
don dam phyi rol byas pa yi / /
lta ba dman pa pa rnams kyis / /
bla med byang chub ji ltar thob / /
tha snyad tshig gi nga rgyal gyis / /
bla ma mi bsten bsnyen bkur med / /
dman pa'i lta ba la mos te / /
sbas gsum lta zhen mi gtong zhing / /
mthar thug don la mi mos te / /
rigs pa gtsor byed shes rab kyis / /
mthar thug zab mo sun 'byin pa / /
de la de nyid bstan mi bya / /
gang zhig bla ma bsnyen bkur zhing / /
thams cad stong pas mi skrag bzod / /
mthar thug don la dad mos la / /
de la bla ma'i drin sbyin bya / /
'phags pa klu sgrub man ngag la brten nas / /
bdag gis mchog tu gsang ba 'di bshad pas / /
kun gyi kun rdzob bden pa dag gyur nas / /
mthar thug don rtogs byang chub mi dmigs bsngo / /
mngon par byang chub pa'i rim pa 'bras bu dang bcas pa slob dpon 'phags pa lhas mdzad pa'i man ngag rdzogs so // //
rgya gar gyi mkhan po shrad+d+hA ka ra barma dang /
lo tsA ba dge slong rin chen bzang pos bsgyur nas zhus te gtan la phab pa'o //
