@## / /
rgya gar skad du /
Ar+ya mi TI pra Ni d+hA na rA dza /
bod skad du /
'phags pa byams pa'i smon lam gyi rgyal po /
sangs rgyas dang byang chub sems dpa' thams cad la phyag 'tshal lo / /
sangs rgyas kun la phyag 'tshal lo / /
drang srong lha mig ldan pa yi / /
byang chub sems dpa' rnams dang yang / /
nyan thos rnams la phyag 'tshal lo / /
ngan 'gro thams cad zlog byed cing / /
mtho ris lam ni rab ston la / /
rga shi med par 'dren bgyid pa / /
byang chub sems la phyag 'tshal lo / /
sems kyi dbang du gyur pas na / /
bdag gis sdig pa ci bgyis pa / /
sangs rgyas spyan sngar mchis nas su / /
bdag gis de dag bshags par bgyi / /
bdag las rnam pa gsum gang gis / /
bsod nams tshogs ni bskyed pa des / /
bdag gi kun mkhyen sa bon te / /
bdag gi byang chub mi zad shog /
phyogs bcu dag gi zhing khams su / /
sangs rgyas mchod pa gang byung ba / /
sangs rgyas mkhyen pas yi rang ba / /
de la bdag ni yi rang ngo / /
sdig pa thams cad bshags par bgyi / /
bsod nams kun la yi rang ngo / /
sangs rgyas kun la phyag 'tshal lo / /
bdag ni ye shes mchog thob shog /
phyogs bcu dag gi phyogs rnams na / /
sa bcu dag la gnas pa yi / /
byang chub sems dpa' byang chub mchog /
'tshang rgya bgyid par bskul ma 'debs / /
byang chub dam par sangs rgyas shing / /
sde dang bcas pa'i bdud btul nas / /
srog chags kun la sman slad du / /
chos kyi 'khor lo bskor gyur cig /
chos rnga chen po'i sgra yis ni / /
sdug bsngal sems can mthar bgyid shog /
bskal pa bye ba bsam yas su / /
chos ston mdzad cing bzhugs gyur cig /
'dod pa'i 'dam du bying gyur cing / /
sred pa'i srad bus dam bcings pa / /
'ching ba kun gyis bcings bdag la / /
rkang gnyis mchog rnams gzigs su gsol / /
sems kyi dri mar bgyis pa la / /
sangs rgyas rnams ni smod mi mdzad / /
sems can rnams la byams thugs ldan / /
srid pa'i mtsho las sgrol bar shog /
rdzogs pa'i sangs rgyas gang bzhugs dang / /
gang dag 'das dang ma byon pa / /
de dag rjes su bdag slob cing / /
byang chub spyad pa spyod gyur cig /
pha rol phyin drug rdzogs bgyis nas / /
'gro drug sems can mthar bgyid shog /
mngon shes drug po mngon bgyis nas / /
bla med byang chub reg gyur cig /
ma skyes pa dang mi 'byung dang / /
rang bzhin ma mchis gnas ma mchis / /
rnam rig ma mchis dngos ma mchis / /
stong pa'i chos ni rtogs par shog /
sangs rgyas drang srong chen po ltar / /
sems can ma mchis srog ma mchis / /
gang zag ma mchis gso ma mchis / /
bdag ma mchis pa'i chos rtogs shog /
bdag 'dzin bdag gir 'dzin pa yi / /
dngos po kun la mi gnas par / /
sems can kun la bde slad du / /
ser sna ma mchis sbyin gtong shog /
dngos po dngos po ma mchis pas / /
bdag gi longs spyod lhun grub shog /
dngos po thams cad rnam 'jig pas / /
sbyin pa'i pha rol phyin rdzogs shog /
khrims kyi tshul khrims skyon med cing / /
tshul khrims rnam par dag dang ldan / /
rlom sems med pa'i tshul khrims kyis / /
tshul khrims pha rol phyin rdzogs shog /
sa 'am yang na chu 'am me / /
rlung gi khams ltar mi gnas shing / /
bzod pa'ang khro ba ma mchis par / /
bzod pa'i pha rol phyin rdzogs shog /
brtson 'grus brtsams pa'i brtson 'grus kyis / /
brtan spro le lo ma mchis shing / /
stobs dang ldan pa'i lus sems kyis / /
brtson 'grus pha rol phyin rdzogs shog /
sgyu ma lta bu'i ting 'dzin dang / /
dpa' bar 'gro ba'i ting 'dzin dang / /
rdo rje lta bu'i ting 'dzin gyis / /
bsam gtan pha rol phyin rdzogs shog /
rnam par thar pa'i sgo gsum dang / /
dus gsum mnyam pa nyid dang yang / /
rig gsum mngon sum bgyis pa yis / /
shes rab pha rol phyin rdzogs shog /
sangs rgyas kun gyis bsngags pa dang / /
'od dang gzi brjid 'bar ba dang / /
byang chub sems dpa'i brtson 'grus kyis / /
bdag gi bsam pa rdzogs gyur cig /
de ltar spyad pa spyod byed cing / /
byams pa grags dang ldan pa yis / /
pha rol phyin drug rdzogs bgyis nas / /
sa bcu po la rab tu gnas / /
kun dga' bo byang chub sems dpa' sems dpa' chen po byams pa gang la gnas nas thabs mkhas pas theg pa bde ba dang /
'jug pa bde ba dang /
lam bde bas bla na med pa yang dag par rdzogs pa'i byang chub yang dag par bsgrub pa'i thabs mkhas pa ni 'di yin no / /
'phags pa byams pa'i smon lam gyi rgyal po rdzogs so // //
dkon brtsegs kyi byams pas zhus pa lung bstan pa zhes bya ba'i theg pa chen po'i mdo las so //
[ ]
