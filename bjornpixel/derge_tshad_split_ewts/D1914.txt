@## / /
rgya gar skad du /
shrI gu h+ya sa ma dza tan+t+ra rA dza br-it+ti /
bod skad du /
rgyud kyi rgyal po dpal gsang ba 'dus pa'i 'grel pa /
dpal rdo rje sems dpa' la phyag 'tshal lo / /
stobs kyis dregs pa bzhi bcom zhing / /
longs spyod bcu dang mnyam ldan pa'i / /
ye shes lnga dngos kun don dang / /
bla ma'i zhabs la'ang spyis btud de / /
'dus pa zhes bya rgyud kyi mchog /
'dod chags che la mngon phyogs dang / /
bdag nyid brjed pa bsal don du'ang / /
dad pa'i shugs kyis bshad par bya / /
de la rgyud 'di'i don ni dkyil 'khor gsum dang dam tshig dang /
sdom pa dang /
brtul zhugs gsum dang /
thun mong dang mchog gi dngos grub kyi cho ga dang /
de'i thabs bzhi po'i rim pa 'di lta ste /
sbyor ba gsum gyi yan lag drug po cha dang bcas pas bsnyen pa dang drag shul gyis sgrub pa dag yin no / /
dgos pa la sogs pa ni shugs kyis dpag go / /
da ni thun mong dang thun mong ma yin pa'i gleng gzhi dag bstan pa'i phyir 'di skad ces pa la sogs pa smos te de la 'di skad ces pa ni sgra'i rnam pa mtha' dag bsdus pa ste /
des thun mong ma yin pa'i gleng gzhi'i ngo bo byang chub kyi sems rdo rje nyid mtshon pa'o / /
de ltar yang bzang po zhabs kyis gsungs pa /
gnyis med thog ma zhir ldan pa / /
yi ge gnyis kyis de bzhin mtshon / /
zhe'o / /
de kho na thun mong ma yin pa'i gleng gzhir phyi ma las gsungs pa /
legs par gsungs pa'i rgyud 'di ni / /
zhes pa nas 'dus pa gsang ba las byung ba'o zhes pa'i bar du'o / /
de bas na 'di'i don ni ston pa byang chub kyi sems rdo rje nyid nyan pa'i skye bo rnams la sgyu ma'i rnam pa ltar sgra'i ngo bor snang ngo zhes pa 'di yin no / /
bdag gis thos pa zhes pa la sogs pas ni thun mong gi gleng gzhi'i ngo bo gsungs te /
de la bdag gis zhes pa ni gzhan las ma brgyud pa ste des ni dam tshig ma 'chol bar bstan to / /
thos pa zhes pa ni sgra'i rnam pa'i rgyud do / /
dus gcig na zhes pa ni dus mang por ma yin te /
des ni rnyed par dka' bar bstan to / /
bcom ldan 'das zhes pa ni spangs pa phun sum tshogs pa dang /
longs spyod du ldan pa'i ye shes phun sum tshogs pa ste des ni tshad ma'i ston pa gsungs so / /
de bzhin gshegs pa zhes pa ni bde ba dam pa bla na med par gshegs pa ste /
bgrod par bya ba la phul du phyin pa'o / /
sku dang gsung dang thugs rdo rje snying po zhes pa ni rdo rje sems dpa' ste /
rdo rje gsum dang ldan zhing thams cad kyi rgyur gyur pas so / /
phyi ma las kyang /
snying po phyag rgya gsang sngags rnams / /
zhes 'di la snying po'i sgrar gsungs so / /
de'i btsun mo ni rig ma'o / /
de'i b+ha ga ni gnyis yongs su gyur pa'i chos kyi dbyings kyi phyag rgya ste /
gnyis kyi khyad par yin yang chos kyi dbyings kyi ngo bo yin pas btsun mo'i sgra gtsor byas so / /
'dir btsun mo las gyur pa'i b+ha ga la de skad de 'bru las gyur pa'i chang la 'bru'i chang bzhin no / /
de ltar yang phyi ma las /
longs spyod gzhi dang mnyam ldan pa'i / /
zhes pa la sogs pa gsungs te /
des ni gnas khyad par can bstan to / /
gzhan dag gis ni gsang ba'i b+ha ga yin no zhes smras te /
de dag gi ltar nas ma ya zhes bya ba byang chub sems su smra ste de'i don ni byang chub kyi sems las gyur pa'i bcom ldan 'das gsang ba'i b+ha ga na bzhugs zhes pa yin no / /
de dag gi chos kyi dbyings ni nam mkha' rdo rje yang ji ltar gnas zhes rgol lo / /
de la bshad pa 'di ni ma yin te /
'di skad bdag gis thos pa dus gcig na zhes pa dang 'gal lo / /
ji ltar zhe na le'u bcu bdun pa las btsun mo las 'das nas zhes gsungs pas na /
gsang ba'i b+ha ga las 'das nas chos kyi dbyings kyi pho brang du chos gsungs par snang la /
bzang po zhabs kyis kyang ma gsungs pas shin tu mi 'byor ro / /
yang rgyud nyid las kyang gsang ba'i dkyil 'khor la ni byang chub kyi sems kyi dkyil 'khor dang /
chos kyi dbyings la b+ha ga zhes gsal bar gsungs te /
byang chub sems kyi dkyil 'khor dang / /
dkyil 'khor b+ha gar bstan pa dang / /
zhes pa la sogs pa'o / /
gzhan yang dam tshig gi sgra ni dus na zhes pa'i sgrar brjod do / /
nam mkha' rdo rje ni chos kyi dbyings kyi nang gi nam mkha' bas de yang chos kyi dbyings la gnas par shin tu 'thad do / /
de mi 'thad na khyed kyi la yang ji ltar 'thad de mtshungs so / /
gang dag dang thos she na /
dbang po bstan pa'i phyir brjod kyis mi lang ba zhes pa ni byang chub sems dpa'i khyad par ro / /
yang brjod kyis mi lang ba zhes pa ni yon tan gyi khyad par te /
de kho na rdul phra mo zhes pas bstan to / /
byang chub ni bde ba chen po'o / /
de la sems dpa' ni rtse gcig pa'o / /
yang sems dpa' chen po zhes pa ni de dag kho na sems can gyi khams chen po la dmigs pa'o / /
gnas kyi khyad par gsungs pa /
snying po rdo rje zhes pa la sogs pa ste snying po rdo rje ni rtse gsum pa'i rdo rje rgya gram ste /
de phyi nang gi dkyil 'khor gyi gzhi byed pas so / /
gzhan dag na re snying po b+h+rUM dang ldan pas so zhes so / /
pad+mo ni de'i gzhir gyur pa chos kyi dbyings kyi mdog gis dag pa'i 'dab ma brgyad pa ste /
gsang ba'i pad+ma ni ma yin no / /
de ni chos kyi dbyings la gnas pa'i rig pa las pad+mo kho na kun gyi gzhir gyur pas de kho na nyid gtsor gsungs so / /
de yang bzang po zhabs kyis gsungs pa /
mkha' dkyil gzhi yi pad+ma la / /
rgya gram zhes so / /
brjod kyis mi lang ba de dag gang dag yin zhe na /
dam tshig rdo rje zhes pa la sogs pa ste /
'di rnams ni mdo sde spyod pa gang dag 'dod chags kyis 'dul ba rdo rje sems dpa'i byin gyi rlabs kyi rkyen gyis sangs rgyas thob pa /
sa'i snying po nas kun du bzang po la thug pa ste /
de ltar yang /
dam tshig lus ngag sems ting 'dzin / /
rgyal ba rnams ni go rims bzhin / /
snying la sogs pa drug tu nges / /
zhes gsungs so / /
sa rdo rje la sogs pa ni de'i ngo bo nyid kyis dag pas spyan la sogs pa'o / /
nam mkha'i ni gong du bshad do / /
gzhan dag ni le'u bcu bdun pa las /
mkha' dbyings dam tshig de nyid ni / /
rdo rje 'dzin pa nyid yin no / /
zhes pas na ston par smra ste /
de ni 'khor gyi rim par ston par mi 'byor ro / /
gzhan yang ston pa ni gong du bshad pa dang /
yang 'og nas /
nam mkha' rdo rje dbus su ni / /
zhes pa yang ji skad du 'chad /
de bas na nang gi nam mkha'i khong gzhi yin pas rdo rje 'dzin zhes kyang 'dod do / /
yang gzugs la sogs pa ni des dag pas ni gzugs rdo rje ma la sogs pa gzung ngo / /
de dag la sogs pa zhes pa ni sems can phal pa de dag dang 'dra ba rnams zhes bya ba'i don to / /
de ltar byang chub sems dpa'i 'khor gsungs nas /
de bzhin gshegs pa'i 'khor gsungs pa /
de bzhin gshegs pa zhes pa la sogs pa ste /
de bzhin gshegs pa'i sgra ni gong du bshad de thams cad du shes par bya'o / /
'di yang mdo sde spyod pas sangs rgyas pa sngags kyi che ba 'byung ba'i don du rdo rje sems dpa'i byin gyi rlabs kyis mi 'khrugs pa la sogs par gyur pa dang /
byang chub sems kyi sprul pa rnams so / /
de dag la sogs zhes pa ni snga ma dang 'dra'o / /
til gyi gang bu zhes pa ni bar mtshams med pa'o / /
'dir de bzhin gshegs pa bas byang chub sems dpa' sngar smos pa ci ste zhes rgol ba la bshad pa /
byang chub sems dpa' yang 'dir rdo rje sems dpa'i byin rlabs kyi rkyen gyis sangs rgyas thob pas mnyam pa ste de'i phyogs la brjod do / /
kha cig cig ni nye bar bsgrub pa la 'di dag gtsor snga bas so zhes 'dod de de ni ma yin te /
'di nye bar bsgrub pa'i lha ma yin pa dang /
gzhan yang de ltar na sa la sogs pa yang gzugs la sogs pa'i 'og tu 'byung bar rigs so / /
nye bar bsgrub pa'i lha ma yin ni khro bo bzhi ma byung ba ci ste zhe na de ni las dman pa nyid kyis ma smos te /
nye bar bsgrub pa'i lha ma yin pas ma smos pa ma yin no / /
des ni 'khor khyad par can bstan to / /
de bas na de rnams kyi don ni tshad ma'i skyes bu de las gnas khyad par can du dbang po de rnams dang bdag nyid kyis thos so zhes gzhan yid brtan du rung bar byas pa yin no / /
da ni 'dod chags chen po'i snod du gyur pa bcom ldan 'das nyid kyis mngon du 'dul ba rnams kyi don du de bzhin gshegs pa kun gyi lha zhes grags pa rdo rje ye shes kyi spyod pa gsungs pa /
de nas zhes pa la sogs pa gsungs pa ste /
de nas zhes pa ni longs spyod bzhi dang ldan pa'i rdo rje sems dpa' zhal gsum pa lta bur gzigs zhes pa'i don de ma thag pa'o / /
rnam par snang mdzad ces pa ni rdo rje sems dpa' ste /
byang chub kyi sems rdo rje zhi ba chos kyi sku las longs spyod rdzogs pa dang /
sprul pa'i sku ltar snang ba nyid kyi phyir ro / /
'dod chags chen po zhes pa ni bde ba dam pa'o / /
de'i tshul ni thabs te de nyid ni sems can gyi don la gtsor gyur pa'o / /
de bzhin gshegs pa'i 'khor zhes pa ni bdag nyid gsol ba 'debs pa gtsor gsungs pa ste /
ye shes kyi 'khor lo thams cad sbyor ba'i sgras bskul te zhes pa la sogs pa'o / /
yang de rnams bud med du spro ba gsungs pa /
de nas zhes pa la sogs pa ste /
de la la la zhes pa ni rnam par snang mdzad de de kho na tshad med pa sku la zhugs pas ni la la zhes mang po'i sgras byas so / /
de ni spyan lta bu dang gzugs lta bu ste thams cad de ltar shes par bya'o / /
'dir chos kyi dbyings ma byung ba ni de'i bdag po rdo rje sems dpa'i nyid sku la ma zhugs pa'i phyir ro / /
kha cig na re reg pa'i dga' ba med pas ma byung zhes zer te /
de ni ma yin no / /
ci ste zhe na /
bud med kyi gzugs su sprul zhes pa'i tshig gis na reg pa yang yod la /
de las byung ba'i dga' ba yang skye ste /
de ltar ma yin na ro la sogs pa yang reg pa med par 'gyur ro / /
de ltar phyung nas yang de'i rig ma la btsud par gyur te /
de ltar yang phyi ma las /
'dod chags chen po'i tshul gyis ni / /
zhes pa nas /
bsgrub bya'i lus la gzud par bya / /
zhes pa'i bar du gsungs so / /
la la na re nyid kyi sku la zhugs par mdzad do zhes pa la snyag ces zer te /
de ni phyi ma las bsgrub bya'i lus zhes 'byung bas na nyid kyi sku la zhes pa dang mi 'byor ro / /
ci'i phyir mngon par rtogs pa'i rim pa rnams las dang por 'dod chags chen po smos she na /
ting nge 'dzin gsum las de thog mar gyur pa'i phyir ro / /
de nas yang sems can thams cad gzud pa'i don du sbyor ba'i sgra'i de kho nas bskul te /
ye shes kyi 'khor lo las byung ba'i byang chub sems kyi dkyil 'khor gsungs pa /
de nas zhes pa la sogs pa'o / /
de la mi bskyod pa zhes pa ni rdo rje sems dpa' ste /
rgyu dang 'bras bu'i rnam par dag pa dbyer med pas 'di skad ces bya'o / /
dam tshig chen po zhes pa ni bde ba chen po'i byang chub kyi sems so / /
de las gyur pa'i 'khor lo zhes te /
gsal ba zhes pa ni dri mas ma gos pa'o / /
de'i ngo bo nyid ces pa ni byang chub kyi sems ye shes kyi ngo bo'i don to / /
sna tshogs gzugs kyis kun du khyab / /
ces pa ni byang chub kyi phyogs kyi ngo bo rta babs la sogs pas mdzes pa'o / /
sangs rgyas tshogs kyis kun du rgyas / /
zhes pa ni mi bskyod pa la sogs pa bcu dgu dang ldan pa'o / /
gsal ba ni zla ba ste /
la sogs pa'i sgras ni nyi ma dang pad+mar ldan pa'o / /
de kho na 'od 'phro ba dang ldan zhing de bzhin gshegs pa'i gnas yin pas de skad ces bya'o / /
sku dang gsung dang thugs rdo rje'i bdag po ni rdo rje sems dpa' ste /
gsum po des ldan pas de skad ces bya'o / /
de la dbus su bzhag ces pa ni de'i stobs kyis sems can thams cad btsud do zhes pa'i tha tshig go / /
yang de rnams kho na la dbang bskur ba gsungs pa /
de nas zhes pa la sogs pa ste byang chub kyi sems rdo rje zhes pa ni rdo rje sems dpa' sngon btags pa'i ming ngo / /
thugs la zhugs zhes pa ni sbyor ba'i sgras thugs su zhugs te zhu nas yum gyi pad+mar 'phros te gsang ba'i dbang bskur ro zhes pa ste bcu bdun pa'i skabs su bshad par bya'o / /
de ltar yang bzang po zhabs kyis /
'dod chags chen pos 'dul ba yi / /
zhes pa nas /
phyir mi ldog pa'i don dbang bskur / /
zhes pa'i bar du tshigs su bcad pa bzhi gsungs so / /
de gzhi'i ting nge 'dzin gsungs pa de nas zhes pa la sogs pa'o / /
de la de nas zhes pa'i byang chub kyi sems rdo rje la gsol ba 'debs ma thag la'o / /
byang chub kyi sems rdo rje de bzhin gshegs pa snyoms par zhugs so zhes 'brel te /
zil gyis gnon pa rdo rje zhes pa ni phyogs mtshams bcing ba dang /
rab dang dra ba la sogs pas gnod pa thams cad zil gyis gnon cing des mi phyed pa'i ngo bo bas rdo rje ste /
de skad ces bya ba'i ting nge 'dzin la zhugs so / /
de'i las gsungs pa rdo rje'i ngo bor gnas pa zhes pa ste gong ma ltar mi phyed pa dang ldan pa'i gzhi 'grub bo zhes pa'i tha tshig go / /
la la ni de kho na'i don du phyi ma las bshad pa /
gzhi dag gi ni thabs dag ste / /
zhes so / /
de nyid bzang po zhabs kyis /
hUM mdzad yang na gtsug tor ram / /
zhes pa nas /
brtsegs pa'i gzhal yas khang bsgom bya / /
zhes pa'i bar du tshigs su bcad pa bzhi gsungs so / /
da ni gong du bstan pa'i dbang bskur ba'i las kyi yon tan gsungs pa de nas zhes pa la sogs pa'o / /
de la de nas zhes pa ni rdo rje dpal gyis reg pa'i de ma thag pa'o / /
rdo rje sems dpa' byin gyis brlabs / /
zhes pa ni de'i phrin las kyi mthus so / /
bde ba ni shes rab ye shes so / /
yid bde ba ni des dri ma dag pa'i ngo bo gsang ba'i dbang zhes pa'i don to / /
mngon par shes pa ni bcu bdun par sbyar ro / /
gzhan dag ni phyi ma las /
de bzhin 'bras bu 'du ba med / /
ces pas bstan to zhes so / /
de ni bcom ldan 'das rdo rje sems dpa' de kho na bskyed pa gsungs pa /
de nas zhes pa la sogs pa ste de nas zhes pa ni rdo rje'i ngo bor gnas gyur pa'i de ma thag go / /
sku dang gsung dang thugs rdo rje'i mnyam pa nyid ni rdo rje sems dpa' ste de gang las byung ba'i mi phyed pa'i ting nge 'dzin ni de skad ces bya'o / /
de yang snying rje dang shes rab kyi ye shes kyi zla ba la sogs pa'i mngon par byang chub pa'i ngo bo nyid la zhugs pa'o zhes kha cig 'dod do / /
ting nge 'dzin de'i mthu ni rig pa'i skyes bu zhes te longs spyod rdzogs pa'i sku byin gyis brlabs zhes pa'i don to / /
de yang kha cig ni phyi ma las rang bzhin med pa'i rgyu zhes pas bstan te /
gong dang 'og nas 'byung ba'i lha'i sku'i rnam pa thams cad la sbyar ro zhes pa'i don to / /
zhal gsum pa zhes pa ni rnam par thar pa gsum gyi rang bzhin no / /
lta bu zhes pa ni sgyu ma lta bur sprul zhes pa ste yang dag par na de lta bu ma yin zhes pa'i don to / /
de ltar rdo rje ye shes kyi spyod pa gsungs nas /
yang spros pa rnams kyi don bya ba'i phyir de bskyed pa'i rim pa nyid kyi ngo mtshar gsungs pa /
de nas zhes pa la sogs pa'o / /
de nas zhes pa ni dam tshig gi 'khor los 'dod pa spyod cig ces pa'i de ma thag pa'o / /
thugs ka nas phyung zhes pa ni thugs ka nas zhugs te gsang ba'i rdo rje nas phyung nas gsang ba'i dkyil 'khor yang bskyed pa'o / /
e ma zhes pa ni byang chub kyi sems byung ba bde ba zhi ba de las sgyu ma'i rnam pa ltar phyi nang gi 'khor lo bskyed pas ngo mtshar te /
de kho na de bzhin gshegs pa kun gyi gsang zhes so / /
rab tu mi rtogs gnas med ces pa ni de kho na ngo mtshar ba'i sgo nas zur gyis zhus pa'i don to / /
da ni byang chub kyi sems rdo rje rigs thams cad kyi thog ma zhi ba mya ngan las 'das pa thams cad du khyab pa'i bdag nyid chen po la des sprul pa'am gzhan rigs lnga'i ngo bos sems can gyi don du ting nge 'dzin gsum gyi sbyor ba thog mar zhu bas gsungs pa /
de nas zhes pa la sogs pa ste /
de la de nas zhes pa ni gsang ba'i tshul gyis thog mar mngon par sangs rgyas pa'i ye shes rten dang snang ba med pa chos kyi sku byang chub kyi sems rdo rje grub pa'i ngo bo nyid la bya'i /
skabs las byung ba'i de ma thag pa ma yin no / /
rdo rje rnam par snang mdzad ces pa ni byang chub kyi sems rdo rje ste /
de nyid longs spyod rdzogs pa dang sprul pa'i skus snang bar mdzad pa po yin pa'i phyir ro / /
gzhan dag na re tshig 'di rnam par bsgyur ba'o zhes zer ro / /
de kho na nyid ces pa ni gsang ba'i ngo bo'o / /
dam tshig ni nang gi'o / /
rin po che ni phyi'i ste /
mchod pa thams cad kyis mchod de gus pa'i tshul gyis phyag 'tshal nas gsol ba /
'dus pa gsang ba las byung zhes pa la sogs pa ste /
de la 'dus pa gsang ba zhes pa ni yi ge gsum dang /
de'i rim pas sangs rgyas thams cad 'dus pa ste /
de ltar yang phyi ma las /
gsang ba zhes su bstan pa ni / /
zhes pa la sogs pas thog mar bshad do / /
de las byung ba ni snying po dang rdo rje dang thabs dang shes rab 'dus pa'i sku rnams te /
des ni bsnyen pa dang po zhus nas /
gzhan yang gsungs pa de nyid ces te /
de kho na gnyis su med pa'i thabs dang shes rab kyi sbyor ba gsum thugs la bzhag nas bshad du gsol zhes zhu bar byed do / /
gzhan dag ni gzhan du 'chad do / /
de nyid kyang shin tu zab pa'i ngo bo yin pas snod dang mi ldan pa rnams la don du mi 'gyur ro zhes ston pas gsungs pa /
de nas zhes pa la sogs pa ste /
legs ni legs na zhes pa ni don chen po la sbyor ba'i phyir ro / /
de bzhin gshegs pa zhes pa ni gsang sngags kyi tshul ma brnyes pa'i mdo sde pa'o / /
the tshom skyes zhes pa ni sngar ma thos pa'i phyir ro / /
byang chub sems dpa' gzhan zhes pa ni byang chub sems dpa' dang gzhan rnams zhes pa'i tha tshig go / /
de nas yang snod dang ldan par mdzod ces gsol ba /
de nas zhes pa la sogs pa'o / /
ngo mtshar du gyur zhes pa ni zab pa nyid la bya'o / /
rmad du gyur zhes pa sngar ma thos pas so / /
de la gsol ba'i don ni byin gyis brlab mdzad de zhes pa la sogs pa ste /
byin gyis brlab ni dkyil 'khor du gzhug pa'o / /
rdo rje'i dam tshig ni byang chub kyi sems mi 'gyur ba ste /
des reg pa tsam gyis gang bde ba dang yid bde ba gong du bshad pa dang /
mngon par shes par 'dod pa bzhi po'i ngo bo bcu bdun par bshad pa dag thob par 'gyur bas thob par bgyi ba'i bar du zhes smos te 'dir yang mdzod ces sbyar ro / /
de'i don ni byin gyis rlobs la byang chub sems kyis dbang bskur bar mdzod de bstan du gsol zhes ni 'di yin no / /
da ni 'bras bu'i ngo bo rdo rje 'chang gi btsun mo'i b+ha gar gang gong du bskyed pa de kho na sems can gyi don du spyan drang ba gsungs pa /
de nas zhes pa la sogs pa'o / /
de la de nas zhes pa ni byang chub sems zur gyis zhus pa'i de ma thag go / /
sku dang gsung dang thugs rdo rje de bzhin gshegs pa zhes pa ni 'bras bu'i rdo rje sems dpa' ste 'bras bu yin yang rgyu'i tshul 'chang bas rgyud 'di las rgyu'i ming btags so / /
de kho na snyoms par zhugs zhes 'brel to / /
gsol ba btab pa mkhyen nas zhes pa ni tshig de kho na zur gyis zhu bar thugs su chud bzhin du zhes pa ste /
nas zhes pa'i sgra ni gzhig tu nges par sbyar te /
de'i lan gsungs par rtsom pa ni ma yin no / /
kha cig na re 'dus pa gsang ba zhes pa la sogs pa'i gsol ba btab pa yin no zhes zer te /
de ltar na mkhyen zhes pa'i tshig mi dgos pa kho na ste /
mngon sum nyid du gsol ba btab pa'i phyir ro / /
gzhan yang tshig de ni 'brel pa med pa yin pas kho bo ni ma rangs so / /
ye shes kyi sgron ma rdo rje zhes pa ni stong pa nyid kyi ye shes kyi sgron ma ltar gsal ba mi phyed pas rdo rje /
de skad ces pa'i ting nge 'dzin la zhugs nas byung zhes pa ste ji 'dra ba zhe na /
zhe sdang zhes pa la sogs pa ste /
de la zhe sdang gi rigs zhes pa ni rnam par dag pa'i zhe sdang longs spyod pa las skyes pa'i tha tshig ste /
de ltar yang phyi ma las zhe sdang longs spyod pas gsungs so / /
mchog kyang yin la snying po yang yin zhes pa ste stong pa nyid kyi ye shes kyi rang bzhin yin pas de skad ces bya'o / /
yang snying po zhes pa ni sngags de snying po nyid ni ma yin no / /
snying po ni sa bon te /
bzang po zhabs kyis gsungs pa /
snying po sa bon zhes gsungs te / /
zhes so / /
sku dang gsung dang thugs las byung / /
zhes pa ni gsungs so zhes pa'i tha tshig go / /
byung ma thag tu zhes pa ni rjes thogs te zhugs so zhes sbyar ro / /
tshul ji ltar zhe na bcom ldan 'das de nyid ces pa la sogs pa ste /
mi bskyod pa'i phyag rgya chen por gyur te zhes sbyar ro / /
thabs gang gis tshul ji ltar zhe na sbyor ba'i thabs zhes pa la sogs pa ste rdo rje 'chang ba yab yum sbyor ba las bskyed ces pa ste /
de ltar yang phyi ma las /
bsnyen dus gtsug tor chen po yi / /
gzugs su dmigs pa nyid du sbyar / /
zhes so / /
nag po dkar po dmar po'i tshul / /
zhes pa ni sku gsung thugs dang ldan pa'i phyir ro / /
gyur te byung nas sems can gyi don byas te zhes pa ni tshig lhag ma'o / /
de nas bcom ldan 'das zhes pa yang rdo rje 'chang de nyid de thams cad du sbyar ro / /
dam tshig ni rnam par snang mdzad nyid mi 'da' ba'i ngo bo ste de 'byung ba'i me long lta bu la ting nge 'dzin zhugs zhes pa ste /
lhag ma dang le'u'i ming gi don rnams kyang rang rang gis rjes su dpag ste /
kho bo ni tshig mangs kyis dogs nas bshad par mi sems so / /
gti mug ni rnam par dag pa'i gti mug ste gong du ji ltar sbyar ba'i sgra de rnams ni 'di man chad kun la sbyar ro / /
nor bu yid bzhin gyi rigs zhes pa ni nor bu ni sems te de yang phyi ma las /
rin chen sems su bstan pa ste / /
zhes so / /
de 'dzin pa'i nga rgyal rnam par dag pa las skyes pa'i tha tshig go / /
dam tshig 'gugs pa zhes pa ni don yod grub pa ste /
dam tshig bslang ba'i ting nge 'dzin la gtso bor gyur pas so / /
de'i ngo bo'i phrag dog rnam par dag pa las skyes pa'o / /
zhe sdang gti mug 'dod chags dang / /
zhes pa la sogs pa'i bsdus pa'i don ni phyi ma las bshad pas de las shes par bya'o / /
da ni btsun mo bzhi gsungs pa de nas zhes pa la sogs pa'o / /
de la rdo rje 'dzin pa thams cad kyi btsun mo zhes pa ni des rang gi bdag po mchod pas mnyes par byed pas de skad ces bya ste /
de yang le'u bcu gsum pa las /
lus kyi sku yi ngo bo nyid / /
ces bya ba la sogs pa gsungs so / /
yang dag par btsun mo nyid ni ma yin te rnam par dag pa gcig tu thal bar 'gyur ba'i phyir ro / /
de bzhin 'og tu yang sbyar ro / /
gong du sbyor ba'i thabs zhes pa la sogs pa smos pa ni 'dir yang sbyar te /
de yang 'og mar yang sbyar ro / /
shar phyogs kyi grwar zhes pa ni 'og ma dang bsnor nas lho phyogs su sbyar ro / /
shes rab 'dzin pa zhes pa ni don yod grub pa'o / /
btsun mo'i mchog phun sum tshogs pa zhes bya ba yang phyi ma kho na las cher shes par bya'o / /
da ni khro bo bzhi'i 'byung ba gsungs pa /
de nas zhes pa la sogs pa'o / /
de la de bzhin gshegs pa thams cad kyi dkyil 'khor ni sku'i dkyil 'khor te /
byin gyis rlob pa ni 'gugs pa'i las su shes par bya'o / /
de bzhin du dkyil 'khor gzhan la yang dgug pa ste 'dir ni gtsor gsungs pa'o / /
'dir yang gshin rje gshed kyi phyag rgya chen po zhes pa la sogs pa'i tshig lhag mar gyur pa ste de ltar 'og tu yang sbyar ro / /
de bzhin gshegs pa thams cad brnyes par byed ces pa ni de'i mthun pa 'gog pa ste de yang phyi ma las /
gti mug zad phyir gshin rje'i gshed / /
ces pa la sogs pa gsungs so / /
'di yang kun la sbyar ro / /
de bzhin gshegs pa thams cad kyi sku dang gsung dang thugs mnyes par byed ces pa ni bdud rtsi thab sbyor te /
rnams zhes pa'i tshig gis 'gugs pa la sogs pa yang sbyar ro / /
de yang bzang po zhabs kyis gshin rje la sogs kyis dgug dang zhes pa la sogs pa rkang pa gnyis gsungs so / /
de rnams thams cad kyi sngags kyi don ni phyi mar bshad pas bdag gis ma phye'o / /
'o na gzugs kyi rdo rje ma la sogs pa dkyil 'khor gyi lha la gtogs pa drug 'dir ma byung ba ci la dgongs she na /
bshad pa /
dkyil 'khor gyi lha ma yin pas ma byung ba ni ma yin gyi /
thun mong gi yi ge las ma gtogs pa spyan drang ba'i sngags med pa'i phyir sdud pa pos ma smos par zad do / /
de thams cad kyi don yang bzang po zhabs kyis /
snying la ral gri snying 'od kyis / /
zhes pa nas /
rdzogs pa'i dkyil 'khor mthong nas su / /
zhes pa'i bar du rtsa ba phyed dang gnyis kyis gsungs so / /
'o na sangs rgyas kyi ting nge 'dzin ni lhun gyis grub pas mos pa tsam la rag las pa'i phyir ji skad smos pa de tsam gyis rdzogs par shes par bya ste de yang /
khyod kyis don rnams lhun gyis grub phyir bzhed pa tsam la rag las lags zhes pa'i phyir ro / /
de bzhin gshegs pa thams cad kyi ting nge 'dzin ni rdo rje ye shes kyi spyod pa la sogs pa ste /
de bzhin gshegs pa nyid kyi phrin las su gyur pa'o / /
de kho na byin gyis rlob pa'i le'u ste dang po'i 'grel pa rdzogs so // //
da ni sgra'i rnam pa'i rgyud rnams gong du zur gyis zhus pa dang thams cad kyi thog mar 'gro ba nyid kyis byang chub sems kyi le'u gsungs pa /
de nas zhes pa la sogs pa'o / /
de la de nas zhes pa ni de bzhin gshegs pa nyid kyis mngon sum du 'dul ba rnams kyi don byas te chos kyi dbyings kyi pho brang na gnas pa de ma thag tu yang dag bstan par 'dul ba'i don du gsol to zhes pa'o / /
bcom ldan 'das zhes pa dang de bzhin gshegs pa'i sgra ni sngar bstan pa'o / /
thams cad du de bzhin du blta'o / /
sku dang gsung dang thugs kyi bdag po zhes pa ni rdo rje 'chang ba ste thams cad du de bzhin du blta'o / /
thams cad kyis zhes pa ni gsol to zhes 'brel to / /
sku gsung thugs kyi bdag po mchog /
ces pa ni bod pa'o / /
zhu ba'i don ni bla na med pa'i byang chub sems zhes pa dang snying po zhes pa ste /
rnam pa gnyis so / /
lan gsungs pa de nas she'o / /
de la gsol ba btab pa yang mkhyen zhes pa ni zur gyis zhus pa nyid la bsnan no zhes thugs su chud pa'o / /
byang chub sems dpa'i yongs su rtog pa ni zhu bar 'dod pa ste /
de nang du rig nas bka' stsal to zhes pa'i don to / /
byang chub sems dpa' kho na la bka' stsal zhes pa ni de dag kyang zhu bar 'dod pa'i phyir ram /
yang na rkyen gyis byang chub thob par mtshungs kyang dbang po dman pa lta bur bstan nas de rnams la bka' stsal zhes pa'i tha tshig go / /
de la khyed kyis zhes pa ni byang chub sems dpa' ste /
sems la sogs pa de lta bur skyed cig ces pa'i don to / /
ji ltar zhe na /
sems lus lta bu zhes pa la sogs pa ste /
de ni snying po'i lan te /
sems nyid bde ba chen po don dam pa'i gzugs dri ma med par gyur to zhes pa'i don to / /
lus sems lta bu zhes pa la sogs pa ni bla na med pa'i lan te /
lus dang ngag sems lta bu zhes pa ni kun rdzob kyi gzugs la sogs pa thams cad sems yin zhes pa ste tshig de gsum gyis ni don dam pa gzugs kyang byang chub kyi sems yin la /
kun rdzob kyi gzugs la sogs pa yang mig gi rnam par shes pa la sogs pa'i sems yin pas thams cad sems tsam du bsgrubs te /
de yang le'u bco lnga pa las /
nam mkha' la ni nam mkha' bsgom / /
zhes pa'i rjes la /
de nas zhes pa nas 'di lta ste sems kyi ngo bo nyid do zhes pa dang /
de dag gnyis su med do zhes pa'i bar gyis gsungs so / /
sems tshig brjod pa lta zhes pa ni sems tsam de yang rang bzhin med do zhes pa ste /
tshig brjod pa lta bu zhes pa ni de yang brjod pa tsam ste nam mkha' lta bu zhes pa'am /
yang na mi 'gyur ba'i yi ge dam pa'o zhes pa'i don to / /
de yang don dam pa'i sems rang bzhin med pa 'di yang bco lnga pa las gsungs so / /
gong ma'i rjes las bcom ldan 'das zhes pa nas byang chub sems de yang lus la mi gnas zhes pa la sogs pa dang /
sangs rgyas kyi chos rnams rjes su 'brang ba ngo mtshar to zhes pa'i bar du'o / /
de kho na phyi ma las kyang /
skye rga zhi ba'i zhes pa la sogs pas gsungs so / /
mig gi rnam par shes pa la sogs pa kun rdzob par rang bzhin med pa 'di yang bco lnga pa de kho na'i rjes las de nas zhes pa la sogs pa nas /
gang na yang mi gnas so zhes pa'i bar gyis gsungs so / /
nam mkha' lta bur sbyar nas shes pa skyed cig ces bka' stsal ba de rang rang dang rdo rje 'chang ba gnyis su med par sbyar bas bka' mnyan te zhes pa'i don to / /
kun du bzang po zhes pa ni g.yo ba dang mi g.yo ba thams cad byang chub sems las byung bas na thams cad bzang po ste rdo rje 'chang ba'o / /
skye ba med kyang de kho na las don dam pa dang kun rdzob kyi gzugs la sogs pa skye ba de e ma'o zhe'o / /
yang sangs rgyas drug po dag gi chos ma skyes pa nyid kyis gong ma de gtsor gsungs pa /
de nas zhes pa la sogs pa'o / /
da ni dngos po med pa'o bsgom pa'i dngos / /
zhes pa la sogs pas ni 'di ltar ston te dngos po med do snyam pa'i ngo bo de yang bsgom par bya ba ma yin te de ni med pa'i mtshan ma la spyod pa kho na yin te /
ci'i phyir zhe na /
dngos po dang dngos po med pa gnyi ga med pa'i phyir te /
'phags pa klu sgrub kyis kyang /
dngos po dngos med gnyi ga spangs / /
zhes pa la sogs pa gsungs so / /
de bas na bsgom pa ni dmigs su med par bsgoms na de yin no zhes pa'o / /
yang snang mdzad kyi sems de la /
dngos po thams cad ces pa ni yang dag pa'i gzugs dang gti mug dang /
me long lta bu dang /
snying rje dang sbyin pa'i pha rol tu phyin pa la sogs te de kho na phung po zhes pa la sogs pa'o / /
don dam par de dag bdag med par mnyam pa'i phyir ma skyes la /
de'i phyir stong pa nyid do zhes pa'i tha tshig go / /
yang mi bskyod pa'i sems de la dngos po 'di rnams zhes pa ni rnam par dag pa'i rnam par shes pa dang zhe sdang dang /
stong pa nyid kyi ye shes la sogs pa dag ma skyes pa'i phyir chos can la sogs pa don dam par med ces pa ste /
dpe nam mkha' lta bu zhes pa'i don te byang chub sems 'di mi 'gyur ba'i don to / /
dkon mchog dpal gyi sems de la chos rnams thams cad ces pa ni gong ma bzhin te /
rin po che'i rigs kyi chos rnams so / /
de kho na mtshan nyid spangs pa'i phyir dngos po med ces so / /
'o na yon tan de dag gang nas byung zhe na /
bdag med ces te sgyu ma lta bu'i mnyam pa nyid las byung ngo zhes pa ste bstan pa ni gong ma bzhin no / /
tshe dpag med kyi sems de la skyes pa'i chos rnams zhes pa ni pad+ma rigs kyi chos rnams te /
ngo bo med la de med pas sgom du'ang med ce'o / /
'o na ji ltar bsgom zhe na /
nam mkha'i tha snyad ltar tha snyad btags pa ste sgyu ma lta bu'i sku la sogs pa bsgom zhes pa'i don to / /
yang don yod grub pa'i sems de la chos rnams zhes pa ni las kyi rigs kyi chos so / /
'od gsal zhes pa ni dngos po dang bral ba'i tha tshig go / /
dag pa zhes pa ni nyon mongs pa la sogs pa'i dri ma med pa ste dpe nam mkha' bzhin no / /
de bas na byang chub kyang med cing de rtogs pa yang med ce'o / /
da ni de la bstod pa gsungs pa de nas zhes pa la sogs pa'o / /
ngo mtshar zhes pa ni bla na med pa la'o / /
rmad du gyur zhes pa snying po la'o / /
e ma'o sangs rgyas zhes pa ni ston pa la ngo mtshar ba ste /
e ma'o sangs rgyas zhes pa ni rtsa bskor ba'o / /
chos bshad pa zhes pa ni bstan pa ste dri ma med pas ngo mtshar ba'i tha tshig go / /
yang dag don ni dag pa'i don / /
zhes pa ni bla na med pa ste nam mkha' ltar dag pas phyag gi 'os yin no / /
da ni snying po la bstod pa /
bdag med ces pa la sogs pa ste /
de la /
bdag med pa yi chos las byung / /
zhes pa ni /
sangs rgyas kyi sku de rang bzhin med pa las sgyu ma lta bur byung ba ste /
de kho na thugs rje dang ldan pas byang chub ces pa'o / /
rdzogs par byed ces pa ni sku de bskyed pas na snying po byang chub kyi sems dmigs su med pa de la phyag 'tshal lo zhe'o / /
kun du bzang po dag pa'i don / /
zhes pa yang rang bzhin med pa ste de las byung ba'i don to / /
bzang po zhes pa ni gsung ste /
de kho na thugs dang ldan pas byang chub ce'o / /
de bskyed pas snying po rdo rje lta bu chen po lta bu de la zhes so / /
dag pa zhes pa ni 'dir yang gong ma bzhin no / /
thugs zhes pa de yang sku la sogs pa dang ldan pa'i phyir sku dang zhes pa la sogs pa smos te ston pa byang chub de rdzogs par byas pas zhes sbyar ro / /
byang chub sems kyi le'u ste gnyis pa'i 'grel pa rdzogs so // //
da ni gong du gsungs pa'i sbyor ba gsum po de dag las gtsor bsnyen pa dang po la gtogs pa ston pa'i le'u gsungs pa de nas zhes pa la sogs pa'o / /
de la de nas zhes pa ni gnyis pa nyid kyi de ma thag pa ste le'u 'og ma kun la yang de bzhin no / /
oM shU n+ya tA zhes pa'i sngags ni gnyis pa'i byang chub sems de nyid byin gyis rlob pa ste de'i don yang bzang po zhabs kyis gsungs pa /
byang chub sems las sangs rgyas nyid / /
ces pa nas /
oM shU n+ya tA zhes pa'i sngags kyi bar du'o / /
nam mkha'i dbyings kyi mthas klas par / /
zhes pa la sogs pa rnal 'byor pa dag gi gzhi'i ting nge 'dzin te pho brang ngo / /
des ni shin tu rgya che bar bya'o zhes bstan to / /
de'i ngo bo nyid ci 'dra zhe na sangs rgyas dkyil 'khor zhes pa la sogs pa ste sangs rgyas ni rnam par snang mdzad de 'og nas 'byung ba'i rim pa de las gyur pa'i dkyil 'khor ro / /
de kho na 'od zer sangs rgyas dang mnyam pa'i tshogs can no / /
'od zer rnam lnga zhes pa ni rin po che sna lnga las grub pa'i tha tshig go / /
zlum po zhes bya ba ni phyi'i ra ba dang nang gi phreng ba dag shin tu zlum pa'o / /
gzugs kyi lha mo dag la sogs / /
zhes pa ni gzugs kyi lha mi la sogs pa dang rin po che'i rgyan dang twa ra na la sogs pas brgyan pa'o / /
mdor na zhes pa ni gzhal med khang pa'i rgyan ji lta bu ste /
de bsgoms nas 'bras bu'i rdo rje 'chang ba lhag pa'i lha bsgom pa ste rgyal ba mchog gi lhar smra ba ni ma yin no / /
de la sku gsung thugs kyis mtshan / /
zhes pa ni kun la sbyar ro / /
gcig tu bsdu ba sbyar ba zhes pa ni rig ma dang sbyor ba zhes pa ste /
de yang kun la sbyar ro / /
'o byed ces pa ni phyag rgya chen po zhes pa'i don to / /
de rnams kyi kha dog dang phyag mtshan la sogs pa ston pas gsungs pa /
sku gsung thugs kyi zhes pa la sogs pa ste sku rdo rje can zhes pa ni mi bskyod pa ste de ni sngon po'o / /
rab 'bar zhes pa ni 'od 'bar rdo rje ste thams cad du de bzhin no / /
'jigs ltar zhes pa ni zhe sdang gi rang bzhin pas cung zad khro bo'i tshul lo / /
shes dang zhes pa la sogs pa ni rtag pa ste thor tshugs ni ral ba'i yin no / /
cod pan ni rin po che'i dbu rgyan no / /
sna tshogs rgyan ni rna ba la sogs pa zhi ba'i rgyan rnams so / /
rdo rje 'chang chen po ni rtag pa'i mdog dang mi bskyod pa'i phyag mtshan las shes par bya'o / /
'dzam bu na da zhes pa la sogs pa ni rin chen 'byung ba ste /
sangs rgyas sprin gyis rab tu 'khrigs / /
zhes pa ni 'od zer gyi kha nas rigs lnga 'phro ba'o / /
rdo rje chen po zhes pa ni rin po che'o / /
ci 'dra zhe na /
margata ces pa la sogs pa'o / /
pad+ma rA ga'i mdog 'dra ba / /
zhes pa la sogs pa ni 'od dpag med do / /
gtso bo 'dod chags zhes pa ni 'dod chags rdo rje zhes pa'i don to / /
'od zer sna lnga zhes pa la sogs pa ni grub pa gdon mi za ba ste /
sna lnga'i 'od ces pa ni ljang gu'o / /
tshig de las thor tshugs cod pan zhes pa dang sna tshogs rgyan zhes pa dang sangs rgyas sprin zhes pa ni kun la sbyar ro / /
zhi ba zhes pa ni mi bskyod pa ma gtogs pa kun la sbyar te mi bskyod pa ni drag po'i tshul du smras so / /
rig pa'i lha'i sku de byin gyis brlab pa ni /
de nas zhes pa la sogs pa ste /
oM d+harmA d+hA tu swa b+hA ba At+ma ko\u0f85haM /
zhes pa bya ba'i don ni dag pa 'jig rten pa snang ba'i sku de zhi ba'i phyir na chos kyi dbyings ni nga yin no zhes pa 'di yin no / /
de yang bzang po zhabs kyis /
gur gum sku dang dbus kyi zhal / /
zhes pa nas /
rgyu mthun byed pa'i bshes gnyen gyis / /
zhes pa'i bar du gsungs so / /
da ni phra mo'i sbyor ba la gang bstan nas spro ba gsungs pa /
rin chen kha dog ces pa la sogs pa'o / /
rin chen kha dog sna lnga zhes pa la sogs pa ni 'og nas bshad par bya'o / /
sangs rgyas 'bar ba zhes pa la sogs pa ni lha rnams kyi spro ba nyid do / /
mtshon cha 'dzin zhes pa ni gong du smos pa'i mtshan ma de rnams nyid mtshon cha'o / /
de yang bzang po zhabs kyis /
mtshan ma bstan pa mthong bdag /
ces pa la sogs pa'i tshigs su bcad pa gcig gsungs so / /
nam mkha'i dbyings kyi dbus gnas par / /
zhes pa la sogs pa ni gong du gsungs pa de rnams kyi gdan gyi khyad par can ston pa ste /
nam mkha'i dbyings zhes pa ni gnas kyi rim pa rnams las gtsor gsungs te thams cad du de bzhin sbyar ro / /
zla ba'i dkyil 'khor zhes pa ni rdo rje 'chang chen po'o / /
yi ge kha cig tu zla ba'o zhes 'byung ste de ni rgyu 'bras gnyis la zla ba dang nyi ma zhes ston te shin tu 'thad do / /
gsal ba ni zla ba'o / /
'khor lo zhes pa ni rtag pa'i ngo bo nyid ston pa'o / /
pad+mo zhes pa yang tshe dpag med de 'dra zhes pa ni nyi ma'i dkyil 'khor la reg pa'i don to / /
de ltar 'og ma kun la yang sbyar ro / /
rdo rje bsgom pa zhes pa ni lha'i rnal 'byor pas zhes pa'i don to / /
sbyor ba zhes pa ni don yod grub pa ste /
las byung zhes pa ni 'dra ba'i don to / /
rdo rje las byung zhes pa ni rdo rje rgya gram la gnas pa'i don to / /
thams cad mkhyen pa'i tshul thob ces pa ni rtag pa'i yan lag las gyur pa'i don to / /
de'i don yang bzang po zhabs kyis gsungs pa /
zla ba'i dkyil 'khor zhes pa dang / /
thams cad pad nyi'i gdan la bsgom / /
zhes so / /
le'u gsum pa'i 'grel pa rdzogs so // //
da ni rang gi don rdzogs pa thugs la bzhag nas /
gzhan gyi don du slob dpon gyi las zhes grags pa ri mo'i dkyil 'khor zhu ba dang por byas te gsungs pa /
de nas zhes pa la sogs pa'o / /
yang 'dus nas zhes pa ni mchod pa byas pa dang phyag 'tshal ba'i don to / /
kun zhi ba zhes pa mtshan ma dang bral ba ste des ni sgyu ma lta bu'i de bzhin gshegs pa zhes pa'i don to / /
chos kun bdag med pa yi mchog /
ces pa ni tshon la sogs pa chos de kho na bdag med pa'i tha tshig go / /
de kho na dam pa bshad du gsol zhes spyir zhus nas phye ba'i rnam pas zhus gsungs pa /
mtshan nyid thams cad ces pa la sogs pa'o / /
de la mtshan nyid thams cad ces pa ni mtshan dang dpe byad do / /
de rdzogs pa'i sku'i mchog ces sbyar ro / /
mtshan nyid spangs zhes pa ni de rnams don dam par zhi ba'i tha tshig go / /
kun du bzang po ni sngar bshad pa de thams cad du shes par bya'o / /
mchog ni sku'i ngo bo rtag tu me long lta bu'i ngo bo yin pas de skad ces 'og nas yang sbyar ro / /
zhi ba'i mchog ces pa ni mtshan nyid dang bral bas de kho na so sor rtog pa'i ye shes las byung bas mchog las byung zhes bya'o / /
ye shes spyod pa rnam sbyong ba / /
zhes pa so sor rtog pa gtsor gyur pa'i dkyil 'khor des sems can gyi khams rnam par grol bar byed do zhes bya ba'i don to / /
sems can kun gyi sems chen po / /
zhes pa ni thugs te sems can zhes pa ni sangs rgyas thams cad de byang chub chen po la sems dpa' dang ldan pa'i phyir ro / /
rang bzhin dag pa ni mtshan nyid dang bral ba'o / /
dri ma med pa ni nyon mongs pa la sogs pa dang bral ba'o / /
de ltar yongs su dag pa'i tshig gis zhus nas lan gsungs pa /
de nas zhes pa la sogs pa'o / /
'jig rten gsum zhes pa ni lha la sogs pa'i bcud do / /
khams gsum ni 'dod pa'i khams la sogs pa'i snod de /
g.yo ba dang mi g.yo ba thams cad kyi rang bzhin zhes pa'i don to / /
rdo rje gtso zhes pa ni de sangs rgyas rnams kyi yang gtsor gyur ba'o / /
de bzhin gshegs pa kun gyi gnas / /
zhes pa ni bshad ces 'brel te /
ci 'dra zhe na sems dpa' zhes pa la sogs pa ste /
'khor 'dra ba zhes pa ni phyi nang gi rdo rje ra ba dang phreng ba zlum pos so / /
nyams dga' ba zhes pa ni byang chub kyi phyogs kyi chos kyi ngo bo nyid do / /
bshad ces pa ni ston pa nyid kyis bshad kyi /
gzhan gyis ma yin zhes sdud pa po'i tshig go / /
da ni ston pa nyid kyi zhal gyis 'ches pa gsungs pa de nas zhes pa la sogs pa ste /
de nas zhes pa ni da ni zhes pa'i don to / /
yang na gzung ba la sogs pa'i rim pas sa'i dbus na 'dug pa'i slob dpon la grags pos gsol ba btab pa'i de ma thag tu thig la sogs pa'i las bya'o zhes pa'i don to / /
sems kyi rdo rje rab 'dra ba / /
zhes pa ni ting nge 'dzin gyi dkyil 'khor ba'i don to / /
thugs kyi dkyil 'khor de la yang sku la sogs pa dang ldan pa'i phyir na sku dang zhes pa la sogs pa smos so / /
da ni de kho na bshad pa /
lus dang ngag sems rab bsgoms pas / /
zhes pa la sogs pa'o / /
de la lus dang ngag sems rab bsgoms pas zhes pa ni thugs kyi dkyil 'khor la slob dpon mi bskyod pa'am rdo rje 'chang chen po lta bur bsgoms pa ste /
de bzhin du sku dang gsung gi dkyil 'khor la yang rang gi bdag po ste /
de ltar yang phyi ma las /
sku gsung thugs kyi rdo rje yis / /
zhes pa la sogs pa tshigs su bcad pa gsungs so / /
shes rab can zhes pa ni las kyi rim pa mkhas pa'o / /
thig skud yongs su dag pa gsungs pa thig skud ces pa la sogs pa'o / /
sar pa zhes ni gzhan du longs ma spyad pa'o / /
rab tu gtsang zhes pa ni rang gi rigs kyi bu mo gtsang mas bkal ba'o / /
tshad ma zhes pa ni chur dkyil 'khor nyis 'gyur dang sboms su sgo'i nyi shu'i cha'o / /
rab tu mdzes zhes pa ni phra sbom dang 'jur mdud med pa dang sngags chus dag par byas pa'o / /
des gdab pa gsungs pa /
khru ni zhes pa la sogs pa ste /
pany+tsa reg dag ngos re la khru gsum zhes pa'i don to / /
rab tu rtag ces pa ni twa ra na la sogs pa'i tshul dang ldan par bya zhes pa'i tha tshig go / /
gzhan ni go sla'o / /
de ltar thig btab nas tshon dgye ba gsungs pa /
de'i dbus su zhes pa la sogs pa'o / /
de la tshon ni nang nas dgye bar bya ba yin pas na de'i dbus su zhes brtsams so / /
de ltar gnas bris nas phyag rgya dgod pa ni /
las kyi cho ga mthong ba yis / /
zhes pa la sogs pa ste de la las kyi cho ga shin tu brlabs pas ma nor bar dgod pa ste gong ma la yang sbyar ro / /
rdo rje 'bar bas rnam par brgyan / /
zhes pa ni mu khyud la des mtshon pa'o / /
sprin gyi mdog dang 'dra ba'i spyan / /
zhes pa des mtshon pa ste spyan gyi phyag rgya kho nas 'khor lo 'dzin pas na spyan gyi de kho na bri'o / /
des spyan ma zhes bya ste phyag rgya de'i bdag mo yin pa'i phyir ro / /
mA ma kI zhes bya ba ni byams pa dang snying rje'i ngo bo yin pas sangs rgyas kun gyi ma yin la kI zhes pa ni snying rjer ston te de yang mi 'gal ba'i phyir ro / /
de'i phyir rigs 'byung zhes bya'o / /
kha cig na re gsang ba'i dbang gi sdom pa len pa'i ma yin pas da skad bya'o zhes zer te /
de kho na gsang ba'i dbang gi yul du nges pa med pas de ni mi rigs so / /
rdo rje zhes pa ni de'i rigs yin pas de kho na bri'o / /
rdo rje 'bar ba zhes pa ni be con kho na mi mthun pa 'joms pas de skad ces bya'o / /
byang gi phyogs su rdo rje bri / /
zhes pa ni khro bo'i rdo rje'o / /
rdo rje'i bdag po rnams dgod pa gsungs pa sems kyi dkyil 'khor zhes pa la sogs pa'o / /
de la kha cig na re /
sems kyi dkyil 'khor dam pa de / /
zhes pa nas rdzogs pa yin la /
de la lha bcu gsum du smra ste /
de'i phyir khru ni bcu gnyis su byas pa yin te /
'di nas mar mchod pa yin no zhes zer ro / /
de ni ma yin te bzang po zhabs kyis thugs dang gsung dang sku'i dkyil 'khor la bye brag ma mdzad de /
thugs kyi dkyil 'khor kho na la lha bcu dgu snang ba'i phyir dang /
rnal 'byor ngag lus 'khor lo ste / /
gnyis kyi cho ga'ang gong ma bzhin / /
zhes so / /
de bas na 'di ni mchod pa ma yin gyi lha mo dgod par nges so / /
lhag ma rnams ni gsal bas ma phyi'o / /
de ni mchod pa gsungs pa bud med ces bya ba la sogs pa ste /
lo grangs bcu drug ces pa ni thugs kyi dkyil 'khor lo ni bcu gnyis ma yin yang nges pa med par bstan pa'i phyir de smos so / /
de yang bzang po zhabs kyis / /
shes rab thabs las grub pa 'byung / /
rigs sogs tshad ma don med do / /
zhes gsungs so / /
byin gyis de brlabs zhes pa ni rang gi rig ma'i sbyor bas byin gyis brlabs pa'o / /
de nas shes rab can dag gis / /
zhes pa ni brtul zhugs kyi cho ga shes pa'i slob dpon gyis zhes pa'i don to / /
mA ma kI yang zhes pa ni de kho na las gsang ba'i dbang bskur ro zhes las su ston pa yin gyi der byin gyis brlab pa ni ma yin no / /
gong du byin gyis brlabs zhes bstan zin pa'i phyir ro / /
de bzhin du sku dang gsung gi dkyil 'khor la ni spyan ma dang gos dkar mo yang mnyes par bya zhes sbyar te /
de dang 'dra bar rang gi rig ma zhes pa'i tha tshig go / /
mchod pa'i ngo bo gsungs pa /
sangs rgyas zhi ba'i zhes pa la sogs pa ste /
zhi ba zhes pa ni byang chub sems kyi 'od las rig ma'i ba spu'i bu ga las spros pa'i don to / /
de ni gsang ba'i mchod pa'o yang nang gi gsungs pa /
bshad dang zhes pa la sogs pa'o / /
de thams cad kyi don yang bzang po zhabs kyis gsungs pa /
bgegs bskrad de nas phur btab ste / /
zhes pa nas /
bzlas dang bsgoms nas mgu bar bya / /
zhes pa'i bar gyi tshig gang dang gang yin pa las shes rab bya'i le'u bzhi pa'i 'grel pa rdzogs so // //
da ni sgrub pa chen po zhes btags pa sngags kyi spyod pa dang kun du spyod pa'i sgo nas sgrub pa po gsungs pa /
de nas zhes pa la sogs pa'o / /
gnas kyi dbang phyug ces pa ni thugs kyi dkyil 'khor la de gtso bo'am yang na sku la sogs pa yang de'i rang bzhin pas de skad ces bya'o / /
kun gyi mchog ces pa ni g.yo ba dang mi g.yo ba kun gyi mchog yin gyi lha rnams kyi ma yin te /
de bzhin gshegs pa kun gyi rgyal ba zhes bstan zin pa'i phyir ro / /
chos kyi don zhes pa ni rigs pa'i chos thos par bya ba kho na'i ched du zhes pa'i don to / /
rnam par mi rtog las byung ba / /
zhes pa ni phyin ci log gi rtog pa spangs te bya ba kho na'i phyir te spyod pa'o / /
des yon tan ni 'dod chags la sogs pa'i rigs lnga'i rdo rje'i theg pa mchog de lta bu 'grub po zhes pa 'di yin te /
des ni sngags pa rnams brod pa bskyed pa yin no / /
spyod pa de kho na bsdus te gsungs pa /
rigs ngan zhes pa la sogs pa ste /
sme sha can la sogs zhes pa ni za ba'i dam tshig gi ngo bor te /
gsod pa zhes pa ni spyad pa'i dam tshig bstan te /
brdzun la sogs pa yang bsdu ste srog gcod pa ni gtsor gsungs so / /
des ni de lta bu can gyi gang zag ces sgrub pa po bstan pa'o / /
mtshams med pa byed pa yang 'grub / /
ces pa yang bar bstan pa dang /
'o na slob dpon smod pa yang 'grub bam snyam pa la /
de las lci ba med pas na des ni 'grub par mi 'gyur zhe'o / /
da ni gong ma de dag phye nas gsungs pa /
srog gcod pa'i zhes pa la sogs pas gsungs so / /
yang 'dod pa spyod pa'i khyad par gsungs pa ma dang sring mo zhes pa la sogs pa'o / /
de la ma dang bu mo sring mo rnams ni lo grangs dang dkyil 'khor gyi rim pa las smra ba dag ltar na /
nyi shu lnga lon pa dang /
bcu drug ma dang /
bcu gnyis ma ni ma la sogs pa go rims bzhin no / /
yang thugs kyi dkyil 'khor dang sku dang gsung gi rim pa las ma la sogs pa'i go rims bzhin te /
de yang nges pa kho na ma yin te /
dkyil 'khor gyi rim pa las bu mo 'dod pa de la gzungs ma lo grangs kyi tshad las ma'i ngo bo bzhed pa'i phyir dang yang dkyil 'khor las mar 'dod pa la lo grangs las bu mor bzhed de /
khru bcu gnyis par ston la /
de ma nges pa'i phyir lo bcu drug ces bshad do / /
de bas gang yang gsang ba'i dbang gi sdom pa len pa ni de'i ma yin la /
rang gi shes rab ye shes thob pa ni sring mo dang /
gzhan dag ni bu mo zhes pa ni nges pa yin no / /
de la mi spyod do zhes pa ni slob dpon gyi gzungs ma yin pas de la spyad pas na slob dpon mi mnyes pa'i rgyu yin pas sdig pas gos par mi 'gyur ram snyam pa la /
sangs rgyas gtso bo zhes pa la sogs pa gsungs te /
slob dpon gyis gnang ba'i khu 'phrig gi rtog pa med pas mi chags zhes pa'i don te ma gnang ba la mi spyod do zhes pa'i tha tshig go / /
da ni tshig de rnams la dbang po dman pa'i sems can dag the tshom skye bas de spang ba'i phyir /
byang chub sems dpa' rnams kyi glan ka spang ba'i rim pa gsungs pa /
de nas zhes pa la sogs pa'o / /
de la sgrib pa rnam par sel ba la sogs pa zhes pa ni rdo rje sems dpa'i byin gyi rlabs kyi rkyen gyis sangs rgyas thob pa chos kyi dbyings kyi pho brang na gnas pa yin gyi /
nye bar bsgrub pa'i lha ma yin te de ni zhu ba la ma 'byor ba'i phyir ro / /
byang chub sems dpa'i sgra ni gong du bstan te thams cad du shes par bya'o / /
ngo mtshar dang smad ces pa ni tshig dang don la'o / /
zhus pa de kho na mi rigs par mthong nas /
'khor gyi de bzhin gshegs pas bshung ba byas pa /
de nas zhes pa la sogs pa'o / /
de la thong zhes pa ni bsam pa de shin tu ngan pas thong zhes zhus pa yin no / /
ci'i phyir zhe na ye shes snying po can rnams kyi / /
zhes pa la sogs pa smos te /
ye shes kho na snying po yin pa'am /
yang na ye shes kyi snying po byang chub kyi sems dang ldan pa rnams kyi zhes pa ste /
rnams kyi chos nyid 'di zhes sbyar te spyod pa ni rnam par dag pa'i chos nyid yin zhes pa'i don to / /
de'i 'bras bu ni snying po zhes pa la sogs pa ste snying po zhes pa ni spyod pa kho na ye shes kyi rang bzhin yin pas de skad do / /
chos zhes pa ni rigs pa'i chos te rnam par dag pa de las byung ba 'di zhes sbyar ro / /
byang chub kyi gnas yin zhes pa'i tshig gis bstan to / /
de ltar rang bzhin dang 'bras bu thob nas de la ngan pa zhes gong du smad pa ni bdag cag ni 'gyod pa'o zhes 'jigs pa gsungs pa de nas zhes pa la sogs pa'o / /
de rnams kyi don ni go sla bas ma bshad do / /
de nas rdo rje 'chang ba'i mthu dang bstan pa'i chos de kho na la dam pa skyes te bstod pa gsungs pa de nas zhes pa la sogs pa'o / /
e ma'o chos zhes pa ni skye ba med pa'i tshul kho na ste tshig 'og ma ni rtsa ba bskang ba'o / /
chos kyi don 'byung ba zhes pa ni de las byung ba'i spyod pa'o / /
chos dag pa zhes pa ni spyod pa'i 'bras bu'o / /
rgyal po zhes pa ni spyod pa dang 'bras bu de gnyi ga bdag med pa shin tu rgyal ba'o / /
de ltar spyir gsungs nas sku la sogs pa phye ste gsungs pa /
sku dang zhes pa la sogs pa'o / /
sku yang gsung dang thugs dang ldan pas na gsung thugs zhes smos so / /
de kho na mtshan nyid dang bral ba'i dag pa nam mkha' dang 'dra ba las byung bas dag pa de la gnas zhes bya'o / /
mi 'gyur zhes pa ni sku de dus gsum du mi 'gyur ba ste mtshan la sogs par snang ba de yang dag par med ce'o / /
dus gsum dag pa'i lam du byung / /
zhes pa ni thugs de yang stong pa kho na las byung ba'o / /
nam mkha' chen po zhes pa ni thugs su dag pa'i thugs te gtsor de las gsung 'byung bas na de ni dbyings zhes bya ste /
gsung de yang stong pa kho na las byung bas nam mkha'i lam zhes bya ste de ni gsung la bstod pa'o / /
nam mkha' dang 'dra ba'i sku las byung ba'i gsung ston pa'i thugs ni rdo rje gsum mchog ste /
thugs de yang stong pa las byung bas nam mkha'i gnas zhes te /
de ni thugs la bstod pa'o / /
le'u lnga pa'i 'grel pa rdzogs so // //
da ni sbyor ba dang po la gtogs pa nye bar sgrub pa zhes btags pa sku dang gsung dang thugs byin gyis rlob pa dang /
rjes su chags pa gtsor ston pa'i le'u gsungs pa de nas zhes pa la sogs pa'o / /
de la mi bskyod pa zhes pa ni rdo rje 'chang ba chen po ste mi bskyod pa lta bu'i thugs rdo rje'i ting nge 'dzin la zhugs pas de skad ces bya ste thams cad du de bzhin du sbyar ro / /
oM zhes pa la sogs pa ni thugs rdo rje'i sa bon las sangs rgyas thams cad zhugs pa'i de ma thag brjod pa ste /
de ltar 'og mar yang sbyar ro / /
de rnams kyi sgom pa gsungs pa /
de bzhin gshegs pa'i rdo rje gsang ba gsum zhes pa la sogs pa ste gsum zhes pa dang mtshan zhes 'brel to / /
thabs kyis zhes pa ni oM la sogs pa'i sa bon gyis so / /
thugs su zhes pa ni sku rdo rje la sogs pa ste de bskyed pa la yang thugs kyi mtshan ma kho na mtshan no / /
de ltar bskyed pa yang bskul ba la sogs pa'i rim pas byin gyis brlab par bya'o zhes mdor bstan pa'i phyir mchog rab 'di dag ces smos te /
de yang /
bzang po zhabs kyis skyes bur 'gyur / /
zhes pa nas /
gsang ba gsum mtshan mthong nas su / /
zhes pa'i bar du rgyas par gsungs so / /
de la rjes su chags pa'i sngags la dkon mchog dpal lta bu'i de kho na chags pa'i rgyu tshor ba'i ngo bo yin pa'i phyir ro / /
mchod pa la yang don yod grub pa smos pa de kho na las kyi ngo bo yin pas so / /
de la sngags 'di nyid kyang gong du brjod pa ni ma yin te /
chags pa dang mchod pa'i rjes su de'i mnyam pa'i don brjod pa'o / /
de la 'dod pa'i yon tan lnga zhes pa ni gtsor gsungs kyi lha mo'i ngo bo thams cad bzung ste le'u brgyad pa las de ltar snod do / /
mchod pa rnam pa lnga zhes pa ni me tog la sogs pa'o / /
de yang bzang po zhabs kyis / /
de ltar dbang bskur rang snying 'od / /
ces pa nas /
oM sarba ta thA ga ta pU dza zhes pa'i bar du tshigs su bcad pa gnyis dang sngags gsungs so / /
da ni sku dang gsung dang thugs kho na byin gyis brlab pa gsungs pa /
de nas zhes pa la sogs pa'o / /
sngags la dmigs pa zhes pa'i rdo rje gsum gyi ting nge 'dzin dang ldan pa'i rnal 'byor pa'o / /
lus zhes pa ni de'i klad pa la gnas pa'i oM gyi sa bon las skyes pa'i sku'i rdo rje kho na ste ngag dang yid kyang de ltar ro / /
de ltar yang /
snying mgrin spyi bor gang gnas pa'i / /
zhes pa la sogs pas bstan to / /
bskul zhes pa ni shin tu gsang ba'i mchod pas mnyes pa'i de ma thag /
dpal ldan rdo rje thugs 'chang ba / /
zhes pa la sogs pas bskul ba'o / /
de nas byin gyis brlab pa ni yid ni dga' zhing zhes pa ste /
sangs rgyas dag thugs dgyes nas byin gyis rlob pa ni /
dngos grub rab mchog stsol bar mdzod / /
ces bya'o / /
da ni gong du byin gyis ma brlabs par bskyed pa de rang bzhin med par bsgom pa gsungs pa /
sems la dmigs pa bdag med par / /
zhes pa la sogs pa ste sems zhes pa ni thugs rdo rje'o / /
de bdag med pa sgyu ma 'dra bar bsgom pa de ltar ngag dang lus kyang ngo / /
de yang thog mar rang gi lus la sogs pa rang bzhin med par shes pa las bskyed do zhes pa gsungs pa /
nam mkha' bzhin du mnyam pa'i gnas / /
zhes te nam mkha' dang 'dra bar bsgom pa ye shes nyid las de gsum bskyed pas na gnas she'o / /
sbyor ba rnam pa gsum zhes pa ni rig ma dang sbyor ba'o / /
bsgrub ces pa ni stong par shes pa de las bskyed do zhes pa ste de kho na gsal bar byed pa gsungs pa /
lus dang ngag sems mtshan nyid 'di / /
zhes pa la sogs pa ste /
dpyad ces pa ni rang bzhin med par byas nas sngags oM la sogs pas bskyed pa'i rdo rje gsum rig ma dang sbyor bar bsgom zhes pa'i tha tshig go / /
da ni byin gyis brlab pa'i de ma thag rang bzhin med par bsgom pa gsungs pa /
lus dang ngag dang sems dmigs na / /
zhes pa la sogs pa'o / /
byang chub med ces pa ni don dam par chos kyi sku la sogs pa med pas de bsgom pa yang med do / /
da ni phra mo'i sbyor ba rdzogs par gsungs pa de nas zhes pa la sogs pa'o / /
de la rdo rje 'chang chen po'i phra mo'i sbyor ba la sangs rgyas kyi gzugs rdo rje 'chang ba bsgoms nas phra mo'i ngo bor sbyor ba brtsams te /
de yang gang zhe na /
nam mkha'i dbyings kyi dbus gnas par / /
zhes te rig ma'i gsang ba'i nam mkha' kho na la byang chub kyi sems dang sa bon las gyur pa'i mtshan ma'i gdan zla ba'i dkyil 'khor bsgom zhes so / /
yang mtshan ma de'i lte ba la gnas pa'i yi ge hUM gis bskyed pa'i phra mo'i ngo bo gsungs pa /
sna'i rtse mor zhes pa la sogs pa'o / /
yungs kar zhes pa ni le'u gsum pa las bshad pa de zhes dran par bya'o / /
'gro dang mi 'gro zhes pa ni g.yo ba dang mi g.yo ba'i ngo bo lha rnams dang de'i gnas zhes pa'i don to / /
yungs kar la zhes pa ni bsgom zhes pa'i don to / /
de'i gnas kyi mtshan ma bskyed pa gsungs pa /
gsang ba'i sngags kyis brtags pa zhes te gnas zhes pa ni byang chub kyi sems rang gi ngo bo las byung ba'i mtshan ma'o / /
gsang ba'i sngags kyis brtags pa'i zhes pa ni yungs kar la sogs pa la yang sbyar te don ni kun la sbyar ro / /
mi bskyod pa'i gsungs pa nam mkha'i dbyings zhes pa la sogs pa ste nam mkha'i dbyings ni sngar bshad pa bzhin du kun la sbyar ro / /
de'i mtshan ma ni nyi ma'i dkyil 'khor zhes bye brag tsam gzung ngo / /
sangs rgyas sku'i gnas zhes pa ni byang chub sems las byung ba'i mtshan ma'o / /
de'i steng du zhes pa ni de'i lte ba'i nyi ma'i steng du'o / /
gnas zhes pa ni rang gi sa bon zhes pa ste de yang kun la sbyar ro / /
rtag pa'i gsungs pa spyan gyi tshul du sbyor ba zhes pa la sogs pa ste /
spyan gyi tshul ni thabs te rtag pa'i sbyor ba dang ldan pas so / /
rdo rje pad+mo zhes pa ni phra mo de la sbyor zhes pa ste de yang kun la sbyor ro / /
des ni mtshan ma'i rten gsal ba'i dkyil 'khor bsgom zhes pa 'di bye brag go / /
yang rin chen 'byung ldan gyi gsungs pa nam mkha'i dbyings zhes pa la sogs pa ste /
rin chen dkyil 'khor zhes pa'i don du gsungs so / /
dang po'i sbyor ba zhes pa ni bsnyen pa dang po nas rjes su chags pa'i mthar thug pa'o / /
de yang kun la sbyar ro / /
pad+mo'i dkyil 'khor zhes pa ni snang ba mtha' yas dang don yod grub pa'i ste nyi ma'i dkyil 'khor yin no / /
zhi ba zhes pa ni 'od zer las sangs rgyas dang byang chub sems dpa' spro ba yin pas de skad de /
lha spro ba ni zhib tu gsungs par bstan to / /
gong du sangs rgyas sku'i gnas zhes pa de la bshad pa ut+pal zhes pa la sogs pa ste mtshan ma yin no / /
de la 'di ni mi bskyod pa yin no / /
de bzhin du rdo rje 'chang chen po yang de las mdog bsgyur bar zad do / /
tsa na ka zhes pa ni snang ba mtha' yas kyi yin no / /
'khor lo la sogs zhes pa ni lhag ma yin no / /
gong du lha spro ba gsungs nas da ni mtshan ma spro ba gsungs pa /
sangs rgyas byang chub gnas rnams ni / /
zhes te 'od zer gyi kha las rdo rje la sogs pa yang spro ba'i don to / /
chos kyi tshig rnams rab tu brjod / /
ces pa ni dbugs kyi yi ges bskul ba /
saM ha ra mi be+e he zhes pa la sogs pas spro zhing bsdu'o zhes pa'i don to / /
de yang bzang po zhabs kyis /
rang gi mtshan ma phra mo'am / /
zhes pa la sogs pa tshigs su bcad pa gcig gsungs so / /
da ni bstan pa'i mtshan ma thob nas rig pa'i brtul zhugs spyad pa'am /
gzhan dang 'dod pa lta bu rig pa brtul zhugs la gtogs pa gsungs pa /
de nas zhes pa la sogs pa'o / /
gzugs dang sgra dang ror ldan par / /
zhes pa ni gsang ba'i mchod pa'i longs spyod do / /
shes rab can zhes pa ni brtan pa'i mtshan ma thob pa'am gzhan 'dod pa lta bu'o / /
zas su bshang gci zhes pa ni gang gi mchod pa'o / /
zas su sha rnams zhes pa ni gtsang sme'i rtog pa gzhom pa'am /
de rnams la khyad par gyi yon tan yod pa'i phyir ro / /
de'i yon tan ni /
byang chub sems dpa' blo chen dang / /
zhes pa la sogs pa'o / /
las kyi go 'phang zhes pa ni zhi ba'i las la sogs pa'o / /
lus ngag sems las 'das pa'o / /
zhes pa ni de rnam par dag par 'gyur zhes pa'o le'u drug pa'i 'grel pa rdzogs so // //
da ni sbyor ba gsum la gtogs pa las dbang po dman pa rnams kyi don du bsgrub pa'i sdom pa rjes su dran pa bcu drug gtsor ston pa'i le'u bdun pa gsungs pa /
de nas zhes pa la sogs pa'o / /
de la dam tshig chen po zhes pa ni dam tshig kyang yin la chen po yang yin pas de skad de kun du spyod pa'o / /
de kho na zhes pa ni nges pa'am rnam par dag pa'i don to / /
'dod pa'i longs spyod ces pa ni bza' ba dang bgo ba la sogs pa'o / /
ji ltar 'dod pa zhes pa ni sems ji tsam 'dod pa'o / /
'di lta bu'i sbyor ba gsum thugs la gzhag pa'o / /
yang /
'dod pa'i longs spyod thams cad la / /
zhes pa ni gzugs la sogs pa ste /
'di dag kun du spyod pa dang mnyam par gzhag pa'i rang gi lha'i sbyor ba phyag rgya'i dam tshig la yang sbyar te /
de ltar yang bzang po zhabs kyis /
gzugs sogs 'dod pa'i longs spyod kyis / /
zhes pa la sogs pa'i tshigs su bcad pa phyed dang drug gsungs so / /
dka' thub sdom pa zhes pa la sogs pa ma bkag pa kho nas 'grub kyi /
dka' thub la sogs pas ni ma yin te gzhan du dus min zhes pa la sogs pa'i skyon dang bcas pa'i phyir ro / /
ji ltar 'dod pa bsten zhes pas slong mo la sogs pa yang bsten nam snyam pa las /
de yang g.yeng ba'i rgyu yin pas mi bslang ngo zhes te /
ma bslangs pa'ang zhes pa ni rku ba la sogs pa'i brtul zhugs sam /
zas kyi 'du shes bskyungs pa'i don to / /
sngags kyi yan lag ces pa ni yan lag bzhi'am sbyor ba gsum zhes bya'o / /
da ni 'dod pa'i longs spyod kyi yon tan gsungs pa /
lus dang ngag dang sems rnams ni / /
zhes pa la sogs pa ste longs spyod kyi 'bras bu ni bde ba yin la /
de'i 'bras bu ni sbyor ba la sgyid mi lug cing brtul phod pa yin no / /
de'i 'bras bu ni byang chub yin no / /
gzhan du zhes pa ni dka' thub kyis lus la sogs pa ma bden sgyid lug pa nyid kyis dmyal bar skye'o / /
chos mchog mi g.yo ba zhes pa ni 'gyur ba med pa'i sku'o / /
chags pa'i ye shes zhes pa ni bde ba'i ye shes so / /
de kho nas byang chub sems dpa' la sogs pa mnyes pa yin te dpa' bo zhes pa ni sangs rgyas rnams so / /
da ni 'dod pa'i brten pa dag gis sgom pa gsungs pa gzugs la rnam gsum zhes pa la sogs pa ste /
rnam gsum zhes pa ni mtshan ma med pa la sogs pa rnam par thar pa'i sgo gsum du shes nas te /
de nyid ces pa ni gzugs gsum po de bzhi rnam par snang mdzad du bsgom pa ste /
sna tshogs zhes pa ni gzugs thams cad kyi rnam pa yin pa'i phyir ro / /
'og ma kun la yang des shes par bya'o / /
'dod chags chos kyi 'byung gnas gtso / /
zhes pa dang /
thogs med rdo rje 'dzin zhes pa ni bsgom pa ste /
sgra'i bdag po ni mi bskyod pa yin zhing /
ro'i bdag po ni snang ba mtha' yas yin pa'i phyir ro / /
de ltar phye ba gsungs nas rdo rje 'dzin pa'i ngo bo bsdus pa gsungs pa /
gzugs sgra ro la sogs pa la / /
zhes pa la sogs pa ste 'di ni zhes pa ni 'di'i sgom pa zhes pa'i don to / /
gsang ba'i snying po zhes pa ni rdo rje 'chang chen po ste de ni bsdus pa yin no / /
yang na de la bsgom pa ni zhes pa ni yang na phye ba'i rnam pa gzugs kyi rdo rje ma la sogs pa'i rigs kyi lha mo rnams su sgom mo / /
de dang kun du spyod pa mtha' dag gi don de yang bzang po zhabs kyis /
ting nge 'dzin las langs nas su / /
zhes pa nas /
sangs rgyas kun gyis mchod pa yin / /
zhes pa'i bar du tshigs su bcad pa dgu gsungs so / /
de ni rjes su dran pa gsungs pa /
sangs rgyas rjes su dran pa sbyar / /
zhes pa la sogs pa ste de la sangs rgyas ni rtag pa gtsor gyur pa'o / /
chos dang rdo rje ni gsung dang thugs gtsor gyur pa ste /
des ni sku dang gsung dang thugs rnams bsgom par 'gyur ro zhes bsdus pa'o / /
rigs ni rin chen 'byung ba la sogs pa'o / /
khro bo ni gshin rje'i gshed la sogs pa ste des na rnam pa gzhan bstan to / /
lha rjes su dran pa ni de rnams ma yin pa 'og nas 'byung ba gzhan no / /
de dag ni gang phra mo'i sbyor ba las nyams shing gzung ba las kyang nyams pa dag la las kyi phyag rgyas dngos su so sor dran ni rjes su dran pa zhes te phyi ma las bsgoms nas rjes su dran pa gang zhes pa la sogs pa gsungs so / /
de rnams kyi khyad par gsungs pa bud med ces pa la sogs pa ste /
de rnams kyi spyi'i don ni gzung ba las nyams pa de ni dbang po shin tu dman pa yin pas /
sku dang gsung dang thugs dang sems can dang sku gsung thugs bsdu ba dang /
shes rab kyi pha rol tu phyin pa dang /
ma skyes pa dang /
dam tshig btung ba dang /
mchod pa rjes su dran pa rnams kyis sngar brod pa bskyed pa la sogs pa byas te /
las kyi phyag rgya btsal nas sangs rgyas rjes su dran pa la sogs pa rang gi tshul dran par bya'o zhes bya ba 'di yin no / /
lo grangs bcu drug ces pa ni sring mo ste gong ma dang 'og mar yang sbyar ro / /
gnas gsum zhes pa ni bsgrub pa ste yan lag gzhan yang shes par bya'o / /
spyan la sogs pa zhes pa ni rang gi rig ma'o / /
ye shes yi ge hUM dang oM dag ces pa la sogs pa ni gsang gnas kyi sbyor ba ste /
hUM gis gsang ba'i rdo rje dang pad+ma'i 'dab ma bsgom mo / /
oM gyis rdo rje nor bu'o /
as pad+ma'i lte ba /
phaT gnyis kyis man ngag lus bstan pa'i lam du'o / /
de la rjes su dran pa re re nas gsungs pa de la zhes pa la sogs pa'o / /
sangs rgyas gzugs zhes pa ni dkyil 'khor rjes su dran pa la sogs pa'i rim pa rtag pa gtso bor gyur pa bsgom pa ste /
de'i sprin rnams spro ba dang bsdu ba la sogs pa sbyar ba ni sangs rgyas rjes su dran pa ste de 'og ma bzhi la yang sbyar ro / /
rdo rje 'chang chen po'am mi bskyod pa'o / /
dam tshig rjes su dran pa ni de rnams kyi sku bskyed pa ste /
khu ba'i thigs pa'i rim pa las rdo rje sems dpa' la sogs pa bskyed do zhes pa'i don to / /
kha cig ni khu ba las rdo rje sems dpa'o / /
de las 'dod pa'i lha'o zhes rkyen du smra ste /
kho bo ni brgyud pa'i rim pa las gang du yang gsang ba'i gnas su bskyed pa rnams las rdo rje sems dpa'i rkyen de ma mthong ngo / /
de las phye ba ni dkyil 'khor rjes su dran pa ste rang gi khu ba snga ma kho na las rin po che yungs kar lta bu shin tu zlum po'i dkyil 'khor bya'o zhes pa'i don to / /
de la sku rjes su dran pa ni sangs rgyas kyi sku ni rnam par dag pa'i phung po lngas rgyas pa ste /
bdag gis kyang deng sang yan chad du de bzhin bsgoms so zhes dran pa ni sku'i rang bzhin zhes bya'o /
des na bdag kyang de 'dra bar 'gyur ro snyam du brod pa bskyed par bya'o / /
'og mar yang de bzhin sbyar te /
de dang 'dra zhes pa ni de bsgom par zhes don to / /
rdo rje 'dzin pa lta bur ni / /
zhes pa ni 'gyur zhes sbyar ro / /
sku dang gsung dang thugs kyis mtshan / /
zhes pa ni sems can thams cad kyi sems ni sku la sogs pa'i rang bzhin no zhes gcig tu brod pa'o / /
de ni nam mkha' ltar mnyam pa'i spyod pa yin no / /
de la sngags thams cad kyi sku dang gsung dang thugs zhes pa ni bsgrub pa'i ngo bo ste /
rdo rje sngags kyi sku gang yin zhes pa ni sangs rgyas kyi rdo rje gsum po dag kyang bskul ba dang sngags kyi gsung dang spro ba'i skus bsgom pa ltar bdag gis kyang deng sang yan chad bsgoms pas de dang 'dra bar 'gyur zhes brod pa ste de bzhin yan lag gzhan la yang dran par bya'o / /
yang dam tshig rjes su dran pa gsungs pa khu ba zhes pa la sogs pa'o / /
cho ga bzhin zhes pa ni bzang po zhabs la sogs pas bshad pa'i bdud rtsi'i sbyor ba'o / /
de bzhin gshegs pa'i 'khor bsad na / /
zhes pa ni dbang po dman pa'i rnam par rtog pa bcom pa ste gnyis su med ces pa'i don to / /
dngos grub rab tu 'thob par 'gyur / /
zhes pa ni de'i stobs kyis nyams pa slar gsos par 'gyur ba'i don to / /
rang bzhin gyis ni rab tu gsal / /
zhes pa la sogs pa ni 'di ltar gsungs te nam mkha' ltar gsal ba dang /
ma skyes pa dang /
nyon mongs pa med pa dang /
de rtog pa med pa dang /
rgyu med pa dang /
'bras bu med pa rnams bsgom pa ni shes rab kyi pha rol tu phyin pa ste /
des ni bsgom mo zhes pa ni 'di yin no / /
de las phye ba'i ngo bo ni rab tu gsang ba dang mtshan ma med dang mi 'gyur ba ste /
dpe nam mkha' lta bu dang /
gnyis su med pa dang /
gnyis su med pa ma yin pa dang /
zhi ba dang /
shin tu dri ma med pa ste /
dpe nam mkha' ltar de gnyis ni ma skyes pa de kho na la gsungs pa ste de bsgom pa'o / /
de gnyis kyi stobs kyis dbang po dman pa de mchog tu 'gyur ba yin no / /
zhe sdang rigs la sogs pa'i mchod pa ni dam tshig rjes su dran pa ste lo grangs bcu gnyis zhes pa ni tha ma gsungs pa ste gong ma gnyis kyang sbyar ro / /
rigs kyi sbyor ba zhes pa ni rang gi rig ma'i sbyor ba'o / /
'dir ni de bzhin gshegs pa'i sku zhes pa la sogs pa ni rjes su dran pa thams cad kyi 'bras bu ste de bzhin gshegs pa'i sku zhes pa la sogs pa ni mchog go / /
sku dang zhes pa la sogs pa ni rigs 'dzin no / /
phra mo zhes pa ni mi snang ba la sogs pa te de rnams kyi rgyud kyi cho ga sbyar ba tsam gyis 'grub ces pa'i don to / /
le'u bdun pa'i 'grel pa rdzogs so // //
da ni thun mong du gyur pa'i mchod pa'i sdom pa zhes gsungs pa /
de nas zhes pa la sogs pa'o / /
dkon mchog dpal zhes pa ni de'i bdag po yin pas don yod grub pa gzung bar bya'o / /
rdo rje rgyal po zhes pa ni lha rnams kyi mchog ces pa'o / /
theg pa che zhes pa ni de nyid 'bras bu'i theg pa yin no / /
nam mkha'i spyod pa ni nam mkha' ltar dag pa'i spyod pa ste /
de rnam par sbyor bar mdzad pa'i don to / /
rdo rje kun gyi zhes pa ni lha thams cad kyi mched pa'i dbyings ni rgyu ste rdo rje 'chang de yin no / /
rgyal mchog ni bod pa ste spyir zhus nas phye ste gsungs pa 'dod chags zhes pa la sogs pa'o / /
'dod chags la sogs pa de kho na rdo rje'i theg pa ste rab ston zhes pa ni ston pa po sku yin no / /
nam mkha'i dbyings dang mtshungs zhes pa ni sku de shin tu dag go zhes pa'i don to / /
thar pa'i lam zhes pa ni sngags kyi tshul dkyil 'khor la sogs pa ste ston pa zhes pa ni gsung nyid do / /
theg pa gsum ni phyi nang gsang ba gsum ste de dang mi 'bral ba ni gnas pa yin gyi yang de la stsol ba ni ma yin no / /
sangs rgyas skal mchog ces pa ni skal ba mchog stsol bar mdzad ces pa'i don to / /
gsung de nam mkha' ltar dag ces bsdu'o / /
sems zhes pa ni thugs te de ni chen po la gzigs pas spyan no / /
chos kyi 'khor lo rab bskor ba / /
zhes pa'i don to / /
thugs de yang sku la sogs pa dang ldan pa sku dang zhes pa la sogs pa smos so / /
de ma thag lan gsungs pa de nas zhes pa la sogs pa'o / /
thams cad ces pa ni sku la sogs pa'o / /
kun dbang po zhes pa ni kun gyi bdag po'o / /
de rdo rje dang rin po che 'dzin zhes sbyar ro / /
thams cad dbang bskur ni rdo rje ye shes kyi spyod pa'o / /
mchod pa'i mchog ces pa ni bshad ces 'brel te /
rdo rje mi phyed nyid sku dang gsung dang thugs kyi skal ba mchog ste /
de lta bu'i rgyal ba 'byung ba'i mchod pa'o / /
de'i ngo bo gsungs pa na chung zhes pa la sogs pa'o / /
byol song ni bud med yin la skye gnas ni nyi shu lnga pa ma rnyed na byang chub kyi sems dang ldan nam mi ldan pa brtag pa ste /
ji tsam ro rtsa ba'i mtshan ma mig dang sen mo la sogs pa brtag go zhes pa'am /
yang de nyid las rak+ta 'byung ba'i 'du shes par bya'o / /
de ni lo grangs las ma yin no / /
sa phyogs gtsang zhing zhes pa ni gdug pa rnams med pa'o / /
dben pa ni skye bo nyung ba'o / /
rgyal ba'i bdag nyid zhabs kyis bcags pa nyid do / /
gnas kyi khyad par 'di ni le'u bcu gcig pa las shes par bya'o / /
de yang bzang po zhabs kyis /
gang la yid dga' gnas su ni / /
zhes pa nas tho rangs shar bltas zhes pa'i bar du gsungs so / /
nu ma dang klad pa dang rkang pa'i bar zhes pa ni snying la sogs pa'o / /
lte ba nyid rked pa'o / /
khyad par gyi cho ga de rnams dang /
gzhan yan lag bzhi dang ldan pa'i rig ma ni ye shes rgya mtsho ste zab pa'i bdag nyid kyi phyir ro / /
bdag nyid ces pa ni ye shes sems dpa' ste /
gzugs ni ma yin te de ltar yang phyi ma las /
rig ma yang ni thabs kyis rgyal / /
zhes gsungs so / /
zla ba zhes pa ni nyi ma la bzung ste 'dod pa'i khyad par ro / /
de'i cho ga yang bzang po zhabs kyis /
de bzhin 'bring la rgyu mthun sogs / /
zhes pa nas /
sangs rgyas lnga yis gang bar bsgom / /
zhes pa'i bar du tshigs su bcad pa phyed dang gnyis dang snying po lnga gsungs pa ste /
zhi ba rdo rje 'dzin 'dod na / /
zhes pa ni zhi ba chos kyi sku de rdo rje 'dzin du 'dod na /
sangs rgyas bsdu ba dag kyang bya'o zhes ye shes rgya mtsho dang bdag lhan cig bskyed do zhes pa'i don to / /
de'i gnas gsungs pa rin chen zhes pa la sogs pa'o / /
sna bzhi zhes pa ni phyogs la gsungs pa ste rin po che nyid ni sna lnga yin no / /
dus gsum gyi zhes pa ni dus gsum gyi sems can gyi 'byung gnas ye shes rgya mtsho yin la gnas mchod rten yin no / /
bdag gi ba spu bu ga zhes pa ni bdag gi rig ma zhes pa'i don to / /
ut+pal zhes pa ni kha dog bzhi'i lha mo'o / /
de bas na bdag ces mang po'i tshig byas so / /
pad+ma ni rA ga kho na ste de ni ro'i rdo rje ma'o / /
dzA ti kha dog las chos kyi dbyings rdo rje ma yin la rnam gsum zhes pa ni rnam par thar pa'i rang bzhin no / /
karni ka la sogs pa ni spyan ma la sogs pa'o / /
kha cig na re me tog nyid yin no zhes zer te de ni ma yin te /
phyi ma las 'di la me tog ces brjod pa /
nam mkha'i khams kyi bud med do / /
zhes bshad do / /
gnas kyi khyad par gsungs pa dpag tshad ces pa la sogs pa'o / /
'khor lo zhes pa ni rtag pa'i rnal 'byor pa'o / /
gzhan gyi gsungs pa /
pad+ma rdo rje rin chen dang / /
zhes pa la sogs pa'o / /
de ltar gsang ba'i mchod pa gsungs nas phyi'i gsungs pa /
rin chen mchod pa la sogs pas / /
zhes pa la sogs pa'o / /
de ltar ma'i gsungs nas sring mo'i gsungs pa rin chen 'byung gnas zhes pa la sogs pa ste /
lo grangs bcu drug ma ni mchod / /
ces gsungs so / /
gong du gsungs pa'i byin gyis brlab pa dang mchod pa la sogs pa ni 'dir yang sbyar te de bzhin 'og ma la yang sbyar ro / /
khyad par gsungs pa /
rin chen sna tshogs mchog gis brgyan / /
zhes pa la sogs pa ste dbu rgyan la sogs pas bklubs pa'o / /
bsgrub tshe zhes pa ni sbyor ba gsum gyi bsnyen pa'i tshe zhes so / /
rin chen rnams ni zhes pa ni gsang ba'i mchod pa'o / /
zhing 'dir zhes pa la sogs pa ni de'i 'od zer las sprul pa'i mchod pa ste sbyin pa'i pha rol tu phyin pa'i tshogs bsags pa'i phyir nyin re dus bzhir dbul zhes pa'i don to / /
'di rnams kyang ltag 'og tu sbyar ro / /
gsang ba'i mchod pa la gtogs pa rang gi reg pa'i dga' ba kho na gnyis su med par kun la dbul bar gsungs pa bdag po'i zhes pa la sogs pa'o / /
da ni nang gi mchod pa gsungs pa /
nam mkha'i dbyings kyi dbus gnas par / /
zhes pa la sogs pa'o / /
yang bu mo'i gsungs pa /
bzhin bzangs zhes pa la sogs pa ste lo bcu gnyis ma yin no / /
khyad par gsungs pa mig bzang zhes pa la sogs pa ste de yang gong ma gnyis la yang sbyar ro / /
de rnams kyi don yang bzang po zhabs kyis /
de ltar dbang bskur rang snying 'dod / /
ces pa nas mthar thug pa gsungs so / /
de'i yon tan gsungs pa 'di ni zhes pa la sogs pa'o / /
le'u brgyad pa'i 'grel pa rdzogs so // //
da ni sgrub pa chen po la gtogs pa spyad pa'i dam tshig gsungs pa de nas zhes pa la sogs pa'o / /
de la thams cad ces pa ni sku la sogs pa ste gong du sbyar ba rnams las kun du shes par bya'o / /
sku dang gsung dang thugs longs spyod / /
ces pa ni nges pa'i bsam gtan de kho na zhe sdang la sogs pa'i dkyil 'khor te gsum zhes pa ni gtsor gsungs pa'o / /
nyams ni rab tu dga' ba zhes pa ni dmyal ba la sogs pa'i 'gro ba dgag pa'i yon tan yod pa'i phyir ro / /
sangs rgyas dkyil 'khor zhes pa ni rtag pa las byung ba'i pho brang ngo / /
de'i dbus su mi bskyod pa bsgoms te /
'di'i skabs su lag tu rdo rje rtse lnga pa kha bzhi pa bsgom zhes ji snyed pa'o / /
dus gsum 'byung ba'i sangs rgyas rnams / /
zhes pa ni dkyil 'khor gyi lha thams cad sgom pa ste /
phyi ma las /
zhe sdang 'khor lo bskyed par bya / /
zhes te 'og mar yang de ltar sbyar ro / /
rdo rjes phye mar rlag ces pa ni de nas spro ba dang bsdu ba la sogs pa gdug pa can dmyal bar 'gro ba'i don du gzhom pa'i sbyor ba la sogs pas phye mar rlag go zhes ji snyed pa'o / /
thugs kyi dngos grub ces pa sgrub pa po de yang gsal ba rnam par dag pa nyid kyis thugs rdo rjer 'gyur ba ste /
phyi ma las /
bdag nyid zhe sdang rdo rjer 'gyur / /
zhes so / /
bsgrub bya yang yon tan gsungs pa rdo rje gsad pa zhes pa la sogs pa ste /
sems can thams cad ces pa ni dgra rnams kho na'o / /
de yang phyi ma las /
rnal 'byor de yis gzhag byas pa'i / /
zhes pa la sogs pa gsungs so / /
ser sna can gyi don du gti mug gis don bya ba gsungs pa /
de nas zhes pa la sogs pa ste /
rab tu 'jug pas zhes pa ni bka' stsal to zhes 'brel to / /
rin chen kun gyi sbyor ba ni rku ba'i rnal 'byor te /
de'i rim pas phrogs nas zhes sbyar ro / /
ji ltar zhe na /
rdo rje gsum du rnam bsgoms nas / /
zhes te de kho na rdo rje gzugs zhes bya ste de yang phyi ma las /
yan lag thams cad yi gsum bdag /
ces gsungs so / /
de'i sa bon las zla ba dang spro ba la sogs pa'i rim pas phrogs nas bsgrub bya dang sgrub pa po gnyi ga ji ltar gsungs par 'gyur ro / /
rigs rgya mtsho thams cad ces pa ni thun mong du gyur pa ste /
rtag pa ma yin pas kyang spyad / /
ces bya ste gong 'og gzhan la yang de bzhin du sbyar ro / /
yang phrag dog can gyi don du 'dod chags kyis don bya bar gsungs pa /
de nas zhes pa la sogs pa'o / /
bud med lta bu zhes pa ni rang gi rig mar sbyar zhes so / /
dam tshig bzhi ni bsnyen pa la sogs pa'i yan lag bzhi'o / /
thams cad ces pa ni phrag dog can gyi bud med do / /
bsgom par bya zhes pa ni dgug pa la sogs pa'i sbyor bas zhes ji snyed pa'o / /
de ltar lus kyi las rnam par dag pa gsungs nas ngag gi gsungs pa de nas zhes pa la sogs pa'o / /
de la gang brdzun gyis 'dul ba dag mthong nas cho ga thams cad spyad de /
phan pa'i tshig ni rdo rje'i tshig /
ces bya ste yang dag par bden pa zhes bya ba'i don to / /
de ltar yang /
gzhan la gcig tu phan pa bden / /
phan pa med phyir cig shos med / /
ce'o / /
des mnyes pas ma gos pas / /
nam mkha'i gsung ni dri ma med / /
ces bya'o / /
don ji lta ba bzhin du spro / /
zhes pa ni rdo rje gsum gyi sa bon las de'i don du spro ba dang bsdu ba la sogs pa bya ste phyi ma las /
nyid kyis bzla zhing spro bar bya'o / /
zhes so / /
ngag gi dam tshig lhag ma gsungs pa /
de nas zhes pa la sogs pa ste /
'dir yang des 'dul ba rnams la cho ga thams cad spyad de smra ba'o / /
sogs zhes pa ni ngag rkyal pa dang phra ma bsdu'o / /
yid kyi las ni gzhan gyi don ma yin te mnar sems la sogs pa ni nyon mongs pa kho na yin pas mi bskyed la ci ste rkyen gyis byung na yang phyi ma las bshad pa bzhin lha'i rnam par bsgoms te /
de ni kun du spyod pa yin gyi sngags kyi spyod pa ni ma yin no / /
de rnams kyi don yang bzang po zhabs kyis /
'gro ba'i don ni ci rigs par / /
zhes pa nas /
de rtogs ye shes la ni med / /
ces pa'i bar du tshigs su bcad pa phyed dang bzhi gsungs so / /
da ni le'u lnga par the tshom bsal na yang yid ches par dka' ba'i tshul gyis ngo mtshar gyi klan ka spangs pa gsungs pa /
de nas zhes pa la sogs pa'o / /
dam tshig rdo rje zhes pa ni sa'i snying po'o / /
de bzhin gshegs pa thams cad ces pa ni 'khor rnams sngar bshad do / /
dngos su dman pa'i tshig ma zhus pas dman pa'i 'du shes gsungs so / /
'di'i don ni nam mkha' ltar ma gos pa dang mi gnas pa dang sems can gyi bsam pa zhe sdang can la sogs pa la don du 'gyur bas bshad do zer ba 'di yin no / /
gtsub shing zhes pa'i dpe ni mi gnas kyang 'bras bu'i rnam pa ji skad gsungs pa yang mi slu ba'o zhes ston pa'o / /
don dam pa zhes pa ni bsam gtan gyi las de dag rang bzhin med pas zin pa ste /
de yang phyi ma las /
sgyu ma 'dra ba'i dngos po kun / /
zhes pa dang /
gzhan yang 'di nyid las yang dang yang du bshad do / /
de kho na zhes pa ni nges par bya ba ste de ltar yang /
bdag nyid sdig pas ma gos pas / /
gsang ba la sogs nges par gnyer / /
zhe'o / /
le'u dgu pa'i 'grel pa rdzogs so // //
da ni zhi ba'i bsnyen pas dam pa'i mtshan ma ma thos pa la drag shul gyi gtsor ston pa'i le'u gsungs pa de nas zhes pa la sogs pa'o / /
'dus te zhes pa ni mchod pa byas te zhes pa'o / /
sngags zhes pa ni lha rnams te de'i snying po kun du bsdus pa ni drag shul gyi cho ga ji snyed pa'o / /
dngos grub chen po zhes pa ni mchog gi dngos grub po / /
de'i tshul ni thabs so / /
de'i mchog ni drag shul te chen po zhes pa ni gtsor gsungs pa ste /
thun mong rnams kyi tshul gyi 'ang mchog /
ces shes par bya'o / /
yang dag ces pa ni rgyu dang 'bras bu zhes pa'i don te /
de ni 'og nas 'byung ba 'bras bu rnams kyang zhus pa yin te /
sangs rgyas rnams kyi gsung gi ni zhu ba sngon du ma song bar tshul ma yin no / /
nyon mongs kun gyi rgya mtsho ni rigs lnga'o / /
de'i gtso zhes so / /
de la lus dang ngag dang sems zhes pa la sogs pas ni sgrub pa gtsor gsungs pa ste /
de bzhin du thabs gzhan la des mtshon nas de sgrub pa'i rnal 'byor ba gal te ma grub na zhes mtshams sbyar ba'i don to / /
rig pa bye ba khrag khrig ces pa ni zhi ba la sogs pa sems can gyi don gyi thabs te de yang bzang po zhabs kyis gsungs pa /
so sor zhi ba la sogs bskul / /
zhes pa dang /
phreng sngags la yang rig par gsungs / /
zhe'o / /
kyang zhes pa ni sngags kyi spyod pa bsnyen pa'i rnal 'byor pa brtson pa nyid kyi phyir spyan ras kyis mi 'tsho ba srid ces lhag ma can gyi don to / /
rdzogs par 'gyur snyam pa ni brtson pa nyid kyi phyir ro / /
de bzhin gshegs pa ni sku'i ngo bo ste dam tshig ni grub pa'o / /
dmigs pa ni gsol bar mdzad pa ste de ltar 'og ma la'ang sbyar ro / /
'di nyid kyi zhes pa ni 'das pa'i sangs rgyas rnams kyis kyang gsungs zhes ston pa ste sdud pa po'i tshig gis ni ma yin no / /
de nas zhes pa la sogs pa ni yon tan te de'i dus na yang de ltar gyur la /
rnal 'byor pa 'di zlos pa yang yon tan de thob pa ste /
rdo rje sems dpa' rjes su dran / /
zhes pa ni grub pa la sogs pa'i dam tshig dran pa'o / /
de ltar yin na grub pa'i rang bzhin gyi sems kho na'i bag chags sbyangs pa las byung ba ste /
de ltar bco lnga pa las yid bzhin gyi nor bu'i dpe dang bzang po'i zhabs kyis kyang /
sems las yang dag byang chub 'byung / /
zhes pa la sogs pa gsungs so / /
da ni rnal 'byor pa rnams kyi sbyor ba la sems can thams cad dbugs 'byung ba'i sbyor ba'i don du rdo rje sems dpa' bskyed pa la rdo rje nga rgyal ma gtogs pa'i mngon par byang chub pa'i rim pa gsungs pa de nas zhes pa la sogs pa ste /
dkyil 'khor bkod pa zhes pa ni thabs dang shes rab kyi ye shes kyi zla ba'o / /
de'i dbus nas zhes pa ni dbus kyi zla ba'i gdan la'o / /
yi ge hUM zhes pa zla ba gnyis las gyur pa'i sa bon no / /
rang gi gzugs zhes pa ni sa bon las gyur pa'i rdo rje'o / /
sangs rgyas kyi ni zhes pa la sogs pa ni de las gyur pa'i sku'o / /
kha cig na re de'i dbus nas zhes pa ni zla ba gnyis /
yang gang sa bon bar na gnas / /
zhes smra ba'o / /
de'i don dang nga rgyal dang bcas pa yang bzang po zhabs kyis /
rang gi mtshan dang ldan pa yi / /
zhes pa nas /
'od 'phro 'bar ba bsgom par bya / /
zhes pa'i bar du tshigs su bcad pa phyed dang lnga gsungs so / /
da ni rgyal ba mchog gi lha rnams bskyed pa'i sa bon gsungs pa /
rang gi dkyil 'khor zhes pa la sogs pa ste dper na /
phag mo cig gi mngal du sa bon cig las phru gu mang por 'gyur ba ltar /
rang gi yi ge kho na las thams cad skyed pa ste de ni snying po bsdus pa yin no / /
de yang bzang po zhabs kyis /
snying zla'i ral gri snying 'od kyis / /
zhes pa la sogs pa gsungs pa las shes par bya'o / /
da ni drag shul gyi snying po dang 'brel pa gsungs pa /
rang sngags skyes bu zhes pa la sogs pa'o / /
gnas bzhi zhes pa ni snying ga la sogs pa ste /
des ni sangs rgyas dgug pa spro ba'i don du phyag rgya bzhi gsungs pa yin no / /
phyag rgya de'i thugs ka yang yi ge dang bcas pa'i mtshan ma bskyed pa'i don du sa bon gsungs pa /
snying ga'i zhes pa la sogs pa ste phra mo'i zla ba dang nyi ma bsams te de la yi ge dgod /
de las mtshan ma rdo rje chen po rtse lnga pa la sogs pa'o / /
de'i sa bon las 'phro ba'i kyo ba gsungs pa /
rdo rje kyo ba zhes pa la sogs pa ste khyad par zhes pa ni 'khor lo la sogs pa'i kyo ba ste de yang bcu bzhi pa las /
'khor lo rdo rje pad+mo che / /
rdo rje kyo ba'i khyad par gyis / /
zhes so / /
rdo rje gsum rnams zhes pa ni sangs rgyas dgug pa la ni rdo rje gsum po la gzugs gnyis spro ba'i don te /
'og nas shes par bya'o / /
hUM la sogs pa'i dbus kyi yi ge ste des gong du bshad pa'i snying po lnga po dag bskul ba'o / /
dzaHzhes pa ni ang+ku sha dzaHzhes kyo bas drang ba'o / /
phaT ces pa ni drag tu bskul ba'am /
kha cig na re phur pa gdab pa la ming dang mA ra ya phaT ces gdab pa yin no zhes zer ro / /
rdo rje rigs kyi gsungs nas /
'khor lo'i rigs la sogs pa gsungs pa 'khor lo pad+ma zhes pa la sogs pa'o / /
mchog stsol ba dag rnam par gzigs / /
zhes pa ni spyan ras kyis 'tsho zhes pa'i don to / /
de ma thag dngos grub stsol ba gsungs pa /
yid 'jigs shing zhas pa la sogs pa'o / /
'gal bar byas zhes pa sgrub pa po des bskul ba'i sems ma yin par zhe sdang kho nas /
sangs rgyas la drag shul byas pas 'tshang /
de nas zhes pa la sogs pa gsungs pa'o / /
de la sngags kyis bskyed pa'i skyes bu ni sngags kyi skyes bu ste sngags kyi sems dpa' ma yin pa'i don to / /
de ni dang po'i las can no / /
de bzhin ni gzhan dag pa'i don to / /
da ni dang po'i las can la sogs pa dang /
rig pa'i brtul zhugs la gtogs pa'i dam tshig dang /
dam tshig gi dkyil 'khor la sogs pa gsungs pa ni sngags kyi sems dpa' zhes te /
ji snyed pa zhes pa ni rnal 'byor pa thams cad do / /
rdo rje gsum gyi ye shes rdzogs / /
zhes pa ni sgrub pa ste lus kyi lha'i mchog yin te gtsor smos kyi yan lag lhag ma yang sbyar ro / /
dngos po thams cad brtag par zhes pa ni bde ba chen po'i byang chub kyi sems te de brtag ces so / /
de yang g.yo ba dang mi g.yo ba kun gyi rnam pa gnyis su med pas dngos po thams cad ces te /
de ni dam tshig ste shes rab ye shes kyi dbang du smra ba ni ma yin no / /
de'i thabs dang shes rab kyi dkyil 'khor ni rig ma dbang phyug ces pa la sogs pa ste /
de'i don ni hUM gis rdo rje bskyed pa la sogs pa thams cad rdzogs par byas te shes rab la chags pa'i sems kyis blta'o zhes pa 'di yin no / /
de'i bud med gsungs pa /
'jig rten zhes pa la sogs pa ste /
bcu drug pa las /
lha mo klu mo gnod sbyin mo / /
zhes pa la sogs pa la gsungs pa /
der spro bya zhes pa ni spro ba dang bsdu ba dag gis rigs lngar byin gyis brlab po zhe'o / /
de'i yon tan gsungs pa rdo rje gsum po zhes te de ni sku gsum yin no / /
byang chub sems zhes pa ni bde ba chen po yin no / /
rdo rje sems dpa'i tshe zhes pa ni mi 'gyur ba'i tshe des 'thob ce'o / /
'di'i cho ga zhib tu ni drug cu pas bstan to / /
le'u bcu pa'i 'grel pa rdzogs so // //
da ni dngos grub kyi zhing zhes pa sbyor ba rnams kyi gnas gtsor bstan pa'i le'u gsungs pa de nas zhes pa la sogs pa'o / /
de la drug pa las thabs kyi thabs zhes pa de'i sa bon dang ngo bo gsal bar gsungs pa /
rdo rje gsum mchog ces pa la sogs pa ste /
lus kyi lha'i mchog yin na rdo rje gsum mchog ce'o / /
byang chub thob pa'i thabs yin pas rdo rje gsum gyi phyag rgya chen po de ni thabs su zhes bya'o / /
yi ge'i sngags de nyid gsungs pa /
oM gyis sku rdo rje bskyed de /
de bzhin du 'og mar yang sbyar bar bya'o / /
da ni bzhi'i ting nge 'dzin la gtogs pa rdo rje rgya gram la gnas pa'i pho brang gi sa bon gsungs pa dkyil 'khor zhes pa la sogs pa ste /
rdo rje kun zhes pa ni rtse mo gsum pa'i rgya gram mo / /
de las skyes pa'i pho brang gi sa bon ni b+h+rUM ste /
rdo rje sprin ni kun bskyed pa / /
zhes pa ni rdo rje rgya gram kho na yin no / /
rdo rje dkyil 'khor zhes pa la sogs pas ni gong du gsungs pa'i rdo rje gsum gyi sa bon de'i gnas gsungs pa ste /
rdo rje dkyil 'khor zhes pa ni klad pa la gnas pa'i oM gyis bsnyen pa'i 'khor lo ste mi phyed pa'i phyir ro / /
de'i lte ba'i zla ba la gnas pa'i oM gyi rim pas sku'i rdo rje bskyed pa ste de bzhin 'og mar yang sbyar ro / /
gsal ba zhes pa ni pad+ma ste dri ma med pa'i phyir ro / /
chos zhes pa ni rdo rje ste de kho na rig pa'i chos yin pa'i phyir ro / /
de ltar yang zla ba las /
sku gsung thugs kyi rdo rje can / /
rdo rje gsal chos 'khor lo yi / /
gnas de la ni brtag byas nas / /
zhes so / /
da ni le'u dang por zhus pa las /
bsnyen pa dang po nyid kyi ngo bo la gtogs pa'i lha mo bzhis bskor ba dang /
bskul ba la sogs pa ma yin pa'i yi ge dang /
bdud rtsi'i rim pa gsungs pa /
yi ge b+h+rUM gyis zhes pa la sogs pa'o / /
rdo rje gsum 'byung zhes pa ni yi ge gsum ho dang bcas pa dang /
de las byung ba'i dam tshig bsgom / /
zhes pa'i don to / /
de kho na gsungs pa snying po dus gsum zhes pa la sogs pa'o / /
mnyes byed ces pa ni rdo rje sems dpa' byang chub sems las gyur par pad+ma'i nang na gnas pa thabs dang shes rab kyi ngo bo ho gnyis gsungs so / /
sku gsung thugs ni de'i bar na gnas pa'i oM la sogs pa ste /
oM ni sangs rgyas sku yi mchog /
ces pa la sogs pa'o / /
sangs rgyas rgyu dang 'bras bu 'byung / /
zhes pa ni des rdo rje 'chang chen po 'am mi bskyod pa la sogs pa'i rig pa'i lha bskyed do zhes pa'i don to / /
rdo rje mi phyed gsum bsgoms pas / /
zhes pa ni de zhu ba las gyur pa'i ye shes kyi bdud rtsi ste de kho na dam tshig go / /
rdzogs par 'gyur zhes pa ni de la bskul ba la sogs pa'i rim pas sku yongs su rdzogs par 'gyur zhi'o / /
yang bzang po zhabs kyis /
oM AHhUM zhes bya bas sems dpar ho zhes pa nas /
sku gnyis zhu bar byas pa la / /
zhes pa'i bar du tshigs su bcad pa phyed dang gnyis gsungs so / /
da ni thun mong gi sgrub pa'i cho ga dag las bsam gtan la brten pa gsungs pa /
dben zhing zhes pa la sogs pa ste nyams dga' ba zhes pa ni me tog dang 'bras bu la sogs pas brgyan pa ste /
rigs bsgrub pa la bsngags pa'i phyir ro / /
rang gi sngags kyi dam tshig ces pa ni rtag pa'i dam tshig sems dpa'o / /
yi ge oM ni snying gar gzhag /
ces pa ni ye shes sems dpa'i mtshan ma la b+h+rUM gsal te oM kho na gzhag ces pa'i don to / /
'od zer lnga yi sprin chen po / /
zhes pa ni ye shes sems dpa' ste rnam par snang mdzad kyi ngo bo'o / /
oM yang kha dog lnga pa yin no / /
rdo rje'i sku zhes pa ni rnam par dag pa'i sku ni ma yin gyi mdog la sogs pa 'dra ba'o / /
ye shes lnga ldan zhes pa ni de'i rig ma ste /
ye shes lngas byin gyis brlabs pa'i phyir ro / /
cho ga 'di rnams ni 'og tu yang shes par bya ste /
'di rnams kyi thun mong gi cho ga le'u bcu gnyis par bshad par bya ste de kho na skabs yin pa'i phyir ro / /
dam tshig ye shes pa la dam tshig ces pa ni dam tshig gi phyag rgya ye shes zhes pa ni ye shes sems dpa' ste /
de'i thugs kar yang oM ste tshig gi dam tshig ni oM yin no / /
tshig gi lam gnas zhes pa ni ngag gi lam la gnas pa nyid do / /
da ni chos kyi dbyings la gnas pa'i pad+ma dang rdo rje rgya gram gsungs pa rdo rje kun dang zhes te rdo rje kun ni rgya gram mo / /
rgyal ba'i gnas ni pad+ma ste rnam par dag pa'i gnas yin no / /
'dir gang gtso bo gsum gyi rig 'dzin gsungs pa ltar rang rang gi yi ges kun la sbyar bar bya ste 'dir ni gtsor gsungs pa yin no / /
de bzhin du 'og ma kun la yang sbyar ro / /
mi snang bsgrub pa pa las dum bur bcad de de'i bdag po nyid kyi sgrub pa gsungs pa /
ye shes dkyil 'khor dbus su ni / /
zhes pa la sogs pa'o / /
ye shes dkyil 'khor ni rtag pa'i pho brang ngo / /
rdo rje chen po ni nam mkha'i snying po ste mi snang ba'i ye shes kyi rdo rje de'i bdag po yin pas chen po'o / /
lus rnams kun la zhes pa ni gnas bzhi la rang gi mtshan ma khaM bsam mo / /
mkha' 'dra zhes pa ni mi snang ba'o / /
byang chub sems dpa' rnams kyi rig 'dzin gsungs pa rdo rje zhes pa la sogs pa ste /
'od zer zhes pa ni ye shes sems dpa' kha dog lnga pa zhes pa'i don to / /
bsam gtan de kho na longs spyod yin no / /
de bzhin du byang chub sems dpa' gzhan rnams kyi longs spyod rjes su dpag go / /
'od zer 'bar ba'i yi ge th+hiM zhes pa ni /
mngon par shes pa'i sa bon du gsungs te /
lha gang yang rung ba'i sbyor ba can gyis rang dang 'dra ba'i sku'i rdul phra rab las grub pa'i lus la bsam zhes te /
ngag la zhes bya ba ni de kho na rang gi gnas lnga la gzhag par byas pa ste cho ga ni 'og nas bshad do / /
sangs rgyas mngon shes dam tshig mchog / /
ces pa ni de'i bsam gtan de kho na dam tshig ste des sangs rgyas kyi mngon par shes pa dang mtshungs par 'gyur zhes bsngags pa'o / /
yang rig 'dzin gyi khyad par gsungs pa /
nam mkha'i dbyings zhes pa la sogs pa'o / /
rdo rje sems dpa' ni rdo rje 'chang chen po 'am mi bskyod pa'o / /
rdo rje dam tshig gsum bsgoms pas / /
zhes pa ni stong pa nyid kyi ye shes kyi oM sku gsung thugs rdo rje mtshan ma la rang gi yi ge gsal nas dgod par bya'o / /
de bzhin du 'og ma kun la yang sbyar ro / /
lus dang ngag sems rdo rje yis / /
zhes pa ni gong ma'i bsam gtan des zhes pa'i don to / /
ye shes gsang bar zhes pa ni stong pa nyid la sogs pa bzhi'o / /
'dir brtag pa tha mar byung ba ni de'i gzhi yin pa'i phyir ro / /
'dir yang lha thams cad la oM sbyar ro / /
da ni dngos grub kyi zhing nyid gsungs pa shin tu dben pa'i zhes pa la sogs pa ste shin tu dben pa'i ri phug ni mi snang ba'i gnas yin no / /
rnam pa sna tshogs zhes pa ni me tog la sogs pa can ni rig 'dzin gyi yin no / /
rlung dang 'bab chu ni rgya mtsho rkang pas bcags pa yin no / /
dur khrod ni mngon spyod kyi yin no / /
sogs zhes pa ni dgug pa la ni lam gyi gzhi mdo la sogs pa'o / /
mngon shes la ni drang srong gi gnas la sogs pa yin no / /
bsnyen pa'i dus su ni zhi ba'i gnas de thams cad yin te brgyad pa las /
zhi ba'i gnas rnams su zhes bstan to / /
'di rnams ni nye bar brtags pa ste thams cad du ma nges pa'i phyir re re la yang gnas kyi khyad par mang po smra ba yin no / /
bsam gtan bsdus pa zhes bya bas ni dngos grub thams cad yin no / /
mngon par shes pa rdzogs pa gsungs pa /
mi bskyod ye shes dag la sogs / /
zhes pa la sogs pa ste sangs rgyas mchog ces pa ni zhabs kyis bcags pa dang /
drang srong mchog rnams kyi gnas su mngon par shes pa sbyar ba ste /
rdo rje chen po rtse lnga pa / /
zhes pa la sogs pa'i don ni rdo rje sems dpa'i sbyor bas mig dang rna ba dang dpral ba dang snying ga dang lte ba dag la rang gi sa bon las bskyed pa'i rdo rje lnga /
de'i lte ba la th+hiM lnga sbyar bas de ltar 'gyur te zhes pa yin no / /
'khor lo la sogs pa yang de bzhin sbyar ro / /
da ni bzhi'i ting nge 'dzin la gong du bshad pa'i b+h+rUM las gyur pa'i 'khor lo dang /
de las gyur pa'i rtag pa'i sku gsungs pa /
rdo rje nam mkha' zhes pa la sogs pa ste sangs rgyas 'dug pa zhes pa ni spro ba dang bsdu bas so / /
sangs rgyas mchog dang 'dra zhes pa ni rtag pa'i sku de kho na'o / /
da ni las kyi mchog gi sbyor ba la thig le'i sbyor ba gsungs pa sangs rgyas dkyil 'khor zhes pa la sogs pa ste /
bdag gi lus la snang mdzad gzhag /
ces pa ni ye shes sems dpa'o / /
oM zhes pa ni 'dod pas oM nyid dang b+h+rUM mo / /
sngags kyi rnam pa shes pas bsgom ste de kho na 'gog pas rdo rje zhes te 'gog pa ni dbugs 'gog pa'o / /
rdo rje ni thig le'i lha rnams so / /
de kho na spro ba dang bsdu ba ste rang gi sems nyid dang gnyis su med par bsgoms te 'og mar yang de bzhin sbyar ro / /
oM zhes pa dang dzr-iM ngam aM nyid yin no / /
'di dang bzlas pa dag ni sbyor ba'i cha zhes bya ste bzang po zhabs kyis gsungs pa /
ye shes sems dpa'i snying po yi / /
thig le rang sems 'od dgod do / /
sngags kyi rnam shes bsgom pa ni / /
sbyang ba'i cha zhes bya bar bshad / /
bying ba'i sems las slong ba yi / /
de bzhin bzlas pa'i ngo bo yang / /
zhe'o / /
'dir gtso bo gsum la sbyar ba ltar kun la sbyar ro / /
de'i cho ga yang bzang po zhabs kyis /
snying 'od sprul pa'i 'gog pa'i sa / /
zhes pa nas /
'gro ba'i don du gang yang spro / /
zhes pa'i bar du tshigs su bcad pa bzhi gsungs so / /
yang rig 'dzin gsungs pa /
rdo rje nam mkha'i zhes pa la sogs pa'o / /
lus ngag sems la zhes pa ni rdo rje gsum gyi g.yas su 'am yang na de'i thugs ka'i g.yas su ste /
de'i thugs ka nyid ni ma yin te gong du bshad pa'i phyir ro / /
sku dang gsung dang thugs rdo rje'i zhes pa ni 'das ma thag pa'i yon tan no / /
le'u bcu gcig pa'i 'grel pa rdzogs so // //
da ni 'bras bu'i ngo bo las thun mong gi sgrub pa rnams gsungs pa de nas zhes pa la sogs pa'o / /
skyed pa zhes pa'i rgyu'i rnam pa yin pa'i phyir ro / /
mkha' dang mtshungs pa nyams 'gyur ba / /
zhes pa nas /
rol mo 'di dag rab tu bsgom / /
zhes pa'i bar du nam mkha' lta bu'i ngo bo dag las thun mong gi sgrub pa dang bsgom mo zhes spyir gsungs pa yin no / /
de dag kyang gang dag yin zhe na rig 'dzin dang /
mi snang ba dang /
mngon par shes pa dang /
las kyi khyad par dang /
rgya mtsho rkang pas bcags pa dang /
sngags kyi khyad par rnams kyi sgrub pa dang /
mngag pa dang /
mig rnon te brgyad po de dag gi thun mong gi sgrub pa yin te /
de ltar yang /
thun mong sgrub pa brgyad dang ni / /
mchog gi sangs rgyas dngos po yin / /
zhes so / /
de dag gi khyad par gyi dbye ba ni rang rang gi skabs su dbye'o / /
de la 'di rnams kyi thun mong gi cho ga ni thog mar bsnyen pa dang sgrub pa dag gis rnal 'byor bzhi'i rim pas grub pa dam pa'i mtshan ma thob nas /
rang gi sngags la de kho na gsum gyi mchod pa 'bum byas nas /
rang dang mthun pa'i gnas su lha rnams kyi gnas nas lha re re 'am tshang ba gang la ji ltar rigs pas nye ba'i sgrub pa la sogs pa byas te de la ma gtogs par ji skad bshad pa'i cho ga dag gis bsgrub par bya ba 'di yin no / /
de ltar bzang po zhabs kyis /
yang na grub pa'i mtshan ma ni / /
zhes pa la sogs pa dang /
don bsdus pa'i tshigs bcad gsungs pa las shes par bya'o / /
da ni de rnams kyi cho ga bshad pa gsungs pa dgon pa chen po zhes pa la sogs pa ste mi snang ba'i gnas yin no / /
'og ma ni rig 'dzin gyi yin no / /
lus dang ngag sems rdo rje la / /
zhes pa ni rdo rje sems dpa' ste rkyen no / /
rdo rje 'jam pa zhes pa ni de zhu bas muM las bskyed pa'i 'jam dpal ye shes kyi mdzod bsgom pa ste /
rkyen de ni gzhan 'dir sgyur na dgos kyi rang la ni ma yin te 'og nas ston to / /
de nas rang gi sngags kyis bskyed pa'i ral gri la gnas bzhir khaM bsgom par bya'o / /
spro ba la sogs pa ni rang gi sa bon kho na las bya'o zhes te de yan chad du bsam gtan las byung ba'i rig 'dzin dang /
mngon par shes pa dang mi snang ba rdzogs so / /
rdzas la brten pa'i mi snang ba gsungs pa /
rdo rje mi phyed gsum las byung / /
zhes pa la sogs pa'o / /
rnal 'byor pa de kho na las byung ba'i bshang gci'i ri lu gser dang dngul dang gsum gyis ldan par bya ste gsang bar bcug nas rang gi sngags kyis bskyed pa'i rang gi dkyil 'khor gyi 'khor lo der bsgom pa na zhes te /
'dir ma smos pa ni 'og tu shes par bya'o / /
yang rdzas la brten pa'i rig 'dzin gsungs pa /
'khor lo 'od 'phro zhes pa la sogs pa ste /
rtag pa'i sbyor ba can gyis rang gi mtshan ma rang gi sngags las byung ba'i sangs rgyas kun gyi gnas su bsgoms nas zhes te de bzhin du gzhan la yang sbyar ro / /
ri rab sum cu drug ces pa ni stong gsum gyi stong chen po ste sum cu zhes pa ni stong gsum mo / /
rtsa drug ni de'i phyogs drug gi ngo bo zhes te /
de'i phyir don yod grub pa la /
stong gsum na ni mchog tu dpa' / /
zhes smos pa yin no / /
ye shes lnga ldan zhes pa ni gong du bshad pa bzhin te kun la shes par bya'o / /
'dir ma rdzogs pa ni 'og tu sbyar ro / /
da ni ri lu'i 'phro 'du gsungs pa /
oM gyis zhes pa la sogs pa ste rdo rje 'jam pa'i sbyor bas gong du bshad pa'i rim gyis rdo rje mi phyed pa las byung ba'i bshang gci'i cho ga bzhin spyad do / /
oM mam muM las byung ba'i phyi nang dkyil 'khor rang gi lha bdag por byas pa dang ldan pa'i ri lu tsan ka tsam gsang bar bcug nas /
yi ge gsum gyis bskul ba rang gi sngags bzlas te 'phar nas zos nas zhes te /
'di yang ma rdzogs pa'i cho ga ni bco lnga pa las shes par bya'o / /
yang rig 'dzin gyi 'phro gsungs pa /
mkha' dbyings gsal ba'i dkyil 'khor gnas par zhes pa la sogs pa'o / /
rtag pa'i sbyor ba las gong du bshad pa'i rim pas gser la sogs pa'i 'khor lo rang gi sngags kyis bskyed pa'i nang gi dkyil 'khor rang gis gtso bor byas pa dag dkyil 'khor gyi dbus su gzhug ste /
gong ma bzhin du sngags bzlas nas 'khor lo de 'phag gam 'phar nas lag tu blangs na ji skad gsungs pa'i yon tan du 'gyur te de bzhin kun la sbyar ro / /
tri shU zhes pa la sogs pa ni mtshan ma de dang ldan pa rnams te rdo rje khyad par zhes pa ni lha'i khyad par te /
de'i khod ma bzhin no / /
grub pa de dag thams cad la lha ni rang gcig pu'i sbyor ba yin no zhes shes par bya'o / /
da ni bsam gtan la brten pa'i dgug pa las sangs rgyas dgug pa gsungs pa /
lam gyi bzhi mdo zhes pa la sogs pa'o / /
dgug pa'i khyad par zhes pa dgug par bya ba'i khyad par te gang 'dod pa dgug go zhes pa'o / /
de las sangs rgyas dgug na dang po la sogs pa'i sbyor ba gsum dang ldan pa'i sngags kyis skyes bu dkyil 'khor chen po'i 'khor lo dang ldan pas 'khor lo'i kyo ba la sogs pa dag gis rlung la gnas pa dgug go zhes gsungs nas rnam par snang mdzad ces pa la sogs pa'o / /
rgyal ba dag gnas zhes pa ni rdo rje la sogs pa rdo rje gsum gyi thugs ka na gnas pa de nyid do / /
dgug pa'i don du 'phro ba'i lha gsungs pa /
rnam pa'i mchog rnams zhes pa la sogs pa ste /
sangs rgyas dgug pa la rdo rje gsum po nyid spro zhes pa'i don to / /
kyo ba la sogs zhes pa ni zhags pa yang zhes pa'i don to / /
'dir ma rdzogs pa ni bcu bzhi pa las shes par bya'o / /
brgyad par bshad pa'i nang gi mchod pa'i don du lce'i sbyor ba bya ba dang de'i rim pa gsungs pa /
rnam pa'i mchog rnams zhes pa la sogs pa ste /
rnam pa mchog rnams ni sna'o / /
sna'i rnam pa thams cad kyi mchog thabs dang shes rab kyi bdag nyid do / /
kun zhes pa ni lus kyi lha ma lus pa ste thams cad du de ltar shes par bya'o / /
sku zhes pa ni rtag pa'o / /
rdo rje sbyor bas zhes pa ni 'og nas 'byung ba'i sbyor ba'o / /
mchod pa gsang ba rab tu bsgrub / /
ces pa ni gsang ba'i mchod pa dang phyi'i yang byas te bstod nas nang gi mchod pa bya'o zhes pa'o / /
sha chen zhes pa la sogs pa ni gong du gsungs pa'i sgrub pa rnams kyi mthun pa'i zas bstan pa ste /
rdo rje gsum mchog ces pa ni bsam gtan la brten pa'i gtso bo gsum gyi rig 'dzin no / /
rdo rje sbyor ba 'di byas nas / /
zhes pa ni 'og nas 'byung ba'i bdud rtsi'i sbyor ba'o / /
da ni sku'i rdo rje sgrub pa dang /
sgrub pa chen po'i phyag rgya gsungs pa rdo rje can gyi zhes pa la sogs pa'o / /
de la sku'i rdo rje dang /
gsung gi rdo rje dang /
thugs kyi rdo rje dang /
ye shes sems dpa' bzhi ni rim bzhin du las dang chos dang chen po dang dam tshig gi phyag rgya dag ste de yang bzang po zhabs kyis gsungs pa /
sku gsung thugs kyi rdo rje rnams / /
las chos chen po'i bdag nyid brjod / /
ces pa la sogs pa ste dbu rgyan dang lnga'o / /
de yang phyi ma las /
sangs rgyas byang chub sems dpa' dang / /
khro rgyal phyag rgya lngas rgyas gdab / /
ces so / /
lce dag par bya ba'i sbyor ba kho na gsungs pa /
lce'i dam tshig ces pa la sogs pa ste /
lce la hUM las byung ba'i rdo rje nas tsam hUM gis byin gyis brlabs pa'o / /
des bza' ba'i bdud rtsi'i sbyor ba gsungs pa /
a dang zhes pa la sogs pa ste as b+han+d+ha bskyed pa'o / /
oM ni rdo rjes byin gyis brlabs pa'i de ma thag ye shes kyi bdud rtsir byin gyis rlob pa'o / /
dam tshig ni bza' ba lnga'o / /
'di yang phyi ma las zhib tu gsungs pa la bzang po zhabs kyis kyang /
nyi ma zla ba chu sman dri / /
zhes pa nas /
dkyil 'khor de yis tshim par bya / /
zhes pa'i bar du tshigs su bcad pa gnyis gsungs so / /
da ni gong du gsungs pa'i grub pa rnams kyi yon tan gsungs rdo rje dam tshig gsum grub mchog /
ces pa la sogs pa'o / /
de la rdo rje dam tshig gsum bsam gtan la brten pa'i gtso bo gsum gyi rig 'dzin te /
de grub na sku la sogs pa dang 'dra bar 'gyur zhes pa ste bsam gtan la brten pa gzhan yang des shes par bya'o / /
'khor lo'i dam tshig ces pa ni rdzas la brten pa yin no / /
dam tshig dam pa thams cad kyi / /
zhes pa ni rgyud gzhan gyi cho gas grub pa dag las 'di mchog tu gyur pa zhes pa ste ci ste zhe na /
'di'i cho gas rdo rje bsgom pas so / /
de bzhin rdzas la brten pa gzhan yang shes par bya'o / /
stong khams dag ni snang bar byed / /
ces pa ni stong dang po la spyod pa ste /
de la rig 'dzin ni ri rab sum cu rtsa drug ces pa dang /
stong gsum na ni zhes pas stong gsum la spyod la mi snang ba ni stong dang po la spyod do / /
mngon shes ni rjes su dpag nas stong 'bring por shes par bya ste de ltar yang bzang po zhabs kyis /
mi snang ba ni kun gyi mchog /
ces pa la sogs pa gsungs so / /
lhag ma ni don gsal bsam phye'o / /
da ni dngos grub de dag gi thabs kyi bye brag gsungs pa /
bsnyen pa'i dam tshig sbyor ba dang / /
zhes pa la sogs pa'o / /
de la bsnyen pa ni lha mchog gi cho ga'o / /
nye bar sgrub pa ni de'i rig ma'i cho ga'o / /
sgrub pa ni dngos grub mchog gi cho ga'o / /
sgrub pa chen po ni rgyal ba mchog gi lha rnams kyi ste de ltar yang phyi ma las /
'dod chags chen po'i tshul gyis ni / /
zhes pa nas /
bdag 'dra dkyil 'khor 'byin pa ni / /
sgrub pa chen po zhes bya'o / /
zhes pa dang gzhan yang bzang po zhabs kyis kyang don bsdus pa las gsal bar bshad pa bzhin no / /
rdo rje bye brag ces pa ni gong ma de dag chung ngu la sogs pa'i bdag nyid de /
de la yang tshul bzhi bzhir gnas pa'i bcu drug ste /
de ltar yang phyi ma las /
thun mong mchog gi bye brag gis / /
zhes pa dang /
de ltar yang chen po'i sgrub pa chen po'i mthar thug nas de ltar bye brag shes par byas nas zhes so / /
de la lha mchog gi ngo bo ye shes dman pas chung ngu de'i tshul bzhin gsungs pa /
bsnyen pa'i ting 'dzin rab sbyor ba / /
zhes pa la sogs pa'o / /
de la bsnyen pa'i ting nge 'dzin ni rdo rje sems dpa' yab yum sbyor ba'i byang chub sems las byung ba'i yi ge lnga po nas /
mi gnas pa'i mya ngan las 'das pa mchog la thug pa bsgom pa ste /
de yang bzang po zhabs kyis gsungs pa /
oM AHhUM zhes pa de'i sems / /
zhes pa nas /
rgyu mthun byed ba bshes gnyen gyis / /
zhes pa'i bar du ste rang dang 'dra ba'i 'od kyis bshes gnyen las gyur par chung ngu'i rgyu mthun pa'i 'bras bu'o / /
nye ba'i sgrub pa ni lha mchog de la sa'i snying po la sogs pa'i rdo rje dag gis skye mched la sogs pa'i spyod pa ste skye mched ces pa ni nye bar mtshon pa ste 'di ni thams cad shes pa yin pas khams la sogs pa yang sbyar ro / /
de yang bzang po zhabs kyis gsungs pa /
rnam smin las ni kun shes 'gro / /
zhes pa nas /
sa bon rnams kyis zhes pa'i bar du ste mi 'dra bar smin pa nyid kyis na chung ngu'i rnam par smin pa'i 'bras bu'o / /
sgrub pa'i tshe na sngags kyi bdag po rig pa'i lha bsgom pa'i tshigs su bcad pas bskul bar bya ste /
bskul ba ni 'bring po'i sgrub pa la sogs pas bya ba ma yin pas khyad par du gsungs kyi bskyed pa la sogs pa'i cho ga yang shes par bya ste /
de yang bzang po zhabs kyis gsungs pa gong du smos pa ste skyes bur 'gyur zhes pa nas /
gsang ba gsum mtshan mthong nas su / /
zhes pa'i bar du'o / /
rang gi 'od kyis lus dang ngag gi las gtso bas na chung ngu'i skyes bu byed pa'i 'bras bu'o / /
sgrub pa chen po byed pa'i tshe /
rang sngags rdo rje can gyi des dbu rgyan la bdag po bsam pa ste /
de yang bzang po zhabs kyis gsungs pa /
dri ma chung bral dag don du / /
zhes pa nas /
rig ma dbang phyug dbu rgyan mchog /
ces pa'i bar te dri ma dang bral ba nyid kyis na chung ngu'i bral ba'i 'bras bu'o / /
gong ma'i bsnyen pa kho nar 'dus pa'i ngo bor gsungs pa /
bsnyen pa'i zhes pa la sogs pa ste thams cad ces pa ni dbyangs kyis bskul ba'i de ma thag 'od kyis bsdus te sangs rgyas thams cad kyi rang bzhin du brtag ces pa'o / /
da ni lha thams cad pas thun mong la ye shes kyi stobs kyis che ba'i tshul bzhin gsungs pa /
yang na zhes pa ni rdo rje bzhi'i yang zhes pa'i don to / /
de la rdo rje bzhi ni phyi ma las /
dang po stong pa'i byang chub ste / /
des bsnyen pa'o / /
sku gsum zhes pa ni sgrub pa ste /
de bzhin nye bar sgrub la sogs pa yang shugs kyis shes par bya ste /
gtso bo'i cho ga la ltos pa'i phyir ma smos so / /
de yang bzang po zhabs kyis gsungs pa /
snying ga'i ral gri'i snying 'od kyis / /
zhes pa nas /
thugs kyi dbang phyug 'dzin par 'dod / /
ces pa'i bar du ste chen po'i rgyu mthun pa'i 'bras bu la sogs pa ni snga ma bzhin no / /
ye shes kyi nus pa 'bring du gyur pa'i rig ma'i tshul gsungs pa /
dus bzhi zhes pa la sogs pa ste /
gnas lngar ni zhes pa ni sangs rgyas lngas byin gyis brlab ces pa ste /
khyad par du gyur pa'i cho ga smos nas yan lag bzhi pa ni rang gi cho ga la ltos par shes par bya ste de yang bzang po zhabs kyis gsungs pa /
'bring la de bzhin rgyu mthun sogs / /
zhes pa nas /
sangs rgyas lnga yis gang bar bsgom / /
zhes pa'i bar du'o / /
de yang 'bring po'i rgyu mthun pa la sogs pa ni snga ma ltar ro / /
dngos grub mchog la gnyis su med pa'i sgrub pa sbyor ba thams cad la thun mong gi cho ga gsungs pa /
ye shes rdo rje yi ge oM / /
zhes pa ste oM zhes pa ni mtshon pa ste /
AHdang hUM yang shes par bya'o / /
de'i oM gyis nor bu'i cha bskyed pa la sogs pa'i rim pas bsnyen pa la sogs pa bya'o zhes pa ste phyi ma las /
bsgrub bya sgrub pa'i sbyor ba gang / /
zhes pa la sogs pa'o / /
de yang bzang po zhabs kyis gsungs pa /
hUM AH'dab brgyad ces pa nas /
oM sarba ta thA ga ta a nu rA ga zhes pa'i bar dang /
don bsdus pa las kyang gsal bas gsungs so / /
da ni dngos grub dag gi dus gsungs pa /
zhag bdun dang ni zhes pa la sogs pa ste /
rgyas par zhes pa ni rgyud gzhan dag las shes pa'i don to / /
gsang ba mchog ces pa ni rgyud 'di ste gong du zla ba phyed kyis 'grub ces gsungs so / /
gzhan dag na re 'di ni drag shul gyis bsgrub pa'i dus te /
rab bskul bzhes pas de'i phyir te /
gong du bdun gyis 'grub par gsungs pas /
de ni mchog zla phyed pa yin no / /
zhes zer ro / /
da ni chung ngu'i sgrub pa la skul ba'i tshigs su bcad pa gsungs pa /
de la 'di ni zhes pa ni sprul pa'i sku kho na nye bar sgrub pa ste sdom pa ni de'i bsam gtan /
de'i yul ni gsol ba gdab par bya ba ste yul lo zhes sbyar ro / /
de'i don ni sku rdo rje'i bsam gtan gyis gsol ba gdab par bya ba'i yul tshigs su bcad pa 'og nas 'byung ba dang po 'di gnyis brjod do zhes pa 'di yin no / /
de bzhin du 'og ma gnyis la sbyar ro / /
tshigs su bcad pa de las kyang dang po ni rang gi sprul pa la'o / /
'og ma ni phyogs bcu nas spyan drangs pa la'o / /
sgrub pa zhes pa ni longs spyod rdzogs pa'i sku kho na bsgrub pa'o / /
de ltar sgrub pa chen por yang shes par bya'o / /
tshal par 'gas pa gdon mi za / /
zhes pa ni byin gyis rlob pa kho na'o zhes mi srid pa'i don to / /
le'u bcu gnyis pa'i 'grel pa rdzogs so // //
da ni sgrub pa chen po zhes grags pa'i bzlas pa gtsor ston pa'i le'u gsungs pa /
de nas zhes pa la sogs pa ste dang po 'dir ni gong ma'i dngos grub kyi thabs bzhi la bstod pa ste ye shes nyid rdo rje ste de nyid mchog go / /
'dzin pa ni mnga' ba'i don to / /
thub pa zhes pa ni lus la sogs pa'i las yongs su dag pa'o / /
don kun ni kun don no / /
de la byang chub chen po'i tshul zhes pa ni thabs bzhi po nyid do / /
sangs rgyas ni sku'o / /
chos ni gsung ngo / /
sngags ni thugs te de'i tshul du gyur pas na bzhi po ste bzang po dang shes pa dang brtan pa ste e ma'o zhe'o / /
ma skyes pa'i chos rnams kyang thabs bzhi po 'di dag ste 'bras bu dang bcas pas khyad par can zhe'o / /
da ni de dag gi sems la 'dod pa zhus pa gsungs pa /
sngags rnams thams cad bsdus pa'i mchog /
ces pa la sogs pa ste /
lha rnams kyi mchog rdo rje mi phyed pa gsum bsgoms pas sku gsum dang bde ba chen po'i ye shes 'thob par 'gyur zhes te /
bzlas pa'i sngon du 'gro ba thams cad las sgrub pa gtsor gsungs pa yin no / /
rigs dang zhes pa ni phreng ba'i sngags so / /
sngags rnams zhes pa ni rang gi sa bon dang spyan drang ba'i sngags te yang gsungs pa /
sgra yig thig ler ldan pa yi / /
mtshan gyi sngags kyis dbyung bar bya / /
zhes pa dang /
phreng sngags la yang rigs par gsungs zhes te de zlo ba ni rdo rje lha rnams kyi bzlas pa'o / /
de nyid don chen po byed pas ye shes mchog ste de'i sbyor bas sangs rgyas kun gyi byin gyis rlob pa ste de bshad du gsol zhes sbyar ro / /
yang las kyi rgyal ba mchog la gtogs pa'i rdo rje bzlas pa zhu ba gsungs pa /
ye shes rgya mtsho gnas pa'i zhes pa la sogs pa ste /
ye shes rgya mtsho ni rig ma ste de dang lhan cig gnas pa'i sku gsung thugs kyi rdo rje'i mtshan ma yi ge gsum ste de'i bzlas pa dang sbyor ba ji snyed pa bshad du gsol zhes so / /
sogs zhes pa ni ye shes sems dpa'o / /
de'i yon tan gsungs pa /
sangs rgyas dus gsum las byung rnams / /
zhes pa la sogs pa'o / /
lan gsungs pa de nas zhes pa la sogs pa ste thog mar las kyi mchog bzlas pa ston te /
de la sngags lha rnams kyi don kun zhes pa ni las kyi mchog gi bzlas pa ste /
de ni rdo rje gsum gyi mtshan ma yi ge gsum rdo rje dbye ba gsum gyi thugs kar bkod pa nyid rdo rje gsum ste de las spro ba la sogs pa 'di yin no / /
sku gsung thugs kyi gnas gsum las / /
spro ba rnam pa gsum dag bya / /
zhes te /
rim pas sa bon re re las de gsungs pas gzugs spro ba zhes so / /
de la mchod pa gsungs pa sangs rgyas rnams kyi zhes pa la sogs pa ste /
nam mkha' thams cad khyad par spro ba'i sangs rgyas de dag la rang gi rig ma la thim pa'i shin tu bde ba'i mchod pas mchod ces pa'o / /
cis thim zhe na /
gzugs kyi mchog ces te sa bon de las 'phros pa gzhan yang gzugs kyi rdo rje ma la sogs pa rang gi rig ma la thim ste bde ba dam pas mchod pa'i don to / /
ye shes rdo rje zhes pa ni gnyis su med pa'i sems dang ldan pa'o / /
yang na dbye ba rnam gsum gyis zhes pa'i dus gcig tu spro ba'o / /
so so zhes pa ni rang re'i sa bon las rang kho na spro ba'o / /
ye shes sems dpa'i spro ba gsungs pa /
lus dang ngag sems bdag med par / /
zhes te /
'di la ni lus la sogs pa'i spro ba'i bdag nyid dang mi 'dra'o zhes pa ste dus cig kho na ra rigs lnga spro ba'o / /
shes pa ni ye shes sems dpa'o / /
sems ni sa bon no / /
spro ba rnams kyi dus gsungs pa brjod nas zhes te dbugs kyi yi ge dang po brjod nas spro'o / /
bsdu ba'i dus ni rdzogs nas zhes te mchod pa la sogs pa'i las rdzogs nas bsdu zhes te /
de ni snying po la bzlas pa'o / /
de ltar yang bzang po zhabs kyis / /
sku gsungs thugs kyi rdo rje las / /
zhes pa nas /
bdag nyid dbus su thim par bya / /
zhes pa'i bar du tshigs su bcad pa bzhi gsungs so / /
de ltar lha rnams kyi thun mong gi bzlas pa bstan nas phye ba'i rnam pa gsungs pa /
sku dang gsung thugs byang chub pa / /
zhes pa la sogs pa'o / /
de la sku yang gsung la sogs pa dang ldan pas na gsung thugs zhes te rtag pa'i rnal 'byor pas sku'i dngos po dang dngos po med par dpyad pa ni sangs rgyas zhes bya ba ste de'i bzlas pa'o / /
gsung gi dam tshig byang chub pa'i tshe dpag med sbyor bas /
sgra yi rnam par dag sgra min / /
zhes brjod pa las 'das pa zhi bar brtag go / /
thugs kyi dam tshig byang chub pa rdo rje sems dpa' zhes pa'i rdo rje ngo bo rnams gzung 'dzin dang bral bar dpyad pa'o / /
mnyam pa nyid kyi don rtogs pa'i rin chen 'byung ba'i sbyor ba pas dus gsum gyi sangs rgyas dag mnyam zhing gnyis su med par brtags pa'o / /
don yod sbyor ba can gyi mchod pa la sogs pa'i don du sku'i sprin spro ba dang bsdu ba bya zhes te /
de rnams ni gcig gi bzlas pa de gzhan gyi yang yin te /
'dir gtsor gsungs pa yin no / /
da ni rig pa dang sngags rnams kyi bzlas pa gsungs pa /
khro bo'i dam tshig ces pa la sogs pa ste khro bo'i dam tshig gsad pa la sogs pa sbyor ba dag gis phreng ba'i sngags rang gi dkyil 'khor du grags pa'i sgra dbyung ba'o / /
de la rang gi zhes pa ni gang yang rung ba'i khro bo bdag por byas pas de smos pa'i dkyil 'khor te /
de ltar yang sgyu 'phrul dra ba las gsungs pa /
lha ni gang yang rung ba zhig /
dkyil 'khor dbus su bzhag nas ni / /
de yi ming smos rdo rje yi / /
dkyil 'khor yin zhes sangs rgyas gsung / /
zhe'o / /
'dod pa'i don gyis smos gyur pa / /
zhes pa ni gti mug la sogs pa dbugs kyi yi ge'i bar du bcug pa rang gi sa bon dang spyan drang ba'i sngags /
bsgrub bya'i ming dang bskul bar bcas te bzlas nas ser sna can la sogs pa'i don byas zhes pa'am yang na rigs kyi lha mo'am khro bo'i phreng sngags kyis te sgrub pa chen por 'dod pa nyid yin no / /
de la 'dod pa'i don gyis smos pa ni ser sna ste de dang ldan pa'i sems can la phan par dga' ba zhes te /
'og ma rnams la yang phrag dog can zhes pa la sogs pa sbyar ro / /
gti mug gnas la zhes pa ni gti mug rdo rje'i rnal 'byor la gnas te zhe'o / /
gzhan zhes pa ni de'i don byas pa'o / /
'dod chags rdo rje las byung ba / /
zhes pa ni de'i gnas gsum nas spros pa ste /
lus dang ngag dang sems kyi gzugs kyis don byed do / /
de yang gong 'og tu sbyar ro / /
'dod chags rgya mtsho zhes pa ni 'dod chags rdo rje'i rnal 'byor du gnas pa ste 'og tu yang shes par bya'o / /
dam tshig yang dag rdo rje gsum / /
zhes pa ni rdo rje gsum gyi rang bzhin yi ge gsum mo / /
dbu ma ni tshe'i ngo bo a te des na snang ba mtha' yas ni tshe dpag med ce'o / /
ma ning zhes pa ni spro ba dang bsdu ba ma yin pa'o / /
de'i don ni rnal 'byor pa gang yang rung bas snying ga'i pad+ma la gnas pa'i a srog gi rang bzhin dmar po bsams te /
oM gyis srog kha dog lnga'i bdag nyid sna'i lam nas spros te /
hUM gis bsdus nas a la thim ste ring du brtan te bzla'o / /
ji srid 'dod pa spros pa'i gnas sam rang gnas su mtshan ma byung nas de nyid la thim ste phyir mi 'chor ba ni tshe sgrub yin zhes pa 'di yin no / /
rdo rje bdag po gzugs kyi rdo rje ma la sogs pa'i bzlas pa ni 'di'i rnal 'byor can gyis rang gi bdag po'i rnam par dag pas de'i dbus su gnas te /
nyin re dus bzhir sbyor ba gsum gyi 'khor gyi 'khor lo'i chags pa skyes pa nyid kyis tshul ji lta ba bzhin bzlas na byang chub 'thob po zhes thun mong gi cho ga ste de ltar yang bzang po zhabs kyis /
nyin re zhing ni mtshams bzhi la / /
zhes pa nas /
kun la de yis shes par bya /
zhes pa'i bar du tshigs su bcad pa lnga gsungs so / /
rig pa chen mo spyan la sogs / /
zhes pa ni 'di rnal 'byor pa ni ma yin te phreng ba'i sngags la bya'o / /
rnal 'byor ni rdo rje'i bdag po dang mthun par zad do /
'dod pa'i longs spyod ces pa ni bcu gsum pa las la ni 'di 'brel pa'i sngags dang ming dang bskul bas phyung ste zhi ba la sogs pa'i las byas pa ni longs spyod de brten na 'dod pa 'grub ces so / /
de gnyis ni 'dod chags kyi sems las byung ba'o / /
gti mug las byung ba bstan pa'i phyir gti mug dam tshig ces pa smos te /
rig pa'i rgyal po sa'i snying po la sogs pa'i bzlas pa can gyis pho dang mo'i rnam pa med pa'i ye shes kyis gnas mtshan ma'i rnam pa mi shes pa'i gti mug sgom zhes pa 'di yang thun mong dang sbyar ba'o / /
zhe sdang gnas las skyes pa yang khro bo'i phreng ba'i sngags zlo ba can gyis srog gcod pa la sogs pa la zhe sdang gi sems kyis bya'o zhes pa ste zhe sdang rdo rje smra ba ni ma yin no / /
sgrub pa mchog chos can zhes pa ni gsod pa la sogs pa'i cho ga ji snyed pa dang ldan pa'o / /
da ni ye shes sems dpa' bzlas pa'i sa bon la sogs pa gsungs pa /
ye shes 'khor lo can rnams kyi / /
zhes pa la sogs pa ste ye shes zhes pa ni ye shes sems dpa'o / /
'khor lo can zhes pa ni rtag pa'i rnal 'byor can te /
ye shes sems dpa'i snying gar 'khor lo'i lte bar gsal ba la sngags don bsgoms te bzla zhes te sngags kyang yin la don yang yin pas de skad de /
sbyor ba 'di ni kun la shes par bya'o / /
sangs rgyas lnga zhes pa ni gtsor gsungs pa ste dkyil 'khor gyi thams cad sbyar ro / /
'od zer lnga zhes pa ni rigs lnga ste de'i don ni bdag gi sngags zlo ba la dkyil 'khor gyi lha thams cad kyis kyang zlos shing ye shes sems dpa'i sa bon de las rigs lnga'i gzugs spro zhing bsdu zhes pa 'di yin no / /
sku gsum rdo rje'i bye brag gis / /
zhes pa ni /
rdo rje gsum dang ye shes sems dpa'i bye brag ces pa ste /
rdo rje gsum la rim par spro ba dang lhan cig spro ba'o / /
ye shes sems dpa' ni lhan cig kho nar nges pa yin no zhes pa'i don to / /
lus kyis sku'i ngo bo nyid ces pa la sogs pa'i don ni /
bzlas pa'i mchod pa la rang gi rigs kyi lha mo'i lus kyis mchod ces gnas ma 'khrugs par ston to / /
da ni sgrub pa dag las las kyi khyad par ston te /
de la bsam gtan gyi las dang phreng ba'i sngags dang 'brel pa gnyis so / /
'o na yang bsam gtan la sngags dgos la /
sngags dang 'brel pa la yang bsam gtan dgos so / /
bsam gtan gyi las la yang gnyis te rang gi 'khor los bya ba dang bkra shis pa'i lhas bya ba'o / /
de ni zhi ba dang rgyas pa dang dbang dang mngon spyod dang dgug pa dang bskrad pa dang dug gzhom pa la sogs pa'o / /
sngags dang 'brel pa'i dbye ba ni de'i skabs su bshad par bya'o / /
de la bsam gtan gyi las nye bar gsungs pa /
dkyil 'khor chen po'i 'khor lo yis / /
zhes pa la sogs pa ste /
dkyil 'khor chen po'i 'khor lo la gnas te zhes thams cad la sbyar ro / /
rdo rje rtse lnga zhes pa ni gtso bo lnga zhes pa'o / /
'di'i don ni lha gang yang rung ba rang gi lha yi las gzhi'i me dang dbang chen la sogs pa'i dkyil 'khor du rdo rje gsum dang ldan pa dag gis gzugs gtso bor gyur pa de las kyi dbye bas kha dog bsgyur te /
snying ga rnams su ye shes sems dpa' la sogs pa'i sngags don bsgoms na las gang yang byed do zhes rang gi 'khor lor byas pa 'di yin no / /
bsam gtan nyid rdo rje bas de skad de 'dir gtsor byed pas bsam gtan gyi las so / /
yang shis pa'i lhas bya ba gsungs pa /
zhi ba la ni spyan gyi tshul / /
zhes pa la sogs pa'o / /
tshul zhes pa ni rang gi thabs dang 'dra ba'i rtag pa'o / /
rdo rje pad+ma can ni snang ba mtha' yas so / /
rnam par snang mdzad ces pa ni bsgyur nas don yod rdo rje gzung ngo / /
da ni mngon spyod kyi tshul gsungs pa /
ma chags pa'i sems can dang zhes pa la sogs pa ste de ni theg pa chen po smad pa yin no / /
rab tu bskul ba zhes pa ni phyi dang nang gi gsod pa la ming dang mA ra ya phaT ces bskul ba'o / /
de bstan pa khams gsum gnas pa'i zhes pa la sogs pa ste rkang pa gsum gyi nang gi bstan to / /
de nas las ni rab tu bsgrub / /
ces pa ni phur pa la sogs pa phyi'i ste /
nang gi byas nas phyi'i spyad do zhe'o / /
de la gcig tu mi bskyod pas mngon du bya ba gsungs pa /
nam mkha' dbyings kyi dbus dag tu / /
zhes pa la sogs pa ste 'khor lo rtse lnga zhes pa ni rdo rje rtse lnga pa mu khyud dang bcas pa'am /
yang na khro bo'i rdo rje gdengs par shes par bya'o / /
rdo rje sems dpa' zhes pa mi bskyod pa bskyed pa'i rkyen te /
de zhu ba'i dam tshig las 'khor lo rtse lnga pa /
de las rang gi mtshan ma /
de las mi bskyod pa ste /
rkyen 'di ni rnal 'byor pa gzhan mi bskyod par bsgyur na bya'i rang gi lha'i rkyen ni ma yin te /
grub pa thams cad ni mtshan ma thob pas bya bar gsungs la /
de ni ye shes 'ga' la dbang thob pa dag kyang rang gi sku mi skyed la nye ba'i sgrub pa la sogs pa dang por gyur pa ste /
de ltar yang bzang po zhabs kyis gsungs pa /
brtul zhugs tshul khrims sngags ldan pa / /
mig lus la sogs byin brlabs pas / /
zhes pa la sogs pa'o / /
de nas grub pa'i cho ga thams cad la lha gzhan du bsgyur ba la 'di dgos par shes par bya'o / /
sangs rgyas 'khor lo zhes pa ni mi bskyod pa de dkyil 'khor chen pos bskor ba'o / /
phyogs bcu nas byung sems can rnams / /
zhes pa la sogs pas ni nang gi gsad pa gsungs te /
sngags kyis bskul bas phyogs bcu'i sems can rdo rje gtum pos gsang ba'i sbyor ba byas pas zhi ba'i sku'i tshul gyis bdag la bsdus nas slar yang spro bar bya ste /
oM hUM rak+ShaM che ge mo mA ra ya phaT ces bskul ba'am /
rang gi mtshan gyi sngags sam mA ma kI'i phreng sngags kyis bskul te phyag rgya sna tshogs thogs pa'i rdo rje srin po bka' nod pa dag btang bas bsgrub bya la bcings nas khrid de bskrad pa dang brdeg pa la sogs pa bya ba dang gzhug pa dang bcing ba yang byas te /
yang bka' stsal pas gsad pa'i sbyor ba byas pas rgyu ma la sogs pa yang kun du drangs te 'og nas 'byung ba'i pho nya rnams kyis kyang za bar bsam zhes ji snyed pa'o / /
nyi ma bdun du zhes pa ni nyi ma gung ngam nam phyed dag la zhag bdun bya'o / /
'chi bar 'gyur ba gdon mi za / /
zhes pa ni mi srid pa'i don du bstan pa'o / /
da ni ri mo'i dkyil 'khor gyis gzung ba'i phyir bsam gtan gyis bgegs bskrad pa gsungs pa /
nam mkha' dbyings kyi dbus zhes pa la sogs pa'o / /
rnam par snang mdzad rab tu bsgom / /
zhes pa ni de'i gnas so / /
de'i don ni gsol ba gdab pa dang sbyin sreg la sogs pa'i de ma thag stegs bu'i dbus su rtag pa'i pho brang bsgoms te /
der rdo rje 'chang chen po'i sbyor ba gsum bya ba ste de'i don yang bzang po zhabs kyis /
sngon du bsnyen pa spyod pa yis / /
zhes pa nas /
ting 'dzin gsum po mchog yin no / /
zhes pa'i bar du tshigs su bcad pa lnga gsungs so / /
phyogs bcu nas byung sems can rnams / /
zhes pa la sogs pa ni gsol ba btab pas langs nas bgegs bskrad ba gsungs pa ste /
snga ma bzhin du phyogs bcu'i sems can dag bsdu ba dang spro ba la sogs pa gnyis su med pa'i ye shes can gyis byas te langs nas rdo rje gsor nas sa la lan gsum bskor zhing 'og ma'i tshigs su bcad pa lan gsum brjod do / /
bka'i 'khor lo zhes pa ni bdag nyid dbus su gnas te phreng ba dang bskul ba'i sngags kyis 'khor lo'i lha la mngon spyod la sogs pa'i las bka' stsal pa'o / /
rab sbyor ba zhes pa ni bdag nyid rdo rje 'dzin pa yin pa'i phyir gal te bdag gi tshig las 'das na lha yang rung ste /
bka'i 'khor lo'i sbyor bas gzhig par bya'o zhes bsdigs pa'i don to / /
de yang bzang po zhabs kyis gsungs pa /
'jam rgyal khro bos bltas nas su / /
zhes pa nas /
de dag 'gas pa gdon mi za / /
zhes pa'i bar du tshigs su bcad pa phyed dang drug go / /
yang mngon spyod kyi cho ga de gshin rje gshed kyis bya bar gsungs pa /
sangs rgyas dkyil 'khor 'khor lo can / /
zhes pa la sogs pa ste sangs rgyas dkyil 'khor ni rtag pa las gyur ba'i pho brang ngo / /
'khor lo che zhes pa ni gshin rje gshed kyi dkyil 'khor chen po'o / /
rang gi rdo rje zhes pa ni rang gi bdag po'i me long lta bu'i rnam par dag pa dang sbyar nas gshin rje gshed bdag por gyur pa'i rdo rje dkyil 'khor te spyan drang ba yang dzi na dzika ces sbyar ro / /
de bzhin lha mo dang khro bo gzhan dag rigs kyi bdag po'i rnam par dag pa dang sngags dang sbyar na 'khor lo'i bdag por 'gyur te de yang bzang po zhabs kyis gsungs pa las /
dbus su gnas gyur gang yin pa'i / /
'khor lo'i bdag por de shes bya / /
zhes bya ba la sogs pa gsungs so / /
zhugs pa dag ces pa ni gong du gsod pa'i sbyor ba byas nas bdag la zhi ba'i skus bsdus pa dag go / /
'di yang cho ga ni mi bskyed pa bzhi ste khyad par du yang bskul ba la rang gi phreng ba'i sngags so / /
de bzhin khro bo gzhan yang shes par bya'o / /
da ni srung ba'i 'khor lo gsungs pa /
sku gsung thugs kyi rdo rje 'am / /
zhes pa la sogs pa'o / /
rang gi sngags kyi yon tan ni rig pa'i lha'o / /
gtsug tor ni khro bo gtsug tor rdo rje'o / /
yang na zhes pa ni gzi brjid phung po gzung ngo / /
de'i don ni thog ma'i thabs dang shes rab bsgoms pa'i rjes la theg pa chung ngu pa dang thun mong ma yin pa'i don du lha gang yang rung bas khro bo bcu'i 'khor lo'i cho ga ji lta ba bzhin 'bar bar bya zhes pa 'di yin no / /
de yang bzang po zhabs kyis /
hUM mdzad yang na gtsug tor ram / /
zhes pa sh+lo ka gcig gsungs so / /
da ni bcu gcig par gsungs pa'i rtag pa las gyur pa'i pho brang gsungs pa /
nam mkha' rdo rje dbus dag tu / /
zhes pa la sogs pa ste dam tshig ni pho brang ngo / /
chos ni byang chub phyogs kyi ngo bo nyid do / /
gnas pa ni nyi ma la sogs pa'i bdag ti de yang bzang po zhabs kyis gsungs pa /
nyi zla legs par mnan pa ni / /
sna tshogs pad+ma'i lha stan can / /
zhe'o / /
da ni bcu par gsungs pa'i rdo rje'i sprin bsdu ba byas nas nga rgyal bya ba gsungs pa /
mkha' dbyings sangs rgyas thams cad kyis / /
zhes pa la sogs pa ste /
rang sngags yi ge ye shes tshig /
ces pa ni oM badzra swa b+hA ba At+ma ko\u0f85haM zhes pa'o / /
thugs kyi rnam par bsgom par bya / /
zhes pa ni de'i nga rgyal lo / /
de'i don ni rdo rje las byung ba'i 'od rang gi 'khor lor spros nas slar bsdus pa de btsud nas sngags brjod de nga rgyal bya zhes pa de yin no / /
de yang gsungs pa /
gzugs can don du rgyal 'od byed / /
de yi bdag nyid nga yin brjod / /
ces so / /
da ni thun mong grub pa gcig gsungs pa /
rnam pa'i mchog rnams kun ldan pa'i / /
zhes pa la sogs pa'o / /
rdo rje sems dpa' zhes pa ni chu'i rdul phra rab dag rdo rje sems dpar bsgom pa ste rigs kyi lhar bsgom pa'i rkyen no / /
sangs rgyas rim par bkod ces pa ni rtag pa'i rnal 'byor pas lo tsa na la sogs par chu bsgom pa dang /
gzhan yang rang gi rigs gang dang gang yin pa'o / /
chu yi steng du rkang pas bcag /
ces pa sra bar grub nas chu la 'gro bar bya'o zhes pa'o / /
mnyam par gzhag ces pa ni 'gro ba'i dus su rang gi lhar sbyor ba'o / /
spyi bo'i steng du zhes pa ni chu'i lha'i spyi bor rang bdag por byed pa'o / /
da ni las kyi khyad par bsam gtan pa las dgra dang de'i dpung gnon pa gsungs pa /
dbang chen dkyil 'khor bsgoms nas su / /
zhes pa la sogs pa ste /
'di skad du ming gi yi ge dang pos bskyed pa'i bsgrub bya mdun du mos te de'i rnam shes dgug pa la sogs pa byas nas /
de'i spyi bor suM gyis bskyed pa'i ri rab la laM gyis bskyed pa'i dbang chen ser po gru bzhi pa grwa na rdo rje rtse gsum pas mtshan pa la sna tshogs pad+ma dang rdo rje rgya gram de la pho brang sprul nas /
der khro bo ser po'i rkang pa dag gis brdzis pa bsgoms te rang gi sngags bskul ba dang bcas pa bzlas zhes ston par 'gyur ro / /
dpung dang cho ga de kho na ste yan man bskang bar bya'o / /
dpung gzhom pa gsungs pa /
dgra yi 'khor gyi dam tshig gi /
zhes pa la sogs pa ste /
'dis kyang ji skad du /
dpung gi gzugs brnyan rus phye dang / /
dug dang chu 'gram gnyis kyi sa la sogs pas byas te dang po'i yi ges bskyed nas dur khrod kyi ras ma la ji skad gsungs pa'i rdzas kyis bris pa'i phreng ba'i sngags ming dang bskul bar bcas pas khong par bcug ste nang gi gzhom pa dag byas nas /
lcags sam rus pa'i phur bu tshad sor brgyad pa ste rtse lnga pa hUM las bskyed pa oM g+ha g+ha zhes pa la sogs pa'i sngags kyis de'i snying gar khros nas gdab par bya'o zhes ston par 'gyur ro / /
'dir ma rdzogs pa ni bco lnga pa las ston to / /
bdag gis ni shes par sla ba'i phyir tshad gcig tu bris so / /
da ni rims la sogs pa gzhil bar gsungs pa /
grong ngam zhes pa la sogs pa ste /
'di'i don ni gang yang rung ba'i rnal 'byor pas nam mkha' la hUM las byung ba'i rdo rje rtse lnga pa bsams te /
sngags kyi phreng ba shAn+tiM ku ru zhes bskul nas bzlas pas rdo rje'i 'od bskal pa'i me dang 'dra bas nad bsregs nas slar bsdus pa dang /
rgyas pa dang skyon dgag pa'i don du rin po che'i 'od rnams dang /
sangs rgyas kyi sprin bdud rtsi'i chos 'dzin pa rnams spros te dbang bskur bar bya'o zhes pa yin no / /
de'i yon tan gsungs pa /
'di yis zhes pa la sogs pa'o / /
yi dam bcas pa rdzogs nas kyang / /
zhes pa ni gong du bsnyen pa rdzogs nas zhes pa ste thams cad du shes par bya'o / /
da ni ri mo'i dkyil 'khor bsrung ba'i don du phur bus gdab pa gsungs pa /
rdo rje bdud rtsi rgyal chen po / /
zhes pa la sogs pa'o / /
'di'i don ni bsam gtan gyis bgegs bskrad pa gsungs pa /
seng ldeng gi phur bu dris bsgos pa srad bu dmar pos btags te /
hUM las bgegs dgra'i gzugs su bsams te sngon du blo yis rab tu brtags nas /
phyis phyogs bcur ram gcig las 'phros pa'i gzugs kyis sa la bskor te /
g+ha g+ha zhes pa'i sngags brjod nas /
tho bas brdungs pas sa la bzung ba yin no / /
de yang bzang po zhabs kyis /
sa la yongs su bskor byas te / /
zhes pa nas /
bgegs de thams cad gzhom par bya / /
zhes bya ba'i bar du gsungs so / /
da ni zhi ba'i las gsungs pa /
mdangs bzang dkyil 'khor dam pa ni / /
zhes pa la sogs pa'o / /
'di'i don ni rtag pa'i rnal 'byor pas rang gi ye shes sems dpa'i snying gar dang po'i yi ges 'dod pa'i bsgrub bya bskyed de rnam par shes pa dgug la der bzhag nas /
oM ru ru s+phu ru dz+wa la tiSh+Tha sid+b+ha lo tsa ni sarba sA d+ha ni che ge mo shAn+tiM ku ru oM zhes brjod pas /
spyan la sogs pa rang gi rigs kyi lha mos nam mkha' khyab par spros nas 'od kyi gong bur slar bsdus te nad pa'i lus la khyab nas nad bsregs nas slar spro /
skyon dgag pa'i don yang bsdus te bdud rtsi bum pas dbang bskur te nad pa de gtang bar bya'o / /
de'i yon tan ni de yis zhes pa la sogs pa ste go sla'o / /
rgyas pa gsungs pa /
zla ba'i dkyil 'khor dbus su ni / /
zhes pa la sogs pa ste 'di'i don yang zla ba la gnas pa'i dbang chen gyi steng du snang ba mtha' yas ser po bsams te /
sngags kyang gang snying gar 'dod pa bzhag pa ste /
oM ka Te bi ka Te ka taM ka Te che ge mo puSh+TiM ku ru swA hA /
zhes rgyas pa la oM gyi gnas su swA hA gzhug par bya ste /
de yang bzang po zhabs kyis gsungs pa /
zhi ba dang ni rgyas pa dang / /
dbang dang dgug dang dbye ba dang / /
bskrad pa dang ni mngon spyod la / /
oM swA hA ho dzaHhUM phaT /
sngags kyi mthar ni bsgrub par bya / /
zhe'o / /
de bas na swA hAs bskul bas dkar mo la sogs pas nam mkha' gang bar bsgom ste /
dkar mo zhes pa ni la dkar bsnams pa'i phyir ro / /
de nas yang rin po che'i 'od lta bur slar bsdus nas bsgrub pa'i lus dang ngag dang sems la dgang bar bya /
rgyas pa kho na'i phyir yang spros te nor la sogs pa rgyas par 'dod na /
rin po che'i char gyis de'i khyim dgang ba dbang bskur ba dag bya'o / /
chos rgyas par 'dod na snang ba mtha' yas kyi gzugs kyis stobs dang mi 'jigs pa la sogs pa chos kyi sprin bstan to zhes khyad par ro / /
dbang gsungs pa /
nam mkha'i dbyings kyi dbus su ni / /
zhes pa la sogs pa ste /
'di yang zla gam la gnas pa'i nyi ma'i steng du rdo rje mkha' don yod grub pa chos mchog dmar po'i gzugs su bsams te /
'dod pa snying gar bzhag nas /
oM tA re tu t+tA re tu re che ge mo ba shaM ku ru hoH zhes brjod pas snga ma bzhin las thams cad bya'o / /
gzi brjid dbab pa zhes pa ni 'od zer lnga'i sbyor bas zhugs te bsgrub bya gzi byin bskyed pa kho nas 'grub po / /
da ni mngon spyod dang 'brel ba'i cho ga gsungs pa /
nam mkha' rdo rje srin po dang / /
zhes pa ste sngar bshad zin to / /
me yi dkyil 'khor la gnas te / /
zhes pa ni /
mngon spyod la mi bskyod pa la sogs pa dag me'i dkyil 'khor gru gsum la gnas te bya zhes so / /
da ni lha de dag gi mdog la sogs pa'i bsam gtan gsungs pa rnam par snang mdzad ces pa la sogs pa'o / /
zhal gsum ni rnam par thar pa gsum gyi rang bzhin no / /
dkar po la sogs pa'i tshul gsum ni sku gsum gyi dag pa'o / /
phyag drug ni pha rol tu phyin pa drug gis dag pa ste /
de dag ni kun la sbyar ro / /
dkyil 'khor gyi lha la nye ba dang dgug pa la sogs pa'i las la nye ba'i khro bo'i sgom pa gsungs pa /
khro bo chen po gshin rje gshed / /
ces pa la sogs pa ste /
srung ba'i 'khor lo nye ba ni ma yin /
'og nas rdo rje sems dpa' bskyed pa snang ba'i phyir ro / /
'og na yang bsam gtan ni de 'dra'o / /
las kyi khyad par la nye ba'i khro bo gsungs pa /
Tak+ki rgyal po zhes pa la sogs pa ste dkyil 'khor gyi lha ma yin pa dang /
sngar bshad pa'i gtan tshigs kyis srung ba la sogs pa nye ba ni ma yin no / /
phyag bzhi nye ba ni gnyis rig ma la 'khyud pa ste thams cad du shes par bya'o / /
zhi ba zhes pa ni rin po che'i rgyan no / /
gzi brjid phung po ni hUM mdzad do / /
gtsug tor rgyal ba ni gtsug tor rgyal po ste /
gzhan yang zhes pa ni de gnyis ni bsrung bar bya ba la bsgom mo zhes pa'i don to / /
'di rnams dang mthun pa ru zhes pa ni shis pa'i las dang mthun par khro bo dag sngags gsungs te /
'di ni phreng ba'i sngags kyi rjes la sbyar ba'i dan to / /
da ni gong ma de dag rdo rje sems dpa' las gyur to zhes gsungs pa /
nam mkha'i dbyings kyi dbus su ni / /
zhes pa la sogs pa ste me long lta bu zhes pa ni de'i ye shes te de bzhin du gzhan dag kyang rang gi ye shes las byung bar sbyar ro / /
mtshan rnams zhes pa ni sku'i rdo rje nyid mtshan no / /
sgyu ma zhes pa ni mig dang yid 'phrog pa'i gzugs kyis dga' bar byed pa ste de ltar yang sgyu 'phrul dra ba las /
sgyu mas dga' byed bzhi yang spro / /
zhes so / /
ut+pal mthing ga zhes pa ni dmar po'o / /
ut+pal zhes pa ni pad+ma nyid do / /
sgrol ma zhes pa ni dam pa'i chos kyi phyag rgya brkyang nas sems can dag sgrol bas so / /
gshin rje gshed la sogs pa'i phyag mtshan ni phyi ma las shes bar bya'o / /
lha mo dang khro bo de dag kyang rang gi bdag po'i rnam par dag pa dang /
sngags dang sbyar na 'khor lo'i bdag po yin pas rdo rje dkyil 'khor zhes pa la sogs pa smos pa yin no / /
'dod pa'i rgyal po zhes pa ni gzung ba'i ngo bo yin pa'i phyir ro / /
stobs po che zhes pa ni yan lag gi tshig re re 'ang sred med kyi bu'i stobs las che ba'i phyir ro / /
rdo rje sngon po ni mdog las btags pa'o / /
mi g.yo ba ni byang chub kyi don la mi g.yo ba nyid kyi phyir ro / /
'khor lo 'bar bas yongs su bskor / /
zhes pa ni 'od zer gyi kha las byung ba'i 'khor los bskor ba'o / /
de yang bdud kyi gtsug tor gyi yi ge dang ldan pas gtsug tor 'khor lo zhes so / /
sum+b+ha ni sngags rnams kyi bdag po gnyis bas mdzes pa'i phyir ro / /
'gog pa zhes pa ni dbugs 'gog pa'i khro bo'i sbyor ba ste /
des dgug pa la sogs pa'i las rdo rje ltar gzhan gyis mi phyed pa grub ces pa'i don to / /
le'u bcu gsum pa'i 'grel pa rdzogs so // //
da ni drag shul gtsor ston pa'i le'u las sngags dang 'brel ba'i las dang por bstan pas gsungs ba de nas zhes pa la sogs pa'o / /
de la yang gnyis te shis pa dang khyad par ro / /
shis pa ni zhi ba dang /
srung ba dang /
chos rgyas pa dang / /
dbang dang /
dgug pa dang /
bskrad pa dang /
dug gzhil ba dang /
dbye ba dang /
gsad pa dang /
char dbab pa dag ste bcu'o / /
khyad par ni rang gi skabs su dbye'o / /
de la zhi ba dam tshig mchog /
ces pa la sogs pa'i ting nge 'dzin ni rang gi bdag po'i ting nge 'dzin te rjes su dpag go zhes pa smras zin to / /
btsun mo 'di zhes pa ni de dang gnyis su med pa'i sngags so / /
sangs rgyas rdo rje rjes su dran pa ni mthu bstan pa ste de'i dus na yang de ltar 'gyur la /
rnal 'byor pa dag gis kyang das bskul na zhi ba la sogs pa'i phrin las dran nas mdzad do zhe'o / /
las rnams thams cad rab sgrub pa / /
zhes pa ni de nyid mdog dang /
gdan dang bskul ba'i sngags kyis bsgyur nas gang 'dod pa byed do zhes te /
de dag ni kun la shes par bya'o / /
rdo rje dam tshig skul mdzad pa / /
zhes pa ni rang gi yi dam zhi ba'i las la des bskul ba'am /
ye shes kyi bdud rtsi las dbyangs kyis skul bar byed pa'o zhes so / /
shi ba sos par byed ces pa ni de'i shis pa'i las te /
'di'i cho ga ni bsgrub pa'i mkhan pos yongs la grags pa'i cho gas zhib tu bshad pas de las cher shes par bya ste bdag gis ni ma byas so / /
'o na yang sgra'i don tsam ni bshad par bya ste kun la de ltar shes par bya'o / /
srung ba gsungs pa /
de nas zhes pa la sogs pa'o / /
rdo rje srung ba'i zhes pa ni 'jigs pa srung ba ste /
de yi sbyor bas stobs su 'gyur / /
zhes pa'i don to / /
chos rgyas pa gsungs ba de nas zhes pa la sogs pa'o / /
chos ni stobs dang mi 'jigs pa la sogs pa'o / /
bzlas pa tsam gyis zhes pa ni cho ga thams cad spyad de /
gsung gi bka' bzlas pa tsam gyis zhes pa'i don to / /
dbang gsungs pa de nas zhes pa la sogs pa'o / /
ye shes thob par 'gyur zhes pa ni ye shes kyi pha rol tu phyin pa rnam par dag pa'o / /
dgug pa gsungs pa de nas zhes pa la sogs pa ste /
gzugs mdzes zhes pa ni srubs gcig pa 'am srubs gnyis pa'o / /
bdud ni mnan pa'i tshul zhes pa ni g.yon brkyang ba ste /
de'i don ni ji skad gsungs pa'i thod pa la gnas pa'i bsgrub bya g.yon brkyang nas g.yas pas mnan nas sngags kyi phreng ba swA hA'i gnas la che ge mo A kAR+Sha ya zhes bskul la lan gsum brjod na 'grub ces pa yin no / /
mA ma kI 'am zhes pa ni dgug pa'i de srung ba dang zhi bar bya zhes te /
khro bos bkug la kun la de sbyar ro / /
bskrad pa gsungs pa /
de nas zhes pa la sogs pa ste tshul bzhin byas na zhes pa ni rang gi cho ga gang yin pa'o / /
dbye ba gsungs pa de nas zhes pa la sogs pa ste /
'di'i don ni srin po la sogs pas zin pa la 'am /
'di rnal 'byor pas cho gas thams cad rdo rje sems kyis sbyar nas che ge mo rak+Sha sa de bi mo tsa ya zhes bskul nas dbye zhes pa ste de bzhin du gzhan yang rang rang bskul ba shes par bya'o / /
dug gzhil ba gsungs pa de nas zhes pa la sogs pa'o / /
khro bo'i rgyal po zhes pa ni de'i phreng ba'i sngags te bskul ba dang bcas pa'i zhes pa'i don to / /
gsad pa gsungs pa de nas zhes pa la sogs pa ste brgya rtsa brgyad bzlas pa zhes pa ni nyi ma gung ngam nam phyed na ming dang bskul bar bcas te bzlas pa yis zhes pa'i don to / /
char dbab pa gsungs pa de nas zhes pa la sogs pa ste go sla'o / /
yang sngags kyi khyad par dgug bar gsungs pa de nas zhes pa la sogs pa ste /
rdo rje sems dpa'i sbyor ba yis / /
zhes pa ni rkyen las byung ba'i 'dod pa'i rgyal po'i rnal 'byor pa'o / /
ling+ga rkang pa g.yas pas mnan / /
zhes pa ni gshin rje gshed kyi cho ga kho nas thod pa la mnan pa'i bsgrub bya g.yas pas mnan te rang gi lcags kyu dang ldan pa'i lha dag gis dgug ces pa'i don to / /
lha rnams dgug pa gsungs pa de nas zhes pa la sogs pa'o / /
khro bo chen po sngags 'di yis / /
zhes pa ni ji skad gsungs pa'i sbyor ba dang ldan zhing bskul ba dang bcas pa'i sngags kyis zhes pa'i don to / /
lus ni kun du 'gas bzhin dgug /
ces pa ni chung ma la sogs pa ban+d+ha la gnas pa ji snyed pa'o / /
lha la sogs pa'i bu mo dgug pa gsungs pa de nas zhes pa la sogs pa ste rdo rje sems dpa'i zhes pa ni gnod mdzes de 'bras bu'i ngo bo yin pa'i phyir de skad bya ste /
kun bdag po zhes pa ni bdag po gnyis pa yin pa'i phyir ro / /
da ni bsam gtan la brten pa'i dgug pa gsungs pa de nas zhes pa la sogs pa'o / /
de la /
sangs rgyas rdo rje sku gsum la / /
zhes pas ni sangs rgyas dgug pa ston te rdo rje zhes pa ni mi bskyod pa'o / /
rdo rje sems dpa' zhes pa ni spro ba'i lha'o / /
sangs rgyas sku zhes pa ni rtag pa'o / /
gsung ni snang ba mtha' yas te gtso bo gsum gyi gsungs pa'o / /
'khor lo chen po zhes pa ni 'khor tshad med pa'o / /
mi'i bu mo dgug pa gsungs pa /
thams cad rdo rje dngos zhi ba / /
zhes pa la sogs ba'o / /
rang sngags skyes bu ni rig pa'i lha gang yin pa'i sbyor ba'o / /
snying gar zhes pa ni snying ga'i pad+ma la'o / /
rlung gi dkyil 'khor zhes pa ni yaM las bskyed pa'i rlung ste bsgrub par bya ba'i 'og tu bsam ste dgug par bya ba thams cad la shes par bya'o / /
zla ba'i dkyil 'khor dag la ni / /
zhes pa la sogs pas ni sha ci dgug pa gsungs te de'i don ni rtag pa las gyur pa'i zla ba la sha ci bzhag nas bdud rtsi 'khyil pa'i rnal 'byor pas rang gi sngags lan lnga bcu sha tsi'i ming A kAR+Sha ya zhes bskul na nges par dgug ces pa 'di yin no / /
yang 'dod ba'i rgyal pos dgug pa gsungs pa /
rdo rje kyo ba gzugs chen po / /
zhes pa la sogs pa'o / /
gzugs po che zhes pa ni kyo ba dang ldan pa'i phyag rgya chen po'o / /
rdo rje dkyil 'khor zhes pa ni rlung gi dkyil 'khor ro / /
nam mkha'i bu mo ni lha'i bu mo'o / /
sum+b+has dgug pa gsungs pa rang gi khro bo zhes pa la sogs pa ste sa 'og na 'og gi khro bo zhes pa'o / /
de'i don ni gnod mdzes kyi rnal 'byor pas gsal shing dang kyo bar ldan pa'i khro bo spros te gsal shing gis bsgyel nas kyo bas dgug ces pa'i don to / /
yang gsungs pa btsag gam zhes pa la sogs pa ste /
de'i don ni gang yang rung ba'i rnal 'byor pas zla ba gzas zin pa'i tshe btsag la sogs pa las lcags kyu'i gzugs byas te /
rang rang gi rig ma'i sbyor ba'i bu mo'i gsang bar bcug ste /
de dang rang gi mtshan ma las 'od zer lcags kyu 'phro ba de la bstims te /
rang gi sngags kyis ji srid grol gyi bar du byin gyis brlab par bya'o / /
de nas lam gyi bzhi mdor ming bskul bar bcas pa bri zhes pa yin no / /
gnod sbyin mo dgug pa gsungs pa rnam pa mchog rnams zhes pa la sogs pa ste /
rdo rje 'jam pa'i 'khor lo'i rnal 'byor pas gnod sbyin mo'i mgo bor gshin rje gshed bskal pa'i me dang 'dra ba bsgoms te kyo ba dang sbyor ba'i lha rnams kyis dgug ces ji snyed pa'o / /
kun gyi phyag rgya'i khyad par dang / /
zhes pa'i don te rang gi phyag rgya chen po'i sbyor bas rang gi sngags bzlas nas dgug gi gzhan gyi bzlas pas ma yin zhes pa'i don to / /
rdo rje sems dpa' zhes pa ni gnod mdzes te /
'di skad du khyad par ma smos pa'i dgug par bya ba thams cad kyi mgo la gnod mdzes bsams te /
de nyid 'bras bu'i ye shes rtag pa'i phyir ro / /
rdo rje thor tshugs gcig ma dang khro gnyer ma'i rig sngags gsungs pa de nas zhes pa la sogs pa ste /
'di yang bsgrub pa'i mkhan pos bshad pas de kho na las cher shes par bya ste /
de bzhin du rig pa'i tshogs gzhan las byung ba thams cad kyang 'dir rjes su dpag nas sbyar te /
rig pa'i tshogs bye ba khrag khrig ces gsungs pa'i phyir ro / /
da ni dgug pa la nye bar brtags nas thun mong gi bsnyen pa gsungs pa /
'gog pa'i rdo rje rgyal po ni / /
zhes pa la sogs pa ste dbugs 'gog pa la spyod pa'i sbyor ba gsum gyis ye shes kyi mtshan ma thob pas yongs su rdzogs pas rang gis 'bum du bzlas na zhe'o / /
yang na zhes pa ni bzlas pa yang zhes pa'i don to / /
da ni mngon spyod las phyi'i cho ga dang bskrad pa gsungs pa /
rdo rje slob dpon smod pa dang / /
zhes pa la sogs pa ste sngags kyi dngos grub ces pa la sogs pa ni thun mong ngo / /
phyogs bcu'i sems can thams cad kyis / /
zhes pa la sogs pa ni nang gi gsad pa byas te phyi'i bya'o zhes mtshams sbyor ba'o / /
phyi'i yang rnam pa gsum las mtshan ma mnan nas bzlas pa gsungs pa khrag dang zhes pa la sogs pa ste /
'di'i don ni chu 'gram gnyis kyis dang /
dug dang rkang rjes kyi sa dang sha chen la sogs pa khrag gam bong bu'i bdud rtsis sbrus pas bsgrub bya'i gzugs byas te dur khrod kyi ras ma la dug dang tshwa ba dang mar nag dang sol ba dang /
mtshon gyis shi ba'i khrag dag gis khro bo'i rdo rje la gnas pa'i sngags dang ming bris te khong par bcug nas khro bo gang yang rung ba'i sbyor bas gcer bur phud de skra bshig nas nang gi gzhom pa sngon du byas te /
ling+ga rkang pa g.yon pas mnan nas brgya rtsa brgyad bskul na 'jig ces ji snyed pa'o / /
chu yis gsher ba'i gos la sogs pa yang cho ga ni de kho na'o / /
de'i gnas gsungs pa ma mo'i gnas sam zhes pa la sogs pa'o / /
phur bu'i phyi'i cho ga gsungs pa /
mi yi rus pa las byas pa'i / /
zhes pa la sogs pa ste 'di'i don ni snga ma'i pho mtshan dang /
gong du gsungs pa'i rdzas las byas pa'i bsgrub bya la cho ga ji lta ba bzhin du ming rus kyi phur bu hUM las bskyed pa la brgya rtsa brgyad bzlas te /
g+ha g+ha zhes pa'i sngags kyis snying gar bskul te btab nas dgra'i sgo khar sba ba yin no / /
shes dang mi shes rnam spangs pa / /
zhes pa ni rnam par rtog pa spangs pa'i sangs rgyas so / /
da ni bskrad pa'i cho ga gsungs pa yang na zhes pa la sogs pa ste /
'di'i don ni thor tshugs gcig ma'am /
gang yang rung ba'i rnal 'byor pas thod pa mtshan dang ldan pa la shing nim pa dang btsod dang zhu mkhan gyi lo ma dag gi khu bas rlung la gnas pa'i gzugs sgro rtsa'i smyu gus bris te snying gar sngags kyi phreng ba'i ming dang /
u tsa ta ya phaT ces bskul te bris nas grong la sogs par sbas te /
nim pa dang rus dum gyis bkab ste bzhag na bskrad par 'gyur ro / /
thod pa ma rnyed na tA la'i lo ma dang dur khrod kyi ras la sogs pa la ste cho ga de kho na'o / /
ma bskrad na yang 'chi ba'am skams par 'gyur ro / /
da ni khams gsum pa la gdab pa'i phur bu gsungs pa /
mi yi rus pa'i phur bu'am / /
zhes pa la sogs pa ste de'i phyir sku gsum 'jig par byed ce'o / /
mi'i rus pa zhes pa ni sku'i rigs te dkar ba'i phyir ro / /
gzhan yang de ltar shes par bya'o / /
mdangs bzang po zhes pa ni hUM gi ye shes las bskyed pa'i phyir ro / /
rdo rje sems dpa' mnyam gzhag pa / /
zhes pa ni thugs la gdab pa'i phur bu gzhan gyis mi thub par bsgoms te /
de bzhin du sku la gdab pa la yang rnam par snang mdzad ces te rang gi rigs so / /
de'i phyir gshin rje gshed ces te gsung la yang rta mgrin gyi tshul lo / /
de ltar yang phyi ma las /
rigs kyi bye brag tshul gyis ni / /
rdo rje phur bus gdab par bya / /
zhe'o / /
gdab pa'i gnas gsungs pa /
rdo rje bdud rtsi zhes pa la sogs pa ste /
rdo rje sbyor bas zhes pa ni khro bo sum+b+ha ste des ni sangs rgyas la gdab po / /
gong du 'ang dam tshig de nyid bya / /
zhes pa ni gdug pa rnams la yang zhes pa'i don to / /
sku rdo rje la gdab pa'i sngags dang phyag rgya gsungs pa /
de nas zhes pa la sogs pa ste tshim ma zhes pa ni zhe sdang spangs pa'o / /
phan tshun dkri ba'i tshul du zhes pa ni lag pa rgyab sbyar te sor mo rnams de kri ba'o / /
mthe bong gnyis ni rab tu bsdam / /
zhes pa ni g.yas pa'i mthil du mthe bong gnyis kha sprad pa ste 'khor lo'i phyag rgya'o / /
'di'i don ni ji skad gsungs pa'i zhi ba'i cho ga dag gis mtshan ma ma thob pa la ji skad gsungs pa'i rdzas las byas pa'i sangs rgyas gzugs mtshan ma khong pa na gnas pa la dgug pa'i cho ga la sogs pa byas te /
bdag rnam par snang mdzad kyi tshul du gnas nas gong du bshad pa'i phur bu phyag rgya 'dis bzung ste /
bskul ba'i bsam pas sngags 'dis bskul ba dang bcas pas btab pa'am /
yang na sngags dang phyag rgya 'dis bzung nas phyis rdo rje khu tshur gyis bzung ste rdo rje tho bas oM badzra mung+ga ra zhes pa la sogs pa'i sngags kyis gdab bo / /
dam tshig mchog gis ldang bar 'gyur / /
zhes pa ni dngos grub stsol ba'i don to / /
'og ma gnyis la yang cho ga ni de kho na ste khyad par du rang gi tshul dang sngags dang phyag rgya mi 'dra bar zad do / /
de dag gi phyag rgya ni rdo rje dang pad+ma'o / /
de nas mnyes te bstod pa gsungs pa /
de nas zhes pa la sogs pa ste /
e ma'o gsang ba'i gnas kyi mchog /
ces pa ni gshin rje gshed kyi phur pa ste sku'i rigs yin pa'i phyir ro / /
de bzhin du 'og ma gnyis kyang shes par bya ste de gsum ni rdo rje rnam 'joms she'o / /
le'u bcu bzhi pa'i 'grel pa rdzogs so // //
da ni dngos grub kyi mtshan ma rmi lam gtsor ston pa'i le'u gsungs pa las /
dang po 'dir phyag rgya chen po mchog gi dngos grub kyi sgrub pa chen po gsungs pa /
de nas zhes pa la sogs pa'o / /
de la ni 'di rtag pa'i sgrub pa ste /
sme sha can zhes pa ni rdo rje'i rigs te lo bcu gnyis ma nyid kyi phyir ro / /
de bas na 'di ni 'og tu shes par bya la /
btso blag mkhan gyi bu mo lo grangs bcu drug ma mdog dkar mo gzung ngo / /
rtag tu zhes pa ni gtan du gzung ba'i don du shes par bya'o / /
rdo rje 'khyil pa zhes pa ni mtshan ma dam pa thob pa'i rnal 'byor pa nyid bdud rtsi 'khyil par bsgoms te bgegs bcom nas bshang gci la sogs pa 'bar bar byas nas rnam par thar pa'i khang pa gru bzhi pa bya zhes so / /
mtshan nyid thams cad ces pa 'dir ni mdog dang na so la sogs pas dag pa'i khyad par ro / /
dkyil 'khor lnga zhes pa ni rigs lngas byin gyis brlab pa'o / /
mchod pa nyams dga' zhes pa ni bde ba chen po'i ngo bo'o /
'dir ma rdzogs pa ni 'og nas shes par bya'o / /
rdo rje 'dzin pas gsungs pa rdo rje sems dpa' zhes pa ni rdo rje 'chang chen po'am mi bskyod pa'o / /
ut+pal mthing ga'i mdog ces pa ni sme sha can gyi bu mo dang sbyor ba yin no / /
sbyor ba'i cho ga de nyid ni / /
zhes pa ni rtag pa'i skabs su bshad pa'i cho ga thams cad 'dir yang sbyar ro / /
chos rnams kun dang mtshungs zhes pa ni stobs dang mi 'jigs pa la sogs pa sangs rgyas kyi chos thun mong ma yin pa thams cad la reg pa'i don to / /
snang ba mtha' yas kyis gsungs pa /
rdo rje chos ni rnam bsgoms pas / /
zhes pa la sogs pa'o / /
sa bcu la ni gnas par 'gyur / /
zhes pa ni sa bcu'i 'bras bu sangs rgyas kyi sa la gnas pa ste /
rdo rje'i mtshan ma ni rdo rje sems dpa' kho nar gyur pa'o / /
de bas don bsdus pa las /
rdo rje sems dpa' dngos de yi / /
sa bcu gsum pa gnas pa yin / /
zhes gsungs so / /
da ni de dag gi sgrub pa'i ngo bo gzung ba gsungs pa /
rdo rje nyi ma nub nas ni / /
zhes pa la sogs pa'o / /
gsang ba'i rdo rje kho na nyi ma ste pad+ma la nub nas bskyod pa'i ngo bo sgrub pa brtsams te sems bsdus pa'i ngo bo skya rengs shar ba dang /
'dod chags ma yin chags bral med / /
ces pa la sogs pa ye shes gsum gyi cha rig pa ste gtan du gzung ba ni /
bsgom pa mchog gis 'grub par 'gyur / /
zhe'o / /
sangs rgyas mtshan gyis mtshan par 'gyur / /
zhes pa ni rig 'dzin lta bu ni ma yin pa'i don to / /
sbyor ba thams cad ces pa ni phyag rgya'i tshogs thams cad bdag bzhin du sbyor zhing 'dzin pa ste bshang gci'i dam tshig ces pa ni de'i zas te thams cad mngon du 'bar bar byas te /
de'i dus thams cad du za ba'o / /
dbang po gnyis kyi sbyor ba zhes pa ni rdo rje dang pad+ma zhes pa ste de'i zhi ba zhes pa ni mi gnas pa'i mya ngan las 'das pa ste chos nyid do / /
gnas zhes pa ni rdo rje 'dzin pa kun gyi gnas so / /
bla na med pa zhes pa ni thabs bya zhes pa'i don to / /
'dir ma rdzogs pa ni 'og tu shes par bya'o / /
da ni khyad par gyi las ston te de yang gnyis te gshin rje gshed kyi dang bgegs dgra'o / /
de la gshin rje gshed kyi khyad par gyi las gsungs pa /
de nas zhes pa la sogs pa'o / /
de la yang sa bla dang bsam gtan pa gnyis la dang po 'dir bu mo dgug pas bla ba yin no / /
'di'i don ni gshin rje gshed kyi rnal 'byor pas dur khrod kyi thal ba las hom khung gru gsum byas nas /
tsher ma'i me bus te me'i dbus su yang de nyid spyan drangs nas zhag gsum du nyi ma gung ngam nam phyed na dug la sogs pa stong rtsa brgyad bsreg cing /
oM hr-IHSh+T-I bi kr-i tA na na sar+b+ba shatrUM na ya bu mo che ge mo stam+b+ha ya hUM hUM bu mo che ge mo A kaR+Sha ya hUM phaT ces bskul na dgug gi zhes pa yin no / /
bsam gtan pa gsungs pa bcu bzhi 'am zhes pa la sogs pa ste /
rnal 'byor pas des dur khrod kyi sol ba mar ngo'i tshes brgyad dam bcu bzhi la stong rtsa brgyad dang che ge mo nA sha ya A kAR+Sha ya zhes gang yang rung ba'i gdon dang bu mo'i ming bskul bas btab ste /
lam gyi bzhi mdor bris na des de ster bar 'gyur ro / /
yang gsad pa gsungs pa thob ces pa la sogs pa ste /
zla ba shi ba'i nub mo yi ge dang pos bskyed pa'i bsgrub bya mdun du mos te rnam par shes pa dgug pa la sogs pa byas nas de'i phyag cha tho ba brgyab na 'chi zhe'o / /
yang gsungs pa hUM zhes pa ste /
gong ma kho na las hUM las bskyed pa'i rdo rjes bteg ces pa ni mi 'dra bar zad do / /
yang gsungs pa rdo rgyus zhes pa la sogs pa ste ji lta ba bzhin du rdo rgyus la sogs pa'i sa ma ra na zhes pa bskul ba'i sngags gong ma stong rtsa brgyad bzlas te /
dur khrod kyi sa la des bsgrub bya'i gzugs bris nas hUM las bskyed pa'i sta res mid pa bcad par bsams na mgo gcod par 'gyur ro / /
yang bsam gtan la brten pa'i las /
las char pa bcad pa gsungs pa /
las kyi rdo rje rab 'bar ba / /
zhes pa la sogs pa ste /
rdo rje sems dpa'i rnal 'byor pa ser pos nam mkha' hUM las bskyed pa'i las kyi rdo rje ser po /
de'i lte ba la yang rdo rje phra mo ser po de'i bum pa la bdag gnas te de'i 'od dang bdag gi 'od bskal pa'i me lta bus klung rnams skams pa dang sprin kun gtubs te rang gi sngags ma hA b+h+ri ste te de zhes bskul te bzlas na char mi 'bab po / /
da ni ri mo'i dkyil 'khor gyi rlung la sogs pa gcad pa gsungs pa /
dkyil 'khor dag ni 'dri ba ni / /
zhes pa la sogs pa ste mche ba'i phyag rgya ni bgegs dgra'i phyag rgya chen po ste de'i sngags ring po'i mthar phaT ces bskul nas bskrad par bya'o / /
de yang bzang po zhabs kyis /
bdud rtsi 'khyil pa'i rdo rje yis / /
zhes pa la sogs pa'i tshigs su bcad pa gcig dang sngags rnams gsungs so / /
da ni le'u bcu gcig par bstan pa bsnyen pa dang po la gtogs pa gsungs pa /
ye shes sems dpa'i sbyor ba yis / /
zhes te srid pa bar ma'i sems ye shes kyi bdud rtsi de las gyur pa'i gzugs rig pa'i lha dbus kyi gdan la bsgom zhes bya'o / /
bud med rtag tu gzhag ces pa ni de'i bskul ba'i don du shes par bya'o / /
da ni sgrub pa chen po la gtogs pa'i cho ga gsungs pa /
rgyan rnams thams cad ces pa la sogs pa ste /
pad+mo rab tu rgyas byas zhes pa ni rig pa'i pad+mo mdzub mo dang lce dag gis brud pas rgyas par bya zhes so / /
hUM zhes pa ni sngon du pad+mo'i 'dab ma la sogs pa rdzogs par bya ba'i don to / /
rang lus ngag sems rdo rje la / /
zhes pa ni lus la sogs pa'i ngo bo'i b+ha ga dang gsang ba'i rdo rje'o / /
de gnyis la rang rang gi sems phab nas gzung ngo zhes pa'i don to / /
da ni rdo rje 'jam pa'i ri lu'i 'phro gsungs pa /
bzhin bzang phan par 'dod pa yis / /
zhes pa la sogs pa ste de ni 'jam dpal gyi rnal 'byor pas rang gi rig ma'i bu mo la mchod pa la sogs pa brtsams te /
ji skad gsungs pa'i ri lu gsang ba dang bcas te bza' ba yin no / /
ri lu'i rdzas gsungs pa bshad pa'am zhes pa la sogs pa ste 'am zhes pa ni nyi ma la sogs pa yin no / /
da ni bdud rtsi lnga dang 'bras chan nam sha dag la sogs pa gang 'byor ba'o / /
blang ba'i cho ga gsungs pa /
bshad pa zhes pa la sogs pa ste /
cho ga ni bshad pa blangs nas khar ba'i snod du ra dkar gyi 'o mas bsnur te bskam par byas nas /
kham phor bug pa can gyi steng du sbyar ba de'ang sa la rlung la gnas pa'i me'i dkyil 'khor brkos te de la gzhag par bya /
der me bcug ste bskol na bug pa med pa la 'jim pa blangs nas brgya rtsa brgyad du bskul te ri lu bya zhes so / /
khyi sha la sogs pa'i cho ga ni zangs kyi snod du ba dmar mo'i 'o mas bskam pas kham phor cho ga snga ma bzhin du bya zhes so / /
rnal 'byor pa gzhan gyis gsungs pa /
rdo rje 'dzin pa gang yang rung / /
zhes te cho ga ni 'jam dpal dang mthun no / /
de nas mnyes pa gsungs pa de nas zhes pa la sogs pa ste mchog tu mi 'gyur zhes so / /
ngo bo nyid kyang dag pa dang shin tu dri ma med pa'i chos kyi sku la sogs pa rim pa bzhin te de kho na ngo mtshar che zhe'o / /
da ni dbang bskur ba'i nges pa gsungs pa de nas zhes pa la sogs pa ste /
mi 'gyur che zhes pa la sogs pa ni snga ma nyid bsdus pa'o / /
sangs rgyas rdo rje can rnams ni rtag pa la sogs pa ste de dag ni rdo rje sbyor ba mi bskyod pas mnyes pa yin no / /
rdo rje 'dzin pa rnams ni rdo rje rgyu 'bras dbye bas so / /
spyan la sogs pa rnams dang khro bo rnams ni rang gi gtsug tor gang yin pa'o / /
rig 'dzin pho dang mo ni dkon mchog dpal dang tshe dpag tu med pa'o / /
thams cad las byed pa'i phyag brnyan gsum pa la ni don yong grub pa'o / /
dpa' bo rdo rje la sogs pa'i sngags rnams ni rdo rje sems dpa' mi bskyod pas so / /
lhag ma ni go sla bas ma bkrol lo / /
da ni dkyil 'khor du bcug pa'i slob ma la pra dbab pa gsungs pa de nas zhes pa la sogs pa ste /
sngags bzlas pa yi sbyor ba yis / /
zhes pa ni A be sha zhes pa la sogs pa dag go / /
bsam gtan zhes pa ni 'phags pa bzhi la sogs pa'i bsam gtan no / /
de'i cho ga ni dbab snod yi ge a las rdo rje chos su bsams te /
de'i snying ga la sogs pa'i gnas gsum du laM la sogs pas bskyed pa'i dbang chen la sogs pa la gnas pa'i hUM la sogs pas byin gyis brlab par bya'o / /
rkang mthil du yang yi ge dz+haiM 'bar ba rang gi sa bon gyis rlung dang me la bzhag ste /
de'i 'od kyis bskul ba'i hUM la sogs pa'i 'od dang /
A be sha ya zhes pa la sogs pa'i sngags dang dril bu'i sgra dag gis sku la sogs pa dbab ste /
yi ge brgya pa lan bzhi bcus brtan par byas nas lce la a dmar po bsams te cir 'gyur 'dris pa 'di yin no / /
de yang bzang po zhabs kyis de nas slob mas smra ba zhes pa nas /
tiSh+Tha badzra de la thim / /
zhes pa'i bar du gsungs so / /
sa bla zhes pa ni rlung la gnas pa'i me'o / /
'phags pa bzhi po zhes pa ni yi ge bzhi'o / /
da ni ye shes 'ga' la dbang thob pa'i rnal 'byor pas ri mo'i dkyil 'khor la thig dang rdul tshon gyi don du dbab pa gsungs pa /
bu mo lo grangs bcu gnyis ma / /
zhes pa la sogs pa ste cho ga thams cad ces pa ni sngar bshad pa kho na'o / /
de yang gsungs pa /
shin tu ye shes 'babs thob pa / /
zhes pa nas /
de ni dbab pa'i cho ga'o / /
zhes pa'i bar du'o / /
rnam pa gzhan du byas na ni / /
zhes pa ni thig la sogs pa de bdag nyid kyis byas na zhes pa'i don to / /
lhag ma ni go sla'o / /
khru gang tsam mam zhes pa ni sku phebs pa'i yon tan te ngag la sogs pa'i yang yon tan du shes par bya'o / /
snga ma bzhin du thams cad 'gyur / /
zhes pa ni las dang po bzhin du mchod pa la sogs pa dag bya'o zhes pa'i don to / /
da ni bgegs dgra'i khyad par gyi las gsungs pa /
de nas zhes pa la sogs pa ste /
rtse gcig ma gyur pa ni mtshan ma ma thob pa ste 'o na yang dbugs 'gog pa'i brtul zhugs brtan na ni 'di yin no / /
las ni gdug pa thams cad gzhig pa ste dgug pa la sogs pa ni ma yin no / /
'di skad du 'di'i rnal 'byor pas dur khrod du de'i thal ba las hom khung gru gsum byas te bshang gcis byugs nas tsher ma'am nim pa'i me sbar te de nyid spyan drangs nas de'i zhal gdangs par sha chen la sogs pa'i gzugs brnyan ming dang ji lta ba bzhin du byas te /
nang gi gsad pa yang sngon du byas nas mtshon rnon pos rkang pa g.yon nas brtsams te gtubs nas khros te bsregs nas 'og nas 'byung ba'i sngags bskul ba dang bcas te stong rtsa brgyad du bzlas zhes bya ba ston to / /
bsam gtan pa gsungs pa /
dgra'i gzugs brnyan zhes pa la sogs pa ste 'di ni chu 'gram gnyis kyis dang ske cho la sogs pa dang ldan par byas te /
ji lta ba bzhin du gzugs brnyan byas nas shin tu gdug pa'i sbrul gyi tsher mas til 'bru tsam du phug ste bskul na zhes pa yin no / /
sol khus zhes pa la sogs pa ni rus phye la sogs pa'i gzugs brnyan la ji lta ba bzhin du byas te /
rang gi bskul ba'i gsang sngags che ge mo ra khra se khra ha zhes bskul bas srin bus khyer bar 'gyur te /
'og ma la yang ling+ga de kho na la rang gis bskul ba'i dbang gis bshang gci la sogs pa blugs na tsha bas btab par 'gyur ro / /
de'i las kyi khyad par gyi sngags gsungs pa de la 'di ni zhes pa la sogs pa'o / /
nang gi bshad pa kho na la nye bar brtags pa dang khro bo bskyed pa'i rkyen gsungs pa /
rdo rje sems dpa' khro bo che / /
zhes pa ste rdo rje sems dpa' ni mngon spyod kyi khro bo bskyed pa'i rkyen no / /
khro bo che zhes pa la sogs pa ni gzhom pa'i don du spro ba ste bcu gsum par bshad zin to / /
sbrul nag rab tu khro bo ni / /
zhes pa ni 'og tu bshad par bya'o / /
phyogs bcu'i sems can zhes pa la sogs pa yang gong ma ste kho na las gnyer brtags pa'o / /
de rnams rnam par dag pa gsungs pa e ma zhes pa la sogs pa ste /
ma skyes pa nyid las gsod pa'i ye shes las sprul pa ni rdo rje'i theg pa ste e ma'o / /
da ni bsam gtan la brten pa'i las phran tshegs gsungs pa /
de la 'di ni zhes pa la sogs pa ste /
'di'i don ni gang yang rung ba'i rnal 'byor pas rdo rje rgyus la sogs pa la khaM zhes lan brgya rtsa brgyad bzlas te /
rang gi dpral bar lce gnyis can gyis sbrul nag po bris te de'i kha la khaM zhes pa dug gi rang bzhin bskal ba'i me 'dra ba bsams nas de gnas las 'gul zhing /
yang de'i kha la hri 'bar bar bsams te /
de'i 'od kyis dug rnams drangs te khaM gis bskul nas gtang bar bya'o / /
ci de 'dzin par 'dod na de la de btang bas reg pa tsam gyis dogs pa med do / /
nya kyi ba la sogs pa la yang cho ga ni de kho na bzhin no / /
yang gtso bo gsum gyi snying pos dug gzhil ba gsungs pa /
de la 'di ni zhes pa la sogs pa ste /
lta ba rdo rje zhes pa ni gdug pa'i sbrul gang mthong bas dug tu byed pa'o / /
de bzhin du dri tshor ba tsam la sogs pas kyang snom pa rdo rje la sogs par 'gyur ro / /
oM zhes pa ni rtag pa'i rnal 'byor pas lag pa g.yas pa la oM las bskyed pa'i 'khor lo'i lte ba la de nyid bkod de /
de'i 'od kyis bsgrub bya'i lus la khyab ste /
dug bsdus nas 'od zer gzhan gyis gtor te /
yang bdud rtsi 'od zer 'bab pas phyir lus dgang bar bya ste 'di ni 'og tu yang shes par bya'o / /
hUM zhes pa ni rdo rje sems dpa' 'am mi bskyod pa dkar por 'gyur ba snga ma bzhin du hUM gis rdo rje bskyed de /
de'i 'od bsil bas bsgrub bya'i lus la khyab ste spyi bo la sogs pa'i gnas bzhir lan gsum du bsdus te /
yang snying gar bsdus nas skyugs par bsams na nad med par 'gyur ro / /
a zhes pa ni snang ba mtha' yas dkar por bsgyur bas rtag pa'i cho ga kho nar sbyar na nye ba'i dug med par 'gyur ro / /
sdud pa na ni zhes pa ni dug dang 'dres pa'i phyir nag po yin la /
bskul ba ni de dang ma 'dres pa gzhan ma yin pas dkar po ste rtag pa la yang 'di shes par bya'o / /
yang mtshan gyi sngags kyis kyang rlung la sogs pa'i phyi nang gi nad bsal ba gsungs pa /
de la 'di ni zhes pa la sogs pa ste /
'di'i don ni yi ge gang gis nad gzhom par 'dod pa de'i gzugs rtag pa la sogs par bsgoms la ci ste mi bskyod pa'am gzhan yin na mdog dang gdan la sogs pa rdo rje las kyi go 'phang dkar po la sogs pa bsgyur te /
de'i mtshan ma 'khor lo la sogs pa dang /
sa bon gyi 'od dang nang bskul ba'i tshig rang gi mtshan gyi sngags dbugs kyi yi ges bzlas te /
phya ti ma pa na hUM zhes pa bskul bas nad pa'i lus las spre'u la sogs pa dang 'dra ba'i gzugs gnas gsum nas byung bar bsams te /
yang rdo rje go 'phang nag po la sogs par bsgyur te /
des rang gi sa bon dang mtshan ma dag las nang gi gsad pa sngar bshad pa bzhin spre'u la sogs pa de dag gzhom ste /
de nas zhi ba'i don du go 'phang dkar po la sogs par yang bsgyur te bdud rtsis nad pa la bkang bas zhi bar byas te /
de dag zhag bdun du nyin re la yang mtshams bzhi la brgya rtsa brgyad byas na mngon par nges pa'i las sdig las byung ba'ang med par 'gyur zhes ji snyed pa'o / /
de kho na gzhan gyi bya ba gsungs pa /
yang na zhes te rang gi rig pa'i lha gang yang rung bas cho ga gong mas so / /
da ni 'dod pa'i rmi lam gtsor ston pa gsungs pa de nas zhes pa la sogs pa ste ye shes nyid dbang bsgyur ba'i kyo ba'o / /
'dod pa thar pa zhes pa ni srid pa dang mya ngan las 'das pa'i bdag nyid ces pa'i don to / /
chos rnams rmi lam lta bu zhes pa la sogs pas ni ma skyes pa'i de kho na nyid las rmi lam la sogs pa'i 'khrul pa gsungs pas de la zhen par mi bya'o zhes ston to / /
rtag tu mthong zhes pa ni mthong ba ni 'di dag go zhes te go sla bas ma bshad do / /
da ni de las brtsams te gsang ba'i rgyud las gzhan dang thun mong ma yin pa dam tshig gi snying po rang gi sems brtag pa gsungs pa de la 'di ni zhes pa la sogs pa'o / /
rang gi sems rdo rje la gnas pa kho na brtag pas gnas na chos can la sogs pa'i tha snyad dang bral ba mthong ba med pa'i tshul gyis mthong ste /
des na sangs rgyas kyi chos stobs la sogs pa thams cad rang bzhin gyis gnas so zhe'o / /
de la ngo mtshar gsungs pa /
de nas zhes pa la sogs pa ste /
'di cis zhes pa ni the tshom gyi gnas so / /
bcom ldan 'das rnams kyis zhes pa ni bshad pa zhes 'brel to / /
nam mkha' la nam mkhas bsgom du mi nus te gnyi ga med pa'i phyir ro / /
de bzhin ngo bo med pa las sangs rgyas kyi chos so zhes pa ni ngo mtshar gyi lam ste e ma zhe'o / /
da ni rnam par byang ba'i snying po de las brtsams te le'u gnyis pa'i lus dang ngag dang sems lta bu zhes pa'i bar du sems tsam du bstan pa'i phyir gsungs pa de nas zhes pa la sogs pa ste /
sems kyi ngo bo nyid do zhes pa ni bsgrub par bya ba ste des na dper na zhes pa ni yang dag par zhes pa'i don to / /
yang sems lus lta bu zhes pa ni ye shes kyi gzugs don dam pa'i sems rang bzhin med pa gsungs pa /
bcom ldan 'das zhes pa la sogs pa ste 'dir yang 'dod pa ni byang chub kyi sems de yang lus la mi gnas zhes pa la sogs pa ste 'dir yang dper na zhes pa snga ma bzhin no / /
rmi lam lta bu zhes pa la sogs pa ni go rims bzhin rnam par thar pa gsum dang sbyar ro / /
yid bzhin gyi nor bu rin po che'i dpe 'di ni gong du de bzhin gshegs pa'i ye shes 'byung bar byed pa zhes bya ba de la gsungs pa yin no / /
de bas na sangs rgyas kyi chos rnams rjes su 'brang ba zhes gsungs so / /
gong du sems tsam de smras pa kun rdzob pa'i sems rang bzhin med par gsungs pa /
de nas zhes pa la sogs pa ste 'dir yang 'dod pa ni lus dang ngag dang sems rdo rje de dag kyang zhes pa la sogs pa ste /
gzugs dang sgra dang sems su snang ba rnams / /
zhes pa'i don to / /
cang mi smra bar zhes pa ni med pa ni brjod pa'i rgyu ma yin pa'i phyir ro / /
le'u bco lnga pa'i 'grel pa rdzogs so // //
da ni brtul zhugs zhes grags pa dbang bskur ba gtsor ston pa'i le'u las dang po slob dpon gyi las le'u bzhi par gtogs pa ston pas gsungs pa de nas zhes pa la sogs pa ste /
de la gsol ba btab ces pa ni yang mchod pa byas te sngar zhus pa'i dkyil 'khor dag las gnyis dang /
de'i las ma bshad pas yang dang yang du bskul zhes pa'i don to / /
de nas zhes pa ni de ni zhes pa'am yang na bzhi par bshad pa lta bu ste sbyar ba de ltar na bshad par bya zhes pa ni brtsam mo zhes pa'i don to / /
khru ni zhes pa la sogs pa ni sngar bshad do / /
sku yi rdo rje rab tu gnas / /
zhes pa ni rtag pa'i rnal 'byor du bdag nyid gnas te /
rdo rje theg pa'i cho ga ji skad grags pas bri zhes pa'i don to / /
phyag na rdo rje'i gnas su bya / /
zhes pa ni rtag pa 'dir gnas kyang rdo rje 'chang chen po'i rang bzhin las ma 'das pas de skad do / /
lhag ma ni go sla'o / /
gsung gi dkyil 'khor gsungs pa de nas zhes pa la sogs pa ste /
dkyil 'khor rnams ni kun gyi mchog /
ces pa ni rgyud gzhan dag las khyad par du gyur pa ste /
gong du yang de bzhin no / /
rdo rje bsgom pa zhes pa ni slob dpon te de kho na nyid kyi sku'i zhes pa ni gsung gi sku rdo rje sku'i yon tan snang ba mtha' yas su gnas te bri ba la sogs pa bya zhes pa'i don to / /
yang ye shes 'ga' la dbang bas bri ba gsungs pa rgyal po chen po zhes te khye'u dang bu mo sngar bshad pa'i cho gas pra phab ste bri zha'o / /
cho ga bzhin zhes pa ni spyi'i cho ga ste de yang bzang po zhabs kyis gsungs pa /
de ltar kun ldan dkyil 'khor la / /
zhes pa nas /
thams cad sgor ni shes par bya / /
zhes pa'i bar du'o / /
rab tu gsang ba'i dkyil 'khor zhes pa ni ci ste rin chen 'byung ba dang don yod rdo rje la mos na de kho na'i dkyil 'khor la de'i gzugs dbus su bri na de bdag por 'gyur ba'i gnas zhes pa'i don to / /
da ni sku la sogs pa'i ngo bo yi ge gsum gsungs pa /
de nas zhes pa la sogs pa ste thig gdab pa'i don du yi ge gsum dang ldan pa'i skud pa bkal ba ste de yang bzang po zhabs kyis gsungs pa /
yi ge gsum ldan rnal 'byor pas / /
thig skud bzung nas bkal par bya / /
zhe'o / /
thig gi cho ga 'di yang bzang po zhabs kyis gsal bar gsungs pas rgyas par ma bshad do / /
da ni ye shes 'ga' la dbang thob pas thig dang tshon gyi las gsungs pa /
rdo rje thig ni gdab pa dang / /
zhes pa la sogs pa ste /
sngags kyi sems dpa' zhes pa ni ye shes 'ga' la dbang bas ni mig la sogs pa byin gyis brlab pa la sogs pa bya'i rang gi lha ni d+hA tu zhes pa'i sngags kyis gsal ba tsam du zad pas so / /
gnas su zhes pa ni snying la sogs pa ste der hUM la sogs pas byin gyis brlab pa'o / /
dkyil 'khor rnams ni zhes pa ni de la byed du gzhug ces pa ste rnam par snang mdzad ces pa ni dbab par bya ba'o / /
sku'i kha dog go 'phang mchog /
ces pa ni sku'i dkyil 'khor la khye'u ni rtag pa dang bu mo ni sbyin du bsgom pa ste /
de'i go 'phang yan lag bzhi dang ldan pas slob ma'i tshul du bsgom pa ste de yang gsungs pa /
rdo rje slob dpon slob ma rnams / /
rgyu mthun sogs dag rnams kyis zhe'o / /
de bzhin du gsung dang thugs kyi dkyil 'khor du yang dbab snod snang ba mtha' yas la sogs par bsam mo / /
rdo rje chos zhes pa dang /
rdo rje sems dpa' zhes pa yang dbab par bya ba snod ni ma yin no / /
da ni sngags kyi sems dpa' zhes bya ba dag ston pa /
sngags kyi sems dpas bya ba yang / /
zhes pa la sogs pa ste /
khro bo'i rgyal po zhes pa ni ang+gu sha dzaHzhes pa ste /
de bzhin du gzhug pa la sogs pa la yang sbyar bar bya'o / /
dri med rdo rje gsum zhes pa ni phyi nang gsang ba gsum gyi mchod pa'o / /
de spyan drang ba la sogs pa na mar sngags kyi sems dpas bya'o zhes pa yin no / /
mchod pa de yang gsungs pa /
'khor lo gsal bar gsungs nas su / /
bzlas dang bsgoms nas dgug par bya / /
zhes pa'i bar du'o / /
da ni mchod nas phyogs skyong la phyi rol du gtor ma sbyin pa gsungs pa /
sngags rnams zhes pa la sogs pa ste bdud rtsi lnga'i sbyor bas sbyin te /
de yang gsungs pa /
pad+ma'i snod la gong ma bzhin / /
zhes tshigs su bcad pa gsungs so / /
las dang po pas thig gdab pa gsungs pa /
thig gdab pa yi cho ga 'di / /
zhes pa ste sku'i dkyil 'khor la rang rtag pa'i sbyor ba ste sngar bshad do / /
slob ma ni rdo rje sems dpa' 'am bdud rtsi 'khyil pa lta bur bsgom mo / /
las kyi go 'phang zhes pa ni las la spyod pa'i yan lag bzhi'i go 'phang dang ldan pa ste des na dbang bskur ba zhes so / /
ye shes kun la dbang thob pa la sogs pa gnyis kyi cho ga ni bzang po zhabs kyis gsungs pa las shes par bya'o / /
thig skud dang rdul tshon rigs lnga'i dkyil 'khor la nyi shu rtsa lngar dbye ba gsungs pa /
sangs rgyas rgyal po zhes pa ste de yang gsungs pa /
rtag pa la sogs rang mdog 'od / /
ces pa la sogs pa tshigs su bcad pa gcig gsungs so / /
sngar gtor ma byin nas nang du song ste dril bu gsil zhing dkyil 'khor la bskor ba'i cho ga gsungs pa /
sngags rnams thams cad nyid la yang / /
zhes te rdo rje hUM zhes pa ni gzi brjid phung po ste nang du zhugs tsam na bdag gzi brjid phung por bsgyur te 'gro zhes so / /
de yang gsungs pa /
khams gsum rnam rgyal bsgyur nas su / /
zhes pa la sogs pa tshigs su bcad pa gcig gsungs so / /
sku gsung thugs kyi dam tshig mchog /
ces pa ni bdag po gnyis gnod mdzes su gyur pa ste /
de dus kho na byin rlabs bskul ba'i phyir / /
sangs rgyas lnga dbul bsam pa yin / /
zhes thos so / /
de bas na drag shul gyi cho ga la yang de kho na bdag dang lha la dbu brgyan par shes par bya'o / /
da ni bum pa sta gon du gnas pa gsungs pa /
rdo rje bum pa zhes pa la sogs pa ste /
sngags zhes pa ni rnam par rgyal ba la 'khor lo'i bdag po'i sngags kyis de'i lhar byin gyis brlab pa dang /
gzhan yang rang rang gi bdag po'i sngags kyis byin gyis brlab pa'o / /
rgyud ces pa ni kha rgyan dang na bza' dang dri chu dang rin po che la sogs pa dang ldan pa'o / /
bdag po zhes pa ni de'i phyag mtshan mdzes par byas pa'o / /
lcags kyu zhes pa ni lcags kyu la sogs pa ye shes kyi lha rnams spyan drangs nas phyag rgya la thim ste /
me tog la sogs pas mchod nas so so'i gnas su gzhag pa'o / /
de yang gsungs pa /
mgul pa ras kyis yang dag dkris / /
zhes pa nas /
chu yis mthon gtor gyur pa yin / /
zhes pa'i bar du'o / /
da ni mchod pa la sogs pa'i sbyin sreg gsungs pa /
dngos grub kun gyi 'bras 'dod pa'i / /
zhes pa la sogs pa ste /
rdo rje gsang ba'i zhes pa ni rgyud dag las gsungs pa ste bdud rtsi lnga'i yin no / /
dbus su zhes pa ni sngar me lha la mchod de yang me lha'i snying gar rang gi lha'i dkyil 'khor bzhag nas /
de'i zhal du mchod rdzas sa ma sreg rdzas 'bru mar la sogs pa dbab ce'o / /
dbang po gnyis zhes pa ni rdo rje pad+ma'i bdud rtsi'i bsgom pas so / /
brgya rtsa brgyad ces pa ni mar la sogs pa'i sreg rdzas 'khor lo'i bdag po la ni brgya rtsa brgyad do / /
gzhan dag la ni bdun bdun du shes par bya'o / /
de yang gsungs pa /
sor bzhi tsam ni bor nas su / /
zhes pa nas /
gong ma'i cho gas gshegs par bya / /
zhes pa'i bar du'o / /
da ni spro ba bskyed pa'i slob ma sdig pa bshags pa la sogs pa dang ldan pa la lta gon gyi cho ga gsungs pa /
rnam par snang mdzad sbyor ba yis / /
zhes pa la sogs pa ste sku'i 'khor lo la'am /
gzhan mos pa'i slob dpon rtag pa'i sbyor ba can gyis so / /
a ni zhes pa ni mtshon pa ste hUM dang oM yang ste /
des na /
rgyal chen rdo rje sems dpa' dang / /
zhe'o / /
rdo rje gsum zhes pa ni yi ge gsum gyis spyi bo la sogs par byin gyis brlabs nas rdo rje dang bcas pa'i khu tshur gyis dri chu bsku zhes pa ste de yang gsungs pa /
snying mgrin spyi bor bsgom bya ba / /
zhes pa nas /
snying mgrin spyi bor bskul byas nas / /
zhes pa'i bar du ste /
cho ga gzhan yang de kho nas shes par bya'o / /
yang gsol ba 'debs pa'i slob ma thun mong gi sdom pa dang ldan pa gdong g.yogs pa byas nas dkyil 'khor du gzhug pa'i tshig gsungs pa /
de la 'di ni zhes pa la sogs pa ste /
yi ge 'di dag gis sam gshin rje gshed la sogs pa'i sngags kyis gzhug par bya ste de yang gsungs pa /
gshin rje gsheg la sogs pa yi / /
rang gi dam pa'i sngags kyis sam / /
zhes pa nas / /
yi ge lngas zhes pa'i bar du'o / /
cho ga gzhan yang de kho na las shes par bya'o / /
da ni rig pa dang rig spyor gyi dbang dang dam tshig gsum gyi dbang dang ldan pa'i slob ma la phyir mi ldog pa'i dbang bskur ba gsungs pa de la 'di ni zhes pa la sogs pa ste /
'di'i don ni slob dpon rang gi yi ge gsum gyi 'od yungs kar lta bus bskul ba'i sangs rgyas sil snyan la sogs pa'i sgra'i khyad par dang spros pa la sogs pa mchod pa'i khyad par du ldan pa dang /
ye shes kyi chu'i bum pa 'dzin pa'i dam tshig gi lha mo spyan ma la sogs pa bkra shis pa'i tshig brjod pa dag gis dbang bskur zhes pa yin no / /
rdo rje sems dpa' ting 'dzin gnas / /
zhes pa ni thugs kyi dkyil 'khor la'am mos pa'i slob dpon gyis zhes so / /
de yang gsungs pa /
btsud pa sgo yi khrir gnas pa / /
zhes pa nas /
tshigs bcad 'di yis bskul bar bya / /
zhes pa'i bar du tshigs su bcad pa gnyis gsungs so / /
rig pa'i dbang dang rig sbyor gyi dbang dang /
de kho na gsum bstan pa la sogs pa yang de kho nas cher shes par bya'o / /
gsol ba 'debs pa'i slob ma dkyil 'khor du 'jug pa la bsgom pa gsungs pa /
rdo rje rnam par snang mdzad bsam / /
zhes te /
slob ma rnam par snang mdzad du bsgoms te /
sku la sogs pa'i ngo bo dang thugs kyi rdo rje snying la dgod do zhes te /
de yang gsungs pa /
sngon bzhin sku sogs 'od 'bar te / /
zhes pa dang /
thugs kyi rdo rje snying la dgod / /
ces pa la sogs pa'o / /
rdo rje chen po dbang bskur ba'i tshig gsungs pa /
de la 'di ni zhes pa la sogs pa ste go sla'o / /
de'i don du slob mas zhus pa gsungs pa /
de la 'di ni zhes te zhus nas dbang bskur bar bya'o / /
de'i phyir de nas de la zhes pa smos so / /
gong du bstan pa'i dbang bskur ba'i sangs rgyas dang lha mo de dag dbang bskur nas de'i thugs kar thim ste /
ye shes sems dpa' bskyed pa gsungs pa /
lha yi gzugs su sbyor ba yis / /
zhes so / /
rdo rje slob ma blo ldan la / /
zhes pa ni /
bcug nas gdong g.yogs dgrol ba ste 'di ni gong du bstan par bya'o / /
rig pa dang /
rig sbyor ba dang /
phyir mi ldog pa dang /
gsang ba dang /
shes rab ye shes kyi dbang bskur ba'i slob ma la gsang ba'i dam tshig bsgrags pa gsungs pa /
sangs rgyas kun gyis gsungs pa yi / /
zhes pa la sogs pa ste /
sems can thams cad bskur bar bya / /
zhes pa ni de dag gi don bya'o zhes pa'i don to / /
de yang gsungs pa /
dkyil 'khor lha yi de nyid dang / /
zhes pa la sogs pa dang /
dkon mchog la gnod gsad par bya / /
zhes pa la sogs pa'o / /
rig pa'i dbang la sogs pa dang ldan pa la sngags dang phyag rgya sbyin pa gsungs pa /
sngags kyis bskul ba smra ba yis / /
zhes te /
sngags kyis bskul ba ni /
phyir mi ldog dbang dkyil 'khor la / /
zhes pa nas /
rtag tu bdag ni slob dpon bgyid / /
ces pa'i bar du gong du bskul ba'i ngo bo'o / /
sngags sbyin pa 'di yang gsungs pa /
yang dag dbugs 'byin dam tshig gsum / /
cho ga rim pas sngags kyang sbyin / /
zhes so / /
gsang ba'i dbang byin pa la shes rab ye shes kyi sbyin pa gsungs pa /
sngags kyi rgyal po zhes pa ste byang chub sems kyi dam tshig gi gsang ba'i dbang byin la brtag go zhes te de yang gsungs pa /
dpal dang shes rab dang sbyor ba / /
zhes pa nas /
nor bu'i dkyil du gnas par brtag /
ces pa'i bar du'o / /
phyir mi ldog pa'i dbang bskur ba la gsang ba'i dbang gsungs pa /
khu ba'am zhes pa la sogs pa ste /
bshad pa yang cho ga bzhin du byas te /
de dang ldan pa'i slob dpon gyi khu ba dang bza' zhes te /
rdo rje blo zhes pa ni rnam par snang mdzad du sbyor ba'i slob ma'o / /
de yang gsungs pa /
de nas gzugs la sogs ldan ma / /
zhes pa nas /
sna tshogs bzhin te sna tshogs 'gyur / /
zhes pa'i bar du'o / /
rnam pa 'di bzhi zhes pa ni gsang ba'i dbang gi sdom pa ste /
srung ba'i dam tshig bzhi yin no / /
sngags kyi 'khor lo ni sngags kyis bskyed pa'i 'khor lo 'am /
sa bon gsum gyi sngags las spros pa'i rdo rje gsum gyi gzugs brnyan gyi 'khor lo ste kun la shes par bya'o / /
sems can don spyod phyir gnas pa / /
zhes pa ni 'khor lo gsum gyi don spyad pa srung ba'i dam tshig go zhes pa'i don to / /
zas 'bar bar byas la nye ba'i slob dpon gyis slob ma spro ba bskyed pa'i don du mthu bstan pa dang /
zas kyis bsnyen pa gsungs pa /
glang po'i sha dang zhes pa la sogs pa ste /
de la oM la sogs pas zas 'bar bar byas te slob ma la brten nas bza' zhe'o / /
gzhan gyi don dang 'bras bu 'brel pa gsungs pa /
dngos grub thams cad bsgrub pa dang / /
zhes pa la sogs pa ste /
dkyil 'khor dag gi zhes pa ni dkyil 'khor du dbang bskur bas zhes pa'i don to / /
'di ni rjes su gnang ba'i don du shes par bya ste de yang gsungs pa /
ji lta ji ltar 'dul 'gyur ba / /
zhes pa la sogs pa'o / /
gong ma'i zas kyi 'phro gsungs pa /
bshang gci zhes te kham phor ni b+han+d+ha'o / /
spyan ma zhes pa ni me dang rlung ngo / /
lhan cig 'khor zhes pa ni lhan cig bza' zhes pa'i don to / /
da ni thun mong gi sgrub pa dag las phyag brnyan sgrub pa gsungs pa de la 'di ni zhes pa la sogs pa ste /
'di'i don ni gang yang rung ba'i rnal 'byor pas mdun gyi nam mkha'i dbus la rdo rje sems dpa' las gyur pa'i yi ge d+hI 'bar ba bsams te /
de la sangs rgyas kyi tshogs 'od kyis phab nas de las gyur pa'i a la sogs pa dang /
rang gi mtshan ma de la gshin rje gshed la sogs pa'i phyag brnyan gsum gyi gzugs don yod grub pas dbu brgyan pa bskyed nas bskul ba ste /
sku la sogs pa ni de'i rigs kyi khro bo rnams so / /
de dag gi ye shes sems dpa' la yang a la sogs pas byin gyis brlabs nas gsang ba'i gnas su gzhag par bya ste bsgrub par bya'o / /
phyag na rdo rje zhes pa ni gshin rje gshed do / /
gsang ba'i gnas ni gang la gnas nas de dag bskul ba ste /
nyi ma dang zla ba la gnas pa'i mi bskyod pa la sogs pa'i 'khor lo chen po'i sbyor bas rigs bzhi bskul bar bya'o / /
de nas rdo rje gsum gyi sa bon hUM la sogs pa'i 'od thun mong gi dam tshig bzhi'i sdug bsngal ba dang /
a la sogs pa las 'phros pa khro bo bdud rtsi che ba la sogs pa dag gis 'og nas 'byung ba'i thun mong gi dam tshig gi tshogs rang gi lha drag tu bskul te /
de dag gi ye shes sems dpar bcings nas rnal 'byor pa rang gi yi ge dang a la sogs pa bskul ba dang bcas pas ji skad gsungs pa sangs rgyas zhing du khrid pa la sogs par 'gyur ro / /
sangs rgyas thob pa zhes pa ni sa bon shin tu gzhag par shes par bya'o / /
de dag gi sgrub pa gsungs pa /
de la 'di ni zhes pa la sogs pa ste rdo rje sems dpa' la sogs pas brgyan no zhes pa'i don to / /
yang de'i yon tan gsungs pa /
nam mkha'i dbyings chen dag pa ni / /
zhes te nam mkha' la d+ha la sogs pa rmad du byung ba'i gzugs byed do zhe'o / /
thun mong du gsungs pa de dag las rnal 'byor pas ni phyag brnyan gcig bskul bar shes par bya'o / /
bsam gtan la brten pa'i dbang gsungs pa /
sangs rgyas rdo rje sems dpa' 'ang rung / /
zhes pa la sogs pa ste /
'di'i don ni rdo rje 'jam pa'i rnal 'byor pas dbu rgyan dmar ba'i rtse mor mda' dmar po lnga lag pa g.yon pa'i khu tshur gyis btsugs te /
cho ga bzhin du de'i ling+ga yi ge dang pos bskyed pa la dgug pa la sogs pa sngon du byas nas de'i spyi bo la sogs par mda' de dag khro bor bsams te /
sngags kyis bskul nas btsugs pas brgyal bar bsgoms na dbang du 'gyur ro zhes pa yin no / /
byis pa'i blo ni grangs chen gyis / /
zhes pa ni mtshan ma thob pa'i don to / /
da ni gong du gsungs pa'i cho ga gsungs pa sangs rgyas dkyil 'khor zhes pa la sogs pa ste /
'di ni ji skad gsungs pa'i rnam par snang mdzad lta bu'i slob ma'i gnas gsum du rdo rje la sogs pa'i mtshan ma la sogs pa la hUM la sogs pa bkod de /
mig tu yang oM bkod nas mtshan ma'i gzugs rdo rje la sogs pa de bdud rtsi 'khyil pa'i bar du dkar po la sogs pa'i tshul dang ldan pa'i sku thabs dang shes rab tu bstan to zhes pa yin no / /
de yang gsungs pa /
rdo rje sems dpa' nyid kyis deng / /
zhes pa nas /
bdud rtsi 'khyil pa'i bar du'o / /
rnal 'byor pa'i bkres skom gzhom pa gsungs pa /
bkres skom zhes pa la sogs pa ste 'di skad du rtag pa'i rnal 'byor pas lce la oM bsams nas de'i steng du bi bum pa lta bu rin po ches brgyan pa bza' bas bkang ba khas phub ste de las byung ba'i bza' btung gis lha rnams tshim par bya'o zhes ston to / /
da ni thun mong gi sgrub pa dag las sngags kyi las can rnams kyi sgrub pa dag las dpa' bo rdo rje sgrub pa gsungs pa /
de nas zhes pa la sogs pa ste /
de ni gang yang rung ba'i rnal 'byor pas rdo rje sems dpa' rkyen du byas pa bi ser po dang rdo rje ser po las gyur pa'i dpa' bo rdo rje ser po phyag na bsnams pa /
rig mas 'khyud pa mi bskyod pas dbu brgyan pa cung zad 'gying ba ji lta ba bzhin du phyung nas bdag gi yi ge dang bskul ba'i yi ges gang 'dod pa'i las thams cad bskul bas nyan par bsams nas 'grub ces ji snyed pa'o / /
skul byed ma'i gsungs pa de nas zhes pa la sogs pa ste /
snga ma bzhin rdo rje sems dpa' rkyen du byas pa'i tsuM dang pad+ma dkar po las tsun+de ma mdog dkar po thabs la 'khyud pa pad+ma dkar po 'chang ba mi bskyod pas dbu brgyan pa bsams te /
oM na maHsa man+ta samyak+saM bud+d+ha ko Ti naM zhes pa la sogs pa las kyi dbye bas sngags kyi tshig bskul na 'grub po / /
yang dzam+b+ha la la gsungs pa /
de nas zhes pa la sogs pa ste /
de yang snga ma bzhin dzaM dang bi dza pU ra ne'u le'i rgyal pa ser po las gyur pa gnod sbyin ma bzhis bskor ba'am /
'di las gcig pu rig ma la 'khyud pa phyag rgya bzhis rgyas btab pa snying ga la sogs pa'i gnas lnga la mi bskyod pa la sogs pa lngas brgyan pa rdo rje sems dpa' mi bskyod pas dbu la brgyan pa bsam mo / /
phyag rgya bzhi ni gong du yang sbyar ro / /
rdo rje bdud rtsi chu dag ni / /
zhes pa ni rnal 'byor pa'i lag pa g.yas pa la a las bskyed pa'i zla ba la dzaM gis bskyed pa'i bum pa'i chus nge'i zhal du drang ngo zhes pa'i don to / /
de nas ni nor la sogs pa'i 'dod pa bskul bar bya'o / /
de bzhin du sngags la dbang ba gzhan yang rjes su dpags te sbyar yang nyes pa med do / /
da ni 'jig rten pa gsungs pa /
de nas zhes pa la sogs pa ste /
'dir yang ji ltar gsungs pa'i pho brang du 'jam pa'i rdo rje'i rnal 'byor pas lus la sogs pa byin gyis brlab pa dang ldan te /
de'i mdun du k+Shi 'bar ba las gnod sbyin mo ral pa sil bu dang rna cha la sogs pa dang ldan pa mdzes pa'i gzugs phyag rgya bzhi dang gshin rje gshed kyis mgor brgyan pa kha phrad par bsams te /
snying gar gshin rje gshed kyi sngags bkod nas drag shul du sbyor ba brtsams pa'i sgras nam mkha' la gnas pa'i gnod sbyin mo thams cad de la phab nas /
de bzhin du yang 'jig rten pa'i rig pa can dang srin mo dang 'phrog ma la sogs pa yang rang gi sa bon dang las las 'phags te /
da ni de dag gi yon tan gsungs pa /
de nas zhes pa la sogs pa ste /
kun grub pa zhes pa ni rdo rje 'dzin pa gang gis yang mi snang ba ni mdog mtshungs so / /
rigs 'dzin dag gi zhes pa ni rig 'dzin grub pa dag ni mthong nas gzhan dga' bar 'gyur zhe'o / /
gnod sbyin ni grub na nor gyi bdag por 'gyur zhes sbyar ro / /
da ni rig pa'i brtul zhugs la gtogs pa'i cho ga bshad par bya ste /
de gsungs pa de nas zhes pa la sogs pa'o / /
de'i sku nyid ces pa ni sku gsung thugs kyi don du dam pa'i mtshan mar shes par bya'o / /
chen po zhes pa ni rtag pa'i sbyor ba'o / /
cho ga bzhin zhes pa ni de'i yan lag tshul dang ldan pa'o / /
lo grangs bcu gnyis zhes pa ni nges pa med pa'i don du gsungs pa'o / /
spyan gyi go 'phang zhes pa ni de'i rig ma'o / /
go 'phang ni yan lag go / /
rdo rje mtshan zhes pa ni gsang gnas kyi sbyor ba ste de dag gis ni dam tshig gi dkyil 'khor bstan to / /
sangs rgyas byang chub la gnas la / /
zhes pa ni rdo rje 'dzin pa'i gnas te dam tshig gi ngo bo'o / /
dus bzhi zhes pa ni dbang po dman pa dag zla ba drug 'das na lo gcig tu dpyid la sogs pa'i dus su zhe'o / /
kha cig ni tho rangs la sogs pa'o zhes zer te /
de ni las dang po pa yin la 'di ni ye shes kun la dbang thob pas nyin mtshan med par sbyor ba ste de bas na de ni rigs so / /
bza' dang bca' ba spyad par bya / /
zhes pa ni de dag la bdud rtsi'i sbyor ba spyad pa ste drug las zas gzhan dag ni ma zos na zhes pa'i don gyis shes par bya'o / /
bdag po ni rang ngo / /
ye shes rgya mtsho ni rig ma'o / /
de dag kun zhes pa ni thun mong gi don du gsungs so / /
nor rku zhing zhes pa ni bdag tu 'dzin pa'i nor gyi rdzas 'phrog pa zhes pa'o / /
bsad pa zhes pa ni gnyis su med pa'i de bzhin gshegs pa'i 'khor bsad pa zhes bya'o / /
de bzhin du sgyu ma'i rnam pas brdzun zhes pa dang /
de gnas kyis gang zhes pa'i 'dod chags dag ni bsrung ba'i dam tshig bzhi ste de nyid sdom pa'o / /
kyo ba mo zhes pa ni 'dod chags rdo rje'i yid 'phrog pa ste gos dkar mo dang 'dra ba'i rig ma'o / /
mchog sems zhes pa ni rdo rje sems dpa' 'am mi bskyod pa'o / /
gzhan gyi go 'phang gsungs pa rdo rje can gyi zhes te /
gzhan dag gi yang rang gi rig ma'i phyag rgya'i go 'phang zhe'o / /
yi ge zhes pa ni sngags kyis bskul ba zhes pa'i tha tshig go / /
de kho na las sgrub pa nye bar brtags te gsungs pa rdo rje gsum gyi ye shes brten zhe'o / /
'khor lo rdo rje gsum las 'byung / /
zhes pa ni gtso bo gsum gtsor gsungs pa'o / /
le'u bcu drug pa'i 'grel pa rdzogs so // //
da ni sgrub pa chen por grags pa la gtogs pa bsrung ba'i dam tshig gtsor gsungs pa de nas zhes pa la sogs pa ste /
gsol ba btab ces pa ni bsrung ba la sogs pa'i dam tshig zhu bar 'dod pa'i bsam gtan bstod pa'i phyir ro / /
ye shes che zhes pa ni stong pa nyid kyi ye shes pas so / /
rdo rje dbyings zhes pa ni rdo rje sems dpa'i rang bzhin du bzung na rkyen du smra ba yin no / /
rdo rje gsum mchog ni sku la sogs pa'i mchog go / /
dkyil 'khor gsum zhes pa ni sku la sogs pa'i dkyil 'khor kho na mchog ce'o / /
de bzhin du gzhan la yang rang gi ye shes rnams dang yon tan las rjes su dpags te shes par bya'o / /
de'i don gsungs pa /
sangs rgyas kun gyis bskul ba yi / /
zhes pa la sogs pa'o / /
bstod tshig dag kho na la rdo rje 'chang bas yongs su dag pa bsdus te gsungs pa /
de nas zhes pa la sogs pa ste chos kyi dbyings ni stong pa nyid kyi ye shes te de a la sogs pa'i yi ge med ce'o / /
'od gsal ba ni me long lta bu'i ye shes so / /
yongs su dag pa ni bya ba nan tan gyi ngo bo'o / /
dri ma med pa ni lhag ma gnyis te nam mkha'i dbyings bzhin zhes pa ni kun la sbyar ro / /
da ni 'dod pa'i don gsol ba btab pa kho na la gsungs pa de nas zhes pa la sogs pa'o / /
dam tshig bzhi zhes pa ni bsrung bar bya ba'i sdom pa brtul zhugs kyi skabs su bstan ma thag pa'o / /
sha chen zhes pa ni bza' ba'i dam tshig ste bshang gci la sogs pa yang sbyar ro / /
'di ni sku la nye bar brtags pa ste de bzhin 'og tu yang sbyar ro / /
khams gsum pa rnams kyi dam tshig las rang sangs rgyas kyi dam tshig gsungs pa de nas zhes pa la sogs pa ste /
lus kyi ston pa ni ngag gi lus kyi bya bas sems can dag gi don byed la /
thugs rdo rje chen po'i sngags pas de bsdu ba'i phyir de'i tshul gnas pa ni rdo rje skul rab tu gnas she'o / /
'dir ni rang sangs rgyas sgrub pa ni ma yin te /
theg pa chen po'i don med par 'gyur ba'i phyir ro / /
de bzhin 'og tu yang shes par bya'o / /
byed pa'i ye shes spangs zhes pa ni gnyis su med pa mi shes pa'o / /
mos pa chung ngu zhes pa ni theg pa chen po la ma mos pa'o / /
gti mug lam gyis zhes pa ni mtshan ma'i rnam par shes pa med de de las ngag sgom pa ni byis pa dag skrag par byed pas na 'jigs shing zhes te /
de kho nas sangs rgyas su sbyor ro / /
da ni oM dang gun+d+he las gyur pa'i tshangs pa gdong bzhi pa ser po phyag rgya chen po bzhi dang ldan pa gun+d+he thogs pa mi bskyod pas dbu brgyan pa bsgoms te de'i dam tshig bsgoms na phyis 'dod pa can gyis sku rdo rjer 'gyur zhes te /
de bzhin du drag po dang /
byi snu'i rigs las shes par bya'o / /
de la drag po ni a dang tri shU la las bskyed pa nag mo'o / /
byi snu ni hUM dang dung las bskyed pa dkar po'o / /
de gnyis kyi yang 'gyur ba gsungs pa /
gtogs 'dod ces te smad chen ni drag po ste 'dod pa tsam gyis gsung thugs rdo rje'i skur 'gyur ro / /
gnod sbyin ma la sogs pa'i dam tshig kyang ngo bo tsam gsungs te /
de dag kyang rang rang gi sa bon la sogs pa spyi'i cho gas bsgrub po zhes sngar bshad zin to / /
'og ces pa ni phal cher ri'i 'og na gnas pa yin no / /
bdug pa zhes pa ni tshil chen gyi bdug pa'o / /
gnas kyi mtshan zhes pa ni ma mo'i gnas so / /
phan 'dod pa zhes pa ni snying rjes brlan pa'i rnal 'byor pa ste des bsdus pa'i dngos po ngo bo nyid 'byung ba'i dam tshig spyad par bya zhes bsdus pa'o / /
nyan thos la sogs pa dag kyang theg pa chen po'i sgrib pa gdong sbyong bas khams gsum pa zhe'o / /
de dag gi don yang gsungs pa /
ci rigs 'gro ba'i don dang ni / /
zhes so / /
yang lus la sogs pa'i dam tshig gsungs pa /
de nas zhes pa la sogs pa ste rdo rje dra ba zhes pa ni srid pas ma gos pa'o / /
tshig gi lam nas zhes pa ni brdzun la sogs pa bzhi'o / /
yid kyi rdo rje zhes pa ni mnar sems la sogs pa ste de ni dngos su bstan pa ma yin te rtsa ba chad pa'i phyir ro / /
des ni gang byung na'ang rdo rje 'dzin pa'i rang bzhin yongs su dag par bsgom zhes so / /
de dag ni thams cad la spyod pas na kun du bzang po zhes so / /
sbyor ba shin tu nges pa rnams kyi dam tshig gsungs pa de nas zhes pa la sogs pa ste /
sku gsung thugs su sbyor ba nyid tshogs yin gyi /
phyag gis ni ma yin te zhe'am /
yang na phyi'i blos tshogs mi 'gyur zhe'o / /
'o na ji ltar bya zhe na /
de nas yang zhes pa ste /
kun du rdo rje sems dpa'i dkyil 'khor dbyer med pas bsams te zhe'o / /
rdo rje gsum sbyor ba zhes pa ni dang po la sogs pa'i sbyor ba gsum dang ldan pas zhes pa'i don to / /
de nas yang tshogs chen po bsam pa gsungs pa /
sems can khams rnams zhes pa ste /
thams cad bdag dang dbyer med par phyag 'tshal lo zhes bsam pas bskul lo zhe'o / /
da ni chen po'i sgrub pa chen po rdzogs nas /
mchod pa'i dam tshig gsungs pa /
de nas zhes pa la sogs pa ste 'dir ni nang gi gsungs pa yin no / /
gnyis ni 'og nas ston to / /
bsrung ba'i dam tshig bzhi'i rkyen gyi dam tshig gsungs pa de nas zhes pa la sogs pa ste /
mi snang ba zhes pa ni dam tshig bzhi po kho na rkyen med pa'i blos blta bar dka' ba'i phyir ro / /
rdo rje ma zhes pa ni las kyi phyag rgya kho na gsungs pa yin te de ni rkyen no / /
yang rdzas kyang rtag tu dbrog ces pa ni de la sbyor bas phyung ba'i byang chub kyi sems zos pas bdag tu 'dzin pa'i rdzas phrogs pa ste sangs rgyas kyi 'khor gsod pa la sogs pa yang sbyor ro / /
yang rig 'dzin gyi dam tshig gsungs pa /
de nas zhes te rig 'dzin sbyor ba pho dang mo la dkon mchog dpal dang tshe dpag med dbu rgyan du bsam zhes pa'i don to / /
las dang po pa rnams kyi dam tshig gsungs pa /
de nas zhes pa la sogs pa ste /
lus kyi rdo rje la sogs pa la phyi rol gyi kha zas kho na'i ston mo spyad ces mdor gsungs te /
'di'i sbyor ba ni 'og nas ston to / /
phyi rol zhes pa ni bsam gtan gyi bsal dbang ma thob pa'i phyir ro / /
da ni thugs kyi chos bstan pa gsungs pa de nas zhes pa la sogs pa ste /
cang mi gsung zhes pa ni mnyam pa nyid la brjod du med pa'i phyir ro / /
de nas byang chub sems dpa' rnams kyis de'i don zhus pa gsungs pa de nas zhes pa la sogs pa ste go sla'o / /
de'i lan gsungs pa de nas zhes te /
de ni brjod pa'i tshig gang dmigs su med pa de la ngo bo nyid med pas bsams te mi gsung zhe'o / /
bsam pa brtan pa gsungs pa rigs kyi bu zhes te /
sku la sogs pa ma skyes pa nyid la brjod pa ni gzhan dag skyes pa'i rnam pas log par zin te 'gyur snyam du dgongs pa yin no / /
de nas yang zhus pa phyin ci log tu zin pa kun 'byung ba mi brtag tu gsol zhes pa de ci'i phyir zhe na /
mthu'i ngo bo nyid spyod par gyur pa ste /
mi skye ba'i ston pa nyid yin la /
bdag cag kyang de'i rjes su 'dzin pas log par mi 'dzin te zhe'o / /
ngo bo nyid med par bsams nas zhes pa de la zhus pa /
tshangs pa la sogs pa'i mngon par shes pa thob pa dag 'o na ci sngar bshad pa dag chos rdo rje sems dpa'i ngo bo yod par shes nas 'chad dam snyam pas na de skad ma gsung shig ces pa'o / /
mngon par shes pa zhes pa ni rdo rje ye shes kyi spyod pa las mnyam pa nyid mthong ba'i don to / /
de'i lan gsungs pa de nas zhes pa la sogs pa ste /
rjes su 'dzin zhes pa de nged kyis kyang mi shes shing mi 'dzin zhes te ngo bo nyid med pa'i phyir ro / /
yang tshangs pa la sogs pa ni sems can chen po zhes te /
'dod chags chen pos 'dul bas na chen por gtogs pa'o / /
chos nyid yin pa'i phyir zhes pa ni de rang bzhin can de snam bu dkar po bzhin te 'bras bu thob pa'i snod yin no / /
rdo rje ye shes thob ces pa ni mngon par shes pa kho na ste rkyen gyis sangs rgyas thob pa'i phyir rtog pa de mi 'byung zhe'o / /
de kho na'i rjes su ston pas gsal bar gsungs pa de nas zhes te /
de ni ngo bo nyid kyis ngag la skye ba med do zhes chos kyi dbyings su rtog pa smra ba dag ni yang dag par smra ba ma yin no zhes pa'o / /
de kho na brtan por bya ba gsungs pa de nas zhes pa la sogs pa ste /
nam mkha' ni ci la yang mi gnas so zhes pa 'di yin no / /
de la ngo mtshar gsungs pa /
e ma zhes pa la sogs pa ste lus la sogs pa'i dngos po med pa'i chos nyid kho na las lus la sogs pa bsgom ste de kho na / /
e ma'o rdo rje tshig smras pa / /
zhes so / /
da ni rig pa'i lha'i sgrub pa chen po'i phyir gsungs pa de ni zhes pa la sogs pa ste /
rdo rje'i sku zhes pa ni rtag pa ste de'i spyi bor rdo rje zhes pa mi bskyod pa'o / /
sku gsum las byung ba zhes pa ni kha dog gsum ste /
des rnam par dag pa'i phyir ro / /
rnam par g.yo ba zhes pa ni shing la sogs pa las byas pa lta bu ni ma yin gyi /
de dang sems dang bcas pa'i g.yo ba dang ldan par shes pa'i don to / /
rdo rje 'khor lo 'dzin zhes pa ni mi bskyod pa dbu la gnas pa ni rdo rje 'dzin la bzhi ni 'khor lo 'dzin zhes pa'i don to / /
gzhan yang gsungs pa /
thams cad rigs kyi bye brag gis / /
zhes te de'i don du /
sangs rgyas rdo rje can rnams kun / /
zhes pa la sogs pa gsungs pa yin no / /
de'i rig ma'i sgrub pa chen po'i mthar thug nas chags pas mnyes par bya'o zhes gsungs pa /
dbyings las byung bar gyur pa'i zhes pa la sogs pa ste /
khyu mchog ces pa ni lha'i mchog ste bdag nyid do / /
yang bdag gi bsnyen pa la sogs pa de dag gcig tu dam tshig gsungs pa /
de nas yang zhes pa la sogs pa ste /
dam tshig rgya chen zhes pa bsnyen pa la sogs pa phyag rgya chen po'i tshogs dag go / /
cho ga bzhin du zhes bya ni sngar bshad pa bzhin du zhes pa'i don to / /
mtshan nyid kun gyis zhes pa phung po la sogs pa zhes pa'am /
yang na 'bring po'i yan lag la sogs pas kyang gzung ngo / /
yang gsang ba'i dam tshig gsungs pa /
de nas zhes pa ste sems kyi cho ga kho na gtso bo yin gyi lag pa'i phyag rgya ni g.yeng ba'i rgyu yin pas ma yin no / /
yang bskul ba la sogs pa'i dam tshig gsungs pa de nas yang zhes pa la sogs pa ste /
bshang gci zhes pa ni sngar bshad na yang mi smad do zhes pa 'dir 'dod do / /
cho ga bzhin zhes pa ni bdud rtsi'i sbyor ba ji skad bshad pa'o / /
dam tshig ji snyed yod pa kun /
zhes pa ni dus gsum gyi sangs rgyas rnams zhes pa ste rdo rje gsum zhes pa ni sbyor ba gsum ste de kho na gcig tu sems la byas pas sangs rgyas dag mnyes par bya ba ni thugs kyi dam tshig yin no / /
da ni nye bar sgrub pa la sogs pa rnam par dag pa'i sbyor ba'i dam tshig gsungs pa /
de nas yang zhes pa la sogs pa ste /
rdo rje gnas zhes pa ni bdag po'i dbang gis lus rnams la yang de skad de skye mched rnam par dag pa'o / /
mkha' dbyings zhes pa ni khams kyi zhar la gsungs pa ste rdo rje zhes pa ni lha rnams so / /
'dzin pa ni gzhi'i nam mkha' zhes te ston pa ni ma yin no / /
mi ldog pa'i dbang gis yon tan dang rtsa ba'i dam tshig gsungs pa de nas zhes pa la sogs pa ste /
gsang ba 'dus pas zhes pa ni rgyu nam mkha'i sangs rgyas la sogs pas gzung ba'i byang chub kyi sems te sangs rgyas thams cad kyi rang bzhin yin pa'i phyir ro / /
kha cig na re rgyud 'dis zhes zer te /
de ni rgyud gzhan las kyang gsang ba 'dus pas dbang bskur ba la zhes snang bas 'gal lo / /
yang 'khor gyi de bzhin gshegs pa dag gis 'og zlos su lan gsungs pa /
rigs kyi bu zhes pa la sogs pa'o / /
yang zhus pa ci'i slad du zhe'o / /
gtan tshigs kyi lan gsungs pa /
slob dpon de ni zhes pa la sogs pa ste /
gsang ba 'dus pa dbang bskur ma thag tu slob dpon zhes ming thob pas na slob dpon de ni zhe'o / /
yang de la sri zhu bya ba'i don gsungs pa /
rigs kyi bu zhes te /
de ni sangs rgyas dang byang chub sems dpa' phyogs bcu nas lhags nas slob dpon de mchod de de ni lus kyi sri zhu'o / /
ngag gi sri zhu yang 'di skad du bdag cag de bzhin gshegs pa rnams kyi slob dpon khyod pha yin no / /
de bzhin du ma yin no / /
ston pa yin no zhes 'dod de /
slar yang rang gi zhing du 'gro bar 'gyur ro zhes so / /
yang slob ma rnams kyis de la ji ltar gzung ba'i rtsa ba'i dam tshig gsungs pa 'di lta ste zhes pa la sogs pa ste /
slob mas de ltar gzung ngo zhe'o / /
yang zhus pa ci'i slad du zhe'o / /
lan btab pa'i rigs kyi bu zhes te /
byang chub kyi sems dang slob dpon mi gnyis pas byang chub kyi sems de skad do / /
de nas byang chub sems dpa' byams pa 'di snyam du de 'dra'i slob dpon la brnyas pa dag mnar med par skye'o snyam nas 'jigs pa skyes te cang mi smra bar gyur ro / /
yang slob dpon gyi sri zhu bsten par bya ba'i phyir ched du de bzhin gshegs pa rnams kyis gsungs pa de nas yang zhes pa la sogs pa ste /
ye shes kyi bdag po zhes pa ni gsang ba 'dus pas dbang bskur ma thag sangs rgyas thams cad kyi slob dpon du gyur pa ste /
tshe 'di la sangs rgyas kyi grangs su bgrang ba yin no / /
de bas na phyir mi ldog pa'i dbang zhe'o / /
de yang phyi ma las gsungs pa /
shin tu brtul zhugs dbang bskur ba'i / /
zhes pa la sogs pa ste /
dbang bskur ba de kho na dngos grub kyi snod du gsungs pa de nas zhes pa la sogs pa ste go sla'o / /
da ni ri mo'i dkyil 'khor la ye shes kyi 'khor lo spyan drang ba gsungs pa de nas zhes pa la sogs pa ste /
gong du bzhugs pa'i ting nge 'dzin las bzhengs nas bka' stsal zhes 'brel to / /
nam mkha'i dbyings kyi dbus su ni / /
zhes pa la sogs pa ni ji lta ba'i gnas gsungs pa'o / /
bsam gtan rdo rjes zhes pa ni thabs dang shes rab sbyor ba'i sgra dang ye shes sems dpa'i 'od kyis de dag bskul ba ste de yang bzang po zhabs kyis gsungs pa /
shes rab 'khyud pa gong ma bzhin / /
zhes pa nas /
bgegs rnams bskrad nas mngon par bsrung / /
zhes pa'i bar du phyed dang gnyis gsungs so / /
de rnams dgug pa la sogs pa gsungs pa /
rdo rje'i dkyil 'khor zhes te 'dir bsam gtan zhes pa ni gshin rje gshed la sogs pa'i sngags yin no / /
ye shes 'khor lo zhes pa ni ye shes sems dpa'i 'od kyis bskul ba dag ste /
de ltar phyi ma las /
ye shes sems dpa' gang reg pa / /
ye shes 'khor lo zhes su bshad / /
ce'o / /
bzhugs pa bya zhes pa ni nye ba'i sgrub pa la sogs pas de dag zhugs par bya'o zhes pa ste de yang gsungs pa /
gshin rje gshed la sogs pa yis / /
zhes pa nas dbang bskur zhes pa'i bar du'o / /
mchod pa'i cho ga de nyid kyis / /
zhes pa ni /
rdo rje dri med gsum dag gis / /
zhes gang du bstan pa de nyid kyis shes pa'i don to / /
de yang gsungs pa yon tan zhes pa nas mgu bar bya zhes pa'i bar du ste de dag ni bsam gtan gyi dkyil 'khor la yang shes par bya'o / /
dkyil 'khor dang brtul zhugs dang 'brel pa gsungs pa /
slob dpon zhes pa la sogs pa ste /
de ni rang dang slob ma dag la bdag po snying gar bsam mo / /
gnas gsum gyis zhes pa ni nam mkha'i sangs rgyas bskul ba la rdo rje gsum gyi gnas sam yang na spyi bo la sogs pa ste /
sbyor ba de ni 'dir gsang ba dang shes rab ye shes kyang gzung ngo / /
da ni bsam gtan gyi las la gtogs pa'i dgra bo bskam pa gsungs pa de nas zhes pa la sogs pa ste /
ji skad du rdo rje sems dpa' las gyur pa sku la sogs pa'i snying po gsum las gyur pa'i tri shU la las bskyed pa rdo rje mkha' 'gro nag po nyi ma la 'dug pa /
phyag rgya bzhi dang ldan pa /
tri shU la dang tho ba bsnams pa mi bskyod pas dbu brgyan pa /
rang gi rig ma la 'khyud par bdag nyid bsams te bsgrub bya'i sha la sogs pas nam mkha' la bkang ste /
bdag gi lce la yi ge gong ma dag 'od zer can du bsams nas dbugs kyi bsam gtan dang /
oM badzra DA ki nA a mu ka sam+ha rak+ta A kaR+Sha ya hUM phaT ces pa'i sngags kyi sbyor bas thod pa drangs nas btung bar bya'o / /
de nyid kyi don du phur bu gdab pa gsungs pa /
tri shU la rdo rje zhes te phur pa'i sngags kyis tri shU la dang bur pa yang de'i gzugs dang po'i yi ges bskyed pa mdun du mos te gdab par bya'o zhes ston to / /
las dang po ba'i dam tshig gong du gsungs pa'i sbyor ba gsungs pa de nas zhes pa la sogs pa ste /
cho ga bzhin zhes pa ni gong du bstan pa'i cho gas shes pa ste de la gsungs pa /
snying ga zla ba'i dkyil 'khor la / /
zhes pa nas /
phyi yi sbyin sreg rjes su dpag /
ces pa'i bar du tshigs su bcad pa gnyis dang rkang pa gsum gsungs so / /
yang gong du gsungs pa las phyi'i mchod pa dang gsang ba'i mchod pa'i dam tshig gsungs pa de nas zhes pa la sogs pa ste /
khu ba la sogs pas zhes pa ni khu ba las gyur pa'i lha mo dang reg pa dag kyang zhes pa'i don to / /
ji srid phyi'i bud med yod na khu ba nyid kyang 'bar bar bsams te bdag gis khas blangs nas zos pas mchod par bya'o / /
phyi'i bud med kho na ched du btsal ba bstan pa'i phyir yang gsungs pa de nas zhes pa sogs pa ste /
dam tshig 'dzin pa'i ma zhes pa ni gsang ba'i dbang gi sdom pa len pa'i phyir de skad du 'dir sring mo dang bu mo yang gzung bar shes par bya'o / /
sngags kyi snying po'i sdom pa gsungs pa de nas zhes te /
lus dang ngag sems longs spyod ces pa ni sgom pa mchog gi dngos po'o / /
gsang ba gsum zhes pa ni rig ma'i gsang ba'o / /
rdo rje ni gsang pa'i rdo rje'o / /
gnas zhes pa ni de gnyis la gnas pa'i byang chub kyi sems te /
bdag gis gzung bas bsgrub po zhes pa'o / /
de kho na ye shes chen po yin pas bzang po zhe'o / /
yang nyam chung ba bsal ba'i dam tshig gsungs pa de nas zhes pa la sogs pa ste /
ji ste rang gi snying po rtogs pas nyams zhan na rig ma'i glus bskul te /
bdag gi spyi bor mtho gang tsam du zla ba la gnas pa'i bdud rtsi lnga la oM gyis mtshan pa /
dbugs kyi lcags kyus drangs te lha rnams tshim par byas so zhes pas te de yang gsungs pa /
rang gi snying po de nyid sems dpa'i tshe / /
zhes pa nas /
lus ngag yid ni tshim par bya / /
zhes pa'i bar du tshigs su bcad pa gnyis gsungs so / /
yang sbyor ba brtan pa rnams kyi dam tshig gsungs pa de nas zhes te /
de la tsha tsha la sogs pa phyi'i dge ba dag gis ni byang chub la spyod par 'dod pa ma yin te /
sems kyi cho ga kho na mchog tu bslab pa yin no / /
de yang gsungs pa sems nyid cho ga thams cad ces pa la sogs pa'o / /
da ni bsam gtan pa'i las las lus dug 'byin pa la sogs pa gsungs pa de nas zhes pa la sogs pa ste /
'byin pa ni gtong ba'o / /
'dren pa ni bsdus nas 'byin pa'o / /
b+h+rUM zhes pa 'dir rtag pa 'am gtsug tor 'khor los sgyur bas lag pa g.yas pa la b+h+rUM las bskyed pa'i 'khor lo la b+h+rUM nyid bsams te gong du rtag pa la bstan pa bzhin gtor bar bya'o zhes so / /
ci ste gnod par 'dod na sku ser por bsgyur nas b+h+rUM gyi 'od ser pos gnas gsum du bsdus nas de nyid du kha zas dug gi steng du 'khor lo ser po dang hUM gis mnan par bya'o / /
ci ste 'dren na b+hUM kho nas gong du hUM la sbyar ba'i cho ga ltar shes par bya'o / /
'od zer gsum zhes pa ni mnan pa ser po dang gzhan la nag po dang dkar po ste de dag gis gnas gsum la sogs pa nas 'byin par 'gyur zhe'o / /
da ni sngags kyi cho ga gsungs pa de nas zhes pa la sogs pa ste /
'di'i don ni gang yang rung ba'i rnal 'byor bas gur kum la sogs pas grog 'am shing lo dag la rdo rje rgya gram bris te /
de'i lte ba la yang 'khor lo rtsibs brgyad pa /
de'i lte ba la ha dang bsgrub bya'i ming yang shar la sogs pa'i rtsibs la mi bskyod pa la sogs pa yang mtshams bzhi la spyan ma la sogs pa de bzhin du gzugs kyi rdo rje ma la sogs pa yang gnas ji lta ba bzhin du dgod do / /
gshin rje gshed la sogs pa yang phyogs bzhir dgod do / /
mu khyud ni phreng ba'i sngags kyis bskor te gzhag go / /
de nas yang de la ji lta ba bzhin du ye shes kyi lha rnams dgug pa la sogs pa byas nas legs par mchod de ras la sogs pa'i snod du bzhugs nas bsgrub bya yang khrus la sogs pa yang byas te dkon mchog gsum la skyabs su gtong ba la sogs pa byas te sa de'i mgul pa 'am dpung pa la gdags pa byas na gdon la sogs pa bsrung bar 'gyur zhe'o / /
da ni thun mong gi bsgrub pa las lus pa mig rnon gyi cho ga gsungs pa de nas zhes pa la sogs pa ste /
de'i don ni gang yang rung ba'i rnal 'byor pas lam gyi bzhi mdo la sogs par tshes nyi shu dgu'i nam phyed na b+han+d+ha la khrag chen pos pad+mo bris pa'i steng du 'dug ste /
yang b+han+d+ha gcig gi nang du bdud rtsi lnga dang tshil chen po la sogs pa'i bzhus pa'i mar la ras kyi skud pa sdong bu pad+ma'i rtsa ba'i skud pas dkris te me btang bas b+han+d+ha gcig gis steng nas phub ste sngags bzla bar bya'o / /
de nas yang b+han+d+ha blangs te gong du gsungs pa'i phreng ba'i sngags brgya rtsa brgyad btab ste mig la bskus na sku la sogs pa'i dngos grub tu 'gyur zhes pa yin no / /
da ni rgyud 'di ni yi ge gsum gyis bsdus pa'i che ba ston te /
de nas zhes pa ni gsang ba'i yi ge rnam par dag pa'i phyir ro zhes pa nas cang mi smra bar gyur to zhes pa ni de ma thag pa'o / /
byang chub sems dpa' chen po de dag ces pa ni 'og nas 'byung ba'i gsang ba'i yi ge ma thob cing mngon par sangs rgyas so zhes pa dag go / /
dad cing sgrub par 'gyur zhes pa ni ji ltar na skul ba mchis shing sgrub par 'gyur zhes pa'o / /
da ni rgyud 'di rnyed par dka' ba dang lam nye ba dang 'bras bu chen po dag gis gzhan las khyad par du gyur pa gsungs pa de nas zhes pa la sogs pa ste /
de la de nas zhes pa ni dngos grub rnams su 'gyur ro zhes pa'i de ma thag go / /
lhag ma ni go sla'o / /
de ci'i phyir zhe na zhes pa ni ma gsungs pa'i rgyu 'dri ba'o / /
lan gsungs pa /
bcom ldan 'das zhes pa la sogs pa ste de'i dus sems can rnams la gsang ba chen po bshad pa'i skal ba med do zhes pa yin no / /
des ni rnyed par dka' ba ston to / /
'on kyang zhes pa ni don chen po byed pa yin no zhes pa ste skad cig ces pa la sogs pa ni lam nye bar ston to / /
sangs rgyas kyi byang chub ces pa la sogs pas ni 'bras bu chen po ston te /
khyad par gyur pa kho na yin no / /
tshe 'di nyid la zhes pa ni dbang bskur ba dag gi rkyen gyis sangs rgyas dang dbang bskur nas cho ga chen pos bsgrub pa dag ni bla na med pa'i sangs rgyas tshe 'di nyid la 'grub pa'i phyir ro / /
sdug bsngal gsum zhes pa ni lus la sogs pa'i sdug bsngal lo / /
gsang ba'i yi ge rnam par dag pa zhes pa ni shin tu zab par ston to / /
da ni le'u dang po la gtogs pa'i de bzhin gshegs pa'i phrin las la 'bras bu rdo rje 'chang bskyed pa'i phyir ro / /
chos kyi skur bzhugs pa la gong du phyung ba'i mtshams kyi lha mos bskul ba gsungs pa de nas zhes pa la sogs pa ste /
de la de nas zhes pa ni 'og nas 'byung ba'i chos ma yin zhes pa nas cang mi gsung bar gyur to zhes pa'i de ma thag go / /
gnas kyi dbang phyug ces pa ni gnas kyi bdag po'o / /
dga' ba zhes pa ni reg pa las byung ba'o / /
yid 'ong zhes pa ni bde ba'o / /
de kho na don chen te bsgrub par bya ba'i mchog yin pa'i phyir ro / /
'dod pa zhes kyang de kho nas te des bskyab tu gsol zhes nas gnad la bor te bskul ba gsungs pa /
mgon po gal te zhes pa la sogs pa ste go sla'o / /
de bzhin du lhag ma rnams kyang go sla bas bdag gis ni ma bshad do / /
dam tshig gi 'khor lo zhes pa ni de ma thag dam tshig las gyur pa 'khor lo'i rgyan nye bar gnas pa'i tshul gyis zhes pa'i don to / /
da ni rdo rje ye shes kyi spyod pa la gtogs pa /
rdo rje sems dpa'i thugs kar sangs rgyas thams cad zhugs pa'i de ma thag tu dbang bskur ba gsungs pa de nas zhes pa la sogs pa ste /
de la de nas zhes pa ni le'u dang po las thugs kar zhugs so zhes pa'i de ma thag go / /
nam mkha'i dbyings zhes pa ni rig ma'i gsang ba'i nang ngo / /
rdo rje gsum gyi ye shes zhes pa ni sku la sogs pa'i bzhi chos kyi sku ye shes lnga ste mngon par shes pa'o / /
kun du bzang po zhes pa ni spyi'i rnam pa ste /
phye nas ni dam tshig rdo rje la sogs pa de yang gsungs pa /
sa yi snying po la sogs drug /
ces pa la sogs pa'o / /
rdo rje ye shes kyi spyod pa / /
zhes pa ni ye shes kho na rdo rje ste de thob par byed pa'i spyod pa'o / /
btsun mo las 'das zhes pa ni rdo rje sems dpa'i btsun mo'i b+ha ga las chos kyi dbyings kyi pho brang du 'thon zhes pa ste 'thon zhes kyang gong ma'i don la ngo mtshar gsungs pa /
bcom ldan 'das zhes pa la sogs pa'o / /
'dod chags kyi yi ge zhes pa ni 'dod chags las gyur pa'i byang chub kyi sems so / /
lhag ma ni go sla'o / /
da ni sgrar snang ba'i rgyud kyis phan gdags pa'i phyir bka' bsgrags pa'i don du bsgo ba gsungs pa de nas zhes pa la sogs pa ste /
de la de nas zhes pa ni gong du 'di gsum mo zhes pa nas phyag 'tshal nas cang mi gsung bar gyur to zhes pa'i de ma thag ste /
'di ni spyir bsgo ba yin no / /
yang dmigs kyis rdo rje chos la bsgo ba gsungs pa /
de nas zhes pa la sogs pa ste go sla'o / /
yang khas blangs pa gsungs pa de nas zhes te /
cang mi gsung ba zhes pa ni 'dod pa'i don rdzogs pa'i don to / /
da ni bsgo ba de kho na de bzhin bgyi'o zhes khas blangs nas sems can rnams la bsgrags pa'i phrin las gsungs pa de nas zhes pa la sogs pa ste /
de la de nas zhes pa ni rtsa ba dang phyi ma'i sgra'i rgyud kyi rnam pa mtha' dag rdzogs pa'i de ma thag go / /
de nas sems can rnams la rdo rje gsum sems dpa'i rgyud bsgrags so zhes pa ste yongs su rdzogs pa'i don to / /
rtsa ba'i rgyud rdzogs nas rang gi las la zhugs pa gsungs pa de nas zhes pa la sogs pa ste /
de la de nas zhes pa ni de bzhin bgyi'o zhes pa nas cang mi gsung zhes pa'i de ma thag go / /
cang mi gsung bar gyur to zhes pa ni khams gsum thams cad kyi lus dang de bzhin gshegs pa thams cad kyi sku mnyam pa nyid la dmigs pa kho na'i phyir te /
'di'i phyir rnal 'byor pa dag kyang sbyor ba rnam pa gsum rdzogs nas gshegs su gsol ba la rdo rje gsum gyi thugs kar mtha' dag bsdus te /
de yang nam mkha' ltar mnyam pa nyid du bsams pa'o / /
de yang gsungs pa /
de nyid bdag nyid gsung ldan pa'i / /
sangs rgyas thogs med slar gshegs gsol / /
zhe'o / /
le'u bcu bdun pa'i 'grel pa rdzogs te /
rtsa ba'i rgyud kyi 'grel pa rdzogs so // //
da ni phyi ma zhes grags pa bshad par bya ste /
kha cig na re sangs rgyas kyis ni rtsa ba'i rgyud las rtogs la /
byang chub sems dpas ni ma rtogs pas byams pa la sogs pas zhus zhes zer ro / /
de yang rigs par kho bos ni ma mthong ste ci'i phyir zhe na /
thos te rtogs nas zhes pa dang /
sems can rnams la phan pa'i phyir zhes pa'i tshig gis na ma rtogs pa yang ma yin la rang gi ched kyang ma yin no / /
byams pa la sogs pas gsol to zhes 'brel to / /
ci dang ldan zhe na /
de bzhin gshegs pa zhes pa la sogs pa smos te bde ba la sogs pa gsum ni dbang ste /
de yang rim pas dri ma bsal ba'i chos nyid mthong bar 'dod de rigs pa'i chos so / /
sku gsung thugs kyi gsang ba ni sgrar snang ba ste lung ngo / /
de gnyis bstan pa'o / /
ji lta bur zhes pa ni phyin ci ma log pa'o / /
dngos po thams cad kyis zhes pa ni ye shes ma lus pas so / /
dam tshig ji lta ba bzhin zhes pa ni gzhi'i le'u la sogs pa'i rim pas so / /
mthong zhing zhes pa ni rigs pa'i chos te ye shes kyi mig gis shes pa'i tha tshig go / /
thos te rtogs zhes pa ni lung gi bdag nyid do / /
de bzhin gshegs pa rnams la zhes pa ni 'khor rnams la 'gro ba'i tshul lo / /
chos mthong ba dang ldan zhes pa ni gtsor smos pa ste thos te rtogs zhes pa yang sbyar ro / /
chos de gnyis nyid gsol ba e ma'o zhes pa la sogs pa'o / /
thams cad bzang bas na kun du bzang po ste /
de'i rdo rje gsum la kun gyi ni zhes pa la thams cad kyi rdo rje gsum bzhugs zhes te /
des ni sangs rgyas rnams gnyis su med do zhes so / /
sems can thams cad ces pa ni sems can dang gnyis su med par ston to / /
ngo bo nyid ces pa ni chos nyid ces pa'i tha tshig go / /
de ni lung rtogs pa'i mchog gsol ba ste rdo rje sems dpa'i ngo bo'o / /
byang chub sems gnas thob pa zhes pa rigs pa ste rdo rje sems dpas dbang bskur ba'i rkyen gyis sangs rgyas thob pa'o / /
rdzu 'phrul che zhes pa ni rdo rje sems dpas byin gyis brlabs te de ni phrin las so / /
de ni gnyis su kun du bzang po'i sku gsung thugs kyi nges pa zhes bya'o / /
de gnyis kho na las tshigs su bcad pa gcig gis ngo mtshar gsungs pa e ma zhes pa la sogs pa'o / /
'di zhes pa ni ngo bo'o / /
des ni ngo mtshar smras so / /
dbang po las 'das pa'i phyir zhib ste dam pa'o / /
e ma'o 'khor ba dag gi rgyan zhes pa phyed 'og mas phrin las la ngo mtshar ba dang dam pa'o / /
de nas mngon par 'dod pa'i don zhu bar brtsams pa /
gsang ba dang zhes pa la sogs pa ste bla na med pa zhes pa ni nang gi'o / /
zhu ba'i don dmigs kyis bsal bas gsungs pa /
e ma'o shin tu rnyed dka' ba'i / /
zhes pa la sogs pa'o / /
gang gsungs yang dag gsungs ba yi / /
rtogs dka' gsol zhing mchis zhes sbyar ro / /
ci'i don du zhe na de nyid kyi don ched du de'i rim pas sems can byang chub dang sbyor ba la phan pa'i phyir ro / /
legs so zhes pa ni zhus pa'o / /
yang legs so zhes pa ni byang chub sems dpa' nyid la'o / /
yang legs so zhes pa ni zhus pa de don yod pas so / /
zhus pa'i tshig rnams ni lan las bshad do / /
rdo rje 'dzin pa chen po la dmigs pa ni gnyis su med pa la gzhag pa ste /
de'i don brjod du med pas na cang mi gsung zhes rtsa ba'i skabs su bshad do / /
de nas yang dang yang du bskul ba dang /
thugs rdo rje rjes su gzung ba gsungs pa /
sku gsung thugs kyi rdo rje la / /
zhes pa la sogs pa'o / /
rdo rje 'dzin pa'i bdag nyid la rang rang gi ngo bo nyid du gzhog la tshul bzhin du nyon zhes ba'o / /
rjes su gzung ba'i dam tshig spyi bos blangs zhes pa ni de bzhin du bgyi zhes khas blangs pa'o / /
cang mi gsung ba ni rdo rje 'dzin pa bsam pa'i phyir te yang dang yang du bshad do / /
thugs rje chen po ni gzhan gyi don la brtse bar gyur pas de dmigs nas so / /
byin gyis brlabs zhes pa ni le'u dang po nyid du ste 'dir dran par byas so / /
gsung gcig tu zhes pa ni tshangs pa'i gsung kho nas zhes pa'i tha tshig go / /
de la 'gro ba'i tshul gyis lan gsungs pa /
gsang ba zhes byar bstan pa ni / /
zhes pa la sogs pa'o / /
sku gsung thugs zhes pa ni de'i rang bzhin yi ge gsum ho dang bcas pa'i tha tshig go / /
dbyangs kyis bskul ba'i de ma thag 'od kyis sangs rgyas thams cad bsdus pa ni 'dus pa zhes so / /
rgyud kyi 'brel ba'i lan gsungs pa lnga pa zhes pa la sogs pa'o / /
bzhi po de las dam tshig bzhi dang ldan pa'i sngags pa dang /
de'i ngo bo'i de kho na nyid dang de'i ngo bo'i srung ba dang bza' ba'i dam tshig go rims bzhin du gsungs te /
de ni sgrub pa chen po zhes ming du btags pa sangs rgyas dang byang chub sems dpa' thams cad kyi sngags dang kun du spyod pa'i dam tshig tu gsungs so / /
bzhi pa dang ni zhes bya ba la sogs pa bzhis ni gzhan gyi don dang 'bras bu'i ngo bo gsungs te /
de yang bzhi pa las ni dkyil 'khor zhes ming du btags pa slob ma gzhug pa la /
mthar thug pa'i slob dpon gyi las gsungs so / /
bcu drug pa las dbang gsungs so / /
brgyad pa las mchod pa'i sdom pa gsungs so / /
bcu gnyis pa las thun mong gi dngos grub gsungs te /
sdom pa dang thun mong gi dngos grub ni rang gi don la yang 'brel te /
'dir le'u bzhir byas pa mdzes pa dang /
de yang 'brel ba'i phyir gsungs te /
de bzhin du 'og nas 'byung ba'i drug pa dang bdun pa la sogs pa yang rjes su dpag go / /
brgyad pa dang ni zhes pa la sogs pas ni rang gi don gnyis las drag shul gyi sgrub pa gsungs te brgyad pa ni drug pa'o / /
de las ni rjes su chags pa dang nye bar sgrub pa gsungs pa /
gnyis pa las byang chub kyi sems kyi sdom pa gsungs pa bcu pa dang bcu bzhi pa las drag shul gyi cho ga gsungs te /
le'u de rnams kyis rang gi don la zhag bdun du bsgrub par bya zhes par 'brel te /
gzhan la yang de ltar shes par bya'o / /
bdun pa dang ni zhes pa la sogs pas rang gi don bsnyen pa'i ngo bo rjes su dran pa la sogs pa'am /
kha cig 'dod pa de ltar ma yin pa'i ngo bo gsungs te /
bdun pa las sgrub pa'i sdom pa rjes su dran pa gsungs /
gsum pa las mchog gi bsnyen par gtogs pa gsungs /
gcig las rdo rje ye shes kyi spyod pa la sogs pa de bzhin gshegs pa kun gyi las gsungs /
bcu gcig pa las dngos grub kyi zhing ri dang dgon pa la sogs pa gsungs /
bco lnga pa las rmi lam gyi mtshan ma gsungs te 'di yang ri dang dgon pa la sogs pa'i bzhi nas mtshan ma byung ba'i bar dang /
rjes su dran pa'i bar gyi chos thams cad sbyar te 'di rnams ni le'u'i chos gtsor gzung bar zad do / /
de ltar le'u'i don gyi 'brel pa rnams gsungs nas gzhan yang lhur 'brel pa rnams gsungs pa /
dul ba gdul dka' zhes pa la sogs pa'o / /
de la zhi ba'i sems can ni dkyil 'khor du gzhug pa la sogs par 'brel to / /
gdul dka' ba'i gdug pa can rnams ni drag pos tshar bcad par 'brel to / /
thun mong dang mchog gi lha bskyed pa la rdo rje bzhi dang cho ga bzhis bsnyen par 'brel to / /
thun mong dang mchog gi dngos grub dang de'i las kyi gzhung 'brel to / /
dkyil 'khor las dang brtul zhugs so / /
de lta bu'i gzhung de rnams dang slob dpon no / /
yang slob dpon dang slob ma ste de lta bu'i dbang bskur ba ni bdag nyid chen po zhes te /
de kho na sangs rgyas dang byang chub sems dpa'i rnal 'byor bstan pa nyid kyis yongs su grol bar 'dod do / /
sbyor ba'i lan ni thabs dang shes rab snyoms par 'jug pa ste /
de'i ngo bo ni stong pa dang snying rje las byung ba'i mtshan nyid de zab pa dang rgya che ba'o / /
rgyud kyi 'brel pa zhes pa dang /
'di'i sbyor ba zhes pa'i sgra'i don gsungs pa /
rgyud ces bya bar 'brel pa'i don zhes pa la sogs pa'o / /
de la gzhi ni gzhi'i ting nge 'dzin te de ni thabs zhes ming du btags so / /
rang bzhin ni lha rnams sbyor ba ste de yang mya ngan las 'das pa zhes pa rang bzhin med par 'dod pa'i rgyu'o / /
'du ba med pa ni 'bras bu ste 'du ba'i rnam pa thams cad dang bral bas so / /
bye brag ces pa ni rgyu 'bras kyi rim pa tha dad pas gsum zhes te /
de gsum ni de bzhin gshegs pa'i rgyud de le'u dang por gsungs la /
rnal 'byor pa'i yang de bzhin zhes pa'i sgras shes par bya'o zhes pa la 'dod do / /
bdag cag gi bla ma gcig pa kha cig na re /
'dir rgyu dang 'bras bu'i skye ba ni 'brel pa ste /
de la rgyu'i rnam pa rdo rje sems dpa' ni gzhi ste de ni thabs so / /
rang bzhin ni de'i shes rab ste de ni rang bzhin med pa'i dngos po'o / /
'dir rgyu'i sgra ni dngos po'i sgra'o / /
'du ba med pa ni reg pa'i lha ste 'bras bu'i rnam pa kho nas 'du ba med pa zhes so / /
de dag gi 'dod pa ni gsang ba 'dus pa ni bdag ste rig pa'i lha'i sku gsung thugs kyis 'dus pa'i phung po la sogs pa ji snyed pa gang zag gcig gi rgyud du bsdus pa ni 'dus pa yin la /
bdag pha ma las 'byung ba ni de'i rgyud do zhes nges pa'i tshig go / /
yang gzhan gyi man ngag las gsang ba ni rig pa'i lha'i gsang bas bsdus pa'i phung po la sogs pa'o / /
'dus pa ni de'i rig ma dang gnyis su med par sbyor ba ste 'dus pa ni tshogs pa'o / /
de yang 'brel pa ni snga ma bzhin te /
rig pa'i lha ni gzhi ste thabs zhes pa la sogs pa'o / /
'du ba med pa ni tshogs pa tha dad pa'o zhes smras te /
gang phyir rnam gsum rgyud kyi don du bsdus / /
zhes 'byung ba'i phyir de dag ltar yang mi 'thad do / /
de bas na dris tshig dang po'i don las byung ba'i gzhi la sogs pa gsum ni rgyud do zhes bya ba ni rig pa ste gzhi la sogs pa'i bshad pa ni 'das ma thag pa bzhin no / /
rgyud kyi dbye ba gsungs pa /
rigs ni rnam pa lnga dang zhes so / /
phyi ma'i don gsungs pa byang chub rdo rje zhes pa la sogs pa ste /
byang chub rdo rjes bcas pa la rigs lnga rnams kyi bshad pa ni phyi ma zhes bya'o / /
de kho na nyid rnam pa du gsungs zhes pa la sogs pa bzhi la gsungs pa /
de kho na nyid rigs lngar gsungs zhes pa la sogs pa'o / /
rigs brgya zhes pa ni rgyu dang 'bras bu rnam par dbye ba ste /
rgyu las ye shes lnga dang 'bras bu bcu dgu la lnga lnga ste brgya'o / /
gzhan dag gis ni gzhan du bshad de de ni ma yin no / /
'di rnams ni lan dang sbyar nas gsungs kyi /
de bzhin du 'jig rten las 'das pa'i ngo bo sa'i snying po dang 'dod pa'i rgyal po dang dpa' bo rdo rje la sogs pa rang gi rig pa ye shes lngar 'dus pa rnams kyi dbye ba mtha' yas so / /
byang chub sems kyi lan gsungs pa /
skye 'gag med pa zhes pa la sogs pa ste /
dngos dang dngos med mi zad ces pa ni de gnyis ka rang bzhin med ce'o / /
gtso zhes bya ba ni mchog gi sgra'o / /
thabs dang shes rab gnyis med pa / /
zhes pa ni gnyis su med pa'i sbyor ba las byung zhes pa'i tha tshig go / /
de'i rnam pa la chos thams cad 'du ba gsungs pa /
srid dang zhi ba 'byung ba kun / /
zhes te 'khor ba dang mya ngan las 'das pa thams cad rnam pa gcig go zhes pa'i tha tshig go / /
de'i don ni rtsa ba las kyang /
rang gi sems ni brtag pa la / /
zhes pa la sogs bas gsal bar gsungs so / /
rig pa'i skyes bu'i lan gsungs pa /
rang gi lus ngag ces pa la sogs pa ste /
mi phyed pa de gnyis kyi rnam par phye nas rig pa des na ldan pa de de'i skyes bu zhes so / /
badzra d+h+r-ig la sogs pa lnga'i lan gsungs pa /
rgyu lnga dag gi zhes pa la sogs pa'o / /
de la 'og dang steng na lnga lnga gnas pa ni rgyu dang 'bras bu ste ye shes lnga'i rdo rje'o / /
d+h+r-ika ces bya ba ni de gang gi chang pas 'dzin pa'o / /
rnam shes zhes pa ni rnam par shes pa'i phung po ste /
des rnam par dag pa'i rgyu 'bras gnyis gzung ngo / /
yod med dbus las 'das pa'i ngo bo las /
sems can kun gyi 'byung ba dang de las gyur pa'i byung ba nyid kyis skyes pa de rnam par dag pa rgyal bas 'dzin ces so / /
gzugs zhes pa yang de'i phung po ste nges rnam par dag pa'i snang mdzad do / /
de'i phyir phyag na 'khor lo thogs ma la sogs pa'i rim pa med pa rnams so / /
don thams cad 'byung bas na sems la rin chen zhes so / /
tshor ba zhes pa ni gong ma bzhin no / /
tshor ba des sems rang rig cing 'dzin pas na de'i phyag na rin chen bsnams so / /
thams cad nas zhes pa ni rnam pa'o / /
thams cad du zhes pa ni dus so / /
rol ba'i mtshan nyid thams cad mtshon cing zhes pas A ro l-i ka go / /
'dod pa'i mtshan nyid mtshon zhes pa ni 'du shes te 'di yang sngar bshad pa bzhin no / /
de'i phyir 'di'i phyag na thams cad shes pa'i ma chags pa'i pad+ma bsnams so / /
rnam shes zhes pa ni mtshon pa ste gzugs la sogs pa'i phung po lnga'i mtshan nyid gsal bar byed pa ni shes rab bo / /
'du byed ces pa yang phung po ste 'du byed des shes rab 'dzin te de'i gzhi yin pas so / /
de'i phyir phyag na ral gri 'dzin to / /
rigs kyi lan gsungs pa rigs ni rgyud ces pa la sogs pa'o / /
rigs dang rgyud kyi sgra 'dra'o zhes te /
de'i thog ma ni gnyis su med pa'i byang chub kyi sems rdo rje'o / /
des na sgra las kyang thog mar 'dir mtshon par byed pa e waM zhes so / /
de ltar yang bzang po zhabs kyis gsungs pa /
gnyis med thog ma bzhir ldan pa / /
yi ge gnyis kyi de bzhin mtshon / /
zhes so / /
de'i gtso bo ni skye 'gag med pa'i stong pa ste stong pa nyid kyi ye shes dag pa'i rgyu 'bras ni rigs lnga'i gtso bo zhes so / /
gong du gsungs pa'i sku de la ye shes lnga dang sbyor ba gsungs pa /
rnam shes zhes pa la sogs pa'o / /
de la rnam shes ni gong du bstan pa'i rnam par shes pa'i phung po rnam par dag pa'i sku'o / /
de gnyis su med pa'i ye shes dang sbyor bas na zhe sdang zhes te /
phan tshun thug pa ni zhe sdang zhes 'og nas 'byung ngo / /
ye shes de ni sku gnyis dang sbyor bas na /
rgyu dang 'bras bu gnyis su grags / /
zhes so / /
gzugs zhes pa ni gong du bstan pa bzhin te 'og ma kun la yang sbyar ro / /
de ni mtshan ma'i rnam par shes pa med pas na glen pa'i me long lta bu'i ye shes dang sbyar te /
des na gti mug ces btags so / /
mnyam pa nyid kyi ye shes kyis zhen cing gong rlom pa de ni nga rgyal zhes so / /
so sor rtog pa'i mtshan nyid gang gnyis su med pa'i dngos po la chags pas 'dod chags zhes so / /
bya ba nan tan gyi ngo bo rtag tu sems can gyi don la brtson pa la bdag nyid kho na rol cing gtong bas phrag dog go / /
gzhi'i le'u las gsungs pa /
'dod dang grol ba rab sgrub pa'o / /
zhes pa don gsungs pa /
'dod chags zhe sdang zhes pa la sogs pa ste /
'dir ye shes gsum gsungs pa ni gtso bo ste gnyis kyang sbyar ro / /
mtshan nyid sna tshogs 'dra ba'i rdo rje sems dpa' ste de ni 'dod pa de la phyogs shing bsgoms pa'i 'bras bu'o / /
mo ha la sogs pa bzhi dang /
de'i dga' ma dang phun sum tshogs pa'i lan gsungs pa /
gnyis med chos kyi zhes bya ba la sogs pa'o / /
phyi rol zhes pa ni mtshan ma'o / /
nga rgyal zhes pa ni mtshan ma'i rnam pa mi shes pa ste de ni me long lta bu gong du gti mug tu bstan to / /
phan tshun thug pa ni gnyis su med ces gong du bstan zin to / /
'dis kyang ye shes kyang gnyis su med pa yod pa de ni zhe sdang ngo zhes bstan to / /
'dod chags kyang de bzhin du shes par bya'o / /
ye shes 'di zhes bya ba ni dbyer med pas rdo rje'o / /
gtso bo rnal 'byor pa de rnams kyi dga' ba ni lha mo bzhi'i reg pa'i longs spyod las byung ba de rnams ni dga' ma zhes so / /
bud med de rnams kho na las dga' ba'i rim pas yang dag pa'i bde ba ye shes kyi rang bzhin pas mchog phun sum tshogs pa de 'byung bas na phun sum tshogs zhes so / /
de ni zhes pa de dga' ba nyid do / /
de'i rim pas bde ba'i ye shes sangs rgyas thob pas na nyon mongs pa'i dga' ba nyid rdo rje theg pa'o / /
kha cig gis de ni zhes pa dga' ma bzhi bzung ste de yang mi 'thad de /
de bzhi ni shes rab yin pas thabs zhes bya ba'i sgra dang mi 'byor ba dang /
de ltar na thabs kyang rdo rje theg par 'gyur ba las ma bzung bas so / /
ya mAn+ta kr-ita la sogs pa bzhi'i lan gsungs pa /
rnam par mi 'jog ces pa la sogs pa'o / /
bzhi po 'di'i sgra ni phrin las kyi sgo nas 'jug pa ste /
de la ya mAn+ta kr-ita kyis spyan drangs pa'i skus 'dul ba'i zhing rnams la skye ba med pa'i phyir 'jig pa dang bral ba'i chos bstan pa ste phrin las so / /
de ni dngos po kun zhes pa me long lta bu dang /
snying rje dang sbyin pa la sogs pa mi 'da' ba'i dam tshig go / /
de nas gshin rje gshed mthar byed de zhes pa ni phrin las des 'og nas byung ba'i ma rig pa la sogs pa mthar byed pas so / /
'dir bshad pa 'di ni kun la sbyar ro / /
rnam par mi shes zhes pa ni a la sogs pa'i yi ge med pa'i phyir 'dzin pa'i shes pa med par bstan pa'o / /
sems zhes pa stong pa nyid dang byams pa dang tshul khrims la sogs pa'o / /
ming dang gzugs kyi blo ni brjod pa'i rgyu ste de med pas brjod du med ces pa'o / /
chos rnams ni so sor rtog pa la sogs pa'o / /
gzugs la sogs pa rang bzhin gyis zhi bas rnam par mi rtog pa'i chos bstan pa'o / /
shes na bde ba thob par 'gyur / /
zhes pa ni de ltar bstan pa'i 'dul ba'i zhing dag gis so / /
da ni sgra 'jug pa'i don gsungs pa gti mug ces pa la sogs pa'o / /
dag pa'i gti mug longs spyod pas gti mug chen po me long lta bu de'i dam tshig phyin ci log gi gti mug gong du bstan pa'i khro bo'i las kyis zad par byed do / /
gzugs rnams zhes pa ni de'i 'jig tshogs la lta ba spangs pa'o / /
shes bya zhes pa ni shes bya'i sgrib pa'o / /
nyes pa ni zhe sdang ngo / /
sems zhes pa ni mthar 'dzin par lta ba'o / /
tshig ces pa ni log par lta ba ste lta ba gsum la lus ngag yid gsum gyi ming du bstan pa ni de'i rigs kyi phyir ro / /
snyoms 'jug ces pa ni skye ba'i sgrib pa'o / /
nyon mongs kun zhes pa ni gti mug la sogs pa gsum mo / /
rdo rje kun zhes pa ni lta ba mchog tu 'dzin pa ste /
lta ba gong ma kun la 'dzin pas so / /
sgrib pa kun zhes pa ni las kyi sgrib pa ste thams cad kyi las yin pas so / /
gong du shes pa ni bde ba thob par 'gyur zhes pa de bshad pa /
sems can nyon mongs rdo rje sgrib / /
ces te sngon lta bu'i chos bstan pas gnas la zhen pa'i sems kyi nyon mongs pa dang rdo rje'i sgrib pa dag ni shes bzhi zhes pa'o / /
de dang ldan na ma lus pa la sogs pa'i las dag par 'gyur ro / /
de dag ni de'i 'bras bu bde ba'o / /
de dag gi don yang bzang po zhabs kyis gsungs pa las shes par bya'o / /
dris pa med na yang khro bo drug la sogs pa'i don gsungs pa /
gzung ba dang zhes pa la sogs pa'o / /
de la gzung ba ni byang chub kyi don 'dzin pa'o / /
dga' ba ni de la chags pa'o / /
de bzhin ni de 'dra ba'o / /
mi g.yo ba ni de la sems brtan pa'o / /
rgyu ni de nyid rgyu'i ngo bo'o / /
'bras bu ni rgyu de nyid gsal bar gyur ba'o / /
thugs las yang dag byung zhes pa ni de dag ni gong du yang ri mo bri ba ma yin gyi yang dag pa'i ting nge 'dzin las 'byung ngo zhes pa'i don to / /
lhag ma ni gsal lo / /
sku gsung thugs kyi rdo rje yis / /
zhes pa ni spyi'i sngags yi ge gsum mo / /
bdag nyid chen po zhes pa ni ye shes las grub pa'i bdag nyid can gyi lha mo drug ste de dag 'byin par bshad do / /
spyod pa gnyis kyi lan gsungs pa /
rdzogs pa'i rim par zhes pa la sogs pa'o / /
de la rdzogs pa'i rim pa ni bskyed pa dang rdzogs pa ste de'i sbyor bas shes rab dang thabs las phung po dang khams dang skye mched kyi lha rnams 'byung ba de bsdus pa'i sbyor ba nges par byas nas rgyu zhing spyad ces so / /
bsam pa ci dang ldan zhe na /
dag par mos pa la sogs pa ste dag par mos pa ni gnyis su med par mos pa'o / /
'jigs pa spangs pa ni thams cad zil gyis mnan pa'o / /
dogs pa med pa ni dga' ba'o / /
seng ge bzhin zhes pa ni nga rgyal dang ldan pas so / /
'di la mi bya zhes pa la sogs pa ni lus dang ngag dang yid kyi las ma bkag pa'o / /
mnyam gzhag med pa ni langs pa'o / /
mnyam par gzhag ces pa ni lhag pa'i lha'i sbyor ba'o / /
de ltar bzang po zhabs kyis /
ting nge 'dzin las langs nas su / /
zhes pa la sogs pa gsungs so / /
yul dang dbang po la brten pa'i shes pa ni mAn zhes bya'o / /
tra zhes pa ni ngan 'gro dang srid pa las skyob pa'o / /
de'i spyod pa ni 'jig rten spyod pas grol ba ste srog gcod pa la sogs pa gang nyes pas ma gos pa'o / /
de lta bu'i dam tshig bskyang ba ni sngags kyi spyod pa ste sdom pa ni rtsa ba bskang pa 'am rnam grangs so / /
de ltar yang bzang po zhabs kyis /
'gro ba'i don du ci rigs par / /
zhes pa la sogs pa gsungs so / /
bzlas brjod kyi lan gsungs pa /
so so rang gi ngo bo dag /
ces pa la sogs pa ste de la so so rang gi ngo bo dag ni yi ge rnams so / /
snying la zhes pa ni phyag rgya bzhi'i snying gar ro / /
de las spro ba dang bsdu ba la de kho na'i sngags bye brag tu brjod do zhes thun mong gi cho ga gsungs nas /
ye shes sems dpa'i gsungs pa zhes pa ste /
sna tshogs rdo rje ni rigs lnga'i bdag nyid kyi sangs rgyas so / /
de rnams ye shes sems dpa'i sa bon kho nas spro ba dang bsdu ba dang gzung ba dag bya'o zhes ji snyed pa'o / /
rdo rje gsum gyi gsungs pa /
gzugs bzhin zhes te de las ni rang dang 'dra ba'i gzugs kho na spro zhes so / /
de zhes pa ni gzugs gsum ste spro ba dang bsdu ba dang gzung ba dag bya ba ni bzlas she'o / /
lha rnams kyis sngags kyis ngo bo sa bon bzhi brjod pa ni bzlas pa zhes bya ste /
sngags de yang dbugs kyi rgyun dang 'grogs pas na dbugs kyi rang bzhin de kho na nyid gsum gyis bskul lo / /
ji ltar snying gar zhes pa la sogs pas mchod pa gsungs so / /
ting nge 'dzin yang de bzhin no / /
zhes pa ni rang gi rigs kyi lha mo zhes pa'i tha tshig go / /
de ltar yang rtsa ba nyid las /
lus kyi sku yi ngo bo nyid / /
ces pa la sogs pa gsungs so / /
spyi bor dbang bskur zhes pa ni mchod pa'i bsnyen sgrub gsungs pa ste dbang bskur ni gtsor gsungs pa'o / /
rig ma dang sbyor ldan zhes pa la sogs pas ni spro ba'i lha rnams kyi longs spyod bzhi gsungs pa ste rdo rje 'dzin ni bdag rang ngo / /
de'i longs spyod bzhi bzhin du dang por ni rang byin gyis brlab bo / /
de nas rig ma la sogs pa'i dran par bya zhes so / /
de ltar bzang po zhabs kyis /
sku gsung thugs kyi rdo rje las / /
zhes pa nas /
sbyor ba bsnyen sogs de bzhin bsgom / /
zhes pa'i bar du tshigs su bcad pa gsungs so / /
rgyas 'debs kyi lan gsungs pa dpa' bo zhes pa la sogs pa'o / /
dpa' bo ni sems dpa' rnams so / /
rdo rje ni rgyal ba rnams so / /
rgyud gzhan las rigs lnga gsungs pa 'di ma yin par bstan pa re re zhes so / /
bstan pa de gang zhe na snying po zhes pa la sogs pa ste snying po ni rdo rje sems dpa'o / /
phyag rgya ni phyag rgyar 'dod pa gsum mo / /
sngags ni de la ma gtogs pa gnyis so / /
de rnams kyis rang gi rigs bzhin gdab po / /
'o na rgyu 'bras gnyis ji lta zhe na /
rgyu la zhes te phan tshun rgyas gdab ces bya ste 'bras bu ni mi bskyod pa'o / /
ci thams cad kyang de'i 'bras bu yin na 'di 'ba' zhig la 'bras bu zhes bya zhe na /
de ni stong pa nyid kyi ye shes su rnam par dag pa gcig pas gtso bo ste /
dper na rgyal po dpung dang bcas pa'i nang na pha spad du gyur pa mang yang yab sus zhes bya ba mi phyed yang rgyal po la bya ba bzhin no / /
chos kyi 'byung gnas kyi lan gsungs pa /
longs spyod bzhi dang zhes pa la sogs pa'o / /
rdo rje can zhu ba las byung ba sku gsung thugs kyi bye brag gi rgyu gsum du bsgom mo / /
'di'i gnas ni 'khor lo ste /
de'i dbus ni de'i lte ba'o / /
gnas de'i bsgom pa gsungs pa /
ye shes bcu zhes pa la sogs pa'o / /
ye shes bcu ni sdug bsngal dang sgra ji bzhin pa la thug pa'o / /
rdzogs pa zhes pa ni 'di'i sbyor ba rdzogs pa'i tshul lo / /
rtse gcig ni dmigs pa gcig go / /
mdzes pa ni khro bo'i tshul lo / /
mi g.yo lta bu zhes pa ni shin tu myur ba'i phyir ro / /
spro zhes pa ni de rnams kho na las 'od du 'phro ba'o / /
dri ma med ces pa ni dkar po'i mdog tu bsgom zhe'o / /
zhi zhes pa ni zhi ba'i sangs rgyas kyi 'od 'phro ba'o / /
skad cig nyid du zhes pa ni rjes thogs so / /
sangs rgyas spyan zhes pa ni des de'i bdag po rnam par snang mdzad mtshon pa gzhal yas kyi rgyu bsgom zhe'o / /
'di yang bzang po zhabs kyis gsungs pa las gsal lo / /
sdom pa'i lan gsungs pa /
rdo rje can gyis zhes pa la sogs pa'o / /
bskyed pa dang rdzogs pa la brten pa'i bstan pa la rjes su sgrub cing nan tan byed pa ni dam tshig sdom pa ste /
de ni sngon du rtsa ba'i rgyud kho na las bshad ce'o / /
de ltar yin yang byang chub sems dpa'i 'dod pa'i sdom pa kho na bye brag tu gsungs pa gzugs sgra zhes pa la sogs pa'o / /
gang 'dod pa rnams la bde ba dang sdug bsngal gyi rnam pa bskyed pas 'dod chags dang zhe sdang bar ma rnams las mun pa 'byung ste /
de 'dod chags ni rdo rje dang /
zhe sdang ni rin chen 'byung ba dang /
mun pa ni gti mug rdo rje'i ngo bor bsam zhe'o / /
yang spros pa'i rnam pa med pa gsungs pa dam tshig 'dra zhes te /
rdo rje sems dpa' rnam par bsgom pa'o / /
'dod chags la sogs pas ji ltar don byed pa de la gsungs pa rnam pa med pa'i zhes pa la sogs pa'o / /
rnam pa med pa'i rnam pa ni shes rab dang thabs kyi rnam pa'o / /
de'i yan lag ni gnas gsum du'o / /
yi ge gsum gyi bdag po ni rdo rje gsum mo / /
de'i sa bon las bsad pa dang dbrog pa la sogs pa'i don du bzlas shing spro zhes te bsdu ba la sogs pa yang gzung ngo / /
sa gsum du ni bskyed bya zhing / /
zhes pas sgrub pa bstan to / /
kun du rgyas gdab ces pa'i bar ni sgrub pa la sogs pa gsungs te /
'di yang 'og nyid nas /
sgrub pa chen po'i mtha' ru yang / /
byas nas las su brtsam par bya / /
zhe'o / /
de ltar spyi'i cho ga gsungs nas rang rang gi gsungs pa /
rnal 'byor ba yis zhes pa la sogs pa'o / /
zhe sdang tshul zhes pa ni zhe sdang nyid de'i don byed pas thabs so / /
'og ma la yang de ltar sbyar te de yang /
gang dag 'dod chags snyoms 'jug pa / /
de ni 'dod chags nyid kyis sbyar / /
zhes bstan te /
zhe sdang 'khor lo ni mi bskyod pa la sogs pa drug po rnams gtsor gyur pa'i 'khor lo'o / /
rdo rje gtum pos bcom zhes pa ni gzhom pa'i sbyor ba cho ga bzhin byas nas bsdu ba la sogs pa bya zhes so / /
ye shes rdo rje can ni mtshan ma thob pa ye shes kyi rdo rje'o / /
de'i yon tan ni bdag nyid zhe sdang rdo rje zhes pa la sogs pa'o / /
gti mug 'khor lo ni ser sna can gyi don du rtag pa gtsor gyur pa'i 'khor lo'o / /
dga' bsdus bde zhes pa ni rig pa'i dga' ba dang bsdus pa'i bde ba'i sbyor ba'o / /
de rnams kyi thun mong gi yon tan gsungs ba /
dkyil 'khor zhes pa la sogs pa'o / /
las ni zhi la sogs pa'o / /
de dag byin gyis brlabs tsam gyis 'grub ces te de dag ni le'u dgu pa nyid las zhib tu bshad do / /
dkyil 'khor dang phyag rgya dgod pa'i lan gsungs pa byang chub sems dpa' la sogs pa'o / /
byang chub sems kyi dkyil 'khor ni rig pa'i pad+ma la gnas pa'o / /
b+ha ga'i ni chos kyi dbyings na gnas pa'o / /
lus ni phyag rgya rnams kyi gnas te brtag ces pa ni sngags kyis bskyed pa zhes pa'i don to / /
dkyil 'khor gyi don nyid ni phyag rgya dgod pas gsal bar byed de phung po ni rigs lnga'o / /
skye mched ni lha mo drug go / /
khams ni bzhi'o / /
de dag la nye ba'i sgrub pa la sogs pa'i ngo bo'i phyag rgya bkod pas snying po rnams 'dus pa ni dkyil 'khor te /
de ltar yang bzang po zhabs kyis gsungs pa /
snying po 'dus phyir dkyil 'khor ro / /
zhes so / /
phyag rgya dgod pa'i skabs su khro bo rnams kyi phyag mtshan dang kha dog gsungs pa lcags kyu zhes pa la sogs pa'o / /
grwa ru rnam par dgod ces pa ni grwa la gnas pa'i khro bo'i phyag mtshan no zhes pa'i don to / /
gnod mdzes zhes pa ni rdo rje'o / /
de gnyis ni 'og dang steng ngo / /
'di rnams kyi kha dog ni 'og nas 'byung ngo / /
nye ba'i sgrub pa'i ngo bo'i phyag rgya dag gi phyag mtshan dang kha dog gsungs pa rig pa'i rgyal po zhes te /
sems dpa' drug po phyag mtshan dang kha dog ni 'khor los sgyur ba drug gi'o / /
sems ma drug ni phyi'i dkyil 'khor dang 'dra bar nang du yang zhe'o / /
rdo rje can zhes pa ste rgyal po drug go / /
de'i kha dog gis she'o / /
sgrub pa dang sgrub pa chen po'i ngo bo'i phyag rgya gsungs pa sangs rgyas zhes te lnga dang /
byang chub sems dpa'i ngo bo lha mo rnams dang /
khro rgyal bzhi la rdo rje gsum dang /
ye shes sems dpa' dang dbu rgyan dang lngas gdab ces te /
rtsa ba las kyang de bzhin gsungs so / /
rgyas 'debs dang kha dog gi ngo bo drug gi gsungs pa /
de nas gzhan yang zhes te dpa' bo ni mi 'khrugs pa'o / /
kha dog kyang rigs kyi brtag ce'o / /
kha dog ni kun du bzang po dang gnod mdzes la dpa' bo rdo rje sems dpa'i dbu rgyan zhes 'dod de /
de ltar yang gang gi phyir kun du bzang po la sogs pa nye ba'i sgrub pa la gtogs pa rin po che'i dbu rgyan kho na yin la /
phyi'i ni bshad zin pa dang gnod mdzes kyang rtsa ba las /
mi bskyod dam tshig dbu rgyan la / /
zhes gsal bar bshad pa'i phyir mi 'thad do / /
me tog dang mchod rten gyi lan ni 'di la me tog ces pa la sogs pa ste go sla'o / /
ye shes 'khor lo'i lan ni sems can shes pa sems dpa' zhes pa ste ye shes sems dpa'i 'od kyis reg cing bskul ba ni de skad ces bya'o / /
sngags kyi thabs la sogs pa'i lan gsungs pa /
yi ge zhes pa la sogs pa'o / /
sa bon ni thabs so / /
de las 'od 'phro ba ni stong pa'o / /
des grub pa 'dod pa che ge mo zhes bya ba la sogs pa byin gyis brlab pa'i don du gshegs shing smras pa ni bod pa'o / /
de nas tshigs su bcad pa smra ba ni bskul ba'o / /
de nas thams cad kyi yi ge la bsdus pa ni bcings pa'o / /
dbang bskur gyi lan gsungs pa /
sku gsung thugs kyi zhes pa la sogs pa'o / /
sku gsung thugs kyi rgya zhes pa ni gtsor gsungs pa ste thams cad sbyar ro / /
rgyud 'di zhes pa ni rtsa ba las so / /
bum pa zhes pa ni phyir mi ldog pa'i ngo bo ji snyed pa'o / /
de ltar de bzhin zhes pa gnyi gal bzhi pa'o zhes pa sbyar te /
de ltar zhes pas dbang la bsnyegs so / /
de bzhin zhes pas ye shes su smra ste 'di'i don ni bla ma'i kha las 'byung ba de yang dbang dang ye shes so zhes smras so / /
kha cig na re shes rab dang ye shes la sbyar zhes zer ro / /
des ni dga' ba la shes rab tu 'dod la bde ba la ye shes su 'dod do / /
de ni ma yin te shes rab ni 'dir rig mar 'dod la dga' ba ni reg pa las byung bar 'og nas ston to / /
gzhan dag ni shes rab ni sems par smra la ye shes ni shes bya'i 'byung ba zad pa zhes sbyor te /
de ltar na yang sems rtse gcig pa kho na nyid yin pas bsam gtan gyi yan lag drug tu 'gyur bas kho bos ni de ltar ma rangs so / /
me tog bcas zhes pa ni dus su 'byung ba 'am me tog gi phreng ba dang ldan pa'o / /
gnas mchog ces pa ni thabs nyid do / /
sbyor ba gcig goms zhes pa ni gnyis su med pa'i ting nge 'dzin la bslabs pa'o / /
dam tshig ces pa ni rgyud la bslabs pa'o / /
gzungs ma 'di'i sbyor ba slob dpon gyi bya bar gsungs pa /
de la bla mas zhes so / /
gti mug ces pa ni bdag nyid gti mug rdo rjer sbyor ba ste /
rgyun gyi zhes pa ni gti mug dga' ma slob ma'i snying la thim par bya'o zhe'o / /
de bzhin du kun la sbyar ro / /
dbang de gnyis kyang bzang po zhabs kyis bshad pa las gsal bas 'bad pa ma byas so / /
rig pa'i brtul zhugs kyi lan gsungs pa /
de nyid kyi lha mo zhes pa la sogs pa ste /
de nyid ni gong du bstan pa'i gzungs ma de kho na'o / /
slob mas de bzhin gshegs pa kun du dran par byas la bla mas smra'o / /
de yang gang zhe na /
thams cad chos ni zhes pa la sogs pa'o / /
bdud rtsi lnga'i lan gsungs pa /
lus kyi chos la rang bzhin gyis / /
zhes pa la sogs pa'o / /
ye shes lnga zhes pa ni yi ge lnga'i ngo bo'o / /
dro ba dang ni 'bar ba yis / /
zhes pa ni mes bskol bar bya'o zhe'o / /
sngags kyi gzugs ni zhes pa lha'i rnam pa'o / /
de ltar bza' zhes gsungs nas de'i cho ga gsungs pa /
bar snang zhes te rang gi sa bon las byung ba'i rlung dang me la gnas pa'i pad+ma as bskyed de /
der bza' ba'i dam tshig lnga rim par bzhag nas rim par yi ge lngas brlabs te de'i bar snang la hUM gis bskyed pa'i rdo rje bzhag nas /
de gnyis mnyam par sbyor ba'i ngo bo rdo rje'i 'od kyis me 'bar bar byas pas bskol te /
dri ma bsal zhing 'bar ba dpe med pa'i ros tshim zhing rgyas par byas te /
yang de la oM bkod nas sangs rgyas kyi ngo bos ye shes kyi bdud rtsi de'i 'od kyi mtshon chas drangs nas thim ste /
lce dag pa la sogs pa bza' ba'i sbyor ba byas te bza' zhes pa'o / /
dpa' bo lan gsungs pa /
yi ge gsum zhes pa la sogs pa'o / /
yi ge gsum ni oM AHhUM ngo / /
tshul zhes pa ni gong du bstan pa'i cho ga'o / /
bsgrub bya zhes pa ni mi snang ba la sogs pa'o / /
de ltar bzang po zhabs kyis /
nyi ma zla ba chu sman dri / /
zhes pa la sogs pa gsungs so / /
thun mong dang mchog gi dngos grub kyi lan gsungs pa /
mi snang ba la sogs zhes pa la sogs pa'o / /
sangs rgyas pa ni rkyen gyi sangs rgyas ma yin pa'i don to / /
de'i thabs kyi lan gsungs pa /
byang chub rdo rjes gsungs pa ni / /
zhes pa la sogs pa'o / /
de la bsnyen pa ni rang gi cho ga'o / /
nye bar sgrub pa ni rig ma'i cho ga'o / /
sgrub pa ni de gnyis kyi snyoms par 'jug pa'o / /
sgrub pa chen po ni de las byung ba'i rgyal ba mchog gi lha rnams kyi cho ga'o / /
de ni le'u bcu gnyis pa las kyang zhib tu bshad de /
gal te 'dir bsgrub par bya ba zhes pa'i tshig gis thabs ma yin no zhe na /
rdo rje can gyi theg pa med de 'bras bu yang rgyu'i rnam par 'jug la /
rgyu gsal ba yang 'bras bu'o zhes sngar smras pa'i phyir ro / /
thun mong mchog ces pa la sogs pa ni bsnyen pa'i ngo bor 'dod pa'i bye brag ji snyed pa'o / /
de la rdo rje bzhi dang sbyor ba'i yan lag drug gi thun mong gi'o / /
ye shes bdud rtsi dang mchog grub pa'i bsnyen pa ni mchog gi'o / /
rdo rje bzhi gsungs pa /
dang po stong pa'i zhes te stong pa ni rig ma ste /
de'i pad+ma la gnas pa'i sems ni dang po'o / /
yig 'bru ni gnyis pa'o / /
de la phyi nang gi 'khor lo rdzogs pa ni gsum pa'o / /
yi ge badzra d+h+r-ika la sogs pas spyan drangs te ye shes kyi 'khor lo dgug pa nas mnyes pa'i dgod pa yan chad ni bzhi pa'o / /
ye shes bdud rtsi nyid ces pa la 'dir gcig pur 'dzin pa ma yin te rtsa ba las bshad pa de nyid mchog yin no zhes dran pa'o / /
sbyor ba'i yan lag drug ces pa la sbyor ba ni ting nge 'dzin gsum mo / /
de'i yan lag ni cha'o / /
de ni so sor sbong ba dang zhes pa la sogs pa'o / /
so sor spong ba bshad pa dbang po rnam bcu zhes te /
kun du spyod pa'i ngo bo gang yul rnams 'dod pa'i ngo bo ltar rang rang gnas pas phyi rol gyi ngo bo spong ba ste /
khyi'u'i khye'u 'byin pa'i tshul lo / /
bsam gtan ni 'di ste /
'dod pa lnga ni 'dod chags chen po la sogs pa ste /
de la 'dod chags zhe sdang gti mug gi sems ni 'dod par gsungs pa ste zhes gong du bshad do / /
de rnams gtso bo lngar sbyar ba ni gtsor gsungs pa ste /
gzhan yang tshad med pa dang pha rol tu phyin pa dang stobs lnga yang bsdus nas lha mo rnams dang khro bor sbyar ro zhes te /
sbyor ba dang po dang chen po'i lha'i sbyor ba ni bsam gtan du bzhed do / /
de yang yan lag lnga ste /
bsam gtan rtog pa la sogs pa zhes so / /
de yang gsang ba gsum yang mchog gi lha'i phyir na gtsor gsungs pa ste /
nye bar sgrub pa la sogs pa yang rtog par sbyor ro / /
de rnams ni gong du smos ba'i lha las lhag pa'i lha dang de'i rig ma la bya'o / /
de nyid gnyis su med par sbyor ba ni gnyis pa'o / /
de'i reg pa las byung ba'i dga' ba ni gsum pa'o / /
de gnyis kyi sems rdo rje dang pad+ma la bsdus pa'i bde ba ni bzhi pa'o / /
rang gi sems de shes bya'i 'byung ba zad pa'i ye shes ni lnga pa'o / /
yan lag gsum pa gsungs pa sangs rgyas kun gyi zhes pa la sogs pa ste sangs rgyas kun ni rang gi sems so / /
de'i dngos gzhi ni de'i bzhon pa'i dbugs so / /
'dod pa thams cad ni dngos grub bo / /
ye shes lnga dang 'byung ba lnga ni dbugs te /
kha dog lnga dang gang de'i rang bzhin du ldan pa'o / /
de'i 'od kyi gong bu lta bur rdo rje las byung nas sna rtse la bsgom ste /
kha dog lnga pa rin po che zhes pa ni phyi nang gi 'khor lo dang ldan pa'i ngo bo ste des ni phra mo'i sbyor ba gsungs so / /
ji ste de bzhin du 'gyur zhing nyams na slar yang gzung ba gsungs pa /
rang sngags zhes pa la sogs pa ste /
de las nyams pa'i rnal 'byor pas phra mo'i gtso bo rang gi ngo bo ye shes sems dpa'i snying la sa bon bkod pa'i thig le la dbugs ye shes kyi 'od du bsgoms nas sngar gyi rin po che de slar yang gzung zhe'o / /
des yang mtshan ma dbyung ste de nas dbugs de rdo rje'i lam nas pad+ma la spro'o / /
ci ste de las kyang nyams na de ni dbang po shin tu rtul bas phyi rol las kyi phyag rgya ma btsal te le'u bdun pa ltar sbyar nas yang de'i tshul du spros nas so sor snang ba ni rjes su dran pa'o / /
ting nge 'dzin gsungs pa thabs dang zhes pa la sogs pa ste /
ye shes thams cad la dbang thob pas dngos po kun bsdus te gong bu rdo rje las byung nas shin tu phra ba'i rdul lta bu'i nang du lha'i gzugs rnams kyi ye shes skad cig mas rdzogs pa'i tshul du gzhan la phan pa'i don du spro ba dang bsdu ba dag byed pa dam pa'i mtshan ma thob pa ni ting nge 'dzin no / /
de rnams kyi yon tan gsungs pa so sor spong ba zhes pa la sogs pa'o / /
de ltar thun mong gi bsnyen pa gsungs nas /
de'i zhar la thun mong de kho na'i sgrub pa'i ngo bo drag shul gsungs pa /
zla ba'i rdo rje zhes pa la sogs pa'o / /
de la snying la gnas pa'i zla ba la sems kyi ngo bo'i sa bon bkod nas de las 'phros pa'i sngags rang dang 'dra ba'i gzugs kyi mtshon gyis rang gi dkyil 'khor 'dus pa'i lha rnams drangs nas mchod pa la sogs pa'i cho ga sbyar te rang gi tshigs bcad brjod nas de rnams sems de la thim nas /
sems de rnams 'od zer rnam pa lnga gsal bar 'bar ba'i ye shes su byas pa ni nye bar sgrub pa zhes brtags te /
rang gi byang chub ces pas ni rig ma la sogs pa'i tshigs bcad mi brjod pa'i don to / /
'di yang ched du sgrub pas gtsor gsungs kyi thams cad sbyar ro / /
de lta bu des brtan pa'i mtshan ma mthong nas 'dod pa la longs spyod nas zla ba drug dang des ma 'grub na bco brgyad du brtsam zhes te /
de bzhin gyis ni gzhan du bshad do / /
gnyis ba zhes pa ni zhi ba dang drag shul zhe'o / /
mthong bar ma gyur zhes pa ni lha'i gzugs kyi ye shes skad cig gis brtan par ma mthong ba'o / /
ma grub ces pa ni sku gsum gyi sems 'od 'bar ba'i byang chub pa'o / /
de ltar yang ma grub na sgrub pa'i ngo bo drag shul te dgug pa la sogs pa byas nas /
rang gi rigs kyi khro bo'i phur bas mnan no / /
dbang du bya dang srung ba yang / /
zhes pa ni rtsa ba las bshad pa'i dbang du byas pas kyang bsgrub bo zhes te srung ba yang mA ma kIs gnyi ga la bya'o zhes pa'i don to / /
de ltar 'das ma thag pa de gnyis ni ting nge 'dzin gyi cho gar mngon no / /
gong du bshad pa'i bsam gtan de sbyor ba gnyis kyi rnam pa gsungs pa /
'dod chags chen po'i tshul zhes pa la sogs pa'o / /
de yang 'dod chags chen po'i tshul la sogs pa ni le'u dang bor bshad do / /
de'i rim pa'i cho gas bdud rtsir zhu ba la gong du phyung ba'i bud med bzhis bskor ro zhes gsungs pa /
dkyil 'khor phyag rgya bzhi dag gis / /
de yang yongs su bskor ba brtag /
ce'o / /
bdag nyid dbus su gnas byas zhes pa la sogs pas ni 'di ltar gsungs te /
lha mo'i dbus na gnas pa des bskul ma thag tu ye shes kyi dkyil 'khor thams cad bsdus te kun gyi ngo bor byas nas byang chub de bsgom zhe'o / /
de nas yang de la bskul ba kho na'i phyir ye shes lta bu'i skur bsgom pa gsungs pa /
rnam bzhi'i dbyangs kyis bskul ba yis / /
zhes pa la sogs pa'o / /
de'i kha dog ni ma nges te lhag ma'i cha gang 'dod pas de 'gyur ro / /
des ni mchog gi bsnyen pa gsungs nas /
nye ba'i sgrub pa la sogs pa gsungs pa /
de bzhin ro yi thugs su 'gyur / /
zhes pa la sogs pa ste /
ro'i mthus thugs ni nye ba'i sgrub pa dang sgrub pa'i ro bsgom zhe'o / /
rang gi rgyus kyang dbang bsgyur ba / /
zhes pa ni sgrub pa chen po'o / /
de la rgyu de ni gzhi'i ngo bo'i 'bras bu kho nas bye brag tu 'gyur ro / /
sgrub pa chen po 'di kho na las le'u bcu bzhi pa'i tshig gi don zhar la 'ongs pa gsungs pa /
'khor los sgyur ba'i zhes pa la sogs pa'o / /
de ni bsnyen pa bdag gi cho ga shes pa la bzhir phye ba la chung ngu'i bsnyen sgrub bo / /
rig ma'i cho ga nye ba'i sgrub pa la bzhir phye ba gsungs pa gsang sngags kyis ni zhes pa la sogs pa ste /
de ltar yin na yang de rang dang dus gcig tu sa bon de kho na las bskyed pa gsungs pa gsang sngags kyis ni zhes so / /
thabs kyi rgya zhes pa ni de'i ye shes sems dpa' yang pho'i ngo bo zhes te /
gzugs kyi ni mo'i tshul lo / /
cho ga 'di'i tshul zhes pa ni yan lag bzhi po de rang gi cho ga kho na ltar bya'o zhe'o / /
ye shes ni rig ma'o / /
lus ni bdag go / /
lus dang ngag yid rdo rje dag /
gnyis su med par byas te bsgrub / /
ces pa ni de'i gnyis su med pa kho na la sgrub par brtags so zhes pa'i don to / /
'di yang yan lag bzhi ni 'og nas ston to / /
de ltar 'dod pa chen po'i tshul nas thug pa 'di ni gnyis las dang po'i sbyor ba'o / /
da ni chen po ston te gong du smos pa'i zhes pa la sogs pa'i don to / /
rim pa kho nas rgyal ba mchog gi lha rnams rang dang 'dra ba'i yan lag bzhi dang ldan par phyung ba la sgrub pa chen por 'dod ces pa 'di yin no / /
de kho na'i yan lag bzhi gsungs pa /
bsnyan dus gtsug tor chen po'i zhes pa la sogs pa ste /
gtsug tor chen po ni bdag po'o / /
de'i shes rab dang sbyor ba las byung ba de bsnyen pa zhes te /
des na sgrub pa chen por 'dod pa 'di rnams ni bsam gtan gyi yan lag spyod par 'dus te de'i 'bras bu'i rim pa yin pa'i phyir ro / /
gzugs nas zhes pa ni nye bar sgrub pa 'di ni gzugs nas brtsams te bya bar gsungs te rnam par shes pa rang gi ngo bor gzung ba'o / /
de ni sngar rang la thim par bya ba ma yin zhes pa'i don to / /
cho ga bzhin zhes pa ni gong du bshad pa'i cho ga bskul ba dang sngags ma gtogs pa'o / /
bye brag ces pa ni bzhi la che 'bring gi yan lag bcu drug tu phye ba ste rtsa bar bshad pa bzhin no / /
da ni sgrub pa'i yan lag bzhi mchog la sbyar te gsungs pa /
bsgrub bya zhes pa la sogs pa ste /
tshul zhes pa ni hUM gis rdo rje bskyod pa la sogs pa de nyid yang dag ba'i thabs yin no zhes pa'i tha tshig go / /
rang bzhin gyis zhi ba'i bde ba de kho na sgrub pa chen po ste mchog yin pas so / /
'dir bshad pa bzhi po 'di ni las kyi phyag rgya dang sbyor ba kun la yang thun mong du gyur pa'o / /
de ltar bsam gtan gyi sbyor ba gnyis gsungs so / /
las kyi mchog gi dbugs dgag gtong ba la sogs pas bstan te /
des na yan lag drug po cha dang bcas te las dang po pa la sogs pa'i sbyor ba gsum gsungs /
de la cha ni thig le dang bzlas pa ste de ltar yang bzang po zhabs kyis gsungs pa /
ye shes sems dpa'i snying po yi / /
thig le rang sems 'od bkod de / /
sngags kyi rnam shes bsgom pa ni / /
sbyor ba'i cha zhes bshad pa yin / /
bying ba'i sems las slong ba yi / /
de bzhin bzlas pa'i ngo bo yang / /
zhes so / /
thabs bya'i lan gsungs pa /
dpal ldan zhes pa la sogs pa ste gong du bstan pa'i zhi ba de kho na sangs rgyas kun gyi bdag nyid dang gnas dang chos nyid yin zhes te bco lnga pa las gsungs pa /
rang gi sems ni brtag pa zhes pa la sogs pa'i tshigs su bcad pa gcig gsungs so / /
bka' ji ltar stsal pa'i lan gsungs pa /
gang las dang zhes pa la sogs pa ste /
zhi ba la sogs pa'i las gang dang mthun pa'i rtag pa la sogs pa'i sbyor ba byas te /
de'i las dang rjes su mthun pa'i phreng ba'i sngags dang /
shAn+tiM ku ru oM zhes pa la sogs pa'i bskul tshig gi cho ga ji skad gsungs pa lha thams cad la bka' stsal pa'o / /
las de la yang srung ba gsungs pa /
dam tshig mi zad pa sgom par bya / /
zhes pa la sogs pa'o / /
yang na dkrugs pa la ltos pa nyid kyis chos kyi 'byung gnas kyi skabs su sbyar ro / /
gdug pa'i sems can la las sna tshogs kyi lan gsungs pa /
gang zhig bsgrub bya'i lus kun yang / /
zhes pa la sogs pa'o / /
yang zhes pa'i don ni phyogs bcu'i sems can thams cad bsdu'o / /
de nas sems can thams cad kyi 'khor lo rdo rje phung po dag gis 'di ni nyes pa chen po zhes rang gis bsgo nas /
de'i gzhom pa'i sbyor ba bya ba nas phur bu'i bya ba las gsungs pa /
dngos po thams cad drangs nas ni / /
rang gi phur bus gdab par bya / /
zhe'o / /
de ltar mdor gsungs nas de'i cho ga zhib tu gsungs pa /
ji skad gsungs pa'i rdzas ldan pa / /
zhes pa la sogs pa ste rtsa ba las bshad pa'i rdzas kyis ling+ga byas nas khro bo'i sems kyis mnan pa'o / /
de'i rdzas la nang gi mngon spyod gsungs pa /
de nas khro bo zhes te /
bka' nod pa ni chos kyi rje bka' ci stsal zhes nod pa'o / /
de yang gang 'od las sprul pa'i rdo rje srin po bya rgod la sogs pa de'i 'khor gyis bskor ba phreng ba dang bskul ba'i sngags kyis phyung ste /
kyo ba dang zhags pas bzung zhing bcings te khrid nas tho ba la sogs pas brdeg cing bskrad pa dang gzhug pa byas nas gsad pa'i phyir sbyor ba zhes ji snyed pa'o / /
de yang sgyu 'phrul dra ba las gsungs pa /
gsod pa'i ye shes las sprul pa / /
nang gi yang ni zhes pa la sogs pa ste de kho na 'dir blta'o / /
de'i rjes thogs la phyi'i mngon spyod phur pa gdab pa gsungs pa /
de nas bsgrub bya drang zhes pa la sogs pa ste /
de'i ling+ga la gzhug pa dang bcing ba la sogs pa byas te sngags kyis byin gyis brlabs pa'i phur bus gdab bo / /
ling+ga de kho na la yul gyi 'tshe ba la sogs pa mngon spyod bya bar gsungs pa /
de nas bsgrub bya drang zhes pa la sogs pa ste /
de ltar phur pa bshad nas gnyis kyang gsungs pa /
de bzhin sbyor ba thams cad ni / /
zhes te cho ga ji skad gsungs pa zhes pa de ni le'u bcu bzhi pa dang bco lnga par ro / /
thabs ni lus kyi las so / /
sngags ni ngag gi las /
sbyor ba yid kyi'o / /
bye brag ces pa ni gnyis kyi ngo bo ste de kho na gsungs pa /
mtshan ma mnan nas bzlas pa'am gdug ba'i sems can sbyin sreg tu dbul lo / /
phyi'i ngo bo de rnams kyang sgyu 'phrul dra ba las /
mi rus las byung phur bu 'am / /
zhes pa la sogs pa'o / /
de la phur bu bzlas pa ni le'u bcu bzhi par gsungs las blang ba ni bco lnga par bshad de /
nang gi mngon spyod de 'og ma gnyis la yang shes par bya'o / /
de nas zhes pa la sogs pa sdud pa po'i nan tshig tu gsungs nas /
byang chub sems dpa' rnams kyis bstod pa sngon du byas nas bshad pa kho na la the tshom zhus pas gsungs pa /
de nas zhes pa la sogs pa ste /
thams cad mdzad ces pa ni mngon spyod gtsor byas nas gsungs pa'o / /
sku gsung thugs ni sangs rgyas kyi'o / /
lus ngag yid ni sems can te thams cad sangs rgyas kyi ngo bor mnyam pas na bsgrub bya dang sgrub byed ga la yod ces bya ba 'di ni the tshom gcig yin no / /
gnyis pa ni mnyam pa nyid kyis sgrub pa po de ni sangs rgyas gsod pa yin te /
des na ji ltar rang sdig pas mi gos te sdig pa shin tu che bas 'bras bu ji ltar thob snyam pa yin no / /
de nas legs so zhes sngon du gsungs nas lan gsungs pa de nas zhes pa la sogs pa'o / /
de la sems dpa' che zhes pa ni bod pa'o / /
bdag nyid ni sku'o / /
dbyangs ni ngag go / /
che ba ni thugs so / /
gnyis su yod par gsungs pa /
byang chub ces pa la sogs pa ste slob dpon de dang byang chub rdo rje 'dra ste sangs rgyas kun gyi bdag nyid yin la /
de lta bu des sgyu ma ltar shes nas spro ba dang bsdu ba dag byed de /
des na sgyu ma'i rnam pa ltar gnyis su snang ba'i don to / /
'bras bu gsungs pa de nas zhes te sgyu ma ni yang dag par med pas bsod nams dang sdig pa med do / /
gang yang med pa ni byang chub nyid du 'gyur ba'i don to / /
bsgrub bya'i yang 'bras bu gsungs pa /
mgon po de yis zhes pa la sogs pa ste gnyis su med pa'i ye shes kyis rgyas btab pas na yon tan de dag tu 'gyur ro / /
sgrub pa chen po'i mtha' ni sgrub pa chen po ste yang zhes pa ni las ni mchog kyang byas nas las bya zhes so /
de nas byang chub sems dpa' rnams kyis legs par brjod nas ngo mtshar gsungs pa de nas zhes pa la sogs pa'o / /
mgon po zhes pa ni bod pa'o / /
thub pa dang chos dang thugs rje ni sku la sogs pa rim bzhin no / /
kye ma ni 'di la ngo mtshar ba'o / /
de nas byang chub sems dpa' dag yid ches nas de bzhin gshegs pas nan tshig tu gsungs pa de nas zhes pa la sogs pa'o / /
ci'i phyir 'jigs par mi bya zhe na zhe sdang rdo rje zhes te /
zhe sdang rdo rje ni mngon spyod kyi las gtsor byed pa'o / /
de yang gong du smos pa'i tshul gyis byang chub rdo rje'i rgyur 'gyur bas na las de mi spang bar spyad par bya'o zhes pa'i don to / /
de ltar yang bzang po zhabs kyis gsungs pa /
ji skad gsungs pa'i cho ga yis / /
'jigs pa med par sdang rnams la / /
zhes pa la sogs pa'o / /
de ltar yang the tshom med par byas pas drin len du bstod pa de nas zhes ba la sogs ba'o / /
dus gsum rdo rje 'byung ba ni rgyud dang bor 'gro ba ste des na rigs ni thog ma zhes gong du byas so / /
srid pa las thar pa ni mya ngan las 'das pa'o / /
sgrib pa ni shes bya'i sgrib pa la sogs pa'o / /
dngos po zhi ba ni dbang po las 'das pa'o / /
de kho na dbang phyug ste byang chub rdo rje'o / /
de ltar rang gi don la bstod nas gzhan gyi don 'byung ba'i sku rnams la bstod pa /
gang dag gzugs dang zhes pa la sogs pa'o / /
de rnams kho na 'dod chags la sogs pa dag cing rang gi rig ma dang sbyor ba las byung ba'i rim pas dngos grub mchog dang ldan pas phyag 'tshal bar gsungs pa /
gang dag 'dod chags zhes pa la sogs pa'o / /
gong du smos pa la gtogs pa'i khro bo rnams la bstod pa /
dang por gzung dang zhes pa la sogs pa ste sems dang 'brel pa ni mun pa la sogs pa'o / /
gong du smos pa'i rim pas phyin ci log gi mun pa ste /
de dag gzhom pa ni srid pa la sogs pa dang shes bya la sogs pa'i sgrib pa dang / /
lta ba'i rdo rje zad par byed pas khro bo bzhi ni zhe'o / /
de ltar mngon du gyur pa'i sangs rgyas rnams la bstod nas des yongs su smin pa'i sems can gang gsang ba'i dbang la sogs pa dang ldan pa la yang bstod pa gsungs pa / /
gang dag thog pa med pa'i zhes pa la sogs pa'o / /
gang dag dngos grub kyi thabs bzhi sgom pa de la yang bstod pa 'dod chags zhe sdang zhes pa la sogs pa'o / /
gang mtshams bzhi la sbyor ba gsum sgom pa'i las dang po pa de la yang bstod pa /
gang dag gis mtshams zhes pa la sogs pa'o / /
gang dag rgyud 'di nyan pa la sogs pa la yang bstod pa gang gis shin tu zhes pa la sogs pa'o / /
gang dag mngon spyod la sogs pa'i yul du gyur pa yang ye shes kyi rgyas btab pas bstod pa /
gang zhig bsgrub bya zhes pa la sogs pa'o / /
gang dag bla ma la phyogs pa de dag kyang shin tu dge bas bstod pa gang dag gis kyang zhes pa la sogs pa'o / /
de ltar bstod pas mnyes pa gsungs pa /
bstod tshig zhi ba zhes pa la sogs pa'o / /
yang rgyud 'di thun mong ma yin pa'i gleng gzhi'i ngo bor 'dod pa gsungs pa legs par gsungs pa'i zhes pa ste /
byang chub kyi sems rdo rje gsang ba gnyis su med pa de las byung zhes te 'dis kyang thog ma'o / /
de nas cang mi gsung zhes te bya ba rdzogs nas gnyis su med pa bsam pas na cang mi gsung ba'i don to / /
'di ltar bdag ni grub pa med cing shes rab mchog med de / /
'on kyang dam chos tshol la shin tu 'bad pa byas pa yis / /
sbyor rgyud dag dang bshad rgyud gzhan dang dpon gzhan bshad pa dag /
mang du mthong yang bla ma'i gzhung 'di mchog tu mthong bas bris / /
de ltar bzang po zhabs sogs bla ma'i rjes 'gro bdag gis ni / /
tshig mang skyon gyi 'jigs pas sgra yi sbyor ba ma byas shing / /
mi shes dbang gis gang yang 'dir ni log par smras pa dag /
rdo rje 'dzin la sogs pas bzod pa dang du bzhes par mdzod / /
de ltar bla ma'i drin las byung ba'i bdag gi rtsol ba yis / /
bskrun pa'i dge ba gang yin dri med zla ba lta bu des / /
'gro ba thams cad thabs dang shes rab sbyor ldan yongs 'gyur te / /
da lta nyid du de las byung ba'i bde mchog sku thob shog /
rgyud kyi rgyal po chen po dpal gsang ba 'dus pa'i 'grel pa bla ma'i man ngag nyid las bris pa dam pa rnams kyi spyi bos blangs pa paN+Di ta chen po smri ti dz+nyAn kI rtis mdzad cing paN+Di ta de nyid kyis rang 'gyur du mdzad pa rdzogs so // //
