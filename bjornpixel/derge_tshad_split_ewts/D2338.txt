@## / /
rgya gar skad du /
kar+Na tan+t+ra badzra pa da nA ma /
bod skad du /
snyan brgyud rdo rje'i tshig rkang zhes bya ba /
bcom ldan 'das dpal rdo rje 'chang la phyag 'tshal lo / /
e ma ho /
sangs rgyas kun gyi yang dag gsang ba'i mchog /
ye shes rgyal po thig le mchog gi lam / /
tshig tu brjod pa kun dang bral ba'i don / /
theg chen skye med rang sgra 'di skad thos / /
rdo rje 'chang ngas skal ldan don du bshad / /
gus btud nas ni ye shes mkha' 'gro nyon / /
bslab gsum rgyan ldan nyams myong bla ma'i mchog /
dad brtson shes rab snying rje slob ma'o / /
nyes dmigs dran pas tshe 'di'i bya ba btang / /
thog mar 'khor lo sdom pa la brten nas / /
drug cu rtsa gnyis dkyil 'khor dbang bzhi bskur / /
lha mo bco lnga dbang bzhi brda yis mtshon / /
smin par byas nas thabs shes zung du sbrel / /
rgyal po blon sogs rnal 'byor bdun la 'bad / /
bsre ba ro snyoms dam tshig gsum la sbyar / /
gtum mo bde drod rang 'bar lam gyi gzhung / /
lus gnad bdun ldan lha sku'i stong ra gnad / /
d+hU tI la la ra sa 'khor lo bzhi / /
a haM 'bar 'dzag srog rtsol thur sel gcud / /
rdo rje bzlas pa rtsa ba'i rlung lnga bsgom / /
zin dang brtan pa shes rab snyoms par 'jug /
dga' bzhi goms pas rtsa rlung thig le 'dres / /
d+hU tIr rlung sems tshud pas mi rtog pa / /
nyon mongs rang zhi bde gsal rgyun mi 'chad / /
ngo bo mthong nas chos sku'i ngang du gnas / /
bogs 'don sgyu lus chos brgyad rang grol la / /
'khor 'das thams cad sgyu mar shes byas te / /
sgyu ma'ang 'ja' tshon chu zla lta bu'o / /
da ltar snang ba dngos po'i chos rnams ni / /
bden cing rtag na 'gyur bar ga la rigs / /
'khrul gzugs yin phyir don la grub pa med / /
gzugs rnams snang stong sgra rnams brag car ltos / /
gnyis 'dzin zhig pas chags sdang kun dang bral / /
de ltar shes pas sna tshogs zhen med spyod / /
'ja' lus chos sku thob par 'gyur ro kye / /
mtshan dus rmi lam 'khrul pa rang sangs la / /
sgo gsum 'bad pa dran pa'i lcags kyus gzung / /
'dzin sbyangs spel bsgyur sprul cing gegs rnams sel / /
nyi zla zhon dang zhing khams mtha' dag bgrod / /
bzang ngan sgyu ma cir snang rang grol ltos / /
mthar phyin sa bcu non nas don chen thob / /
khyad par 'od gsal ma rig mun bral la / /
lus gnad thabs ldan ting 'dzin bzhi la sbyor / /
thig le gus ldan dug gsum 'dzin med ltos / /
gnyid dang rmi lam rnam rtog bar nas bzung / /
rim pa bzhi dang nyin mtshan bsre zhing goms / /
gsal stong 'dzin bral lhan skyes ye shes de / /
brjod du med pa 'od gsal rgyun mi 'chad / /
ma rtogs sbyang zhing phyag rgya chen por blta / /
'pho ba gser 'gyur ma bsgoms sangs rgyas ni / /
'chi ltas shar tshe dga' zhing zhen pa btang / /
sgo dgu bkag la rdzas dang smon lam rgyan / /
hUM dang rlung sems dbyer med d+hU tIr drang / /
k+Sha yig gsal la tshangs pa'i lam nas 'phang / /
chos sku bla ma rgyal ba'i zhing du 'pho / /
lhag par grong 'jug sprul lpags 'dor len ni / /
rlung sems dbang thob bskyed rdzogs brtan pa yis / /
skyon med rol rnam shes yig 'bru 'phang / /
dus yul rdzas dang gnad shes mngon du gyur / /
the tshom bral ba'i skyes bu gzhan don spyod / /
mkha' 'gro'i gsang ba bde ba chen po ni / /
bcu drug nyer lnga'i bar gyi rig ma ni / /
pad+ma ri dgas dung can la sogs pa / /
phyag rgya mtshan ldan rdo rje rnal 'byor ma / /
skal ldan skyes bu he ru ka lta bu / /
gnyis med 'khril sbyor zag bcas zag med rol / /
thig le dbab bzung bzlog dgram gnas su spel / /
bya rgod gcud la seng ge glang chen dang / /
rma bya stag mo rus sbal la sogs bya / /
dga' ba bzhi gsum bcu gnyis don la blta / /
lhan skyes ye shes rang bzhin dbyer med ston / /
snang srid thams cad zag med bde bar 'char / /
gsang dbang phyag rgya bdud rtsi ril bu'i phyir / /
thig le bcu drug phyed phyed bzhi cha sbyin / /
bzhi gsum 'khor lo dag la dgram par bya / /
bag med 'dod sred gzhan dbang chang gis myos / /
don la nyams shing slar yang ngan song ltung / /
des na rdo rje'i lus la gnad du bsnun / /
tshe 'dir sangs rgyas ster bar the tshom med / /
phyag rgya chen po ye shes gsal byed ni / /
sgo gsum g.yo med sgo lnga ha dngas gzhag /
bltas pas mthong med sems kyi mtshan nyid ltos / /
dmigs su med pas ma bcos rang sor gzhag /
gzhan du ma tshol ngo bo rtogs par gyis / /
gzhi nas ma bcos ye nas lhun grub la / /
tha mal rang lugs chen por bzhag pa na / /
'pho 'gyur med pa nam mkha'i klong yangs su / /
skye shi med pa chos sku'i lus mthong 'gyur / /
phyi rol yul sems chos rnams ji snyed pa / /
rang sems yin phyir gzhan na grub pa med / /
'khrul rtog gnyis 'dzin sna tshogs gang shar rnams / /
cir snang gzhi med rang byung rang brlag ltas / /
sems nyid skye med stong pa chos kyi sku / /
'gag med gsal dngas gang shar sprul pa'i sku / /
gnas med bde chen zung 'jug longs spyod rdzogs / /
phyag ni gnyis med ye shes ngo yis zin / /
rgya ni 'khor ba'i mdud pa dral bas bde / /
chen po zung 'jug sgron me bltams pa las / /
gzhan gyis ma yin rang grol chos sku'o / /
sgrib gnyis rang dag gzung 'dzin mtha' dang bral / /
'du shes blo dang 'khor 'das chos rnams zad / /
mkhyen tshad yon tan ji snyed rang la rdzogs / /
bsam brjod blo 'das sangs rgyas rang 'khrungs yin / /
bar do ngo sprod yang dag zab don bstan / /
skye shi rmi lam srid pa'i bar do gcod / /
bltar med bltas pas mthong med mthong ba'i mchog /
rang rig gsal stong mi rtog sgrib g.yogs bral / /
bde chen chos dbyings ye shes rnam par dag /
rang bzhin dbyer med sku gsum rang shar ltos / /
ma rtogs lus ldan bar do rnam gsum la / /
bskyed rim sgyu lus 'od gsal chos sku 'dre / /
sa chu me rlung 'byung ba rim gyis thim / /
brgyad cu 'gags nas snang ba gsum 'das te / /
dkar dmar sems gsum chu skyes nang du 'dzom / /
'od gsal ngos 'dzin ma bu dbyer med 'dre / /
chos sku sangs rgyas dbang po yang rab bo / /
de ma zin na rlung gsum rkyen gyis 'ching / /
'bring po chu la nya ltar longs skur 'gyur / /
rtsal lnga zer lnga dug gsum las kyi dbang / /
chags sdang gnyis kyis mngal du 'jug 'gyur bas / /
bsre ba lnga ldan lam khyer phyag rgya bzhi / /
sngar sbyangs ldan pas bar do rang grol 'gyur / /
tha mas chags sdang grol nas sprul sku thob / /
gdams pa spyi la gegs bsal bdud dngos bzung / /
rtsa ba drug la yan lag so dgu yi / /
rdo rje lus kyi 'khrul 'khor gnad du bsnun / /
bya spyod thams cad tshogs su bsgyur bar bya / /
go rims ma nor nyams su blangs gyur na / /
skad cig bzhi la dga' ba gsum ston te / /
dngas ma yas byon 'gyu ba mas brten pa / /
rtsa mdud rim pas grol nas d+hU tIr 'gyur / /
nyi khri chig stong drug brgya rtsa ba lnga / /
rlung dang nyon mongs 'gags nas ye shes 'gyur / /
gnas dang nye gnas nyi shu bzhi la sogs / /
pUl+li ma ru yar chad gang bar 'gyur / /
sprul sku longs spyod rdzogs pa'i zhal ston cing / /
mngon shes yon tan brgya dang ther 'bum thob / /
dus 'dir sa lam rim pa sgrod byed de / /
rdo rje 'dzin pa'i go 'phang thob par 'gyur / /
bcu gsum bar du tshig rgyud rgya yis gdab / /
mdo rgyud kun gyi snying po 'di yin pas / /
skal ldan grol phyir gsang ba'i nges don mdzod / /
ces ye shes mkha' 'gro ma la gdams pa /
snyan brgyud rdo rje'i tshig rkang rdzogs so // //
mkhas pa nA ro paN chen gyi zhal snga dang /
lo tsA ba mar pa chos kyi blo gros kyis puSh+pa ha ri'i gnas chen du bsgyur cing gtan la phab pa'o //
[ ]
