@## / /
de nas gzhan yang bshad par bya / /
sngags pas rtag tu bsten pa ni / /
rus sbal 'o ma zhes bya ba / /
de bzhin 'od kyi lo ma dang / /
'jim pa skam po nyid dang ni / /
de bzhin me yi khu ba dang / /
sgra snang gi ni rdzas dag dang / /
'di rnams rtag tu sbyar na ni / /
rang bzhin gyis ni nad med cing / /
tshe ring dbang po rgyas pa dang / /
rtag tu lang tsho dar la bab / /
lha rnams kun gyis byin gyis rlobs / /
'di la spyad par mi bya ste / /
yang na nyi ma'i sbu gus btung / /
ting 'dzin sngags kyis byin brlabs na / /
las kyi rnam smin sbyong bar byed / /
rig pa 'dzin pa'i sa la gnas / /
de bzhin cho ga bzhin du bsten / /
tshes gcig skya rengs shar ba ni / /
snod la ma reg rus sbal zho / /
drod ma yal bar btung ba 'am / /
yang na nyi ma'i sbu gus btung / /
mar gyi ngo yi tshes gcig la / /
'od kyi lo ma btsal nas ni / /
de nyid nas ni gzung bar bya / /
zhag gsum chu yi char pa gtang / /
lo ma de bcad bza' bar bya / /
yang na nyi ma'i sbu gus btung / /
'jim pa skam po sbyar nas ni / /
zhag gsum chu yi nang du sbang / /
de blangs nas ni yang skams nas / /
phye ma byi la'i spar tshad re / /
ba yi 'o ma dang sbyar nas / /
sngags pas rtag tu btung bar bya / /
me yi sdong po ser po ni / /
sa yi mar gyis dril nas ni / /
kha sbyar sbyor dang ldan byas nas / /
me chu sa yis bcir nas ni / /
btung ba'am nyi ma'i sbu gus btung / /
lan tshwa bral ba dag la ni / /
zhag gsum 'chi ba'i sgra brnyan rdzas / /
nam kyi dus la sngags pas blangs / /
cha gsum snod du zhag gsum gzhag /
kha yi cha ni byug pa ste / /
dbus ma'i cha ni bdud rtsi nyid / /
rtsa ba'i cha ni dor ba sti / /
'di rnams so sor bstan pa na / /
tha mal 'bras bu gsum gyi phye / /
byi la'i sbar tshad de dang sbyar / /
ma sbyar na yang nyes pa med / /
tshogs par bstan nas bzla bar bya / /
re re bsten yang nyes pa med / /
dam rdzas rmad du bsgyur te bstan pa'i cho ga rdzogs so // //
