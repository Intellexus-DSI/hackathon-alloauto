@## / /
rgya gar skad du /
sad+harma smr-i ti u pas+thA na kA ri kA /
bod skad du /
dam pa'i chos dran pa nye bar gzhag pa'i tshig le'ur byas pa /
dkon mchog gsum la phyag 'tshal lo / /
yon tan ldan zhing dbab bya phebs / /
yang dag ye shes snang ba ldan / /
rtag tu gzhan gyi don mdzad pa / /
'jig rten gsum gtso phyag 'tshal lo / /
gang la byed po gzhan med pa / /
lus dang ngag dang yid kyi las / /
dge dang mi dge rang byas gang / /
'di yi 'bras bu 'jig rten spyod / /
de ltar /
'jig rten mkhyen pa thugs brtses non / /
'jig rten gsum gtso gcig po nyid / /
'gro ba'i don du las gang dang / /
'bras bu gang dag yin gsung ba / /
de ni bdag gis mdor bshad kyi / /
khyod kyis nyon la dam pa dang / /
dam pa min pa'i rgyu yi las / /
bya ba dang ni spangs pa'i rigs / /
chags sdang gti mug 'jigs dang khro / /
mi gang mi ni gsod pa dang / /
gzhan yang bskyed nas gsod byed pa / /
de dag nges par yang sos 'gro / /
gang gi phyir na lo stong phrag /
mang por yang ni de dag tu / /
btags shing btags shing yang 'tsho bas / /
de phyir yang sos yin par bshad / /
pha ma dang ni grogs dang gnyen / /
bshes gnyen dang ni 'khu byed dang / /
phra ma brdzun ni smra ba'i mi / /
thig nag tu ni 'gro bar 'gyur / /
gang phyir de la shing bzhin du / /
thig nag btab nas sog le dang / /
'bar ba yis ni gshog byed de / /
de phyir thig nag yin par bshad / /
ra dang lug dang wa dag dang / /
ri bong byi ba ri dgas phag /
gzhan yang bskyed nas gsod byas na / /
lus can bsdus 'joms 'gro bar 'gyur / /
gang phyir bsdus nas der 'dor nas / /
yang dag sreg par byed pas na / /
de yi phyir ni bsdus 'joms te / /
de ltar ming ni don mthun drag /
'dir ni lus can gang dag gis / /
lus dang ngag yid nyon mongs byed / /
gang dag lhang 'jug gzhan g.yo byed / /
mi de dag ni ngu 'bod 'gro / /
da ni drag po'i me dag gis / /
rgyun mi 'chad par sreg pas na / /
gang phyir skad ni drag 'byin pas / /
de phyir de dag ngu 'bod yin / /
gang gi lha dang bram ze dang / /
bla ma'i rdzas 'phrog sdug bsngal byas / /
gang ngag gtams pa 'phrog byed pa / /
de dag ngu 'bod chen por 'gro / /
mes sreg pa ni drag phyir dang / /
ngu 'bod pa yang che phyir dang / /
lci zhing che ba nyid kyi phyir / /
de ni ngu 'bod chen po yin / /
yon tan dag gis che ba la / /
gnod pa drag po byas pa las / /
pha ma bla ma bsad byas pa / /
nges par bskal bar mnar med 'tshed / /
me drag der ni lus dag gi /
rus pa dag kyang lhags par 'gyur / /
gang phyir bde ba'i skabs med pa / /
de phyir mnar med yin par bshad / /
lus can gang dag gcig la gcig /
gnod par dga' bas g.yul ngor gsod / /
sdig can de dag sdug bsngal dang / /
ldan pa'i ral gri'i sems can skye / /
gang phyir de yi sen mo ni / /
lcags byas 'bar rno de dag gis / /
gcig gis gcig gsod gang yin des / /
ral gri rtse mo can du bshad / /
byi bo byed pa shal ma ri / /
lcags kyi rtse mo rtse mo 'bar / /
sor ni bcu drug yod pa la / /
ngu zhing stobs kyis 'dzegs par 'gyur / /
bud med shin tu 'jigs 'jigs lta / /
mchu rno lus chen 'bar ba yis / /
gzhan gyi lus med 'phrog pa la / /
'jus nas za ba kho nar 'gyur / /
bag phab pa la gnod byed mi / /
nags tshal ral gri 'dab can du / /
gtubs byas ngu zhing bya rgod khyi / /
'ug pa bya rog za bar 'gyur / /
gang dag gzhan gyi nor 'phrog pa / /
de dag lcags kyi thu lum ni / /
tsha ba dag kyang za ba dang / /
yang dang yang du zangs bskol 'thung / /
rtag tu rngon la dga' ba gang / /
lo ni bye bar du zhing yang / /
khyi ni lcags kyi mche ba can / /
mi srun shin tu dbang med za / /
chu skyes nya la sogs bsad na / /
chu bo rab med 'bar ba yi / /
zangs kyi chu bo'i chur 'gro zhing / /
mi de mes kyang bsreg par 'gyur / /
gang zhig rang don tsam rmongs nas / /
chos dang mi ldan shags 'gyed nas / /
sems can dmyal bar de ngu zhing / /
'khor los mngon par gzir bar 'gyur / /
'di la gang gis gzugs can la / /
gnod pa rnam pa mang byas pa / /
de dag yun ring 'khor lo dang / /
ri dang tho ba 'bar bas gzir / /
gang zhig chos kyi stegs 'jig cing / /
yang dag ma yin lam smra ba'i / /
mi de dag ni spu gri'i sos / /
gtams pa'i lam du 'gro bar 'gyur / /
son mos shig la sogs bcom na / /
de dag lus ni cher 'gyur la / /
ston brgyar yang dang yang du ni / /
brag sgor po yis 'joms par 'gyur / /
gang zhig brtul zhugs bzang mnos nas / /
legs par srung bar mi byed na / /
de ni nges par sha dang rus / /
'jigs pa'i me mar mur du bsreg /
gang du 'tsho ba log pa ni / /
cung zad kyis kyang 'tsho byed pa / /
de ni rkyag 'jim nub gyur nas / /
srin po rnams kyis za bar 'gyur / /
'bru yi nang du 'khod pa yi / /
srog mthong nas ni 'joms pa gang / /
de ni lcags kyi gtun shing gis / /
yang dang yang du brdung bar 'gyur / /
shin tu khro zhing gtum pa dang / /
g.yo byed brdzun du smra ba dang / /
gzhan la gnod byed dga' ba ni / /
gshin rje'i srin por skye bar 'gyur / /
sdug bsngal kun gyi sa bon ni / /
chung ngu la sogs dbye ba yis / /
lus ngag yid kyi sdig pa ste / /
de ni pha yang spang bar bya / /
sems can dmyal ba'i rabs rdzogs so // //
'dod chags kyis ni rmongs pa dag /
ngang pa phug ron la sogs dang / /
bong bu 'dod chags can rnams kyi / /
skye gnas srin sogs skye gnas te / /
khong khro 'dzin pas sprul du skye / /
nga rgyal khengs sems seng ger 'gyur / /
che ba yi ni nga rgyal gyis / /
khyi dang bong bu'i skye gnas te / /
ser sna phrag dog la sogs pa'i / /
skyon gyis lus can shi nas spre'u / /
mu cor smra dang spyi brtol che / /
rang bzhin mi brtan khrar skye'o / /
gsod dang 'ching dang ser sna yis //
lus can ba lang khyi la sogs / /
'gyur ro mi srun las kyis ni / /
sdom dang sdig pa mi sdug skye / /
khro dang ser sna can gyi mi / /
shi nas sha ni za byed pa / /
stag dang spre'u wa dang dom / /
bya rgod spyang ki la sogs skye / /
mi srun khro gnyer sbyin byed mi / /
rdzu 'phrul chen po'i klur skye'o / /
gtong zhing khro dang dregs pa yis / /
nam mkha' lding gi dbang phyug che / /
rang gi lus dang ngag yid kyis / /
sdig pa'i las ni gang byas pa / /
de ni dud 'gror skye bas na / /
de ni chung yang ma byed cig /
dud 'gro'i rabs rdzogs so // //
rtse log can gang sbyin pa spangs / /
bza' dang bca' ba spong byed pa / /
de dag yi dags lus srul po / /
ro rnams za bar byed par skye / /
gang zhig byis pa rnams la 'tshe / /
sred pas 'drid par byed pa de / /
khong gi dri ma za byed pa'i / /
lus srul por ni skye bar 'gyur / /
mi gang spyod pa dman pa gang / /
shin tu zhum dang ser sna dang / /
rtag tu 'dod byed de shi nas / /
yi dags wa ba can du skye / /
gang zhig ci yang mi ster la / /
sbyin pa zlog par byed pa de / /
yi dags bkres pas rnyongs pa zhes / /
gsus che kha ni khab tsam 'gyur / /
gang zhig spyod dang sbyin mi byed / /
rigs kyi don du nor srung na / /
de ni yi dags mtshan gtor spyod / /
shin tu bsngos sa der skye'o / /
gang zhig gzhan gyi nor 'phrog 'dod / /
byin nas 'gyod par byed pa de / /
shi nas mchil ma skyugs pa la / /
za bar byed pa'i yi dags skye / /
gang zhig khros pas mi snyan smra / /
mtshang 'bru ba ni smra byed pa / /
las des shin tu yun ring bar / /
yi dags kha 'bar skye bar 'gyur / /
gang zhig 'thab mo byed pa dang / /
ma chags sems ni khro byed pa / /
de ni yi dags me 'bar ma / /
srin dang sdig sbrul phye leb za / /
gang zhig grong bcas 'bebs shing ster / /
byin zhing gnod par byed pa de / /
grul bum byad ni mi sdug pa / /
mchod par 'os par skye bar 'gyur / /
zas kyi ched du brtse med pas / /
srog chags bsad cing sbyin med gang / /
de dag shi nas nges par ni / /
srin po'i bza' dang bca' bar 'gyur / /
rtag tu dri dang phreng la dga' / /
sbyin byed khro ba chung ba ni / /
lha rnams dga' ba'i rgyur 'gyur ba / /
dri za rnams su skye bar 'gyur / /
gang zhig kha cig phra ma che / /
khro zhing dgos pa'i ched sbyin na / /
de ni sha za ma rungs nyid / /
bzhin mi sdug par skye bar 'gyur / /
rtag tu rab sngang rtabs bag can / /
gzhan la gnod pa byed pa dang / /
rtag tu sbyin la dga' ba ni / /
de dag shi nas 'byung por skye / /
ma rungs khro zhing sbyin byed la / /
chang zhim dag la dga' ba'i mi / /
shi nas gnod sbyin ma rungs pa / /
chang la dga' ba rnams su skye / /
gang dag pha ma bla ma rnams / /
ji ltar 'dod pa'i bzhon par 'degs / /
de dag gzhal med khang rgyu ba'i / /
gnod sbyin bde ba ldan par skye / /
sred dang ser sna'i skyon gyis ni / /
shi nas yi dags skye bar 'gyur / /
nyon mongs can dges gnod sbyin sogs / /
de phyir de ni spab bar bya / /
yi dgas kyi rabs rdzogs so // //
mi 'tshe ba yi lha dang mi / /
lha min rnams su tshe ring 'gyur / /
'tshe bas thung ngur skye bar 'gyur / /
de phyir 'tshe ba rnam par spungs / /
mdze dang smon pa zad byed mi / /
mi nad gzhan yang gang dag yin / /
'byung po rnams la bsad dang bcings / /
brdeg par byas pa rnams kyis 'byung / /
gang zhig gzhan gyi nor 'phrog cing / /
ci yang sbyin par mi byed pa / /
de ni 'bad pa chen pos kyang / /
rdzas ni rnyed par mi nus so / /
gang zhig rdzas ni ma byin par / /
len pa sbyin pa sbyin byed pa / /
de ni rdzas dang ldan gyur la / /
phyis nas de ni med par 'gyur / /
mi gang mi 'phrogs sbyin mi byed / /
ha cang 'jungs pa ma yin pa / /
de dag tshogs ni chen po yis / /
nges par rdzas ni brten pa thob / /
gang zhig gzhan gyi nor mi 'phrogs / /
gtong dang ldan zhing ser sna spangs / /
mi de rdzas ni mi 'phrogs pa /
rgya chen yid du 'ong ba thob / /
gang zhig 'di la rdzas sbyin pa / /
tshe dang mdog dang stobs ldan zhing / /
dpal dang ldan zhing nad spangs pa / /
rtag par bde dang ldan par 'gyur / /
gang zhig gos ni sbyin byed pa / /
'dzem bcas gzugs bzang longs spyod ldan / /
byin can srog chags rnams la sdug /
gos rnams kyang ni rnyed par 'gyur / /
gang zhig 'di la rab dga' ba'i / /
sems kyi gnas ni sbyin par byed / /
lus can de la khang bzangs ni / /
'dod pa kun dang ldan par 'gyur / /
mi gang lham dang zam pa la / /
sogs pa sbyin par byed pa de / /
rtag tu bde dang ldan pa dang //
bzhon pa dag kyang rnyed par 'gyur / /
bstis khron pa mtshe 'u la sogs / /
rten rnams byed du bcug na ni / /
de dag bde dang ldan pa dang / /
gdung bral skom nad med par 'gyur / /
gang zhig kun dga' rab 'bul / /
de ni dbus bkur dpal dang ldan / /
lus can kun gyi skyabs su 'gyur / /
rtag par 'byor pa ldan par 'gyur / /
rigs pa sbyin dang shes rab la / /
goms pa mkhas pa nyid du 'gyur / /
sman dang mi 'jigs sbyin pa yi / /
nad med par ni skye bar 'gyur / /
mar me sbyin pas mig ldan 'gyur / /
sil snyan byin pas dbyangs snyan 'gyur / /
mal stan dag ni byin pa yis / /
mi de bde dang ldan par 'gyur / /
gang zhig 'di la ba lang sogs / /
spyad bya'i 'o ma yon tan ldan //
sbyin byed mi de stobs ldan zhing / /
mdog ldan tshe ring longs spyod ldan / /
bu mo byin pas 'dod rnams rnyed / /
'khor rnams dang yang ldan par 'gyur / /
sa gzhi byin pas nor ldan zhing / /
'bru rnams 'byor par skye bar 'gyur / /
lo ma me tog 'bras bu dang / /
chu dang mi 'jigs tshig snyan dang / /
de 'dod pa la gus pa sbyin / /
'di la bskol nas sbyin byed dam / /
mtho ris ched du 'am 'jigs pas sam / /
snyen pa'i bde ba 'dod phyir na / /
de ni 'bras bu nyon mongs thob / /
rang gi don la mi ltos shing / /
snying rjes non pa'i sems kyis ni / /
gzhan gyi don du 'dir byin na / /
de yi 'bras bu mthar thug yin / /
dus dang tshul ni ji bzhin du / /
gang spyi gzhan la sbyin byed na / /
rnam pa de dang de lta bur / /
de kun nye bar gnas par 'gyur / /
gzhan la gnod pa med pa nyid / /
rang gi don du ci dod pa / /
chos dang mi 'gal gang phan pa / /
mi bskol bar ni sbyin par bya / /
de ltar sbyin pa sbyin byed na / /
de lta bu yi 'bras bu 'byung / /
bde ba dag ni thams cad kyis / /
rgyu ba'i gtso bo sbyin pa nyid / /
gzhan gyi bud med rnams spangs na / /
bud med sdu gu rnyed par 'gyur / /
yul dang dus min rang gi yang / /
spangs na skyes pa nyid thob 'gyur / /
gang zhig gzhan gyi chung ma la / /
chags pa'i sems ni mi sel dang / /
yan lag min la chags byed pa / /
skyes na de ni bud med 'gyur / /
gang zhig bud med smod byed cing / /
khrims btsun 'dod chags chung byed la / /
rtag tu skyes par 'gyur 'dod pa / /
mi mo de ni skyes par 'gyur / /
gang zhig yang dag skyon med par / /
tshangs par spyod la brten pa de / /
gzi ldan yang dag don dang ldan / /
dpal ldan lha rnams kyis kyang bkur / /
chang 'thung ba ni mi bsten pas / /
mi de dran pa brten pa dang / /
rmongs med bden par smra ba dang / /
snyan pa'i bde dang ldan par skye / /
gang zhig sems dang 'byed par yang / /
byed pa 'di ni mi byed pa / /
de yi 'khor rnams mi byed cing / /
bstan pa'i bde dang ldan par skye / /
gang zhig rtag pas yid dga' bas / /
phan dang mi phan ston pa'i mi / /
de yi tshig ni btsun par 'gyur / /
bzlog pa yis ni mthon por 'gyur / /
bde ba byin pas bde dang ldan / /
sdug bsngal byin pas sdug bsngal 'gyur / /
gzhan la 'drid par dga' ba dang / /
g.yo byed brdzun ni smra ba dang / /
gang dag gzugs kyi nga rgyal can / /
sgur la lus ni thung bar 'gyur / /
skye bo bshes gnyen ser sna byed / /
lkugs gyur kun la mi sdug 'gyur / /
rmongs pa'i rang bzhin phan pa'i tshig /
mi bzod pa ni 'on par 'gyur / /
sdig pa'i sdug bsngal bsod nams kyis / /
bde'o 'dren pa'i 'dren ma ste / /
las rnams kyi ni 'bras bu kun / /
'dra ba rgyu mthun yin par brtags / /
mi'i rabs rdzogs so // //
rtag tu g.yo dang sgyu spyod cing //
sdig pa dag ni ma byas la / /
'thab la dga' zhing sbyin byed pa / /
de ni lha min dbang phyug 'gyur / /
lha ma yin gyi rabs rdzogs so // //
gang zhig bdag med mi 'dod cing / /
yongs su gzung la mi dga' ba / /
de ni bza' rnams dag gi mchog /
rgyal chen bzhi pa dag tu 'gyur / /
pham pha tshan gtso bo la / /
bkur byed stong ldan bzod par byed / /
'thab mo la ni dga' ba dang / /
de ni sum cu rtsa gsum skye / /
rtsod la mi dga' 'thab mo la / /
yid ni dga' bar mi byed la / /
gcig tu dge la brtson pa gang / /
de dag 'thab bral nyid du 'gro / /
thos pa mang dang chos 'dzin dang / /
shes rab ldan zhing thar pa 'dod / /
yon tan rnams la dga' ba'i mi / /
de dag dga' ldan nye bar 'gro / /
mi gang rang nyid dul ba la / /
zhugs shing tshul khrims 'bogs pa la / /
spro ba che dang ldan pa de / /
gdon mi za bar 'phrul dgar 'gro / /
sems can gang zhig sman min mchog /
sbyin dang dul dang yang dag bsdoms / /
phul byung yon tan lhag gyur te / /
nges par gzhan 'phrul dbang byed do / /
tshul khrims kyis ni mtho ris thob / /
bsam gtan gyis ni khyad par 'gyur / /
yang dag ji bzhin yongs shes pas / /
mthar ni yang srid med par 'gyur / /
mi dge bas ni bde mi thob / /
dge ba yis ni bde ba 'thob / /
de ltar dge dang mi dge ba'i / /
las kyi 'bras bu gsal bar bstan / /
sdug pa dang ni bral ba dang / /
mi sdug pa dang phrad pa dang / /
las rnams rang gi 'bras bur bcas / /
'chi dang rga dang na ba nyid / /
gsum po 'di dag bsam par bya / /
de lta na ni chags bral thob / /
chags dang bral na bsod nams 'dod / /
de bzhin sdig pa spong bar byed / /
de dag nyid kyang mdor nyon cig /
bdag dang gzhan gyi don byed dang / /
gzhan la gnod byed spong ba ni / /
bsod nams bzlog pa sdig yin par / /
bdag nyid chen pos de skad gsungs / /
lha'i rabs rdzogs so // //
dam pa'i chos dran pa nye bar gzhag pa'i 'gro ba drug gi tshig le'ur byas pa /
slob dpon btsun pa chos ldan rab 'byor dbyangs kyis mdzad pa rdzogs so // //
rgya gar gyi mkhan po d+harmA ka ra dang / /
zhu chen gyi lo tsA ba gtsang de ben tra rak+Shi tas bsgyur cing zhus te gtan la phab pa'o //
[
