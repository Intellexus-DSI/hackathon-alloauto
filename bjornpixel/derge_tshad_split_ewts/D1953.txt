@## / /
rgya gar skad du /
d+harma kA ya kI paM bi d+hi nA ma /
bod skad du /
chos kyi sku'i snang ba'i cho ga zhes bya ba /
dpal gshin rje gshed la phyag 'tshal lo / /
dang po snying rje'i bdag nyid pas / /
srid pa'i bde la ma chags shing / /
bdag 'dzin dag la rgyab kyis phyogs / /
bdag 'dzin yongs su dor byas te / /
bdag dang gzhan du mnyam pa dang / /
rang dang gzhan gyis blang ba'i phyir / /
phyi nang bar chad sel ba'i mchog /
chos sku rten mchog gdab pa'i phyir / /
gshin rje gshed la gus btud de / /
mchod rten cho ga bshad par bya / /
zung du 'jug pa'i rnal 'byor pas / /
yid dga' ba yi sa phyogs su / /
dur khrod dgon pa'i gnas mchog tu / /
bkra shis sa ni bzang po la / /
bdud rtsi rnam lngas legs byugs te / /
spos dang dri yi tshogs rnams dang / /
gser dang mu tig byi ru sogs / /
rin chen rnam mang bcug nas kyang / /
khrus byas dag pa'i rnal 'byor pas / /
'jim pa'i gong bu dril nas kyang / /
bdag nyid lha ru rnam bskyed nas / /
bsod nams ye shes tshogs bsags bya / /
srung ba'i 'khor lo rdzogs byas la / /
chos kyi dbyings kyi khang pa dang / /
gzhal yas khang mchog bskyed nas ni / /
gzhal yas khang gi dbus nyid du / /
skye med snang ba las byung ba'i / /
thabs dang shes rab gsal ldan bsam / /
gyur pas ro mnyam thig le'o / /
de la thugs kyi yi ge ste / /
de nas thugs mchog nyid du 'gyur / /
nga rgyal sku gsung thugs bcug ste / /
zhu bas chos kyi sku ru gyur / /
de yi sa bon yi ge las / /
'phros pas gshin rje gshed bkug ste / /
zhal du zhugs nas zhu bar bsam / /
bdag nyid thig le chen por blta / /
phyogs bcur thig le bzhi spros pas / /
tsartsi phag mo'i dbyangs ldan ma / /
gau rI lha mo bzhir gyur te / /
rje btsun thig le bskul bar bya / /
rje btsun bzhengs shig snying rje khro / /
srid gsum pa yi ma rig sol / /
rje btsun bzhengs shig rgyal rigs bdud bzhi las ni rgyal ba'i sems ni g.yengs / /
rje btsun bzhengs shig 'jig rten snyan mnan stong pa nyid la bzhugs sam ci / /
ci phyir 'jig rten snyan mnan stong pa nyid la sems te bzhugs / /
bcom ldan rgyal pos bskul nas kyang / /
lha mo nyid kyang thim par gyur / /
de la nyi ma sa bon bcas / /
gyur pas rdo rje mtshan ma can / /
de la gshin rje gshed mchog sku / /
rtog pa bzhin du gsal bar bsam / /
de las mkha' gsang byin brlabs te / /
ye shes dkyil 'khor bkug nas kyang / /
zhu bas khams mchog dag pa'i nang / /
thig le bcu bdun nyid du gyur / /
de las sa bon gzugs su gyur / /
ya k+She ma me da / /
ya tsa ni ra /
dza sa do ru /
Na yo ni rA /
rdo rje sngo dang 'khor lo dkar / /
rin chen ser dang pad+ma dmar / /
ral gri ljang gu tho ba sngo / /
dbyug pa gar gyi phyag rgyar gyur / /
de las yongs su rdzogs pa'i sku / /
dgra lnga yum bzhi bsgom par gyur / /
mngal nas skye ba'i tshul nyid du / /
so so gnas su dgod par bya / /
de nas bdag gi snying ga nas / /
sa bon dag las 'od 'phros pas / /
dkyil 'khor dag la phog gyur te / /
'khor lo 'khor ba'i tshul nyid kyis / /
gsal ba'i bzlas pa dbul bar bya / /
oM hrIHSh+T+r-iHwi kr-i tA na na hUM hUM phaT phaT swA hA /
na mo b+ha ga wa te bai ro tsa na /
pra b+ha rA dzA ya /
ta thA ga tA ya /
aR+ha te samyaka saM bud+d+hA ya /
oM he ru ka su k+Sh+me /
sa me sa ma te /
sa ma ye /
sa ma ro bye /
a na lam+be ta raM be ya sho ba ti /
ma hA te dza /
nir ku le nirba Ne /
sarba ta thA ga tA /
hr-i da ya a d+hiSh+ThA na a d+hi Sh+ThI te swA hA /
gtso bo dag la ji lta bzhin / /
gti mug sogs la rim bzhin no / /
oM dzi na dzika /
oM rat+na d+h+r-ika /
oM A ro l-ika /
oM pradz+nyA d+h+r-ika /
oM mung+ga ra d+h+r-ika /
oM daN+Da d+h+r-ika /
oM pad+ma d+h+r-ika /
oM khaD+ga d+h+r-ika /
oM mo ha ra ti /
oM dwe Sha ra ti /
oM rA ga ra ti /
oM badzra ra ti /
nyi shu rtsa gcig lnga bcu dang / /
brgya dang brgya rtsa brgyad dang ni / /
gtso dang 'khor gyi rim pa yis / /
bzlas pa bsdu ba'i tshul gyis bzhu / /
'od kyi phung por bsams nas ni / /
de nas skol phor g.yas thogs te / /
gu gul a kar nag la sogs / /
dri yi bdug pas bdug par bya / /
de nas 'od kyi gong bu las / /
bcad cing sku gdung gdab par bya / /
snying por 'brel pa'i rten 'brel dag /
bzlas shing dkyil 'khor dbyung bar bya / /
bkod pa'i tshul gyis mkha' la bzhag /
rdzogs nas lha yi dkyil 'khor lo / /
skye mched byin gyis brlab pa dang / /
sku gsung thugs dang de bzhin te / /
dbang bskur dgug gzhug mchod bstod dang / /
bdud rtsi myang gis smin par bya / /
de nas gsol ba gdab pa dang / /
bshags dang bsngo ba byas nas ni / /
sgyu ma'i blo yis zin par bya / /
de nas smon lam btab nas ni / /
gnas khang bzang por bzhugs par bya / /
dus rnams kun du mchod pa dang / /
bskor ba sogs kyis mnyes par bya / /
na mo rat+na tra yA ya / /
ye d+harmA he tu pra b+ha wA /
he tun te ShAn ta thA ga to h+ya ba da ta /
te ShAny+tsa yo ni ro d+ha /
e waM wA dI ma hA shra ma NaH /
gsang ba'i dkyil 'khor bzang po la / /
mos pa'i blo yis bskor bar bya / /
na mo b+ha ga wa te /
rat+na ke tu rA dzA ya /
ta thA ga tA ya /
ar+ha te samyaka saM bud+d+hA ya /
tad+ya thA /
oM rat+ne rat+ne /
ma hA rat+ne /
rat+ne bI dza yi swA hA /
rnal 'byor sems la gnod gyur na / /
nam mkha' dag la gdab par bya / /
cho ga'i rnam pa gong bzhin te / /
mtshan med phyir na mchog yin no / /
rkyen rnams tshogs par bya ba'i phyir / /
chu dang me dang rlung dag la / /
ba~M ra~M ya~M ni rnam bsams te / /
'phros pas rgyal ba sras bcas dag /
bsdus te yig 'bru la bstims pas / /
chu la dkar dang me la dmar / /
rlung la khro bo sngon po bsam / /
zhu bas 'od kyi phung por gyur / /
skol phor thogs la gdab par bya / /
rab gnas bya ba gong bzhin te / /
de la khyad par yod ma yin / /
rnal 'byor bsod nams bsags pa dang / /
bar chod myur du zhi bya'i phyir / /
bdag gis sku gdung cho ga'i mchog /
mngon par brtsams pa'i dge ba 'dis / /
khams gsum sems can thams cad kyis / /
rnal 'byor lam la gnas pa rnams / /
sgo gsum sdig pa dag gyur te / /
chos sku gnyis med thob par shog /
rgya gar gyi mkhan po ka lA pa ma hA zhes bya bas mdzad pa mchod rten gyi cho ga rdzogs so // //
rnal 'byor bsod snyoms pa pradz+nyA shrI dz+nyA nas rang 'gyur du byas pa'o / /
som pu ri'i gtsug lag khang chen du / /
nag po zhabs zhes bya ba'i rnal 'byor pas / /
rnal 'byor tshe 'phos de ba pA la yis / /
yab mchog d+harma pA la 'das gyur pa'i / /
ched du gsol btab rgyal po'i zhal ngo ru / /
mchod rten cho ga me tog tshal du mdzad / /
spros bcas spros med tshul gyi lam mchog 'di / /
deng sang rnal 'byor rnams kyis gdab par rigs //
[ ]
