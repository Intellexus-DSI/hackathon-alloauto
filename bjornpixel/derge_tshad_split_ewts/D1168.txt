@## / /
rgya gar skad du /
a aSh+Ta ma hA s+thA na tsai ta ban nga nA ma sta baH /
bod skad du /
gnas chen po brgyad kyi mchod rten la phyag 'tshal ba'i bstod pa / /
'jam dpal gzhon nur gyur pa la phyag 'tshal lo / /
bltams dang byang chub mnyam med chos kyi 'khor lo dge ba bskor / /
mchod rten thog mar 'jig rten gsum mchod dang ldan cho 'phrul chen po dang / /
gangs ri'i kha dog ltar gsal lha las babs pa'i gnas 'di dang / /
gang du bde gshegs mya ngan 'das pa de la spyi bos bdag phyag 'tshal / /
yangs can wA rA Na sI byis pa gsod ri 'jigs rungs bcings 'gram dang / /
mnyan yod dang ni byang chub shing drung ku sha'i srong mchog ser skya lum+bi nI / /
kausham+bi dang mdzod mthug mnyam pa'i grong mchog dpa' skyong yul 'khor dang / /
stobs bcu ldan pa'i mchod rten gzhan gang yin pa de la'ang spyis phyag 'tshal / /
kha che dang ni rgya yul kha ba ya mun zhes pa dang / /
sing+ga la dang o Te sin+d+hu shing 'phal ba ga mang ba kha ko la / /
bal yul kA ma rU dang bum pa'i klong mchog kAny+tsi bzang po'i yul / /
stobs bcu ldan pa'i gdung bcas gzhan gang yin pa de la'ang spyis phyag 'tshal / /
ti se gangs ri gangs can la gnas man+dA ra dang ri rab rtse / /
klu gnas rnam rgyal nod sbyin gnas dang rig 'dzin grub pa'i gnas / /
tshangs dang khyab 'jug gnas dang phyugs bdag nyi ma zla ba'i gnas / /
stobs bcu ldan pa'i mchod rten gzhan gang yin pa de la'ang spyis phyag 'tshal / /
stobs bcu las byung rin chen snying can mchod rten brgyad po gdung bcas bum las grub / /
sol ba de bzhin rin chen mchod rten gangs dang dngul 'dra rab mdzes pa / /
sa 'og sa stengs lha yul rtser bzhugs mchod rten ji snyed ma lus dang / /
sangs rgyas sku gzugs gang bzhugs de la nyin re bzhin du spyi bos phyag bya'o / /
gnas chen po brgyad kyi mchod rten la phyag 'tshal ba'i bstod pa kha che'i rgyal po shrI ha ri sha de bas yum gyi ched du mdzad pa rdzogs so // //
rgya gar gyi mkhan po rA dza shrI dz+nyA na mi tra dang /
lo tsA ba khe'u brgad yon tan dpal gyis bsgyur ba'o //
