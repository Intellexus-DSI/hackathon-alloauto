@## / /
rgya gar skad du /
si tA ta pa trai nA ma a pa rA dzi tA sA d+ha naM /
bod skad du /
gzhan gyis mi thub pa gdugs dkar mo zhes bya ba'i sgrub thabs /
'phags ma gdugs dkar mo can la phyag 'tshal lo / /
sngon du bstan pa'i cho gas rang gi snying gar zla ba'i dkyil 'khor la /
oM gyi sa bon dkar po las yongs su rdzogs pa'i gzhan gyis mi thub pa gdugs dkar mo can zhes bya ba zhal gsum pa /
phyag drug ma /
zhal so so la spyan gsum gsum mo / /
yan lag thams cad dang rtsa ba'i zhal ni dkar po'o / /
sngon po dang dmar po ni g.yon pa dang g.yas kyi zhal lo / /
'khor lo dang lcags kyu dang gzhu ni g.yas kyi phyag na'o / /
rdo rje dkar po dang mda' dang /
zhags pa dang bcas pa'i sdigs mdzub ni g.yon gyi phyag na'o / /
khro bo'i lta stangs dang bcas pas gza' thams cad 'joms par byed ma /
lha rdzas kyi rgyan dang na bzas rnam par brgyan ma /
rnam par snang mdzad spyi bor gnas par bsams la /
phyag rgya bcing bar bya'o / /
de la g.yas pa'i lag pa'i khu tshur dang /
sdigs mdzub ni snying gar yang dag par bzhag la /
g.yon pa'i lag pa rdo rje khu tshur steng du 'phyar ba'o / /
bzlas pa ni /
oM sI tA ta pa tre /
a pa rA dzi te /
sarba gra ha a nu trA sha ya trA sha ya /
ha na ha na /
druM druM hUM hUM phaT phaT swA hA zhes bya'o / /
'phags ma gzhan gyis mi thub pa zhes bya ba'i gdugs dkar mo can gyi sgrub pa'i thabs rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur ba'o //
[ ]
