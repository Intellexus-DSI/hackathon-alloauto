@## / /
rgya gar skad du /
tA ra gu h+ya sA d+ha naM /
bod skad du /
sgrol ma'i gsang ba'i sgrub thabs /
mgon po spyan ras gzigs la phyag 'tshal lo / /
mchog dang thun mong 'dod pa dang / /
bar chod nyer 'tshe zhi ba dang / /
'dod pa'i yon tan 'phel 'gyur zhing / /
phrin las rnam bzhi bsgrub pa'i phyir / /
lha mo gsang ba'i sgrub thabs bshad / /
dang po nyams pa'i skyon bral zhing / /
brtson 'grus ldan pa'i skyes bu yis / /
shin tu dben pa'i sa phyogs su / /
maN+Dal khru gang tshad du bya / /
dri chen dri chus chag chag gdab / /
mchod pa lnga ldan ras ris dgram / /
phyi nang bar chod zhi bar blta / /
stan la legs 'dug nub tu blta / /
skad cig lha bsam 'od kyis su / /
srid gsum zhing sbyangs spyan drangs la / /
yan lag bdun pos rgyud dag byas / /
tshad med bzhi bsam stong nyid bsgom / /
a las me byung gru gsum dbyibs / /
dkar po bsams la de stengs su / /
a bsam zhu bas lha mo bskyed / /
mdog smug bong thung thod phreng can / /
zhal gcig phyag gnyis dgod pa'i gdangs / /
rus pa'i phreng bas sku brgyan cing / /
me dpung 'bar ba'i gdan la bzhugs / /
phyag g.yas mda' gzhu rab tu 'dzin / /
ut+pal thod pa byang sems gang / /
g.yon pa thod dkar 'dzin pa bskyed / /
snying gar e yi cha byad la / /
a yi mtshan ma 'od 'phros pas / /
ye shes drangs pa mchod pa ni / /
tshig tu ma yin blo yis dbul / /
bzhis bstim byin brlab dbang bskur bya / /
bskyed la gsang sngags yid la bzlas / /
kha dog lnga ldan snying gar bsam / /
ched du bzlas pa bya ba ni / /
oM AHa d+hi si tu hUM /
'bru bdun dngos grub 'byung bar byed / /
bzhi'am gcig dang bdun pa grub / /
thun bar gtor ma yang yang dbul / /
ming dang gtam yang gsang spyod bya / /
bzhi las me sur bde ba dbab / /
bskyil la lhan skyes bde ba bsgom / /
e yi a las 'od 'phros pas / /
'dod pa'i yon tan de bkug la / /
mtshan ldan snod du bkug byas la / /
rtags rdzogs longs spyod gzhan du min / /
phrin las rnam bzhi skabs dang sbyar / /
rin chen dang 'dra sgrub pa'i thabs / /
'jigs pa kun sgrol bde ba ster / /
nad med gnod rnams rang bzhin 'gyur / /
phongs pa kun sgrol 'byor par ldan / /
sangs rgyas kun gyis dbang bskur 'gyur / /
sgrub thabs 'gro la phan phyir bkod / /
lhag pa'i lha yi zhal mthong shog /
bar chod nye bar zhi gyur nas / /
'gro rnams de yi zhal mthong shog /
sgrol ma gsang ba'i sgrub thabs /
dpal rtag pa'i rdo rje lung bstan pas bkod pa /
gsang ba za ma tog ces bya ba rdzogs so // //
rgya gar gyi mkhan po ra ta d+har dang /
lo tsA ba rmas bsgyur ba'o //
