@## / /
rgya gar skad du /
Ar+ya lo ke shwa ra gu h+ya sA d+ha na nA ma /
bod skad du /
'phags pa 'jig rten dbang phyug gsang ba'i sgrub thabs zhes bya ba /
dpal pad+ma gar gyi dbang phyug la phyag 'tshal lo / /
pad+ma rnam rgyas phyag 'tshal nas / /
mchog dang thun mong dngos grub ni / /
tshe 'di nyid la thob byed pa'i / /
spyan ras gzigs dbang gsang sgrub bshad / /
dad dang brtson 'grus snying rjer ldan / /
dbang dang dam tshig ldan byas nas / /
dur khrod g.ya' ri gangs brag gam / /
nyams dga' dben pa'i gnas dag tu / /
phyi rgyud pa la gtor ma gtang / /
maN+Dal gru bzhi dris byugs la / /
chang dang bdud rtsis chag chag gdab / /
chos 'byung bsnol ma pad 'dab brgyad / /
mu khyud gru chad ldan pa bri / /
sgo bzhi rgyan ldan bris kyang rung / /
rdo rje ra ba me ris bskor / /
chos 'byung dmar po re khA dkar / /
mtshams su g.yung drung 'khyil pa bri / /
pad 'dab phyogs tshon mtshams mdzes tshon / /
gru chad ljang la sgo bzhi phyogs / /
sgo rgyan la sogs spyi dang mthun / /
dkyil 'khor dbus bum rgyan ldan du / /
chang dang bdud rtsi ril bu blugs / /
dgos pa'i cha rkyen tshang bar gzhag /
thod pa chang dang bdud rtsis bkang / /
bum pa'i khar bzhag dar dmar dga' / /
me long chang gis byugs pa la / /
pad+ma chos 'byung sin+d+hu ras / /
sa bon yi ge bcas pa dgod / /
thod pa'i kha ru bzhag pa'i steng / /
sman sna rin chen sna tshogs dang / /
dri bzang dag dang snying po'i tshogs / /
ka ra bu ram sbrang rtsi sogs / /
'bru sna tshogs kyi phye ma la / /
gur gum gi wang sin+d+hu ra / /
sha lnga bdud rtsi lnga sbyar nas / /
chang gis sbrus pa'i ril bu la / /
sin+d+hu ra dang pad mtshal byug /
mo gsar phrul 'khor lo bri / /
de la gong gi rdzas kyis byug /
ril bu 'khor lo'i lte bar gzhag /
dar gyis bkab la me long khar / /
bzhag ste steng du dar gdugs phub / /
sba lcag dkar po tshigs gsum pa'i / /
nang du sngags dang 'khor lo gzhag /
ril bu lha grangs la sogs bcug /
kha bcad mgo mjug zangs kyis dkris / /
zhing lpags lcag 'bras btags pa la / /
rin chen lnga dang dung sogs dang / /
shel dang pha wang long bu btags / /
dar tshon sna lnga sngags ldan rgyan / /
dkyil 'khor dbus su gzugs par bya / /
gtor ma mchod pa tshogs kyi rdzas / /
ji ltar 'byor pa'i bye brag bsham / /
rkang gling thod rnga tshil chen spos / /
zhun chen mar me la sogs bya / /
bgegs la blud byin mtshams bcad la / /
srung ba'i 'khor lo brtan par bsgom / /
dkon mchog spyan drangs phyag byas nas / /
mchod cing maN+Dal dbul ba ste / /
bdun po rnam par dag pa dang / /
gsol ba drag tu gdab par bya / /
de dag sngon du 'gro ba'o / /
dngos gzhi phyi nang gsang gsum las / /
phyi ltar rgyal ba rgya mtsho'i tshogs / /
nang ltar lus la dgod pa dang / /
gsang ba rtsal dgod pa dang / /
yang gsang de nyid sems la dgod / /
dang po bsnyen sgrub las gsum ste / /
yang gsang 'bras bu'i ngo sprod do / /
phyi ltar bsnyen pa bya ba ni / /
bde ba'i stan la bsam gtan gyi / /
phyag rgyas bsdad la skyabs 'gro dang / /
sems bskyed byas la stong pa'i ngang / /
pad sdong kha gsum gyes pa'i dbus / /
nyi zla'i gdan la rang sems hrIH / /
'od 'phros sems can sgrib pa sbyangs / /
rgyal ba rgya mtsho'i tshogs su gyur / /
tshur 'dus sangs rgyas byin rlabs bsdus / /
hrIHla thim pas 'od du zhu / /
rang nyid spyan ras gzigs dbang sku / /
dmar gsal zhal gcig phyag bzhi pa / /
rin chen rgyan rdzogs skyil krung bzhugs / /
dang po'i phyag gnyis thal mo sbyar / /
g.yas 'og pad+ma'i bgrang phreng dmar / /
g.yon pa ut+pal dmar po 'dzin / /
ral pa'i cod pan dar gyis mdzes / /
rin chen ze'u 'bru'i srog ldan pa / /
spyan dmar zhal 'dzum thugs rje yis / /
sems can yongs la gzigs pa la / /
bskal bzang sangs rgyas stong rtsas bskor / /
de ltar rang nyid gtso bo ni / /
rgyal ba rgya mtsho ma lus pa / /
dkyil 'khor thams cad 'dus pa'o / /
bdag gi spyi gtsug pad zla'i steng / /
rtsa ba'i bla ma de nyid ni / /
'od dpag med pa'i ngo bo ste / /
skyil krung mnyam gzhag phyag rgya can / /
sprul pa'i sku ru bsgoms pa la / /
bka' brgyud bla ma rig 'dzin rnams / /
gcer bu spyan gsum rus rgyan can / /
rdo rje dril bus 'khyud pa yi / /
rdo rje 'chang gi rnam pas bskor / /
byin rlabs dbang bskur byas par bsgom / /
g.yas phyogs pad sdong nyi ma'i steng / /
bdud bzhi'i gdan la rta mchog sku / /
dmar nag zhal gcig phyag gnyis pa / /
g.yas pa Da ru g.yon sdigs mdzub / /
dril bur bcas pas dku la brtan / /
stag lpags dur khrod sbrul rgyan can / /
khro zhal spyan gsum mche bzhi gtsigs / /
ral pa dmar ser 'khyil pa'i dbus / /
rta mgo ljang gu rta skad mtsher / /
rdog ma dmar po me ltar 'bar / /
ma mo mkha' 'gro la sogs pa / /
snang srid lha 'dre thams cad dang / /
klu rnams dbang du sdud par byed / /
zhabs gnyis g.yas bskum g.yon brkyang nas / /
ye shes me dpung dbus na bzhugs / /
'khor du dpa' bo rgya mtsho'i tshogs / /
ye shes mkha' 'gro brgyad cu sogs / /
ha ha hUM hUM phaT sgra sgrogs / /
snang srid zil gyis gnon par bsgom / /
g.yon phyogs pad sdong chos 'byung bsnol / /
de dbus pad nyi ro yi steng / /
gsang ba ye shes sku mdog dmar / /
zhal gcig phyag bzhi spyan gsum dmar / /
khro 'dzum mche gtsigs spyan rtsa dmar / /
dbu skra grol zhing sku stong khebs / /
g.yas bskum g.yon brkyang ro gdan brdzis / /
skyil krung phyed pa'i gar gyis bzhugs / /
g.yas kyi dang po gri gug 'phyar / /
'og ma ral gri bsnams pa'o / /
g.yon gyi dang po thod khrag 'dzin / /
'og ma kha T+wAM bsnams pa'o / /
thod skam lnga yis dbu brgyan zhing / /
thod rlon lnga bcu'i do shal can / /
rus pa'i rgyan cha lnga yis mdzes / /
rin chen dar dpyangs brgyan par bsgom / /
me ri 'bar ba'i dbus bzhugs shing / /
dpa' bo mkha' 'gro rgya mtshos bskor / /
a ral+li dang pheM sgra sgrogs / /
ma mo mkha' 'gro dbang du sdud / /
snang srid dbang du sdud par bsgom / /
'og phyogs me dpung 'khrugs pa yi / /
'byung ba'i dkyil 'khor dbus su ni / /
rigs bzhi mkha' 'gro dpa' bo dang / /
chos skyong dam can pho nya'i tshogs / /
phyi nang srung ma ma lus rnams / /
mkha' 'gro sde bzhi'i ngo bor gyur / /
gri gug thod khrag kha TI bsnams / /
thod pa skam rlon rus rgyan can / /
rin chen rgyan dang dar gyis mdzes / /
ha ri ni sa'i sgra sgrogs shing / /
gdan 'og pad+ma 'degs par bsam / /
de ltar dkyil 'khor yongs rdzogs pa'i / /
spyi bor zla steng oM dkar po / /
mgrin par pad steng AHdmar po / /
snying gar nyi steng hUM sngon po / /
sku gsung thugs su byin gyis brlab / /
de nas gtso bo'i thugs ka ru / /
pad+ma nyi ma'i gdan steng du / /
hrIHlas 'od zer 'phros pa yis / /
ye shes spyan drangs mchod la bstim / /
rigs lnga yab yum sems dpa' dang / /
khro bo'i tshogs dang mchod pa yi / /
lha mor bcas pa spyan drangs la / /
mchod de dbang bskur gsol ba btab / /
rgyal bas dbang bskur dgongs pa mdzad / /
khro bo rnams kyis bgegs bskrad cing / /
mchod pa'i lha mos mchod pa dang / /
yum lngas bum pa'i dbang bskur bas / /
sdig sgrib dag nas spyi bo ru / /
rigs bdag snang ba mtha' yas dang / /
rigs lngas dbu la brgyan par bsgom / /
de ltar ji srid mi skyo'i bar / /
gsal bar bsgom pa bskyed rim yin / /
bzlas pa byed pa'i dus su ni / /
bdag dang rang bzhin gsang ba'i yum / /
spyi bor bla ma rigs bdag dang / /
kun gyi thugs kar pad nyi dang / /
zla ba'i gdan la hrIHyig mthar / /
sngags kyis g.yas su bskor ba las / /
'od 'phros phyogs bcu'i bde gshegs mchod / /
mnyes nas byin rlabs dngos grub rnams / /
bdag la thim pas sdig sgrib dag /
tshogs rdzogs dbang bzhi thob par bsam / /
khams gsum 'gro drug sems can la / /
'od zer phog pas sgrib sbyang nas / /
phyi snod gzhal yas khang du gyur / /
nang bcud lha yi rang bzhin la / /
pho rnams spyan ras gzigs su gyur / /
mo rnams gsang ba ye shes la / /
bdud dang log 'dren rta mgrin sku / /
'od dang me dpung rab 'bar zhing / /
gzugs snang lha yi rang bzhin la / /
sgra grags thams cad sngags kyi sgra / /
sems kyi dran rtog chos sku'i ngang / /
de ltar bzlas pa ci rigs bya / /
rjes su phyi snod nang bcud rnams / /
rim gyis thams cad bdag la bsdu / /
bdag kyang hrIHnas stong ba'i bar / /
mi dmigs ma bcos spros bral ba / /
mi dmigs ci yang mi bsam par / /
chos sku'i ngang la ci gnas gzhag /
dge ba bsngo zhing smon lam gdab / /
thun mtshams lha yi nga rgyal dang / /
spyod lam rnam bzhi thams cad bya / /
oM AHhUM hrIHoM ma Ni pad+me hUM / /
yab kyi snying po'o / /
oM hrIHbadzra khro d+ha ha ya grI wa hu lu hu lu hUM dzaH /
rta mgrin gyi snying po'o / /
oM d+hu ma g+ha ye na ma swA hA /
gsang ba ye shes kyi snying po'o / /
DA ki nI ha ri ni sa ra tsa hri ya hUM dzaH /
mkha' 'gro sde bzhi yum gyi snying po'o / /
ba su sid+d+haM na na /
kha d+he sid+d+hi /
sarba sid+d+hi pha la hUM /
sid+d+hi sid+d+hi sa ma ya /
bsdus bsdus /
hUM hUM /
puSh+Ti /
wa shaM ku ru hUM hUM /
rat+na sid+d+hi sa ma ya /
hriM hriM /
dza dza / /
dbang du bsdu ba'i snying pa'o / /
de ltar phyi sgrub bsnyen pa la / /
dkyil 'khor bcu bzhi mi dgos so / /
rgyun du yi dam nar mar bya /
a+ti /
nang ltar 'jig rten dbang phyug gi /
lha rnams lus la dgod pa ni / /
sngon 'gro yan lag bdun pa dang / /
skyabs su 'gro zhing sems bskyed nas / /
tshad med bzhi yis blo sbyangs te / /
stong pa'i ngang las pad nyi dang / /
zla ba'i gdan la hrIHdmar po / /
'od 'phros tshur la 'dus pa las / /
gong ltar bdag nyid spyan ras gzigs / /
'jig rten dbang phyug sku mdog dmar / /
zhal gcig phyag bzhi zhabs skyil krung / /
rgyan rdzogs 'ja' 'od dkyil bzhugs pa / /
phyi sgrub ji lta ba ru gsal / /
bla ma rigs bdag bka' brgyud bcas / /
spyi bor rdo rje 'chang ltar bsgom / /
snying ni pad+ma 'dab brgyad de / /
nyi zla'i gdan la rta mgrin ni / /
dmar nag dur khrod chas kyis brgyan / /
g.yas pa dbang sdud phyag rgya yis / /
pad+ma'i phreng ba dmar po 'dren / /
g.yon pa ut+pal dmar po yi / /
zhags par bcas pa'i sdigs mdzub kyis / /
dku la brten nas gar stabs mdzad / /
de yi thugs kar pad+ma dang / /
nyi zla'i dbus su hrIHla sngags / /
g.yas su 'khor bar bsgom pa'o / /
lte bar chos 'byung bsgoms pa'i steng / /
pad+ma nyi ma ro steng du / /
gsang ba ye shes mkha' 'gro ma / /
gsang gnas pad+ma 'dab bzhi'i steng / /
rigs bzhi mkha' 'gro yab yum ste / /
shar du rdo rje mkha' 'gro dkar / /
lho ru rin chen mkha' 'gro ser / /
nub tu pad+ma mkha' 'gro dmar / /
byang du las kyi mkha' 'gro ljang / /
yab rnams yum dang mtshungs pa ste / /
gri gug thod khrag rgyan dang ldan / /
lte ba'i yum gyi gdan nas bteg /
de nas sku gsung thugs byin brlab / /
ye shes bstims nas dbang bskur ro / /
lte bar bde chen gtum mo'i me 'bar dmigs / /
rlung bzung dbang bsdus byang sems rin chen bzhu / /
rngubs nas me la bstims pas ye shes 'bar / /
'khor 'das gnyis med dgongs pa bskyang bar bsam / /
phyogs bcu'i sangs rgyas spyan drangs rlung dang bsre /
me la bstims la longs sku bde chen bskyed / /
'gro drug sems can dbang bsdus byang sems bsgom / /
snying rje bskyed dus rlung rngub me la bstim / /
sprul skus 'gro 'dul phreng las ci yang ston / /
dmigs med ngang nas rlung bzung cir mi dgongs / /
mkha' ltar dag pa chos sku mngon du gyur / /
sngags bzlas dus su 'od zer lcags kyu'i dbyibs / /
me ltar tshal gdung ba'i tshogs 'phros pas / /
skye 'gro'i snying nas bzung ste bkug byas la / /
rig pa'i ngo bo thugs ka'i hrIHla thim / /
lus po 'od du zhu nas lte bar sdud / /
mkha' 'gro yab yum pho mo'i snying po la / /
dngos grub sdud pa'i sngags ltar bzlas pa bya / /
rjes su lha rnams thams cad rang sar zhu / /
mkha' la sprin dengs lta bur yal ba'i ngang / /
ma bcos dmigs gtad med pa'i dang nyid las / /
ma bcos blo yis mi dpyad mi bsgom par / /
gzung 'dzin blang dor yid byed med pa'i rang / /
dngos po'i rang bzhin gsal dang bde stong dang / /
chags 'dzin mi bya rnam dag de rang bskyong / /
rjes su thun mtshams bya ba gong ltar bya / /
nang du lus la lha dgod bsgrub pa'o / /
gsang ba rtsa la dgod pa ni / /
rim par nyams su blang bya ba / /
stan la bsam gtan phyag rgyas gnas / /
sngon 'gro yan lag bdun pa bya / /
skyabs 'gro sems bskyed tshad med bzhi / /
shU n+ya tA yis stong par bsgom / /
chos nyid stong par byang chub dang / /
chos kyi dbyings kyi ye shes so / /
stong pa'i ngang las pad nyi dang / /
zla ba rgyas pa'i gdan bsgom ste / /
nyi zla'i gdan la mngon byang chub / /
me long lta bu'i ye shes so / /
gdan steng rang rig yi ge hrIH / /
gsung yig 'bru la mngon byang chub / /
mnyam pa nyid kyi ye shes so / /
hrIHlas pad+ma hrIHsa mtshan pa / /
thugs kyi phyag mtshan mngon byang chub / /
so sor rtog pa'i ye shes so / /
pad+ma hrIHsa mtshan 'od zer gyis / /
'gro ba'i rgyud sbyangs lhar gyur nas / /
sangs rgyas rnams kyi byin rlabs bsdus / /
sngar gyi hrIHsa mtshan pad+mar thim / /
de nyid yongs su gyur pa las / /
bdag nyid lha yi skur rdzogs pa / /
yongs su rdzogs las mngon byang chub / /
bya ba nan tan ye shes so / /
de yang bdag nyid spyan ras gzigs / /
zhal gcig phyag gnyis sku mdog dmar / /
g.yas brkyang g.yon bskum gar gyis 'gying / /
dbu skra gyen brdzes dar gyis brgyan / /
rin chen dar gyis mdzes par spras / /
phyag g.yas pad phreng g.yon pad dmar / /
gsang ba ye shes yum gyis 'khyud / /
dmar mo gcer bu spyan gsum ma / /
phyag g.yas gri gug g.yon thod khrag /
thod pa skam rlon rus rgyan can / /
rin chen sna tshogs dar dpyangs brgyan / /
ye shes me ri'i dbus su bzhugs / /
de yi sku yi rtsa gsum dang / /
'khor lo bzhi sogs gsal btab la / /
spyi bor bde chen 'khor lo la / /
rtsa 'dab sum cu rtsa gnyis kyi / /
dbus su bde gshegs spyan ras gzigs / /
dkar po 'khor lo dril bu can / /
bde gshegs mkha' 'gro sum cu gnyis / /
'khor lo gri gug thod khrag can / /
rus pa rin chen rgyan ldan bskor / /
mgrin pa longs spyod 'khor lo na / /
rtsa 'dab bcu drug dbus su ni / /
pad+ma rigs kyi spyan ras gzigs / /
dmar po pad+ma dril bu can / /
pad+ma'i mkha' 'gro bcu drug ni / /
pad+ma gri gug thod khrag can / /
rus pa rin chen rgyan ldan bskor / /
snying ga chos kyi 'khor lo na / /
rtsa 'dab brgyad kyi dbus su ni / /
rdo rje rigs kyi spyan ras gzigs / /
mthing la rin chen dril bu can / /
rdo rje rigs kyi mkha' 'gro brgyad / /
rdo rje gri gug thod khrag can / /
rus pa rin chen rgyan ldan bskor / /
lte ba sprul pa'i 'khor lo na / /
rtsa 'dab drug cu rtsa gnyis dbus / /
rin chen rigs kyi spyan ras gzigs / /
ser po rin chen dril bu can / /
rin chen mkha' 'gro drug cu bzhi / /
rin chen gri gug thod khrag can / /
rus pa rin chen rgyan ldan bskor / /
gsang gnas nor bu'i 'khor lo ru / /
rtsa 'dab bzhi yi dbus su ni / /
las kyi rigs kyi spyan ras gzigs / /
ljang gu rgya gram dril bu can / /
las kyi mkha' 'gro ljang gu bzhi / /
rgya gram gri gug thod khrag thogs / /
rus pa rin chen rgyan ldan bskor / /
de ltar 'khor lo'i lha rnams te / /
slar yang snying po rgyan gyi lha / /
yab kyi thugs kar rta mgrin dang / /
spyi bor bla ma lte ba ru / /
dpa' bo sde bzhi bsgom par bya / /
de bzhin yum gyi thugs kar yang / /
rdo rje phag mo zhal gnyis ma / /
spyi bor na bza' dkar mo dang / /
lte bar rigs bzhi mkha' 'gro bsgom / /
kun kyang thod pa skam rlon dang / /
rin chen rus rgyan dar gyis mdzes / /
pad+ma nyi zla ro gdan can / /
me dpung 'bar ba'i dbus na bzhugs / /
de ltar gsal bar bsgom byas nas / /
sku gsung thugs ldan byin rlabs te / /
ye shes sems dpa' spyan drangs bstim / /
dbang bskur dbang rtags dbu rgyan la / /
de nas rang gi mdoms par nas / /
yaM las rlung gi dkyil 'khor g.yos / /
gsang gnas lha tshogs me 'bar te / /
'khor lo bzhi yi gtso bo rnams / /
ltos chags med pa'i me 'bar te / /
lte ba'i a la gtugs nas ni / /
me 'bar haM la reg pa yis / /
byang chub sems kyi rgyun bab pas / /
'khor lo bzhi gang lha tshogs rnams / /
bde ba chen por 'bar ba dang / /
dus gsum sangs rgyas ma lus dang / /
skye 'gro sems can byams sdang sogs / /
dus dang gnad du gang 'gro ba / /
rlung dang dbyer med bsdus la bstim / /
me 'bar nyon mongs rab bsregs nas / /
stong nyid snying rje chen po'i ngang / /
gnyug ma yid la mi byed pa / /
tha mal shes pa ma bcos ngang /
rang rig dri med bskyang byas la / /
rlung bzung rig pa phyogs med sbyang / /
mdun gyi dkyil 'khor bum pa dang / /
thod pa me long 'khor lo dang / /
dril bu sba lcag dag la yang / /
rang nyid ji lta'i bskyed bstim bya / /
bdag dang de rnams thugs ka nas / /
'od zer dmar po lcags kyu'i dbyibs / /
me ltar tshal gdung 'phros pas / /
gang dmigs la sogs skye 'gro yi / /
pho yi snying dang mo yi ni / /
gsang ba'i gnas nas bzung nas ni / /
rang dbang med par mdun du bkug /
'od zer 'phros bas phog pa yis / /
de rnams 'od du zhu nas ni / /
byang sems dkar dmar rnam par gyur / /
ril bu la sogs rdzas rnams dang / /
rang gi gsang bar bsdus la bstim / /
thugs ka'i hrIHla 'dus par bsam / /
byams dang snying rje drag tu bsgom / /
rlung bzung sngags bzlas gang goms bya / /
thun rjes thogs rim thun mtshams su / /
bsngo ba smon lam spyod lam bya / /
thun bzhi thun drug la sogs spyad / /
tshogs dang gtor mas thun mtshams mchod / /
bstod pas bstod cing bkra shis brjod / /
yig brgya la sogs bshags pa bya / /
rtags dang cho 'phrul mkha' 'gro'i ltas / /
dngos grub mtshan ma la sogs pa / /
bzang ngan bye brag ji ltar yang / /
rmi lam bzang dang ngan la sogs / /
gang la'ang dga' dang mi dga' yi / /
mtshan mar 'dzin par mi bya'o / /
de ltar zhag bdun nyer gcig dang / /
zla gsum zla drug la sogs par / /
mchog dang thun mong dngos grub bsgrub / /
de nas sgrub pa tshar rjes su / /
ril bu 'khor lo lus la bcad / /
sid+d+hU ra yis spyi bor byug /
dpral ba mgrin pa snying ga dang / /
lte ba gsang gnas dag tu byug /
bum pa'i chu yis bkru btung bya / /
thod chang btung la dngos grub blang / /
gtor ma la sogs sbyin sreg bya / /
bum chu gang blud dbang du 'gyur / /
sba lcag bzad zhing glad la bskor / /
'gro ba dbang du 'dus par bsgom / /
sbyin sreg dkyil 'khor zla gam khar / /
dbang gi shing dmar zla gam brtsigs / /
me sbar lha tshogs bskyed par bya / /
ye shes pa bstim mchod bstod dbul / /
sreg rdzas 'dod yon sna tshogs dang / /
ril bu mar dang 'bru sna bsreg /
zas nor gos dang rin po che / /
shing thog 'bru sna ji snyed 'bul / /
gsol ba gdab cing mchod bstod bya / /
rjes su ye shes sems dpa' gshegs / /
thal ba chu bo'i gzhung du dor / /
de yis snang ba dbang du 'gyur / /
rtsa la bkod pa'i sgrub thabs 'di / /
las spyor lta bur bzhed pa yin / /
yang gsang sems la bkod pa ni / /
dben gnas phyi ru mi btsal te / /
lus 'di gzhal yas khang nyid yin / /
lha sku logs su mi btsal te / /
sems nyid skye 'gag med pa de / /
rigs kyi bdag po bla ma yin / /
ma rtogs nyon mongs gti mug 'di / /
rtogs grol thugs rje chen po yin / /
yid byed rtog tshogs 'phro ba de / /
rtogs pas sangs rgyas stong rtsa yin / /
zhe sdang gdug rtsub ldan pa de / /
gzhi med rtogs pas rta mgrin yin / /
'dod sems gdung ba tur tur de / /
rtsa bral rtogs pas gsang ye yin / /
nyon mongs nga rgyal rtog tshogs rnams / /
ngar 'dzin bral bas dpa' bo yin / /
phrag dog rlung ltar 'tshub pa de / /
re dogs zad pas dpa' mo yin / /
chu khams khrag dang rnam shes dag /
rdo rje rigs kyi mkha' 'gro ma / /
sa khams sha dang tshor ba de / /
rin chen mkha' 'gro zhes su grags / /
me khams drod dang 'du shes de / /
pad+ma rigs kyi mkha' 'gro yin / /
rlung khams dbugs dang 'du byed de / /
las kyi mkha' 'gro zhes su grags / /
nam mkha'i khams dang sems nyid gzugs / /
mkha' 'gro pad+ma'i dra ba'o / /
skye mched tshogs drug de yi yul / /
'dod yon mchod pa'i lha mo yin / /
dge dang mi dge'i rtogs tshogs rnams / /
dam can bka' sdod srung mar bshad / /
de ltar sems kyi ngo bo de / /
ma rtogs 'khrul bas 'khor ba ste / /
de shes rtogs pas mya ngan 'das / /
lha sku sems kyi rang rtsal de / /
dngos por bzung bas 'khrul pa ste / /
lha yang sems nyid chos skur gsal / /
sngags ni smra brjod bral ba'i phyir / /
phyi nang rlung gi rgyu ba yang / /
smras tshad grag stong brjod med yin / /
gdod nas dag pa'i rig pa 'di / /
ye nas chos skur gnas pa la / /
ngo sprad de ngo shes pa yin / /
chos dbyings ye shes rtogs pa la / /
sangs rgyas zhes su grags pa'o / /
goms 'dris brtan na drod rtags 'char / /
de sbyangs chos sku'i ngo bo la / /
gzung bar bya ba'i yul tsam med / /
drod rtags tshad dang nyams myong la / /
ma chags rang byung rtsad nas dag /
rang don chos sku mngon gyur te / /
gzhan don gzugs sku lhun grub 'byung / /
'khor ba mya ngan 'das par 'gyur / /
snyan brgyud dri ma med pa'o / /
ma gcig grub pa'i rgyal mo nas brgyud pa 'jig rten dbang phyug gi gsang ba'i sgrub thabs rdzogs so //
[ ]
