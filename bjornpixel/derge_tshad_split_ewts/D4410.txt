@## / /
rgya gar skad du / /
mang \u0f92 la gA thA /
bod skad du /
bkra shis kyi tshigs su bcad pa /
dkon mchog gsum la phyag 'tshal lo / /
phun sum tshogs pa mnga' ba gser gyi ri bo 'dra / /
'jig rten gsum gyi mgon po dri ma gsum spangs pa / /
sangs rgyas pad+ma rgyas ba'i 'dab 'dra'i spyan mnga' ba / /
bkra shis des ni skye dgu zhi byed dang po'o / /
de yis nye bar bstan pa'i mchog rab mi g.yo ba / /
'jig rten gsum na grags shing lha dang mis mchod pa / /
chis kyi dam pa skye dgu rnams zhi byed pa / /
de ni 'jig rten dge ba'i bkra shis gnyis pa'o / /
dge 'dun dam pa'i chos ldan thos pa'i bkra shis phyug /
mi dang lha dang lha ma yin gyis mchod pa'i gnas / /
tshogs kyi mchog rab ngo tsha shes dang dpal gyi gzhi / /
de ni 'jig rten dge ba'i bkra shis gsum pa'o / /
sems can kun la phan phyir byang chub mnga' ba'o / /
don rnams thams cad 'grub par brtul ba yongs ldan pa / /
tshogs kyi lam gyes thub pa'i bkra shis gang byung ba / /
bkra shis des ni skye dgu rnams la zhi byed shog / /
'gro la phan phyir de bzhin gshegs pa dga' ldan lha'i / /
gzhal med khang gi snying po nas ni 'dir gshegs te / /
dbang bcas lha yis bskor ba'i bkra shis gang byung ba / /
bkra shis des ni skye dgu rnams la zhi byed shog /
lo ma me tog 'od 'bar nyams dga' lum+bi'i tshal / /
lha mang dag gis bsten par mgon po bltams pa na / /
srid pa'i mthar phyin pa yi bkra shis gang byung ba / /
bkra shis des ni skye dgu rnams la zhi byed shog /
grong khyer ser skye'i gnas nas rgyal po'i pho brang du / /
lhums nas bltams pa ston pa bde gshegs zas gtsang sras / /
myur bskrun bdud rtsi'i chus gtor ba yi bkra shis gang / /
bkra shis des ni skye dgu rnams la zhi byed shog /
grong khyer dam pa ser skye'i gnas zhes bya bar ni / /
rmad du grags pa che ba'i lha yis mngon bston pa bsam yas dge sgrub bsod nams phung po'i bkra shis gang / /
bkra shis des ni skye dgu rnams la zhi byed shog /
dgyes shing nam phyed grong khyer mchog nas mngon byung ste / /
dka' thub tshal du mngon par gshegs shing tshangs la sogs / /
lha yi tshogs kyis yongs su bskor ba'i bkra shis gang / /
bkra shis des ni skye dgu rnams la zhi byed shog /
rab tu 'od 'bar gser dang 'dra ba'i sku mnga' zhing / /
be+e DA r+ya ltar sngo ba'i rtswa bting steng bzhugs te / /
skyid mo krung bcas mi g.yo mchog gi bkra shis gang / /
bkra shis des ni skye dgu rnams la zhi byed shog /
chu bo'i 'gram na tsa sha'i phreng gis yongs bskor ba / /
shin tu rmad du byung ba'i sred pa sel mdzad pa / /
klu yi rgyal pos phyag byas pa yi bkra shis gang / /
bkra shis des ni skye dgu rnams la zhi byed shog /
shing rgyal drung gshegs byams pa'i stobs kyis bdud kyi phyogs / /
mang po btul te sa steng dang ni nam mkha' la / /
bcom ldan bkra shis rnam pa gang byung ba / /
bkra shis des ni skye dgu rnams la zhi byed shog /
sdug bsngal mtha' dag gzhig phyir rdo rje'i gdan bzhugs te / /
nams kyi tho rangs bdud bzhi po dag rnam gtul ba / /
ston pa bde bar gshegs pa'i bkra shis gang yin pa / /
bkra shis des ni skye dgu rnams la zhi byed shog /
grong khyer bA rA Na sIr drang srong mchog bzhugs nas / /
chos kyi 'khor lo mchog bstan pa yi bkra shis gang / /
lha yul ding 'dir shin tu rmad du byung gyur pa / /
bkra shis des ni skye dgu rnams la zhi byed shog /
bkra shis gang zhig phan byed dam pa dag byed pa / /
bsod nams dag byed 'phags pa'i skye bos mngon bstod pa / /
bcom ldan shAkya thub pa'i seng ges gang gsungs pa / /
bkra shis des ni skye dgu rnams la zhi byed shog /
mu stegs byed pa rnams kyis nga rgyal gzhom pa dang / /
'gro la bde ba bskyed phyir cho 'phrul dam pa dag /
nye bar ston pa rgyal ba'i bkra shis gang yin pa / /
bkra shis des ni skye dgu rnams la zhi byed shog /
'gro la phan phyir mtho ris nas ni 'dir gshegs te / /
tshangs pa la sogs lha tshogs lag na rnga yab gdugs / /
sna tshogs thogs pas yongs su bskor ba'i bkra shis gang / /
bkra shis des ni skye dgu rnams la zhi byed shog /
de bzhin gshegs pa zhi ba mchog tu nyer gshegs pa / /
man+dA ra ba'i me tog mang pos mngon mchod pa / /
lha mchog rnams kyis mngon par stod pa'i bkra shis gang / /
bkra shis des ni skye dgu rnams la zhi byed shog /
lha dbang klu dang mi yi dbang pos phyag byas pa / /
mkha' lding gnod sbyin dri zi'i dbang pos mchog gyur pa / /
de bzhin gshegs pa'i stobs bcu ldan pa'i bkra shis gang / /
bkra shis des ni skye dgu rnams la zhi byed shog /
dkon mchog gsum dang mdzad pa bcu gnyis kyi bkra shis kyi tshigs su bcad pa slob dpon 'phags pa klu sgrub kyis mdzad pa rdzogs so / /
rgya gar kyi mkhan po dzi na mi tra dang /
zhu chen gyi lo tsA ba ban+de ye shes sdes bsgyur cing zhus te gtan la phab pa //
[ ]
