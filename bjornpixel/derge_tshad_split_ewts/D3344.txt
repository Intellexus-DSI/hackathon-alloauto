@## / /
rgya gar skad du /
u Di yA Na mA rI ts+yai sA d+ha naM /
bod skad du /
uD+yan gyi 'od zer can gyi sgrub pa'i thabs /
'phags ma 'od zer can la phyag 'tshal lo / /
sngon du bstan pa'i cho gas sdig pa bshags pa'i rjes su stong pa nyid rnam par bsgoms la /
sna tshogs pad+ma dang nyi ma la maM gi sa bon dmar po yongs su gyur pa las u D+yan gyi 'od zer can mdog dmar ba /
zhal drug pa phyag bcu gnyis pa zhal re re la spyan gsum gsum mo / /
dmar po dang /
nag po dang /
dkar po dang /
ljang gu dang /
ser po ni g.yas skor du zhal lnga'o / /
steng du ni phag zhal nag po'o / /
dang po g.yas kyi phyag drug tu go rims bzhin du ral gri dang /
'khor lo dang /
gtun shing dang /
mda' dang /
dgra sta dang /
rdo rje rtse gcig pa'o / /
g.yon gyi phyag rnams su sdigs mdzub dang bcas pa'i zhags pa dang /
kha T+wAM ga dang /
thod pa dang /
mya ngan med pa'i yal ga dang /
tshangs pa'i mgo bo dang /
gzhu dang rtse gsum mo / /
mchod rten gyi nang na gnas pa /
klu'i dbang po brgyad kyis sku brgyan pa /
skra kham pa gyen du bsgreng ba /
zhal mche ba gtsigs pa /
mgo bo skam po brgyad kyis dbu brgyan pa /
mgo bo rlon pa'i phreng ba ske ba nas 'chang ba /
rin po che mang pos spras pa'i shing rta sna tshogs pa phag pa bdun la chibs pa /
phyi rol du dur khrod brgyad kyis yongs su bskor ba /
shing rta'i dbus su gnas pa ni skyil mo krung gis bzhugs pa /
rdo rje dang khab dang /
mya ngan med dang /
sdigs mdzub bsnams pa /
mdog bzang po'i 'od zer can sha 'gag ser po /
sna tshogs kyi rin po ches brgyan pa /
stag gi pags pa'i sham thabs kyis kyang brgyan pa'o / /
'od dmar po las de bzhin gshegs pa lnga spro ba dang /
skad cig gis bsams la snying gar nyi ma la maM gi sa bon las rnam par byung ba'i 'od zer brgyad /
sangs rgyas dang byang chub sems dpa' yang dag par bkug ste /
dbang bskur ba blangs nas rnam par snang mdzad bdag nyid kyi dbu rgyan du rnam par bsam par bya'o / /
de nas rnal 'byor pas 'khor lo 'khor ba'i rim pa 'dis sngags kyi bzlas pa bya'o / /
oM mA rI ts+yai mAM hU~M hU~M phaT phaT swAhA /
bzlas pa byas nas phyis kyi dus su ting nge 'dzin nye bar bsdus la de nyid kyi rnal 'byor gyis ji ltar bde bar gnas par bya'o / /
u D+yan gyi 'od zer can gyi sgrub thabs /
slob dpon lhan cig skyes pa'i rol pas mdzad pa rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur ba'o //
[ ]
