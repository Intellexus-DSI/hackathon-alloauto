# / /
rgya gar skad du /
pra mA Na sa muts+tshA ya br-it+ti /
bod skad du /
tshad ma kun las btus pa'i 'grel pa /
sangs rgyas la phyag 'tshal lo / /
tshad mar gyur pa 'gro la phan par bzhed / /
ston pa bde gshegs skyob la phyag 'tshal nas / /
tshad mar sgrub phyir rang gi gzhung kun las / /
btus te sna tshogs 'thor rnams 'dir gcig bya / /
'dir yang rab tu byed pa'i dang por rgyu dang 'bras bu phun sum tshogs pas tshad mar gyur pa nyid kyis bcom ldan 'das la bstod pa brjod pa ni gus pa bskyed par bya ba'i don du'o / /
de la rgyu ni bsam pa dang sbyor ba phun sum tshogs pa'o / /
bsam pa ni 'gro ba la phan par bzhed pa'o / /
sbyor ba ni 'gro ba la bstan pa ston pa'o / /
'bras bu ni rang dang gzhan gyi don phun sum tshogs pa'o / /
rang don phun sum tshogs pa ni bde bar gshegs pa nyid kyis te /
don gsum nye bar blang bar bya'o / /
rab tu mdzes pa'i don ni skyes bu gzugs legs pa bzhin no / /
phyir mi ldog pa'i don ni rims nad legs par byang pa bzhin no / /
ma lus pa'i don ni bum pa legs par gang ba bzhin no / /
don gsum po de yang phyi rol pa'i 'dod chags dang bral ba dang /
slob pa dang /
mi slob pa rnams las rang don phun sum tshogs pa khyad par du bya ba'i phyir ro / /
gzhan don phun sum tshogs pa ni sgrol ba'i don gyis na skyob pa nyid do / /
de lta bu'i yon tan can gyi ston pa la phyag 'tshal nas /
tshad ma bsgrub par bya ba'i phyir rang gi rab tu byed pa rig pa'i sgo la sogs pa rnams las 'dir gcig tu btus te /
tshad ma kun las btus pa brtsam par bya'o / /
gzhan gyi tshad ma dgag par bya ba'i phyir dang /
rang gi tshad ma'i yon tan brjod par bya ba'i phyir dang /
gang gi phyir gzhal bya rtogs pa ni tshad ma la rag las pa yin pas /
'di la yang log par rtogs pa mang bas na'o / /
de la /
mngon sum dang ni rjes su dpag / /
tshad ma gnyis kho na'o / /
gang gi phyir zhe na /
mtshan nyid gnyis gzhal bya /
rang dang spyi'i mtshan nyid dag las gzhan pa'i mtshan nyid gzhal bar bya ba gzhan ni med do / /
rang gi mtshan nyid kyi yul can ni mngon sum la /
spyi'i mtshan nyid kyi yul can ni rjes su dpag pa'o zhes shes pa'o / /
gal te 'di mi rtag ces bya ba la sogs pa'i rnam pas kha dog la sogs pa 'dzin pa dang /
lan cig ma yin pa 'dzin pa de ji ltar zhe na /
de ltar 'dzin pa ni yod mod kyi 'on kyang gzhal bya de'i rab sbyor bas /
de la rab sbyor tshad ma gzhan ma yin /
rang dang spyi'i mtshan nyid tha dad du ma byas pa dang kha dog nyid dag las kha dog la sogs pa bzung nas spyi'i mtshan nyid ni kha dog la sogs pa mi rtag go zhes mi rtag pa nyid la sogs par yid kyis rab tu sbyor bar byed do //
de'i phyir tshad ma gzhan ma yin no / /
yang yang shes pa'ang ma yin te /
gang lan cig ma yin par don de nyid so sor ngo shes pa yod mod /
de ltar na yang tshad ma gzhan ni ma yin no / /
ci'i phyir zhe na /
thug pa med 'gyur /
gal te shes pa thams cad tshad ma nyid du 'dod pa de lta na ni tshad ma thug pa med par 'gyur te /
dran sogs bzhin /
dran pa ni dran pa nyid do / /
dper na dran pa dang /
'dod pa dang /
zhe sdang la sogs pa sngar rtogs pa'i don la tshad ma gzhan ma yin pa bzhin no / /
de la /
mngon sum rtog dang bral ba'o / /
shes pa gang la rtog pa med pa de mngon sum mo / /
rtog pa zhes bya ba 'di ji lta bu zhig yin zhe na /
ming dang rigs sogs su sbyor ba'o / /
'dod rgyal ba'i sgra rnams la ming gi khyad par du byas nas don rjod par byed de /
lha sbyin zhes bya ba dang /
rigs kyi sgra rnams la ci ste ba lang zhes bya ba dang /
yon tan gyi sgra rnams la yon tan gyis te dkar po zhes bya ba dang /
bya ba'i sgra rnams la bya ba'i sgo nas te 'tshed pa zhes bya ba dang /
rdzas kyi sgra rnams la rdzas kyi sgo nas te /
dbyug pa can rwa can zhes bya ba lta bu'o / /
'di la kha cig na re 'brel pa khyad par du byas pa'i sgra yin no zhes zer ro / /
gzhan dag ni don gyis stong pa'i sgra 'ba' zhig gis don rnams khyad par du byas shing brjod do zhes 'dod do / /
gang la rtog pa de dag med pa de mngon sum mo / /
ci gang gi phyir gnyis la brten nas /
skyed pa'i rnam par shes pa'i dbang po la brten pa'o zhes brjod kyi yul la brten pa zhes ci nas yin zhe na /
thun mong yin pa'i rgyu'i phyir / /
de yi tha snyad dbang po las / /
yul gzugs la sogs pa ni ma yin no / /
'di ltar yul ni rgyud gzhan gyi yid kyi rnam par shes pa dang yang thun mong yin no / /
thun mong ma yin pa la tha snyad byed pa yang mthong ste /
dper na rnga'i sgra nas kyi myu gu zhes pa bzhin no / /
de lta bas na mngon sum rtog pa dang bral bar 'thad pa yin no / /
chos mngon pa las kyang /
mig gi rnam par shes pa dang ldan pas sngon po shes kyi sngon po'o snyam du ni ma yin no / /
don la don du 'du shes kyi don la chos su 'du shes pa ni ma yin no zhes gsungs so / /
gal te de gcig tu mi rtog na rnam par shes pa lnga po de 'dus pa la dmigs pa ji ltar yin /
gang yang skye mched kyi rang gi mtshan nyid la so so rang gi mtshan nyid kyi yul can yin gyi /
rdzas kyi rang gi mtshan nyid la ni ma yin no zhes kyang ji ltar gsungs she na /
der don du mas bskyed pa'i phyir / /
rang don spyi yi spyod yul can / /
de rdzas du mas bskyed par bya ba'i phyir na rang gi skye mched la spyi'i spyod yul can zhes brjod kyi /
tha dad pa la tha mi dad par rtogs pa las ni ma yin no / /
don 'di nyid smras pa /
du ma'i ngo bo'i chos can ni / /
dbang po las rtogs srid ma yin //
rang rang rig bya tha snyad kyis / /
bstan bya min na dbang po'i yul / /
de ltar na re zhig dbang po lnga las skyes pa'i mngon sum gyi shes pa rtog pa med pa yin yang gzhan gyi 'dod pa la brten nas 'dir khyad par byas pa ste /
de dag ni thams cad du rtog pa med pa 'ba' zhig go / /
yid kyang don dang chags la sogs / /
rang rig rtog pa med pa yin / /
yid kyang yul gzugs la sogs pa la dmigs shing nyams su myong ba'i rnam pas 'jug pa ste /
rtog pa med pa 'ba' zhig go / /
'dod chags dang /
zhe sdang dang /
gti mug dang /
bde ba dang sdug bsngal la sogs pa ni dbang po la mi ltos pa'i phyir /
rang rig pa'i mngon sum mo / /
de bzhin du /
rnal 'byor rnams kyi bla ma yis / /
bstan don tha dad tsam zhig mthong / /
rnal 'byor pa rnams kyis kyang lung las rnam par rtog pa dang ma 'dres pa'i don tsam mthong ba ni mngon sum mo / /
re zhig gal te 'dod chags la sogs pa'i rang rig pa mngon sum yin na rtog pa'i shes pa yang mngon sum du 'gyur ro zhe na /
de ni bden te /
rtog pa'ang rang rig nyid du 'dod / /
don la ma yin de rtog phyir / /
de yul la ni 'dod chags la sogs pa nyid bzhin du mngon sum ma yin yang rang rig go zhes bya ba'i skyon ni med do / /
de dag ni mngon sum mo / /
'khrul dang kun rdzob yid shes dang / /
rjes dpag rjes su dpag las byung / /
dran dang mngon 'dod ces bya ba / /
mngon sum ltar snang rab rib bcas / /
re zhig 'khrul pa'i shes pa ni smig rgyu la sogs pa la chu la sogs par rtog pa'i phyir mngon sum ltar snang ba'o / /
kun rdzob tu yod pa ni don bzhin sgro 'dogs pas na de'i ngo bor brtags nas 'jug pa'i phyir mngon sum ltar snang ba'o / /
rjes su dpag pa dang de'i 'bras bu la sogs pa'i shes pa ni sngar nyams su myong myong ba la rtog pa'i phyir mngon sum ma yin no / /
'dir yang /
bya dang bcas par rtogs pa'i phyir / /
tshad ma'i 'bras bu nyid du 'dod / /
'di la phyi rol pa rnams kyi bzhin du tshad ma las 'bras bu don gzhan du 'gyur ba ni med kyi /
'bras bur gyur pa'i shes pa de nyid yul gyi rnam pa can du skyes pa dang bya ba dang bcas par rtogs pa de nye bar blangs nas /
tshad ma nyid du 'dod pa ste /
bya ba med pa'ang ma yin no / /
dper na 'bras bu rgyu dang rjes su mthun par skyes pa la rgyu'i gzugs 'dzin zhes brjod do / /
bya ba med par yang ma yin pa de bzhin du 'dir yang yin no / /
rang rig la yang 'dir 'bras bu / /
shes pa ni snang ba gnyis las skyes te rang gi snang ba dang yul gyi snang ba'o / /
snang ba de gnyis las gang dang rig pa de ni 'bras bur 'gyur ro / /
ci'i phyir zhe na /
de yi ngo bo las don nges /
gang gi tshe shes pa don gyi yul dang bcas pa'i de'i tshe /
de dang rjes su mthun pa'i rang rig pa 'dod pa'am mi 'dod pa'i don rtogs par byed do / /
gang gi tshe phyi rol gyi don 'ba' zhig gzhal byar byed pa de'i tshe ni /
yul gyi snang ba 'di nyid 'di / /
tshad ma de'i tshe ni shes pa rang rig pa yin yang ltos pa med pa'i rang gi ngo bo'i don gyis snang ba 'di tshad ma'o / /
gang gi phyir zhe na /
don de yis 'jal bar byed /
ji lta ji ltar don gyi rnam pa dkar po dang dkar po ma yin pa la sogs pa nyid shes pa la snang ba na de dang de'i ngo bo yul dang bcas par 'jal bar byed de /
de lta rnam pa du ma rig pa'i shes pa nye bar blangs pa de lta de ltar tshad ma dang gzhal bya nyid du nye bar 'dogs pa yin te /
chos thams cad ni bya ba dang bral ba yin pas na'o / /
de nyid smras pa /
gang tshe rnam pa de gzhal bya / /
tshad ma dang de'i 'bras bu ni / /
'dzin rnams rigs pa de yi phyir / /
de gsum tha dad du ma byas / /
ci ste shes pa tshul gnyis so / /
zhes ji ltar rtogs par bya zhe na /
yul shes pa dang de'i shes pa'o / /
dbye bas blo yi tshul gnyis ni / /
yul ni gzugs la sogs pa ste gang gis de shes pa ni don dang rang snang ba'o / /
yul shes pa ni gang yul dang rjes su mthun pa'i shes pa ste /
shes pa ste snang ba dang /
rang snang ba'o / /
de ltar ma yin te /
gal te gzugs nyid rang shes pa'am rang gi ngo bor 'gyur ba ni zhes pa yang yul shes pa dang khyad par med par 'gyur ro / /
phyis rjes la skye ba'i shes pa la yang sngar ring du 'das pa'i yul snang bar mi 'gyur te /
gang gi phyir zhe na /
de yul ma yin pa'i phyir ro / /
de'i phyir shes pa la tshul gnyis yod par grub bo / /
dus phyis dran pa las kyang ste /
tshul gnyis nyid do zhes 'brel to / /
gang gi phyir yul gzhan du shes pa la yang dus phyis myong ba'i dran pa skye ste /
de'i phyir yang shes pa'i tshul gnyis nyid du grub pa yin no / /
rang rig pa nyid du yang ngo / /
ci'i phyir zhe na /
'dir ma myong ba med phyir ro / /
nyams su ma myong bar don mthong ba'i dran pa ni med do / /
gzugs la sogs pa'i dran pa bzhin no / /
ci ste gzugs la sogs pa bzhin du yang shes pa gzhan gyis myong ba yin no zhe na /
de yang rigs pa ma yin te /
gang phyir /
shes pa gzhan gyis nyams myong na / /
thug med /
thug pa med pa zhes bya ba ni /
shes pa bzhin gyis myong bar byed na'o / /
ji ltar zhe na /
de la'ang dran pa ste /
shes pa gzhan gyis shes pa de nyams su myong bar byed na /
de la yang phyis kyi dran pa mthong dgos pas so / /
des na de la yang shes pa gzhan gyis nyams su myong ba yin na ni thug pa med par 'gyur ro / /
de bzhin yul gzhan la 'pho ba / /
med 'gyur de yang mthong ba nyid / /
de'i phyir gdon mi za bar rang rig pa'i shes pa khas blang bar bya'o / /
de yang 'bras bu nyid du gnas par grub /
de ltar na mngon sum du rtogs pa dang bral ba yin no / /
de'i rjes su gzhan gyis byas pa'i mngon sum brtag par bya ste /
rtsod sgrub slob dpon gyis ma yin / /
nges par snying po med par dgongs / /
gzhan du cha shas su gsung 'gyur / /
des na kho bos brtag par bya'o / /
rtsod pa bsgrub pa ni slob dpon dbyig gnyen gyi ma yin no / /
gang gi phyir rtsod pa sgrub pa de la ni slob dpon gyis snying po med par dgongs pa ste /
de lta ma yin na cha shas can du mdzad par 'gyur ro //
des na kho bos kyang tshad ma la sogs pa cung zad cig brtag par bya'o / /
don de las skyes pa'i rnam shes / /
mngon sum yin zhes bya ba 'dir / /
kun la don 'di zhes brjod na / /
gang de de 'ba' zhig las min / /
gal te la de zhes bya ba 'dis rkyen kun brjod pa yin na ni shes pa gang yul gang la skyes pa de'i tha snyad du bya'i /
de 'ba' zhig las ni ma yin no / /
dmigs pa'i rkyen 'ba' zhig las shes pa ni ma yin no / /
sems dang sems las byung ba rnams gzhi las skye ba'o zhes grub pa'i mtha' las 'byung ba'i phyir ro / /
dmigs pa'o zhe na dran sogs kyi / /
shes pa'ang gzhan la ltos ma yin / /
gal te don de las zhes pa 'dis yul tsam yin na ni dran pa dang /
rjes su dpag pa dang mngon par 'dod pa la sogs pa'i shes pa yang dmigs par bya ba gzhan la mi ltos te /
dud pa la sogs pa dmigs nas me la sogs pa'i shes pa skye ba ni ma yin no / /
gzugs la sogs pa nyid la dmigs pa don du brjod par bya grang na /
ci shes pa skye ba de ltar snang ba de la de bzhin du dmigs nas skye ba yin nam /
de ste gzhan du snang du zin kyang ji ltar yod pa'i de rgyur 'gyur ba yin grang /
de las cir 'gyur zhe na /
gal te ji lta ba de las shes pa skye na ni de ltar na bsags pa la dmigs pa yin pa'i phyir lnga po kun rdzob par 'gyur te /
de nyid la dmigs pa yin pa'i phyir ro / /
sngon po la sogs par snang ba'i shes pa la don de las skyes pa'i shes pa mngon sum du 'gyur ro zhes 'dod pa de lta na ni tshogs la de dag la khas blangs pa bden yang yod pa'i rdzas kyi rnam pa nyid thob ste /
de nyid rdzas la sogs pa nyid du snang bas na rdzas dang grangs la sogs pa'i rnam pa yang 'thob bo / /
de ste ji ltar yod pa rgyur gyur na ni de ltar rdzas la sogs pa ni thal ba'i nyes par mi 'gyur te de ltar na de dag med pa'i phyir ro / /
de ltar na yang gang la yang tha snyad du bya ba ste de ni 'thob par mi 'gyur te /
de dag so so la shes pa yod pa ma yin no / /
so so ba de dag 'dus pa rgyu yin yang de 'dus par yod pa la sogs pa ni khas ma blangs so / /
de nyid smras pa / /
ji ltar snang ba de yod min / /
de yi phyir na don dam du / /
sems kyi dmigs pa lnga rnams so / /
de la tha snyad du ma byas / /
dmigs pa la sogs pa yang dmigs par bya ba nyid du thal bar 'gyur te /
de dag ni don dam par yod pas so / /
gzhan du na yod pa ma yin pa zla ba gnyis pa la sogs par snang ba yang sngon po la sogs par snang ba'i shes pa'i rgyur 'gyur ro / /
don gyi tshul gyis dben pa yang brjod bya ma yin /
shes pa thams cad don gyi tshul dang bral na yang tha snyad du bya bar mi nus so / /
yul 'di'i yang /
spyi yi tshul gyis bstan par bya / /
des na tha snyad du mi bya / /
rnam par shes pa lnga rnams kyi yul de'i tshul gyis tha snyad du bya ba yin gyi rang gi ngo bo'i tshul gyis tha snyad du bya ba ni ma yin no / /
spyi'i ngo bo'i tshul las ni gzugs la sogs pa tha snyad du byed do / /
de'i phyir rnam par shes pa lnga rnams kyi yul ni tha snyad du bya bar mi nus so zhes bya ba ni rtsod pa sgrub pa la'o / /
rigs pa can rnams ni dbang po dang don phrad pa las skyes pa'i shes pa tha snyad du byas pa ma yin pa 'khrul pa med pa zhen pa'i bdag nyid ni mngon sum mo zhes zer ro / /
'di yang rigs pa ma yin te khyad par 'di dag ni mi gsha'o / /
gang gi phyir /
dbang po las byung don blo las / /
tha snyad la sogs srid ma yin / /
'khrul pa srid pa'i yul la ni khyad par du bya grang na /
tha snyad du bya ba'i yul la ni rjes su dpag pa las yin gyi /
dbang po'i blo ni tha snyad kyi yul nyid du srid pa ma yin no / /
de'i phyir ma 'khrul pa'i khyad par bstan par mi bya ba nyid do / /
dbang po'i blo tha snyad du bya bar mi nus pa de'i phyir khyad par du bya ba tshigs mi bya ba nyid do / /
'khrul pa'i khyad par nyid kyang srid pa ma yin te /
'khrul pa ni yid la ste /
de 'khrul pa'i yul can yin pa'i phyir ro / /
zhen pa ni nges pa ste /
de spyi la sogs pa dang ldan pa'i dri la sogs pa la rtog par mi byed /
mi mthong ba de bas mi srid do / /
ci ste don ji lta ba la sogs pa'i shes pa'i ldog 'tshams su brjod do zhe na /
de lta na khyad par du byed pa'i tshigs rigs pa ma yin te /
ma 'khrul pa'i phyir yang dbang po'i blo thams cad rang rang gi don tsam 'dzin par byed pa yin no / /
de dag gis ni bshad pa'i rnam par rtog pa la yang so sor brjod do / /
gang smras pa zhen pa'i bdag nyid ces pa la zhen pa ni 'bras bu yin na de dbang po'i blo la mi srid de /
don ji lta ba la sogs pa'i shes pa nyid dngos kyi 'bras bu yin pa'i phyir ro / /
ci ste tha snyad du bya ba ma yin pa la sogs pa smos pa la ni shes pa de'i rang gi ngo bo bstan par bya ba'i phyir yin no zhe na /
ma yin te mngon sum gyi mtshan nyid brjod par bya ba yin pa'i phyir la /
de la dbang po dang don du phrad pa nyid kyis grub pa'i phyir ro / /
shes pa'i rang gi ngo bo bstan par bya ba'i phyir yin na yang yon tan dang rdzas rtsom par mi byed pa dang /
nam mkha' la sogs pa shes par bya ba'i yul ma yin pa nyid kyang bstan par bya ba yin pa'i phyir ha cang thal bar 'gyur ro / /
thams cad du phrad nas skye ba mngon sum du 'dod na ni /
bar dang bcas pa 'dzin pa dang / /
shes pa lhag pa'ang mi thob 'gyur / /
ri la sogs pa la ni yul dang dbang po bar med pa ste bar dang bcas pa yin bzhin du 'dzin pa mthong med kyi /
dbang po lhag par 'dzin pa ni rigs pa ma yin no / /
phyi rol du 'jug pa'i phyir 'thad pa nyid do / /
dbang po gnyis kyi rten las phyi rol du 'jug pa ste /
des na yul te bar dang bcas pa lhag par 'dzin pa yang 'thad pa yin no zhe na /
de yang rigs pa ma yin te /
gang gi phyir /
rten las dbang po phyir min par / /
grub po zhes bya ba tshig gi lhag ma'o / /
dbang po ni brten gyi yul nyid la gnas pa ste /
der gso ba la sogs pa la rab tu sbyor ba'i phyir ro / /
des na dbang po kho na bar du chod pa'i don 'dzin par byed do / /
dbang po phyi rol du 'pho ba bden du chug na yang /
yul la 'dzin par nus pa ma yin / /
gzhan du na brten pa bsgribs kyang yul 'dzin par 'gyur ro / /
de'i phyir mig dang rna ba dag gis nang rten gyi gnas kho na 'thob ste /
yul gyi skad cig ma dag las bar dang bcas pa dang lhag par 'dzin par yang rigs pa min no / /
bde sogs gzhal bya min pa'am / /
'am zhes smos pa ni'am gyi sgra las tshad ma gzhan 'thob par 'gyur ba'o / /
gang 'di ltar rtags pa sogs pa med par bdag nyid kyi bde ba dang sdug bsngal dang 'dod pa dang /
zhe sdang dang 'bad rtsol rnams la 'dzin pa de tshad ma ma yin pas bde ba la sogs pa rnams gzhal bya nyid du mi 'gyur ba'am /
der 'am zhes smos pas tshad ma gzhan nyid mtshon par 'gyur ba'o / /
dbang po gzhan yod yid dbang po / /
yang na yid kho na dbang po nyid du brjod par bya ste /
de dang phrad pa las skyes pa mngon sum nyid du bsgrub par bya ba'i don du'o / /
bkag pa med phyir 'thob ce na /
ci ste yang gzhan gyi 'dod pa ma bkag pa ru sgrub pa la yid kyi dbang po nyid bkag pa med pa'i phyir 'thob pa nyid do zhe na /
gzhan gyi 'dod pa la ni yid kyi dbang po yod la rag na de lta na ni /
dbang po gzhan gyi sgra don med / /
gal te gzhan gyis smras pa'i yid la bkag pa med pa'i phyir dbang po yin na des rna ba la sogs dbang por brjod do zhes bstan pa don med par 'gyur te /
bkag pa med pa nyid las de grub pa'i phyir ro / /
don des 'bras bu yod min pas / /
shes pa'i yang ni tshad nyid las //
don gzhan 'bras bu smra bar 'gyur / /
nges pa'i bdag nyid can gyi shes pa ni tshad ma ste /
tshad ma de skyes kyi rjes la don lhag tu rtogs so zhes bya ba ni 'bras bu med par 'gyur ro / /
gal te khyad par du byed pa'i shes pa tshad ma yin te /
gang spyi la sogs pa khyad par du byed pa'i shes pa de ni tshad ma yin la /
gang rdzas la sogs pa khyad par du bya ba'i shes pa de ni 'bras bu yin no zhe na /
de yi khyad par la min tha dad phyir / /
tha dad pa ni khyad par du byed pa khyad par du bya ba tha dad pa yin la yul gzhan la tshad mar 'gyur zhing gzhan la 'bras bur 'gyur ba yang rigs pa ma yin te /
dper na seng ldeng gi yul bcad cing gshags pas pa la sha chod pa ni ma mthong ngo / /
ji ste khyad par du bya ba'i shes pa'i rgyu yin pa'i phyir de'i yul nyid kyang yin no zhe na ma yin te /
ha cang thal bar 'gyur ba'i phyir ro / /
de lta na ni byed pa po thams cad gcig tu 'gyur te /
khyad par du bya ba'i shes pa'i rgyu yin pa nyid kyis de'i byed pa yin pa'i phyir ro / /
de'i phyir gang la las kyi bya ba yod par brjod pa de nyid de'i 'bras bu nyid du rigs so / /
gzhan yang de la yod min /
de la yang khyad par du byed pa lhag par rtogs pa med pa'i 'bras bu yang med la tshad ma yang med do / /
gnyis she na /
ci ste yang khyad par du byed pa'i shes pa nyid tshad ma dang gzhal bya gnyis kar yang 'gyur te /
dper na bdag gis bdag khong du chud par byed tsam na /
gzhal bar bya ba yang 'gyur zhing 'dzin pa po yang yin pa bzhin no zhe na /
ma yin khyad par bya la'ang 'gyur / /
de lta na ni khyad par du bya ba'i shes pa la'ang tshad ma dang gzhal bya gnyis ka thob par 'gyur ro / /
gal te shes pa dang shes bya don gzhan yin yang tshad ma dang gzhal bya nyid du 'gyur ba ste /
rang gis bdag khong du chud pa'i shes pa bzhin no zhes pa de nyid dngos po gnyis ka la yang 'gyur ba yin no / /
khyad par du byed pa'i shes pa bdag dang mtshungs so zhes pa ni ma yin gyis gnyis ka la yang sbyar bar bya'o / /
de lta na ni shes bya khong du chud kyang gang ma rtogs pa dang the tshom za ba dang log par rtogs pa las log pa de 'bras bur 'gyur na /
de yang mi rigs te /
gang gi phyir /
ma rtogs la sogs kun la min / /
re zhig thams cad du ma rtogs pa la sogs pa las 'byung ba'i nges pa de dag ni yod pa ma yin te /
kha cig tu gzas pa tsam gyis shes pa skye bas so / /
ma rtogs pa la sogs pa yod du chug na yang /
log pa 'bras bur yod ma yin / /
log pa zhes bya ba ni ma rtogs pa la sogs pa med pa la bya na /
yod pa ma yin pa de ni 'bras bu ma yin te /
de gzhal byar 'gyur ba ni mi dpyod pa'i phyir ro / /
de ltar na re zhig rigs pa can rnams kyi mngon sum ni rigs pa ma yin no / /
bye brag pa rnams kyi mdo las re zhig gang 'brel pa 'ba' zhig las grub pa de rdzas la mngon sum mo zhes so / /
bdag dang dbang po don du phrad pa las gang grub pa de gzhan yin no zhes so / /
kha cig ni tshad ma las don gzhan du 'dod de /
thun mong ma yin pa'i rgyu yin pa'i phyir dbang po dang don du phrad pa tshad mar rtog par byed do / /
gzhan dag ni gtso bo yin pa'i phyir bdag dang yid du phrad pa tshad ma'o zhes zer ro / /
de ltar na ni gang 'di skad the tshom dang gtan la 'bebs pa'i shes pa dag las grub pa ni mngon sum dang rtags can gyi shes pa dag go zhes bshad pa dang 'gal lo / /
bzhi po phrad pa las skyes pa'i shes pa dang /
gtan la 'bebs pa las skyes pa mtshungs pa ma yin te /
gtan la 'bebs pa ni brtag pa sngon du 'gro ba yin pa'i phyir la /
mngon sum ni yul lta ba tsam yin pa'i phyir ro / /
yul la lta ba tsam zhes pa pa ni bzhi po phrad pa las skyes pa ste /
de la brtag cing dpyod pa gang la srid / /
dbang po dang don du phrad pa tshad mar smra bas ni lhag par bstan la ci yang med pa nyid do / /
dbang po dang don du phrad pa tshad mar smra ba'i ltar na ni 'di ci zhig ces shes par 'dod pa'i tshe don mtha' dag 'dzin par 'gyur te /
thams cad kyi bdag nyid dang phrad pa'i phyir ro / /
bdag dang yid du phrad par smra ba la yang yul tha dad la yul gzhan la tshad mar 'gyur zhing gzhan la 'bras bur 'gyur ba ni med do zhes sngar smras zin to / /
gzhan yang spyi'i khyad par la ltos pa dang rdzas dang yon tan dang las la ltos pa mngon sum zhes ni sbyar bar mi bya ste /
gang gi phyir dbang po dang yul du phrad pa las skyes pa ni /
yul la lta ba'i don can phyir / /
khyad par rnams dang sbyar mi bya / /
dbang po'i blo rnams ni rang gi don tsam 'dzin par byed pa yin pa'i phyir / /
khyad par rnams dang lhan cig tu sbyor ba ni mi 'thad do / /
'di ni 'di'i spyi yin zhing rdzas la sogs pa rnams dang 'brel pa'o zhes dang gi don gnyis nges par bzung nas de bzhin du brtag par bya'o / /
de yang dran pa la sogs pa yin pa'i phyir 'di la yid kyi blos khyad par du byas la 'thad pa kho na ste /
gzhan du na dri mngar ro zhes 'dzin pa yang mngon sum du 'gyur la /
de ltar 'gyur bar yang mi rigs te /
khyad par du byed pa dang khyad par du bya ba dag dbang po tha dad kyi yul yin pa'i phyir ro / /
gal te yang rdzas gcig pas dbang po du ma'i gzung bya yin no zhe na /
de lta na ni gcig min te gzugs la sogs pa bzhin du du mar 'gyur ro / /
gzugs la sogs pa la ni dbang po du mas gzung bar bya ba'i gcig nyid gang du mthong ngo / /
gcig min gzugs sogs kyang gcig 'gyur / /
gal te dbang po du ma'i gzung bya yin kyang tha mi dad par 'dod na ni gzugs la sogs pa yang rdzas bzhin gcig nyid du 'gyur ro / /
mthong zhe na /
de dag gal te 'di ltar dbang po tha dad kyang yul rdzas la shes pa tha mi dad pa ni ma mthong ba kho na ste /
yod pa nyid dang yon tan nyid dag lta bu'o / /
de bas gzugs la sogs pa la gcig nyid dang du ma nyid du thal bar mi 'grub bo zhe na /
shes pa tha mi dad pa 'di lta bu ni mthong na /
'on kyang de dbang po las min /
de dbang po'i sgo nas dbang po gzhan gyi yul shes pa ni ma yin no / /
gang gi phyir zhe na /
dbang gzhan don med 'gyur phyir ro / /
gal te dbang po gzhan gyi yul la yang dbang po gzhan gyis 'dzin nus par 'dod na ni gzugs la sogs pa la dbang po du ma brtags pa don med par 'gyur ro / /
gal te 'di ltar gzugs la sogs pa tha dad du yod pa'i phyir dbang po gcig gis 'dzin par mi nus so zhe na /
de yang rigs pa ma yin no / /
ci'i phyir zhe na /
dbang pos ni rang yul tha dad kyang 'dzin nus /
rang gi yul la ni sngon po la sogs pa'i tha dad pa dang / /
grangs la sogs pa'i tha dad pa la yang 'dzin par nus pa la khyod kyis ni tha dad par dbang pos 'dzin nus par 'dod pa'i phyir ro / /
gal te grangs la sogs pa'i tha dad la 'dzin pa ni dbang po gzhan gyi yul la 'dzin pa ma yin no / /
dbang po gzhan gyi yul nyid ni gzugs las tha dad pa'i reg bya lta bu ste /
de mig gis gang tsug bzung /
gang dag gal te reg pa'i rdzas mig gis 'dzin na ni dbang po gzhan gyi yul yang mig gi rang gi yul yin no / /
gsal bar khas blangs pa'i phyir tha dad kyang sngon po la sogs pa bzhin du reg pa la sogs pa yang mig gis 'dzin par thal bar 'gyur ba'i phyir dang /
tha dad pa nyid ni dbang po du mas gzung bar bya ba'i rgyu mtshan yin /
cis na dbang po gzhan gyi yul mi 'dzin /
gang yang don tha mi dad pa la yang dbang po du mas 'dzin par 'gyur /
gzugs la sogs pa so so la yang /
dbang po kun gyis 'dzin par 'gyur /
de rdzas la sogs pa bzhin no / /
de ltar na yang gzugs la sogs pa yang dbang po gcig gi gzung bya ma yin par 'gyur ro / /
nyes pa de dag ni yod pa ma yin te /
gzugs la sogs pa de dag la rang rang gi bye brag nges pa yod pa yin la /
de med pa'i phyir dbang po'i blo sngon po la mi 'khrul lo zhe na /
ci yang de dag gi nges pa nyid de ci lta bu zhig /
gang la gzugs nyid med pa de mig gis gzung bar bya ba yin la de bzhin du reg bya la sogs pa rnams kyi rang rang gi yul la nges pa nyid yin nam /
de lta na ni mig gi reg bya tshogs pa la'ang 'jug /
rdzas sogs la min /
rdzas dang grangs la sogs pa dang las rnams la gzugs nyid dang reg bya nyid med par 'dod pa'i phyir ro / /
mig dang reg pa dag gis de dag 'dzin par mi 'gyur ro / /
gal te de lta na ni gang la gzugs nyid yod pa de mig gi gzung bya yin no / /
de lta bas na reg bya la sogs pa yang de bzhin du nges pa nyid kyis khyad par yod pa yin no / /
de bzhin du gzugs la sogs pa med pa'i phyir ro / /
rdzas la sogs pa la nges pa med par 'gyur ro zhe na /
de lta na ni mdo dang yang 'gal te /
de med pa'i phyir mi 'khrul lo zhes gzugs nyid la sogs pa ni sgra la sogs pa la med pas mi 'khrul bar brjod kyi /
gzugs la sogs pa yod pa'i sgo nas ni ma yin no / /
de dag ni rigs pa dang yang mi 'tsham ste /
dbang po gzhan gyi med pa la sogs par brtags nas gzung ba ni gzung ba ma yin na /
gzung bas stong pa de ji ltar gzugs nyid la sogs pas sbyor bar bya ste /
gal te rgyu med par 'dzin pa med pa'o zhe na /
de'i phyir gzugs la sogs pa'i rang gi yul la nges pa nyid ni sbyor bar mi bya ba nyid do / /
gal te 'di ltar rdzas la sogs pa la tha mi dad par 'dzin pa mi mthong ba de ji lta zhe na /
gzhan gyi yul /
mig ni reg par bya ba dag las tha dad pa'i yul la dmigs pa ste /
gzhan nyid dang lhan cig rgyu ba'i spyi'i yul la tha mi dad du 'dzin pa'i dran pa'i shes pa skyes pa yin gyi /
gzugs la sogs pa gzung ba ni ma yin te /
de'i blo med pa'i phyir ro / /
de bzhin du khyad par med pa'i phyir dbang po rang rang gis yul tha dad la dmigs shing don gzhan rnam par gcad pa'i yul la tha mi dad kyi blo skyes pa ni thams cad du yid kyi shes pa yin gyi yod pa nyid dang yon tan nyid dag las skyes pa'i mngon sum ni ma yin te /
de nye bar ma mtshon pa'i phyir ro / /
mngon sum gyis gzung ngo snyam pa'i nga rgyal de dag ni rtog ge ngan pa rnams kyi yin no / /
yul de mtshungs par 'dod ce na /
'di ltar 'gyur te khyad par du byed pa dang khyad par du bya ba dag ni dbang po'i yul du mtshungs par khas blang par bya ste /
de mi 'dzin pa ni de'i blo med pa'i phyir ro zhe na de lta yin na ni /
mi 'dod pa la'ang thal bar 'gyur / /
gal te gnyis ka dbang po'i gzung bya nyid du mtshungs pa yin na ni /
rdzas dang yon tan dang las dag rdzas dang ldan pa yin pa'i phyir yod pa nyid bzhin rdzas dbang po thams cad par 'gyur ro / /
de bzhin du rdzas gcig dang ldan pa'i phyir rdzas yod pa nyid ma yin pa bzhin dbang po thams cad pa yin pa'i phyir yod pa nyid du 'gyur ro / /
gal te rdzas la zhugs pa'i yod pa ni rdzas gcig po de dang ldan par brjod do zhe na /
ma yin te tha dad pa med pa'i phyir yod pa dang tha mi dad pa yin no / /
thams cad du yod pa la rdzas la sogs pa dgag par bya ba ni ma yin te /
de skad du yang /
las dang yon tan la yod phyir / /
yod pa las min yon tan min / /
zhes brjod do / /
gal te yang rdzas la zhugs pa rdzas nyid gcig yin gyi gzhan la zhugs pa rdzas gcig ma yin no zhes zer ba ni rdzas tha dad du 'gyur ro / /
gang gi tshe mig gis mngon sum gyis mi 'dre'o zhes 'dzin pa de'i tshe reg bya yang mig gi gzung byar 'gyur ro / /
de'i phyir yod pa nyid dang yon tan nyid bzhin dbang po tha dad kyi gzung bya nyid yin yang rdzas tha mi dad do zhes pa ni ma yin no / /
gal te de ltar dbang po tha dad kyi gzung bya yin pa'i phyir yang gzhan nyid du smra ba yin na ni /
ma nges dbang po gcig gi gzung bya la yang rdzas dang yon tan dang las kyi tha dad dang /
sngon po la sogs pa'i tha dad mthong ste /
dbang po tha dad med kyang sngon po la sogs pa'i tha dad du 'dzin pa mthong ngo / /
gang zhig gang med kyang 'byung ba de ni de'i rgyu ma yin pa'i phyir dbang po tha dad ni gzhan nyid kyi rgyu ma yin no zhe na /
de ni gzhan du brjod /
dbang po tha dad kyi gzung bya yin pa'i phyir zhes pas ni du ma nyid du brjod pa yin gyi /
dbang po gcig gi gzung bya yin pa'i phyir gcig tu ma yin na gang las ma nges par 'gyur /
dbang po tha dad kyi gzung bya yin pa kho nas du ma nyid brjod pa ni ma yin gyi /
'on kyang du ma nyid kho na yin pa'i phyir ma nges pa ma yin no / /
dbang po tha dad med kyang zhes gang brjod pa 'dis /
thams cad bsgrub byar brjod ma yin / /
dbang po thams cad kyi tha dad las du mar brjod pa ni ma yin te /
gang dbang po tha dad pa de du ma kho na'o zhes yin pa'i phyir ro / /
blo tha dad kyang gzhan gyi rgyu yin pas ni mi 'gegs so / /
gzhan yang blo dbang tha dad las tha dad / /
gang la gcig yin gzhan du na / /
dbang po yang tha dad blo yang tha dad pa las gzhan nyid du mi brjod par 'gyur ro / /
dbang po yang tha dad blo yang tha dad pa de la ni gcig nyid yin no zhes pa'i go skabs med do / /
de dag gi yon tan la sogs pa la mngon sum gyis shes pa skye ba la yang gsal bar rig par bya'o / /
de dag gis ni rang gi rten dang 'brel ba'i sgo nas gzhi la sogs pa dang phrad pa nyid brjod pa yin te /
de lta na yang thams cad du phrad pa las shes pa skye ba ni ma yin no zhes rigs pa can gyis mngon sum brtags par ji lta ba bzhin du brjod zin to / /
de'i phyir bye brag pa'i mngon sum ni sgrub par dka'o / /
ser skya ba rnams kyis ni rna ba la sogs pa'i 'jug pa mngon sum du 'dod do / /
rna ba dang pags pa dang mig dang lce dang sna rnams yid kyis byin gyis brlabs nas yul la 'jug pa ste /
sgra dang reg bya dang gzugs dang ro dang dri da ltar ba rnams la go rims bzhin du 'dzin pa ni mngon sum gyi tshad ma'o zhes so / /
de dag gi ltar na yang dbang po rnams kyi thug pa med pa'am /
de dag gis ni dbang po gzhan gyi gzung bya yul ma yin pa nyid kyis rang gi yul la 'jug pa'i dbang po 'dod pa yin la yon tan gsum gyi 'phel ba dang 'grib pa tsam gyis tha dad las sgra la sogs pa'i rigs tha dad ces 'dod de /
sgra gcig pu yang yon tan gyi 'phel 'grib kyi tha dad kyis thug pa med pa'i phyir dbang po dpag tu med pas 'dzin par khas blang bar bya'o / /
yang na dbang gcig 'gyur /
ci ste der yon tan gsum tha mi dad pas rigs gcig nyid yin na ni de ltar na sgra tha dad 'dzin pa bzhin reg pa la sogs pa'ang 'dzin par thal bar 'gyur ba'i phyir dbang po gcig nyid du 'gyur te /
thams cad du yon tan gsum po tha mi dad pa'i phyir ro / /
yon tan gsum dang bral ba'i sgra'i rigs ni yod pa ma yin no / /
gang sgra nyid du gyur pa de ni reg bya la sogs pa la ma yin no / /
gang gi tshe snying stobs la sogs pa'i dbyibs kyis gnas skabs kyi tha dad kyi sgra la sogs pa dag tha dad pa ji ltar med /
sgra'i rigs tha mi dad par mtshungs pa'i dbyibs kyi gnas skabs ni yod pa yin la /
reg pa la sogs rnams las tha dad pa ste /
rigs mthun pa'i gzung bar bya ba'i yul la rna ba 'jug pa yin no / /
de bzhin du reg pa la sogs pa la yang ngo / /
de'i phyir ji skad du brjod pa'i skyon du thal bar 'gyur ro zhe na /
de lta na yang reg bya ni mig gi mthun pa'i yul du 'gyur te / /
gang phyir dbyibs ni gnyis kyi gzung byar ri bo la sogs pa'i dbyibs la mig dang reg bya dag gi shes pa mthong ba'i phyir rang gi yul de kho nar 'jug go zhes pa ni rnam par gsal te /
dbyibs kyis byas pa'i rigs kyi bye brag 'dod pa'i ltar na ni sgra la sogs pa ni rna ba la sogs pas mi 'dzin par 'gyur te /
gang gi phyir zhe na /
dbyibs ni gsum gyi spyod yul min / /
dbyibs ni rna ba dang sna dang lce rnams kyis gzung bar bya ba ma yin pas /
mthong bzhin pa'i sgra dang dri dang ro rnams mngon sum ma yin par 'gyur ro / /
yul gcig la dbyibs mang po 'thob par yang 'gyur te /
dbang po gcig gi yul gyi dbye ba yod na ni de'i bye brag gi rigs du ma yod pa'i phyir yul gcig tu dbyibs du ma mthong bar 'gyur ro / /
dbyibs rnams la khyad par med par mtshungs pa'i phyir gser la sogs pa'i skyogs rnams dang rgyan rnams kyi tha dad kyang med par 'gyur ro / /
dbyibs mtshungs par yod pa'i phyir gser dang sgra dang rdzas la sogs pa rnams kyang mtshungs par 'gyur ro / /
de bzhin du rang rang gi yul la 'jug pa yang mi 'gyur /
ci dbang po'i 'jug pas rigs rang tsam 'dzin par byed dam /
bde ba la sogs pa'i khyad par du byas pa'i rigs 'dzin par byed /
gal te rigs rang tsam 'dzin na ni don gyi rang bzhin 'dzin par mi 'gyur te /
des ni dbyibs tsam 'dzin pa yin pas na sgra la sogs pa rnams kyi bde ba la sogs pa'i rang bzhin ma nges par thal bar 'gyur ro / /
dbyibs tsam 'dzin pa nyid yin no / /
don gyi bye brag 'dzin par mi 'gyur te /
gang gi dbyibs tsam gyi snang ba cung zad la dmigs kyi don yul gyi rang gi ngo bo la mi dmigs pas so / /
sgra la sogs pa'i bye brag kyang mi 'dzin par 'gyur ro / /
de bzhin du pi wang gi sgra dang rnga'i sgra zhes bya ba la sogs pa'i bye brag kyang mi 'dzin par 'gyur te /
de dbyibs gzhan mi srid pa'i phyir ro / /
don 'dzin no zhe na yang /
yid bzhin rnam par rtog pa yin / /
rang gi don khyad par can du byed na yang khyad par de 'dzin pa na yid kyi 'jug pa bzhin du rang gi yul la rtog pa dang bcas par 'gyur ro / /
ci ste bde ba la sogs pas khyad par du byas pa'i dbyibs 'dzin ni /
de lta na yang gnas skabs de'i yid kyi 'jug pa bzhin du rnam par rtog pa nyid do zhes bya ba'i don to / /
bde ba la sogs pa yang so sor 'dzin par byed dam /
sdom pa yang 'dzin par 'gyur grang /
de la re zhig so sor ni mi 'dzin te /
rang gi yul la 'dzin pa la sogs pa'i dbang po'i 'jug pa ni sgra la sogs pa'i gzung bar bya ba la yin gyi /
snying stobs la sogs pa la ni ma yin no / /
snying stobs la sogs pa dang sgra la sogs pa'i rang bzhin so so ni ma yin no / /
de'i phyir de dag rnams rna ba la sogs pa'i 'jug pa'i gzung bar bya ba ma yin no / /
gzhan min zhe na /
snying stobs la sogs pa sgra la sogs pa las gzhan nyid ni ma yin te /
de yang gzung bar bya ba yin no zhe na /
'bras min pa'am /
gal te snying stobs la sogs pa sgra las gzhan ma yin na ni tha mi dad kyi lus kyi sgra la sogs pa 'bras bu ma yin la /
snying stobs la sogs pa la yang sgra la sogs pa'i rgyu ma yin par 'gyur ro / /
snying stobs sgra'i rang bzhin du rnam par gzhag par byas nas ni zhes bya ba la sogs pa gang brjod pa de yang 'gal bar 'gyur ro / /
snying stobs la sogs pa phan tshun tha mi dad de sgra la sogs pa dang gcig pa nyid du 'gyur na ni tha mi dad kyi rang bzhin yin pas rgyu dang 'bras bu dag tu 'dod pa la gnod do zhes bya ba la sogs pa ni'am zhes brtag pa'i sgra'i don yin no / /
gzhan yang /
gzhan nyid min na gzung bya min / /
gal te yang bde ba la sogs pa sgra la sogs pa las gzhan ma yin pa de lta na ni so sor gzung bar bya bar mi 'gyur la /
rdul phra rab kyang gzung bar bya bar mi 'gyur zhing de la tsam la sogs pa yang ngo / /
gang don gzhan ma yin pa'i dbang po'i yul de thams cad dbang po'i yul ma yin par 'gyur ro / /
'bras bu nyid la sogs par 'dzin pa ni spyi'i yul can nyid du thal bar 'gyur ba'i phyir ro / /
de ltar na re zhig so sor ni mi 'dzin to / /
ci ste sdom pa la 'dzin na ni de lta na yang dbang po thams cad 'jug par 'gyur te sna tshogs rnam par ro / /
sna tshogs kyi rnam pa'i gzung bya la tha mi dad pa'i rnam par 'dzin pa ni 'thad pa ma yin te /
de'i dbang gis gzung bar bya ba yongs su bcad pa'i phyir ro / /
sgra la sogs pa la tha mi dad par 'dzin pa yang mthong ngo / /
bde ba la sogs pa'i yul nyid kyang mtshungs par 'gyur /
dbang po rnams kyi yul nyid mtshungs par 'gyur ro / /
dbang po rnams rang gi yul la 'jug par mi 'gyur te bde ba la sogs pa yul gzhan la rigs kyi bye brag yod pa'i phyir ro / /
de lta na yang dbang po gcig nyid du thal par 'gyur ro / /
ma yin te rang rang gi dbyibs kyis khyad par du byas pa 'dzin no zhes brjod do zhe na /
de skad du ni brjod na rigs par ni mi brjod de /
gang gi phyir du mar 'dzin phyir gzugs kyi rigs gcig la yang dbyibs tha dad kyi sgo nas du mar 'dzin par byed pa yin gyi dbyibs gcig gi rjes su zhugs nas 'dzin pa ni ma mthong ngo / /
der dbyibs kyi tha dad las rigs kyi tha dad 'dod na ni de nyid dbang po thug pa med par thal bar 'gyur ba yin no / /
'di ni grangs can gyi bye brag las mi 'dod do / /
sngon gyi ser skya pa'i lugs la 'das par smra ba grangs can phung bar byed pa'i ma rdum pa na re sgra'i mtshan nyid gsum pa las tha mi dad pa ma yin te /
rigs gzhan nyid las ni ma yin pas reg bya la sogs pa'i mtshan nyid gsum po dbang po tha dad gzhan gyis gzung bar 'thad pa ma yin no / /
de'i phyir bde ba la sogs pa rnams la tha dad yod pas dbang po rnams rang rang gi yul dbang byed par brjod do / /
rang gi yul la 'jug pa'i dbang po rnams la tha mi dad pa'i rang gi bye brag yod pa yin pas dbang po rnams thug pa med par thal bar 'gyur ro zhes zer ro / /
gal te rigs kyi tha dad las kyang bde ba la sogs pa'i yul dbang po nus pa dang ldan par bya'o zhes sngon ma rnams las khyad par du byed pa lta na ni de bas kyang ches lhag par du kho bos smra bar bya ba nyid de /
re re'i ngo bor thams cad ni / /
gtso bor rdul phran so sor yod / /
bde ba dang sdug bsngal dang gti mug dang sgra dang reg bya dang bya ba dag gis tha dad kyi rigs las tha dad pa'i gtso bo rdul phra rab thams cad du song ba yod do zhes brjod par bya'o / /
rab tu sbyor ba'i bye brag las / /
'bras bu'i ngo bor mtshon par byed / /
de 'di ltar yang dag par rab tu sbyor ba'i bye brag las rang gi rigs las ma 'das par 'bras bu'i ngo bor grub pa ni dbang po rnams kyi yul du 'gyur ro / /
rdul phran gsum po'i rang bzhin du / /
gcig de'i ngo bor gang gis 'gro / /
gal te sgra la sgra'o zhes bde ba la sogs pa dang bral ba'i tha mi dad kyi blo de don du ma'i rang bzhin tha mi dad pa yin par ni mi rigs te /
ci'i phyir zhe na /
rigs mi mthun las gyur pa yi / /
rab tu sbyor bar 'dod ma yin / /
gsum po sbyar ba las gcig tu gyur pa ni yod pa ma yin te /
grangs can rnams kyi rigs tha dad du 'gyur ba'i phyir ro / /
sgra gcig brjod pa ni yod pa la rag las na dngos po gcig pa ni yod pa ma yin no / /
ci ste gsum po'i rang bzhin du 'gyur ba'i sgra dang bde ba la sogs par gang brjod pa shes par 'dod pa'i rang bzhin te dbang po'i yul du 'byung bar 'gyur ro zhe na /
tshul gnyis shes par mi 'dod na / /
'bras bu gcig gi ngo bor 'gyur / /
gal te rna bas sgra nyan pa la sogs pa'i blo ni bde ba la sogs pa la mi ltos par gzhan las khyad par du gyur pa 'di la 'jug par byed de de nyid kho nas gcig gi rang bzhin du 'gyur ro / /
ci'i phyir zhe na /
don gyi rang bzhin du ma ste / /
dbang po'i yul ni khyad par can / /
sgra la sogs pa'i don gyi rang bzhin du ma yod pa las rang bzhin gang la blo 'jug pa de dbang po'i don te /
de nyid dbang po'i yul yin no / /
de yang gcig kho na ste /
reg bya la sogs pa rnams la yang mtshungs pa ma yin no / /
de'i phyir rigs pa ma yin no / /
de'i phyir re re'i dngos po la / /
grangs can lugs las khyad par 'phags / /
sngon grags pa'i grangs can gyi lta ba las khyad par du 'phags shing mchog tu gyur pa ni bden pa kho na ste /
rigs kyi bye brag gcig gi rang bzhin tsam gyi rgyu las 'bras bu skye bar brtags pa ste /
de lta na ni rigs mi mthun gyi 'bras bu mi rtsom mo zhes mdzes par 'gyur gyi /
gsum gyi rang bzhin gcig pa nyid las ni ma yin no / /
gal te yang da ltar ba'i sgra tsam 'dzin par byed pa'i dbang po'i 'jug pa mngon sum du 'dod pa de lta na ni yul gcig ma yin /
gzhal bar bya ba thams cad kyang yul ma yin pa tshad ma yin pa bsal bar 'gyur ro / /
'jug pa de tshad mar brjod pa ma yin no / /
dbang po'i 'jug pa yang dag par myong bar byed pa'i yid kyi dbang po la ni rtags la sogs pa med pas /
tshad mar ma brjod pa'i phyir nyams pa nyid du 'gyur ro / /
der 'jug pa'i yang dag par myong ba tshad ma gzhan gyi khongs su 'du bar ni mi 'gyur ro / /
nyes pa de ni med de /
der zhugs pa'i nyams su myong ba ni dran pa ste /
'dod pa la sogs pa bzhin no / /
gang ji skad du dran pa ni mngon sum gyi 'jug pa'i bye brag go zhes brjod do / /
de'i phyir dbang po'i shes pa ni phyi rol gyi don la mngon sum ste /
dbang po'i 'jug pa dang bar du ma chod pa yin no / /
dran pa'o zhe na /
dran min nyams su ma myong phyir / /
bar ma chod pa'i yid ni dbang po'i 'jug pa 'dzin par byed pa'i dran par rigs pa ma yin no / /
sngar nyams su ma myong ba'i phyir ro / /
cig car gnyis ka 'byung bar 'gyur / /
cig car ba yin na yang dbang pos shes pa dang /
de nyams su myong bar byed pa'i yid gnyis ka bsal bar khas blangs par 'gyur ro / /
de lta na ni yul gyi rgyu mtshan yul can la yang yod par 'gyur ro / /
de ni tshad ma'i dbang po nyams su myong ba'i yid de ni tshad mar ma brjod de des ni de'i gnas skabs la zhugs pa po yang tshad mar ma brjod pa'i phyir myangs par 'gyur ro / /
rang rig tu 'dod pa la sogs pa la ni nyes pa med do / /
dran pa zhes bya ba ni long ba'i gom pa nyid de /
de yod pa lta na ni dran pa 'di mngon sum 'dzin pa'i bye brag go zhes bya bar 'gyur ro / /
de lta na yang bar ma chod pa'i dbang po'i yul 'dzin na ni dran par mi 'gyur te /
yid kyis nyams su ma myong ba'i phyir ro / /
sngar yid kyis phyi rol gyi don nyams su myong ba ni med do / /
dran pa nyams pa'am /
dran pa yin na'ang gzhan mthong 'gyur / /
dbang po'i 'jug pa tsam zhig myong ba'i phyir nyams su ma myong ba'am /
dran pa nyams pa zhes bya ba'i 'am zhes pa'i sgra rnams rnam par brtag pa'i don to / /
ji ltar nyams par 'gyur te /
phyi rol gyi don la dbang po'i 'jug pa dang lhan cig tu skyes pa yid kyis nyams su myong ba 'dod pa yin no zhe na /
gang ji skad du don gcig gis dbang po gnyis bskyed pa'i nus pa ni brtag par mi nus so zhes brjod pa'i phyir de ni nyams pa nyid do / /
nyes pa de dag ni yod pa ma yin no / /
dran pa'i yid rtag tu 'dzin par bstan pa'i ched du lhan cig kho nar skye ba bkag pa yin no / /
lhan cig par grub pa nyid la ci phyi rol gyi don la dbang po dang yid dag gis lhan cig tu 'dzin par byed dam zhes 'dzin lugs la brgal te /
gang gi tshe la lar dus gcig tu dbang dang ldan pa'i yid 'byung ngo zhes sngar brjod pa'i phyir ro zhe na /
de lta na yang /
dran pa lhag par brjod phyir na / /
rnam bsal /
gal te dran pa lhag par brjod par bya ba'i phyir phyi rol gyi don la yid dang lhan cig bkag pa yin na ni de lta na yang gang ji skad du 'di ltar dbang pos gzung gi /
rjes la yid kyis 'dzin par byed de /
de ltar yid kyis bzung nas dbang po ji lta ba bzhin du rig par byed do zhes bya ba la sogs pa brjod pa de rnam par bsal ba yin no / /
de'i phyir phyi rol gyi don la dran pa ni yod pa ma yin no / /
gal te yid phyi rol gyi don la dngos su 'jug pa de lta na yang /
dbang gzhan don med 'gyur /
dbang po gzhan rnams phyi rol gyi don la 'jug pa don med par 'gyur te /
skyes bu'i don yid kyis sgrub pa'i phyir ro / /
de'i phyir de ltar yul gyi rang bzhin nges par gzung bar mi nus pa'i phyir grangs can gyi mngon sum tshad ma ma yin no / /
dpyod pa rnams ni yod pa dang yang dag par phrad nas skyes pa'i skyes bu'i dbang po rnams kyi blo de mngon sum mo zhes zer ro / /
de la /
yod pa'i gsal bya med pa ste / /
phrad ces pa las de rig bya / /
yang dag par phrad pa ni yod pa kho na dang yin par nges pa'i phyir med pa bsal bar bya ba'i don du yod pa smos pa ni rigs pa ma yin no / /
lan du phrad pa bstan zhe na /
ci ste yang /
dbang po rnams kyis ni yang dag par phrad nas so zhes brjod par bya ba la gang gis sbyor zhing yang dag par phrad par byed ces dogs na /
lan du phrad par gzung bar byas pa ste /
de'i don du yod pa smos so zhe na /
de lta na ni dbang po'i khyad par du brjod kyis /
dbang po khyad par can du bya ba'i don du so sor sbyar ba brjod par rigs so / /
ci ste yang 'dir bdag la sogs pa dang yid la sogs pa dang yang sbyor zhing phrad pa brjod par bya ste /
de spyi'i sgras brjod pa yin no zhe na /
de yang rigs pa ma yin no / /
yod pa tsam dang phrad pa rung / /
ma yin min te gang gis brjod / /
skyes bu la sogs pa spyir yod pa tsam dang phrad pa nyid ni grub pa kho na ste /
de'i phyir med pa la ni mi 'jug ste /
gang yang smig rgyu la sogs pa yod pa ma yin pa mngon sum ltar snang ba de dang yang 'ga' zhig tu phrad par 'gyur ro / /
yul khyad par can dang nyi ma'i gdung ba dang /
'byung ba'i bye brag rnams ni yod pa tsam kho na ste /
de mig gi blo dang phrad nas don med pa'i yid kyi rnam par shes pa rgyu ba las /
rim gyis 'khrul pa'i shes pa 'byung ste /
de'i phyir de dag dgag par yod pa smos pa rigs pa ma yin no / /
ci ste yod sgra dam par 'dod / /
dbang po mdzes par brjod pa yin / /
gang yang 'di ltar brtag par bya ste /
gang du dbang po gang zhig dam par grub pa de ni gzhan la mi 'jug ste /
des na de dang yang dag par phrad pa'am /
yang na gang dbang po rab tu mdzes pa dang phrad nas brjod pa'o zhe na /
dam par grub dang mdzes pa ste / /
mig sman la sogs bzhin las kyang / /
de grub ces bya ba ni tshig kha bskang ba'i don du'o / /
rdul sogs pa gzhan gyis kyang dbang po dam par sgrub par byed pa ste don tsam 'ba' zhig las ni ma yin no / /
dbang po'i rab tu mdzes pa yang /
mig sman dang rkang pa byugs pa la sogs pa las kyang yin pas de dang rab tu sbyar ba yang mngon sum du 'gyur ro / /
gal te de de ltar ni mi 'gyur te /
dper na 'gro ba'i sgra las ba lang mtshon gyi gzhan la 'gro ba'i bya ba yod kyang ma yin pa de bzhin du /
don kho nas dam par grub cing mtshon par byed kyi gzhan las ni ma yin no / /
de bzhin du rab tu mdzes pa la yang brjod par bya'o zhe na /
brgal ba 'di ni mi bzad pa ste /
grags las de ltar brtags grangs na / /
sgra de dbang po'i yul la min / /
'gro ba'i sgra ni ba lang kho na la grag pas 'gro ba'i sgra la mtshon pa ste /
de bzhin du dam pa dang rab tu mdzes par bya ba'i phyir yod pa'i sgras dbang po la gnas pa ni ma yin no / /
de'i phyir yod pa'i sgra las de ltar brtags pa yang rigs pa ma yin no / /
kun tu don dang phrad gang na / /
gzugs sgra bar du chod pa dang / /
chen po'ang 'dzin par mthong bas na / /
bar du ma chod pa la gnod /
'di ltar thams cad du dbang pos don thob par byed pa la ni rag na /
gang 'di gzugs dang sgra dag las ni bar du chod bzhin pa la 'dzin zhing /
dbang po'i tshad las lhag pa la yang 'dzin par byed do / /
de ltar gnyis kar yang mi 'gyur ba'i phyir dbang po ni dri la sogs pa bzhin du bar du ma chod pa na 'dzin par ni ma mthong ngo / /
blo yi rgyu yi tshogs pa ru / /
brjod pa bor nas gang las de / /
tshad ma /
'grel pa byed mkhan gyis ni don gzhan 'bras bur smra ste /
tshad ma'i 'bras bu blo'i skye ba las gzhan du ma mthong ba gang las blo skye bar grub pa de mngon sum mo zhes 'dod do / /
de la brjod pa de la yang ji lta ba bzhin du brjod pa'i bdag la sogs pa dang sbyor ba dang 'du byed pa dang bcas pa dag bor nas blo la rgyu gzhan ni med na gang gis mngon sum nyid kyi tha snyad du byas /
ci ste don yin pa'am /
ci ste yang don kho na mngon sum gyi rgyu'i tshogs par rjod par byed pa de lta na /
blo yi skye ba zhes cis bsnan / /
'di skad du yod pa dang yang dag par phrad pa skyes bu'i dbang po rnams mngon sum mo zhes bshad pas chog mod /
blo dang skye ba bsnan pas ci zhig bya /
gang las byung ba de zhes pa de yang rnam par brtags pa las yin no / /
gzhan yang /
don dang dbang po'i yid skyes bu / /
sbyor dang 'du byed pa las gzhan / /
mngon sum gyi ni blo bskyed pa'i / /
tshogs pa brjod pa de ji lta / /
tshogs pa de dag gis mngon sum du skyed par byed pa nyid ni ma yin no / /
gang dbang po dang don du phrad par brtag pa de ni ma yin te /
mngon sum zhes bya ba de gnyis la gnas pa'i phyir ro / /
yang dag par 'du ba yang mngon sum ma yin pa nyid de /
'di so sor sgrub par byed pa'o zhes mi brtag go / /
gal te yang brjod pa /
ba lang nyid 'di rta nyid 'di'o zhes gang las nges par 'byung ba de mngon sum mo zhe na /
de yang rigs pa ma yin te /
gang gi phyir /
glang nyid yod sbyor las don ni / /
ba glang nyid sogs su 'jal byed / /
dbang po'i blo la don rnams dang / /
sbyor ba'i nus pa yod ma yin / /
ba lang nyid tsam la lta ba ste /
khyod kyi lugs kyi dbang po'i blo la de tsam las brten nas lta ba'i nus pa med par 'gyur te /
de dag sbyor bar ni mi byed la /
ma sbyor bar ba lang la sogs pa nges par yang mi rigs so / /
de'i phyir khyad par du bya ba dang khyad par du byed pa dang brjod par bya ba dang /
rjod par byed pa'i rnam par rtog pa 'di dag thams cad yid kyis nye bar 'dogs par byed kyis dbang po'i blo ni ma yin no / /
ci'i phyir zhe na /
rang rang rig par bya ba'i don / /
bstan bya min tshul dbang po'i yul / /
chos du ma yod du zin kyang dbang po'i yul ni gang thun mong ma yin pa'i bdag nyid dbang po la snang ba ste 'thob par bya ba'i yul yin la /
rang gi snang ba'i shes pa skyes pa de'i bdag so sor rig par byed de shes pa'i rang gi cha shas bzhin no / /
de lta bu bdag nyid kyis brjod par bya ba la sogs pa ni bstan par mi nus te /
brjod par bya ba la sogs pa ni spyi'i yul yin pa'i phyir ro / /
ci ste yang spyi'i rnam pa'i tshul nas kyang don de nyid yin te /
dbang po'i yul yin pa'i phyir dang /
rnam pa thams cad kyi nges pa yin pa'i phyir ro zhe na /
de lta na yang /
don min shes pa'ang rnam kun tu / /
mngon sum blo ru gnas par 'gyur / /
mngon sum gyi sgra ni gsum la 'jug ste /
tshad ma dang /
shes pa dang /
yul rnams la'o / /
de yang tshad ma la ni dngos su yin la cig shos gnyis po la ni brtags nas so / /
de la yul la ni mngon sum gyis gzhal bar bya ba yin pa'i phyir mngon sum zhes gdags so / /
shes pa dbang po la brten pa tshad ma dang mtshungs pa yin pa'i phyir mngon sum du gdags par rigs pa yin no / /
gal te gzugs la sogs pa'i spyi'i rnam pa la dmigs pa'i blo ni dbang po la mi ltos par tha mi dad du nye bar brtag cing 'jug par byed de / /
dbang po'i gzhan dbang du gyur pa ma yin no zhe na /
rnam pa thams cad du don gyi shes pa gzugs la sogs pa'i yon tan nyid la sogs pa'i don yod pa'i shes pas dbang po gzhan gyi spyod yul la yang rgyu bar byed na ni dbang po du ma don med par 'gyur ro zhes sngar brjod zin to / /
de'i phyir thun mong ma yin pa'i yul gyi rang gi ngo bo nyid dbang po'i spyod yul yin no / /
de ltar na re zhig gang las blo skyes pa de mngon sum yin par ni mi rigs so / /
ci ste blo yi skye ba 'dod / /
blo'i skye ba nyid kyi phyi rol gyi don la mngon sum mo zhes thos te /
de'i tshe dogs pa bsu nas lan brjod pa /
don gzhan 'bras bur smra ba yis / /
don gzhan thob par 'gyur ma yin / /
ji ltar byas na zhe na /
don gyi blo shar 'bras yin na / /
de las gzhan 'bras med pas so / /
lhag par rtogs shing khong du chud pas ni 'bras bu yin la /
tshad ma ni blo las gzhan ma yin pas blo tshad ma nyid las 'bras bu yod pa ma yin no / /
blo yi skye ba gzhan yin no / /
'phro 'du rang gi rgyu las te / /
tshad ma 'phrod pa 'du ba las / /
bye brag pa rnams kyi ni blo / /
rang gi rgyu las skyes pa'i 'bras bu'i chos 'phrod pa 'du ba dang yod pa la sogs pa yin la gal te 'phrod pa 'du ba de las dbang po'i blo skye bar 'dod na ni 'phrod pa 'du ba mngon sum du 'gyur la /
de ni rtag pa yin pa'i phyir 'ga' zhig tu yang skye ba ma yin no / /
de'i phyir gnyis ka'i ltar yang tshad ma de sbyar bar mi bya'o / /
ci ste gzhan min 'di don med /
gal te blo dang skye ba gzhan nyid ma yin na ni de ltar na blo nyid mngon sum ste /
de bas na skye ba smos pa don med par 'gyur ro / /
skyes bu rnam par gyur nas blo / /
bskyed na mi rtag pa ru 'gyur / /
gal te blo bskyed par bya ba'i phyir skyes bu sngar gyi gnas skabs las rnam par 'gyur te gzhal bya la 'jug par byed do zhes brjod na ni de ltar na skyes bu mi rtag par 'gyur ba'i phyir mi 'dod pa thob par 'gyur ro / /
ci ste bdag de mi 'gyur na / /
de la tshad ma zhes mi sbyar / /
skyes bu la 'gyur ba med na ni tshad ma ma yin pa'i gnas skabs dang 'di la khyad par med pa'i phyir de las skyes pa'i blo tshad mar byed pa ni mi 'thad pa nyid do / /
de ltar na gzhan dag gis 'dod pa'i mngon sum ni bsgrub par dka'o / /
tshad ma kun las btus pa las mngon sum gyi le'u ste dang po'o // //
rjes dpag rnam gnyis te /
rang gi don dang /
gzhan gyi don no / /
de ltar rang don ni /
tshul gsum rtags las don mthong ba'o / /
'chad par 'gyur ba'i mtshan nyid gsum pa'i rtags las rjes su dpag par bya ba'i don mthong ba de ni rang gi don rjes su dpag go / /
'di yang 'bras bu sngar bzhin te /
ji ltar mngon sum las rtog pa gnyis nyid las 'bras bur brjod pa de bzhin du 'di la yang gal te gnyis ka yang rtog pa'i mtshan nyid can yin na 'di gnyis la bye brag ci zhig yod ce na /
yul dang ni /
ngo bo mtshungs min de gnyis kyi / /
mngon sum dang rjes su dpag pa gnyis kyi yul ni tha dad pa ste /
de'i rnam pa dang bye brag gi sgo nas so / /
rang gi ngo bo yang tha dad pa yin no / /
gal te ci'i phyir rjes su dpag pa kho na gnyis su dbye zhe na /
'di'i phyir te /
rang gi mtshan nyid bstan bya yin /
gzung tha dad phyir / /
mngon sum dang rjes su dpag pa dag ni rang gi ngo bo bzhin du gzung bar bya ba yang tha dad pa yin no / /
gal te mngon sum gyi don la tha snyad du byed na sgra de gnyis kyi sgo nas rjes su dpag par 'gyur ro / /
gal te la lar mngon sum gyi don la rjes su dpag pa 'jug pa mthong ste /
dper na gzugs las reg bya bzhin no zhe na /
de lta na ni mthong na don de la mngon sum bzhin du rjes su dpag pa zhugs pa ni ma yin no / /
gang gi phyir zhe na /
de las gzhan /
de las gzhan zhes bya ba ni /
sngon mthong ba zhugs pa'i rgyu las reg bya rjes su dpog pa ste /
'di ltar gzugs de nyid mngon sum gyi rnam pa dang bral nas gzugs kyi spyi la reg bya'i spyi'i rjes su dpog pa yin no / /
mngon sum du byas pa'i reg par bya ba'i bye brag ni bstan par bya ba ma yin pa'i phyir tshad ma gnyis kyi spyod yul gcig par gyur pa ni yod pa ma yin no / /
gal te 'di ltar mthong ba la sogs pa la mthong ba la sogs pa'i tha snyad du byed pa'i phyir ji ltar mngon sum bstan par bya ba yin zhe na /
'di la 'gal ba yod pa ma yin te /
der yang /
mthong sogs nyid sgo nas bstan pa / /
rang gi ngo bo brjod pa yin / /
mthong ngo / /
thos so / /
shes so zhes bya ba'i rgyu mtshan gyi sgra'i sgo nas don de rnams brjod pa yin gyi rang gi ngo bo'i sgo nas ni ma yin te /
'di ltar mig gi rnam par shes pas mthong bar 'gyur ba'i don la yid kyi rnam par shes pas sngon po ji lta bar shes so / /
'di sngon po'o zhes rjod par byed do / /
der yang /
ming las shes phyir rnam pa gzhan / /
bstan bya yid kyi rnam pa gnyis / /
gang gi phyir mig gi rnam par shes pas sngon po ma yin pa las log pa'i don nyams su myong ba la yid kyi rnam par shes pa thob par nus so zhes tha snyad du byed pa la yid kyi rnam pa gnyis po zhes brjod do / /
rang gi mtshan nyid bstan bya min / /
zhes byas pas na rtogs par bya ba'i don gyi bdag nyid mngon sum gyi yul yin zhing spyi rjes su dpag pa'i yul nyid du mngon par brjod pas mngon par brjod do / /
gal te 'di ltar rjes dpag thams cad spyi'i yul can no zhes ni brjod par mi bya ste /
ci'i phyir zhe na /
spyi ma yin la'ang mthong ba'i phyir / /
spyi ma yin la'ang zhes bya ba ni mthong ba'i rlung la sogs pa'i rang bzhin reg bya la sogs pas rjes su dpog pa'o / /
de skad du yang reg bya ni reg bya mthong ba rnams kyi ma yin no zhes bya ba la sogs pas brjod do zhe na /
de min mtshon bya spyi yin phyir / /
rlung la sogs pa de rjes su dpag pa ni ma yin te /
gang gi phyir reg bya la sogs pa'i yon tan nyid kyi rten nyid kyi phyir mtshon pa'i phyir ram /
yang na rlung la sogs pa'i rang bzhin khyad par can du rjes su dpag pa ni ma yin gyi /
gang gi phyir rdzas nyid tsam gyi spyi de la reg bya la sogs pa rnams kyi rten rdzas nyid du mtshon par bya ba yin pa'i phyir ro / /
gal te kun gyi rjes thogs las / /
grub ste 'di ltar kun gyi rjes thogs las rlung la sogs pa'i rang bzhin rjes su dpag par grub pa'o / /
de skad du yang reg bya ni mthong ba rnams kyi yang ma yin no zhes bya ba la sogs pa brjod do zhe na /
ma yin te /
de yod par ma grub pa'i phyir dang /
ldog pa yang mtshungs pa'i phyir ro / /
rlung la sogs pa yod par grub na ni mi ldog pa yang srid de /
yon tan gyi bye brag dang 'brel pa las yon tan gyi spyi bor nas yon tan gyi bye brag gis rdzas kyi bye brag rjes su dpog par byed la /
reg na yod par ni grub pa med do / /
sa la sogs pa las log pa dang yang mtshungs par 'gyur te /
yon tan gyi bye brag ma mthong zhing ma mthong ba tsam gyis mthong ba las log par grub pa'i phyir ro / /
de ltar yang rigs pa ma yin te /
mthong ba lus can thogs pa dang bcas pa tsam las /
yid kyi yon tan rjes su dpog pa'i phyir reg bya ldog par grub pa ma yin no / /
gang gi phyir mthong ba rnams las mthong ba'i phyir dang /
ma mthong ba rnams las ma mthong ba'i phyir reg bya ni mthong ba rnams kho na'o / /
de rnams ni du ma yin pa'i phyir 'di gang gi yin zhes the tshom du ni 'gyur ro / /
de'i phyir thams cad bkag nas rlung rjes su dpog pa ni rigs pa ma yin no / /
gzhan yang /
yid ches tshig gi sgrub byed kyis / /
de las gzhan la 'gegs par byed / /
'dis kyang ste /
gang 'di rdzas kyi spyi rjes su dpag nas de la yod par rjes su dpog pa bor nas /
yid ches pa'i tshig gi tshad mas rdzas gzhan la yod pa bkag nas rlung la yod pa sgrub par byed pas na yang de nyid kyi'o / /
de bzhin du gzhan rnams kyi yang yin no / /
de'i phyir rlung la sogs pa lung las grub pa tsam du ni 'gyur ro / /
gal te tha mi dad du grub ce na /
'di ltar lung dang rjes su dpag pa dag gis tha mi dad du grub pa'i phyir rjes su dpag pa rang gi mtshan nyid kyi yul can nyid du 'gyur ro zhe na /
de ni /
ma yin tha dad kyang srid phyir / /
rab tu grags pa'i dbang gis dpe ni bstan par mi bya'o zhes kha cig gis rjes su dpag pa las sgra tha dad du 'byed par byed do / /
de ltar grags pa'i phyir dpe bstan par mi bya ba yin na ni dper na dud pa las me rjes su dpog pa lta bu der don yod pa'i rjes su dpog pa yang sgrar thal bar 'gyur ro / /
gzhan dag ni don gyi sgra la tha mi dad kyi /
sgras nye bar brtags pa ste don de nyid rjes su dpog pa ni ma yin no zhes bya ba ni khyad par ro zhes zer ro / /
de lta na yang sgras tha mi dad du nye bar brtags pa las don rjes su dpog go zhes ji ltar brjod par bya /
shing gi sgra'i brjod bya'i don gzhan ma yin pas rdzas kyi sgras don de nyid go ru zin kyang tshul gzhan gyi sgo nas rdzas gzhan ma yin pa las bzlog pa go ba yin no / /
gal te shing gi sgras rdzas ma yin pa las log pa go bar byed du zin mod kyis kyang don las yin gyi sgra las ni ma yin no / /
de'i phyir skyon med de zhe na /
skyon du ni mi 'gyur la rag la /
shing la sogs pa'i tshig las gzhan pa'i sgra nyid tshad mar brjod par bya ste /
bya ba brjod pa'i sgras kyang don gyi tshul de nyid go bar byed do / /
gang dag ngag kho na sgra yin te /
tshig ni de rtog par byed pa'i rgyu ma yin la /
sgra de'i ngo bo tsam las don rtogs pa'i phyir ro zhes khyad par can gzhan tsam nye bar blangs nas rjes su dpag pa las sgra tha dad du brjod ces brjod do / /
de la bsam pa ni sgra dang bral ba'i rtags de rjes su dpag par brjod pa yin no / /
sgra yang yul thun mong ma yin pa dang 'brel ba yod pa ma yin pas rnam pa gnyis ka rjes su dpag pa brtag par bya ste /
mthong ba'i don dang ma mthong ba'i don no / /
de la mthong ba'i don la ni mi gsal bar byed pa'o / /
ma mthong ba'i don la ni rnam par rtog pa tsam 'ba' zhig ste /
don gyi bye brag rtogs par byed pa ni ma yin no / /
gal te mtho ris la sogs pa'i sgras don tsam brjod pa ni ma yin na ji ltar rjes su dpag pa nyid du 'gyur zhe na /
yid ches tshig kyang mi slu bar / /
mtshungs phyir rjes su dpag pa nyid / /
yid ches pa'i tshig nyid bzung nas kyang mi bslu bar mtshungs pa'i phyir de yang rjes su dpag pa nyid du brjod do / /
de skad du yang /
ming gi las rnams kyi don du mngon sum song ba'i phyir ro zhes 'byung ngo / /
de dag gis ni phyogs dang gtso bo la sogs pa'i rang bzhin la yang rjes su dpag pa dgag par bya'o / /
de'i phyir rjes su dpag pa'i yul ni rang gi mtshan nyid ma yin no / /
tshul gsum pa'i rtags zhes gang brjod pa de brjod par bya ste /
rjes dpag bya dang de mthun la / /
yod dang med nyid la med pa'o / /
rjes su dpag par bya ba ni chos kyi khyad par du byas pa'i chos can no / /
de la mngon sum mam rjes su dpag pas mthong gi rjes la de'i rigs dang mthun pa la yang spyi'i tshul gyis phyogs thams cad dam phyogs gcig la yod par grub pa'o / /
ci'i phyir zhe na /
de dang mthun pa kho na la yod ces nges par gzung ba'i phyir ro / /
de dang mthun pa la yod pa kho na'o zhes ni brjod par mi bya ba'i phyir ro / /
med pa nyid las med pa zhes pas ni slar yang de nyid nges par bya ba'i don du ste /
med pa nyid la med pa nyid yin gyi gzhan la yang ma yin la 'gal ba la yang ma yin no zhes pa'i don no / /
bsgrub par bya ba'i rigs dang mthun pa la yod pa dang med pa la med pa nyid do zhes bya ba de dag gis ni gang tshul gsum pa'i rtags las rtags can rtogs so zhes bstan pa yin no / /
ci ste shes par bya ba yin no zhe na smos par bya ba ma yin te gang gi phyir /
'di ru shes pa'ang thob pa nyid / /
ma brjod pa de ji ltar thob ce na /
shes byed skabs kyi dbang byas phyir / /
'dir gtan tshigs ni shes par byed pa'i dbang du byas pa'i phyir de yang rtog pa po rang gi bdag nyid la ltos nas rtogs par byed pa'i rgyu yin gyi /
byed pa po bzhin du ltos pa ma yin pa'i phyir tshul gsum grub na rtags su brjod pa yin no / /
tshul re re dang gnyis gnyis pa / /
rtags don min par don gyis byas / /
de la tshul re re ba ni gang rjes su dpag par bya ba la yod do / /
de dang mthun pa la ni med / /
de med pa la ni med pa ma yin pa dang /
de dang mthun pa la yod /
rjes su dpag par bya ba la ni med /
de med pa la ni sems med pa ma yin pa dang /
de med pa la med /
rjes su dpag par bya ba la yang med /
de dang mthun pa la yang med pa'o / /
tshul gnyis pa ni 'di ltar rjes su dpag par bya ba la yod /
de dang mthun pa la yang yod /
de med pa la yang med pa ma yin pa dang /
rjes su dpag par bya ba la yod do / /
de med pa la med /
de dang mthun pa la yang yod pa ma yin pa dang /
de dang mthun pa la yod /
de med pa la med /
rjes su dpag par bya ba la yang med pa'o zhes bya ba de dag gis ni rtags ltar snang ba rnam pa drug tu bsgrubs par don gyis go bar rig par bya'o / /
dper na /
sgra rtag byas pa'i phyir lus can / /
phyir dang gzhal bya min phyir ro / /
lus can min phyir ma nyan bya'i phyir / /
mig gis gzung ba'i phyir mi rtag /
ces pa lta bu'o / /
'di la /
kha cig gtan tshigs mi 'khrul pas / /
chos gzhan dpag par bya bar 'dod / /
kha cig ni gang gi phyir me dang dud pa ni lhan cig rgyu ba mthong gi me dang lhan cig pa'i sa phyogs dang ni ma yin no / /
de'i phyir me kho na dud pas rjes su dpag par bya ba'o zhes zer ro / /
chos dang chos can dag grub phyir / /
'brel pa dpag byar kha cig 'dod / /
gzhan dag na re gang gi phyir me dang sa phyogs dag ni 'jig rten pa la grub pa nyid de /
de'i phyir me dang sa phyogs dag ni ma yin gyi 'brel pa de dud pas rjes su dpag par bya'o zhes zer ro / /
re zhig de snga ma la lan brjod pa / /
chos la gtan tshigs grub na ni / /
de yis de las gzhan ci dpag /
gal te chos gzhan me la gtan tshigs dud pa dmigs pa nyid yin pa lta na yang dud pas ci zhig rjes su dpag par bya /
don gang me dang dud pa dag gis 'brel ba dran par byed do zhe na /
de ltar chos can de nyid la / /
dpag byar ci yi phyir mi 'dod / /
gal te me dang 'brel pa'i sa phyogs su dud pa dmigs pa las rjes su dpag par bya ba lta na me dang ldan pa'i sa phyogs de nyid rjes su dpag par bya'o zhes ci'i phyir mi 'dod /
der me yod par mi rtogs pa ni ma yin no / /
gang dag 'brel pa dpag par bya'o zhes zer ba de la brjod pa dang /
'brel ba'ang gnyis ni yod ma yin / /
gang na dud pa yod pa de na me yod do zhes 'di ltar tha snyad byed kyi me'am dud pa'i 'brel ba la sogs pa yod pa ma yin no / /
gzhan yang /
de bzhin drug pa'i sgra ru 'gyur / /
'brel pa rjes su dpag par bya ba byed pa'i lta na 'brel ba can gyi mes me 'di 'brel pa zhes drug pa'i sgra thob par 'gyur gyi /
'di na ni me'o zhes ni ma yin no / /
gang gi phyir 'brel pa ni me 'di la'o zhes dang po'i sgras brjod do / /
rang gi chos kyi 'brel par ni / /
brjod par mi bya'o / /
gzhan ma brjod pa ni de ltar rjes su dpag par bya ba ma yin te /
'on kyang /
don smos phyir /
me 'di la zhes smras pa'i don dang 'brel par brjod par 'gyur ba'i yin no zhe na /
sngar brjod pa'i 'thad pas de ni dud pas rjes su dpag par bya ba ma yin pa'i phyir / /
gtan tshigs 'di dang 'brel pa min / /
gang gi phyir dud pa las ma gtogs pa med na mi 'byung ba'i 'brel pa nyid ni bstan par bya ba ma yin te /
'di ltar me nyid la'o / /
nyes pa de dag ni med de /
gang gi phyir me dud pa dang ldan pa'i sa phyogs dang med na mi 'byung ba'i 'brel pa bstan par bya ba ma yin yang de rjes su dpag byar byed pa de bzhin du 'brel ba la yang 'gyur ro zhe na /
rnam gzhag de ni spang ba ste /
ci'i phyir zhe na /
rtags kyi 'khrul ba med pa ni / /
chos las gzhan du ston par byed / /
der grub de dang ldan pa yi / /
chos can go bar bya ba yin / /
gang me dang dud pa med na mi 'byung ba'i 'brel pa de gzhan du bstan par byas nas yul gzhan du dud pa de 'ba' zhig tsam mthong yang gang na dud pa yod pa de na me yod do / /
me dang ldan par grub pa ston par byed do / /
de lta ma yin na sa phyogs gzhan du bsgrub bya dang dud pa med na mi 'byung ba bye brag tu bstan par mi nus so / /
gzhi thun mong ba nyid du bstan pa ste gang na dud pa yod pa de na me yod do zhes bstan pa'i phyir ro / /
de'i phyir gtan tshigs chos las gzhan du mi 'khrul par bstan pa de ltar 'thad pa yin gyi /
chos tsam yang bsgrub par bya ba ma yin la 'brel pa yang ma yin no / /
rtags kyi rjes su bstan bya ba'i / /
chos la dpyad pa gzhan yang 'jug /
rtags dang chos dang chos la mi 'khrul pa yod pa yin pa bstan par bya ste /
de dang ldan pa'i chos can du grub pa de'i /
chos don du ma gtan tshigs kyis / /
rnam pa thams cad du rtogs min / /
gang dang 'brel ba yongs bcad nas / /
chos gzhan dang bral thob par byed / /
dper na me la 'bar ba dang rno ba la sogs pa du ma yod kyang dud pas bye brag de go bar mi byed de 'khrul pa'i phyir ro / /
gang dang rjes su 'brel ba de las gzhan pa ni me ma yin te /
rdzas nyid dang yon tan nyid la sogs pa de dag gis rdzas ma yin pa la sogs pa las log pa tsam 'ba' zhig thob par byed pa ste /
dper na mes me yin pa las log pa'i rang dang 'brel pa tsam thob par byed pa de bzhin du 'di yang me ma yin pa thams cad la ma mthong ba nyid gzhan la ni mthong ba yin no / /
yon tan dri dang dri bsung sogs / /
de yi bye brag gi rim pas / /
rdzas min la sogs rnam bcad nas / /
ut+pal sogs re re rtogs / /
de la yon tan nyid kyis rdzas ma yin pa las log pa dang /
dri nyid kyis sa'i rdzas ma yin pa las log pa dang /
dri bsung ba nyid kyis dri nga ba'i spyi las log pa dang /
dri bsung ba'i bye brag gis ut+pal ma yin pa la sogs pa las log pa re re rtogs par byed pa yin no / /
de lta ma yin na ni /
gal te mthong ba bzhin gtan tshigs / /
sgrub pa'i sgo nas 'jug pa ni / /
thams cad rtogs par mi 'gyur ram / /
yang na thams cad rtogs par 'gyur / /
gal te yang dper na me la dud pa mthong ba bzhin du phyis kyi tshe yang 'jug par byed na ni nam yang rtogs par mi 'gyur te /
dper na me mtha' dag la ma mthong ba bzhin du me 'di yang mi rtogs par 'gyur ro / /
gal te ji ltar mthong ba bzhin du rtogs par byed na ni gsal ba dang rno ba la sogs pa'i bye brag rnams kyang rtogs par 'gyur ro / /
gal te me ma yin pa rnam par bkag ste spyi'i tshul gyis 'jug par byed na ni de'i phyir sgrub pa'i sgo nas 'jug pa la yang tshul de nyid blta'o zhes shes par bya'o / /
bye brag gi tshul gyis ni ma yin no / /
gal te spyi las yin grang na / /
de ni de las gzhan du 'gyur / /
rten rnams ma mthong ba yi phyir / /
tha dad min gcig mthong mi 'gyur / /
re zhig me las gzhan pa'i me nyid ces pa'i spyi ni yod pa ma yin no / /
yod du chug na yang de mthong ba ni mi srid do / /
rten mtha' dag ma mthong ba'i phyir du ma rnams las gnyis nyid la sogs pa'i thun mong ba ni yod pa ma yin no / /
gang dag spyi mthong zhing gzung ba po yang rten ma bzung ba po dang mtshungs shing 'dra bar 'gyur ro / /
gal te rten gcig bzung bas kyang thams cad gzung ba yin na ni /
de yang rten bzhin du du mar 'gyur ro / /
'di ltar yang rjes su dpag par bya ba ni cha shas cung zad tsam las rtogs par bya ste /
cha shas 'di lta bu'i tshul nas /
rtags can la ni mi 'gyur zhing / /
de nyid kyi chos du ma na'ang / /
cig shos thob par byed pa yin / /
dud pa ni cha shas 'ba' zhig me las mi 'khrul ba yin no / /
dud pa nyid dang skya bo nyid la sogs pa ni /
de nyid thob par byed pa yin gyi /
rdzas nyid la sogs pas ni ma yin te /
'khrul pa'i phyir ro / /
yang brjod pa rtags can gang rjes 'brel ba yi / /
rtags can de 'dir rtogs bya yin / /
bye brag rtogs bya ma yin te / /
de dag nyid las 'khrul phyir ro / /
rtags can rjes su 'brel pa'i don / /
rtogs bya rtags can gyi bye brag /
ma yin de la rtogs pa po'i / /
rtogs pa rab tu 'khrul pa'i phyir / /
zhes bya ba bar skabs kyi tshigs su bcad pa dag go / /
ci ste 'brel pa ni yang dag par 'phrod pa bzhin du gnyis ka dang 'brel pa yin pa'i phyir rtags can gyi chos rtags la yang 'gyur ro zhe na /
de ni yod pa ma yin te / /
'brel ba gnyis las gnas mod kyang / /
rtags dang rtags can stobs gcig pa / /
rten dang brten pa bzhin yin gyi / /
yang dag 'phrod pa bzhin ma yin / /
'brel pa gnyis la gnas par bden mod kyis kyang 'brel ba tsam gyis rten dang brten pa'i chos su 'gyur ba'am /
brten pa rten can gyi chos dang thun mong du 'gyur ba ni gang na yang yod pa ma yin no / /
de bzhin du rtags rtags can du 'gyur ba'am ma yin te /
gzhan du rtags dang rtags can 'gyur ba ni gang na yang yod pa ma yin no / /
yang dag par 'phrod pa na ji ltar gcig dang 'brel ba de kho na ltar gnyis pa dang yang ste /
de'i phyir de dang 'di ni mtshungs pa ma yin no / /
'di ltar /
rtags dang rtags can yod pa nyid / /
cig shos rtags can nyid la yod / /
rtags dang rtags can dag 'brel pa'i / /
rjes dpag bzlog nas gnas pa yin / /
de'i phyir na rtags can ni rtags la yod pa nyid do zhes brjod do / /
gang me kho na la yod pa'i du ba'i rdzas nyid la sogs pa yang go bar byed pa yin la /
gsal ba dang rno ba la sogs pa ni go ba ma yin pa'i phyir rtags rtags can nyid du yod pa ma yin no / /
de'i phyir gzhan du ni rigs pa ma yin pas gang du ba nyid bzhin du ba'i skya bo la sogs pa yang go bar byed pa min zhing rdzas nyid la sogs pa ni ma yin no zhes brjod do / /
de ltar rtags dang rtags can du 'brel ba'i nges par bzung ba ni phyin ci log tu gnas pa yin no / /
ci ste yang rtags yin yang rtags can du 'gyur ba ni dper na byas pa nyid dang mi rtag pa nyid lta bu zhe na /
rtags kyi khyab pa'ang 'dod pa ste / /
de yi cha nas rtags can yin / /
khyab byed cha nas de go byed / /
ma yin ba lang rwa can bzhin / /
gang cung zad tsam nas rtags rtags can du 'gyur ba ni yod mod kyis kyang /
des de la khyab pa'i tshul gyis rtags kyi yan lag tu 'gro ba ni ma yin te /
dper na rwa can nyid kyis ba lang la khyab kyang des ba lang go bar byed pa ni ma yin gyi khyab byed de nyid ba lang gis go bar byed pa bzhin no / /
ci'i phyir zhe na /
so sor bkag pa'i mi 'khrul ba / /
gang phyir 'brel pa la ltos yin / /
de phyir rtags kyi rtags can la / /
khyad pa bden yang byed po min / /
byas pas mi rtag pa la khyab tu zin kyang rtag pa nyid bkag nas go bar byed pa de bzhin du mi rtag pas byas pa la khyab pa nyid kyis kyang ma byas pa bkag nas go bar byed pa yin no / /
de'i phyir mi rtag pa'i don la byas pa nyid kyis khyab pa nyid kyis ma byas pa'i go skabs yod pa ma yin pa'i phyir mi rtag pas byas pa la ma byas pa bkag nas go bar bya ba nyid du 'gyur gyi go bar byed pa ni ma yin no / /
yang brjod pa /
byas pa nyid kyis 'jig pa la / /
khyab kyis ma byas pa yis min / /
rtag pa med la khyab pa'i phyir / /
ma khyab pa yi don gyis ston / /
rwa can nyid kyis ba lang la / /
khyab par rwa can min pa bzlog /
glang la rwa can gyis khyab bzhin / /
ba lang gi don zlog byed min / /
zhes bya bar skabs kyi tshigs su bcad pa dag go / /
rang gi don gyi rjes su dpag pa nges par bstan to / /
rtsod pa sgrub pa nas ni med na mi 'byung ba'i don mthong ba de rigs pa rjes su dpag pa'o zhes brjod do / /
de la /
med na mi 'byung ba mthong ba'i / /
rang gi rnam pa tsam mthong na / /
gal te med na mi 'byung ba'i / /
med na mi 'byung ba de 'ba' zhig tsam mthong bar 'dod pa yin na ni de /
rig ces mi brjod /
ces bya ba ni 'dir phyis bcug pa'o / /
ci ste yang de rig ces bya ba 'dis /
gzhan nyid du /
brjod na ni lta bur gang la /
gal te med na mi 'byung ba'i don gzhan du mthong bar 'dod pa lta na ni /
'di mthong zhes ji ltar brjod par bya /
gang la don ni bsgrub bya la zhe na /
ci ste yang lhag ma don zhes pas bsgrub bya'i skabs su bab pas na don gang bsgrub par bya ba la mthong ba de rjes su dpag pa ste /
med pa mi 'byung ba nyid rig pa'o zhes 'dod pa yin na ni de lta na /
med na mi 'byung zhes ci dgos / /
'di ltar sngar med na mi 'byung ba smos pas phyis kyang yod pa nyid de /
med na mi 'byung ba nyid ni don mthong zhes pas rig cing de rjes su dpag pa yin pa'i phyir ro / /
dud sogs me sogs la mthong las / /
gzhan pa'i dpag bya de rig gang /
rjes su dpag pa nyid dper brjod pa'i me la sogs pa la du ba la sogs pa mthong ba las gzhan pa'i dpag par bya ba'i don gang med na mi 'byung bas de rig ces ji ltar rjod par byed /
chos don du ma yod pa la / /
de rig pa zhes ji ltar brjod / /
chos kyi don du ma yod pa la du bas go bar bya ba'i cha ni gang yin /
du ba yang gang gi cha nas gsal bar byed ces ni ma bstan to / /
rigs pa can rnams na re de sngon du song ba can gyi rjes su dpag pa ni rnam pa gsum ste /
snga ma dang ldan pa dang /
lhag ma dang ldan pa dang /
spyir mthong ba can no zhes zer ro / /
de la re zhig mngon sum sngon du 'gro ba ni rigs pa ma yin te /
gang gi phyir /
'brel ba dbang po'i gzung bya min / /
rtags dang rtags can gyi 'brel ba ni dbang po'i shes pa'i yul yang ma yin la rtags dang rtags can mngon sum pa'ang ma yin na de mngon du song ba can ni rjes su dpag pa'o zhes gang gis 'gyur /
ji ltar na rjod par byed /
snga ma dang ldan pa zhes bya ba 'di la snga ma dang mtshungs pas na snga ma lta bu'o zhes lta bu'i sgrar 'gyur ba'am /
'di la snga ma'i chos yod pas na de dang ldan pa'o zhes ldan pa'i sgrar 'gyur grang na /
de las cir 'gyur /
thams cad srid phyir lta bur min / /
thams cad ces bya ba ni rjes su dpag pas 'brel pa 'dzin pa nyams su myong ba bzhin du phyis kyang rtags kyis rjes su dpag par bya ba 'dzin par byed do / /
de'i gcig sngon du song ba lta bu'o zhes ni brjod par mi bya'o / /
'brel ba gzhan las kyang 'di sngon ma ltar na zhes 'dzin la /
des ma mthong ba'i phyir dang /
ma mthong ba'i rjes su dpag pa nyid la lta bu'i sgra sbyar bar mi bya'o / /
'khrul ba'i phyir na ldan pa min / /
ldan par byed pa ni rigs na / /
sngar 'di ru yod do zhes 'bras bu snga ma dang ldan par byed na ni yul de shes pa yang snga ma dang ldan par 'gyur la /
rgyu la 'bras bu shes par byed pa de ltar ni 'khrul pa'i phyir tshad ma ma yin no / /
rgyu yod na bden du chug na yang gegs srid pa'i phyir dang /
rgyu gzhan ma tshogs pa srid pa'i phyir 'bras bu mi 'byung ba srid pa yin no / /
de ltar na re zhig snga ma dang ldan pa ni rigs pa ma yin no / /
lhag ldan la yang lta bur ram / /
lhag ma lta bur zhes yang gal te de lta bur byed na ni mngon sum phyi ma dang yul mtshungs pa'i shes pa de yang lhag ma lta bu zhes 'gyur la /
de yang 'khrul pa'i phyir tshad ma ma yin te /
gzugs mtshungs pa tsam gyis ro mtshungs par 'gyur ba'i nges pa ni yod pa ma yin no / /
de ltar na lhag ma lta bu'o zhes lta bu'i sgrar yang sbyar bar mi bya'o / /
'brel gzhan las kyang rtogs mi 'gyur / /
lhag ma dang ldan las 'gyur min / /
gang rgyu lhag ma dang ldan pas lhag ma dang ldan pa yin na ni de'i shes pa yang lhag ma dang ldan par 'gyur la /
de ltar yang 'bras bu ma bzung ba med na mi 'byung ba'i 'brel ba bzung nas rgyu rjes su dpog pa med par 'gyur na de yang mthong ba yin no / /
de bzhin du byas pa la sogs pa las mi rtag pa la sogs pa rjes su dpog par yang 'gyur ro / /
sngar ji lta bar brjod pa'i rjes dpag rnams la yang 'brel pa rtogs par mi 'gyur zhing / /
'brel gzhan las kyang rtogs mi 'gyur / /
zhes brjod par bya ste /
phyi ma la mthong ba'i phyir ro / /
rgyu nyid la sogs pa'i 'brel ba can gyis 'bras bu la sogs pa'i rnam pa can gyi shes pa skye ba rjes su dpog par thal bar 'gyur ro / /
'brel ba can nyid tsam gyi sgo nas rtags dang rtags can gyi shes pa skye ba dang /
rnam pa thams cad du bdag nyid thams cad kyis rgyu dang 'bras bu gzung ba'i phyir ro / /
de ltar na snga ma dang ldan pa dang lhag ma dang ldan pa ni rigs pa ma yin no / /
phyir mthong ba la'ang de bzhin du'o / /
de yang rgyu 'bras kyi 'brel ba nyid las yul la shin tu lkog tu gyur pa las 'jal bar brjod pas na'o / /
rjes dpag gi shes pa thams cad kyi tshad ma'i gzhal bya la /
'bras bu gzhan ma nyid mi thob / /
'bras bu med par tshad mar 'gro ba yang rigs pa ma yin te /
byed pa po dang las kyi bya ba dang 'bras bu yin pa'i phyir ro / /
rtags kyi shes pa tshad ma yin zhe na /
'di snyam du rtags kyi shes pa tshad ma la rjes dpag gi shes pa tshad ma'i 'bras bu'o zhe na /
de yang rigs pa ma yin no / /
de yang yul tha dad las ni ma yin te /
'dir yul gzhan la tshad mar 'gyur zhing gzhan la 'bras bur 'gyur ba ni yod pa ma yin no zhes sngar brjod zin to / /
rtags kyi shes pa tshad ma yin pa'i lta na ni /
rnam par dbye ba'ang 'grub mi 'gyur / /
gang rjes su dpag pa ni snga ma ldan pa dang lhag ma dang ldan pa'o zhes rtags can gyi dbye bas de dag 'grub par mi 'gyur te /
rtags yul yin pa'i phyir ro / /
gang yang snga ma dang ldan pa'i rjes su dpag pa kho na rnam pa gsum du 'gyur te /
dus gsum la 'dzin pa'i phyir ro zhes pa'i nges par bzung ba de yang rigs pa ma yin no / /
rjes dpag thams cad dus gsum gyi yul la 'jug ste /
dus gsum pa can no zhes brjod pa'i phyir ro / /
de lta bu'o zhes pa'i phyogs la ni 'brel pa bstan pa med pa'i phyir rnam pa gsum ni rigs pa ma yin no / /
de la de lta bu'i rjes dpag kyang bkag pa yin no / /
bye brag pa rnams na re 'di ni 'di'i 'bras bu dang rgyu dang 'brel pa dang don gcig la 'du ba dang 'gal ba can no zhes bya ba de dag ni rtags las byung ba'o zhes zer ro / /
de la re zhig sngar /
rgyu las 'bras bu grub pa med / /
rigs pa can gyi rjes dpag dgag pa'i skabs su snga ma dang ldan pa dang phyi ma dang ldan pa'o zhes bya ba 'di la rgyus 'bras bu rjes su dpog pa'i gtan tshigs med do zhes brjod do / /
'brel ba ni rnam pa gnyis te ldan pa dang 'du ba'o / /
de yang me dang du ba dang ba lang dang rwa lta bu'o zhes so / /
de la re zhig /
ldan pa'i rtogs pa grub pa med / /
ldan pa mngon par ma shes kyang med na mi 'byung ba 'ba' zhig tsam gyi dran pa las kyang mthong ba'i phyir ro / /
mi rtogs par byed pa la 'brel ba ma bzung na ni gzhal bya gsal bar byed pa'i rgyu mtshan du rigs pa ma yin no / /
shes pa'i rgyu nyid las de'i shes par byed pa yin pa'i phyir ro / /
de la yang ldan pa bar gyi me med pa'i rgyu mtshan yin na ni me yang du ba'i shes pa'i rgyur thal bar 'gyur te /
ldan pa ni /
gnyis dang ldan phyir /
gnyis ka yang gsal bar byed pa nyid du thal bar 'gyur ro / /
lcags gong dang sol me'i gnas skabs su dud pa med pa'i me yang mthong ba yin no / /
gal te dmigs kyis bsal bas gcig ni gtan tshigs su mi 'gyur te /
the tshom can ni gtan tshigs ma yin no zhes dmigs kyis bsal ba yod pas de las me'i rgyu nyid du mi 'gyur ro / /
me du ba dang gdon mi za bar ldan pa ni ma yin zhing /
du ba ni gdon mi za bar me dang ngo zhe na /
de yang ma yin te /
gang gi phyir tha dad min /
phyir zhes pa ni tshig gi lhag ma'o / /
ldan pa ni tha dad pa ma yin te /
de ni gcig la ji lta ba bzhin du gnyis pa la yang yin pa'i phyir gcig rgyu ma yin par ni rigs pa ma yin no / /
lan cig gi 'brel ba ma zin na ni rgyu 'jal bar byed pa mi 'thad na yang 'di'i 'khrul pa nyid gang las rnam par dpyod /
gang med na mi 'byung ba'i 'brel pa'i ltar na ni 'dir gnyis ka ni ma yin gyi gdon mi za bar gcig kho na rgyu yin no zhes 'thad pa yin no / /
me dang ldan pa'i du ba ni / /
cha 'ga' zhig las ma yin pas / /
du ba'i thams cad go byed dam / /
me yi bsal ba'am go byar 'gyur / /
ldan pa'i 'brel pa ltar na ni / /
me'i rno ba dang gsal ba la sogs pa'i bye brag rnams kyang thob par 'gyur te /
thams cad kyi bdag nyid kyis ldan pa yin pa'i phyir ro / /
de bzhin du yang du ba'i rdzas la sogs pa tsam bzung ba'i bdag nyid de nas kyang me rtogs par byed par 'gyur te /
de rdzas la sogs pa'i dngos po dang ldan pa ma yin pa ni ma yin no / /
ji ltar ldan pa la skyon yod pa /
de bzhin du ba la sogs pa'ang /
de la yang ba lang rwa can yang ma yin la yang na ser zal la sogs pa'i bye brag kyang rdzas nyid la sogs pa'i spyis go bar 'gyur ro / /
de ltar don gcig la 'du ba la 'du ba mi 'thad par brjod do / /
'gal ba yang ni srid pa'i phyir / /
ji ltar srid pa ltar brjod par bya ste /
gang du mngon du ma gyur pa'i 'byung ba yang rtags dang rtags can du brjod par bya'o / /
de bzhin du mngon du gyur pa la yang bye brag dang spyis phan tshun rtags dang rtags can du brjod par bya ste /
de cha 'ga' zhig gi sgo nas 'gal ba ni ma yin pa'i phyir ro / /
yang brjod pa /
rtags kyi spyi gzhan rtags min zhing / /
bye brag rnams kyang rtags can min / /
gzhan gyi ltar na thams cad nas / /
go bya go byed du yang 'gyur / /
zhes bya ba bsdu ba'i tshigs su bcad pa'o / /
ldan pa rjes su dpog par byed pa'i rgyu yin na ni dpag par bya ba ldan pa tsam rtogs par thal bar 'gyur te /
gzhan du na rtags la rtags can shes pa'i nus pa med pa'i phyir ro / /
de bzhin du 'du ba la sogs pa la yang brjod par bya'o / /
gal te 'dir dud pas me'i yod pa tsam grub pa ni ma yin te /
de sgrub pa'i phyir ro / /
gang la dud pa yod pa'i sa phyogs der me dang ldan no zhes bsgrub par bya ba ste /
de lta ma yin na 'dir zhes pa don med par 'gyur ba'i phyir ro / /
de ltar na mes kyang dud pa'am me'i rno ba la sogs pa la yang zhes bya ba yang mi 'byung ngo zhe na /
de ltar na ni dam bca' ba'i phyogs gcig gtan tshigs su 'gyur ro / /
de'i phyir gdon mi za bar rtags dang rtags can ldan pa las ni ma yin gyi /
'on kyang med na mi 'byung ba kho na las so / /
yul dang dus la ltos su chug /
de ni yul la ltos kyang med na mi 'byung ba nyid yin te /
sngar sa phyogs su me med na dud pa mi 'byung bar dmigs pa'i phyir ro / /
dus la ltos pa'i phyogs la yang / /
gtsub shing gtsubs pa'i gnas skabs na / /
ji srid du me med kyi dus de srid du dud pa mi 'byung ba'i phyir ro / /
de'i phyir dud pas me dpog pa'i rgyur ldan pa yod pa ma yin no / /
'du ba yang ba lang gi rwa yod par dpog pa'i rgyu ma yin te /
mngon sum pa ma yin pa'i phyir ro / /
'brel pa yod du zin kyang /
rgyu ni khong du chud mi 'gyur / /
'brel pa ma dmigs par mngon par gsal bar byed pa ni mi 'dod do / /
'du ba yod du zin kyang rtogs pa ni med na mi 'byung ba nyid dmigs pa kho na las yin pa'i phyir /
de kho na rgyu yin no / /
don gcig la 'du ba ni rnam pa gnyis te /
'bras bu dang 'bras bu gzhan dang /
rgyu dang rgyu gzhan no / /
der yang dper na gzugs reg bya lta bu dang lag pa dang /
rkang pa la sogs pa lta bu'o / /
'di la yang de nyid brjod par bya'o / /
'brel pa yod du zin kyang rgyur ni khong du chud mi 'gyur /
don gcig la 'du ba ni gang du yang mngon sum du ma gyur to / /
don gcig la 'du ba gnyis yod du zin kyang rtogs pa ni med na mi 'byung ba kho na las mthong ba yin no / /
'dir yang gzugs kyis reg bya bzhin / /
reg byas kyang gzugs gsal bar byed par 'gyur te /
'brel pa khyad par med pa'i phyir /
don gcig la 'du ba nyid la ni khyad par yod pa ma yin pas gcig las 'khrul par brjod pa bzhin du 'brel ba las kyang rgyu ma yin pa nyid du thal bar 'gyur ba yin no / /
gang don gcig la 'du ba ni gnyis kho na'o zhes brjod pa de la /
gzhan yang srid phyir gnyis ma yin / /
rgyu yang rgyu dang 'bras bu las / /
'bras bu'i don gcig la 'du ba'i rtogs pa ni mthong ba nyid de /
dper na ma gyur pa zhes bya ba dang /
ma gyur pa las zhes brjod pa lta bu'o / /
de'i phyir don gcig la 'du ba ni rnam pa gnyis nyid do zhes nges par bzung ba ni rigs pa ma yin no / /
'gal ba ni rnam pa bzhi ste /
mngon sum du gyur pa las ma gyur pa'o zhes bya ba de lta bu la sogs pa'o zhes pa 'di yang thams cad du /
gang zhig 'gal ba de rtags yin / /
sprin dang rlung gi sbyor ba dang char 'bab pa ni 'gal la rag na 'dir char 'bab pa ni gtan tshigs ma yin gyi 'on kyang de med pa yin no / /
char mi 'bab pa dang sprin dang rlung gi sbyor ba ni 'gal ba yod pa ma yin no / /
de bzhin du gzhan la yang brjod par bya'o / /
gal te rtags ni rtogs pa sngon du 'gro ba can yin pa'i phyir mngon du ma gyur pa la sogs pa'i rtogs pa gtan tshigs ma yin no zhes brjod do zhe na /
de ni rtags ma yin te /
'brel ba med phyir rtags blo min / /
rtags kyi blo la ni rtags can dang 'brel pa la yod pa ma yin no / /
ha cang thal bar 'gyur bas na 'brel pa'i don du mdo las 'di ni 'di'i zhes smos so / /
'di ni rtags nyid du rigs pa ma yin no / /
ci'i phyir zhe na /
rtags las byung ba'i bstan pa'i phyir / /
dpag par bya ba'i shes pa yang 'bras bur mi 'gyur zhing rtags brjod pa'i dran pa tsam las kyang khong du chud par thal bar 'gyur ro / /
de'i phyir zhes bya ba las bstan pas na dran pa la ltos pa'i rtags kyi shes pa nyid kyi rtags las byung ba'o zhes yin gyi de rtags ni ma yin no / /
gal te rgyur byas nas rtags su brjod pa ste /
'di ltar de'i rgyu'i bye brag la rtags kyi sgra mang du byas nas de ltar brjod par bas so zhe na /
de yang ma yin te /
gang gi phyir 'dir /
thams cad rtags su brjod ma yin / /
'dir byed pa po dang thams cad ni rtags ma yin te /
'di ltar rjes su dpag pa ni de brjod pa las kyang 'byung ngo / /
de lta ma yin na 'dir bdag dang phrad pa la sogs pa yang brjod par bya bar 'gyur ro / /
rtags kyi shes pa rjes dpag gi dngos kyi rgyu ni ma yin te dran pas bar du chod pa'i phyir ro / /
des na dngos kyi rgyu nyid du ni yod pa ma yin no / /
gang yang rtags ni rtogs pa sngon du 'gro ba can yin pa'i phyir zhes gang brjod pa de la gang gi phyir /
dran pa 'brel pa can du 'grub / /
'brel pa can gyi rtogs pas ni grub pa ma yin no / /
de skad du yang gang gi phyir / /
ma grub pa'i rtags ma yin no zhes bshad par bya'o / /
gal te 'brel pa gcig nyid las rjes dpag gi rgyur 'gyur ro zhe na /
de ltar ni bstan bcos nas brjod pa nyid de /
'bras bu la sogs mdor ma mtshon / /
gang dag bstan bcos su rgyu nyid dang /
'bras bu nyid dang /
rnam par 'gyur ba nyid kyi phyir zhes pa dang /
de bzhin du yod pa la rgyu ma yin pa'i phyir zhes pa mi rtag pa nyid dang rtag pa nyid kyi rtags su brjod kyi /
mdor mtshon pa ni ma yin no / /
de dag rnams las gang yang rung ba cig 'bras bu la sogs pa srid pa ni ma yin no / /
ji ltar mi srid de 'di gang gsal bar bya ba dang gsal bar byed pa grub pa de nyid rgyu dang 'bras bu'i dngos po'o zhe na /
gang 'di ltar gsal bar byed pa tsam rgyur 'dod pa de'i ltar na ni /
tha ma gsal byed du mi 'gyur / /
rgyu rnams kyi tha ma ldan pa la sogs pa gang yin pa de gsal byed du mi 'gyur te /
rgyu las tha dad pa'i phyir ro / /
gzhan yang /
don med gzhan las kyang de grub / /
'brel pa gzhan gyis kyang don khong du chud par byed do / /
gang gi phyir 'di 'di'i gsal bar byed pa'o zhes yid kyi rnam par shes pas rtogs par byed pa de'i rjes su dpog pa'i rgyu 'di don med pa nyid do / /
de lta bas na re zhig bye brag pa'i rjes su dpag pa ni sgrub par dka'o / /
grangs can pa rnams ni re zhig 'brel ba mngon sum pa gcig las lhag par grub pa ni rjes su dpag pa'o zhes zer ro / /
de la 'brel ba ni rnam pa bdun te /
de rnams gang yang rung ba'i mngon sum pa gcig gis lhag pa'i don mngon sum pa ma yin pa nges par grub pa'i gtan tshigs de ni rjes su dpag pa'o / /
rtags kyi shes pa cung zad ma nges par 'gyur te /
don ji lta ba ni ma yin no zhes khyad par du bya ba'i phyir phyis kyi rtsom pa 'jug ste /
mngon sum gyi spyi tsam las nges par ma bzung ba'i don gyi bye brag bstan pa las bye brag gi rtogs pa bskyed pa thams cad do zhes so / /
de lta bu 'dod pa ltar na yang mngon sum pa gcig las zhes pa ni rigs pa ma yin te /
gang gi phyir mngon sum ni /
rang don tsam las lta ba'i phyir / /
ba lang la sogs pa'i spyi dang bye brag gnyis ka la'ang rna ba la sogs pa 'jug pa ni med do / /
ci ste yang 'dod do zhe na ma yin te /
rna ba la sogs pa'i 'jug pa thams cad ni mngon sum ma yin te /
don ji lta ba ma yin pa'i phyir ro / /
de'i phyir de nyid bye brag tu brjod par bya ste /
gzhan du tha dad du mi bya ba 'khrul ba med pa zhes bya ba la sogs pa ji skad brjod pa bzhin no / /
gal te mngon sum gyi 'bras bu la mngon sum zhes brjod pa ste /
'di ltar mngon sum pa gcig las zhes 'dir mngon sum gyi 'bras bu yin gyi 'jug pa la mngon sum mo zhes brjod pa yin pas na de'i yul yang mngon sum par 'gyur bas na nyes pa med do zhe na de yang rigs pa ma yin te /
mngon sum ni rang don la lta ba'i phyir gal te mngon sum spyi dang bye brag gnyis ka'i yul can du 'gyur na ni /
de lta na yid kyi 'jug pa yang de'i yul can nyid kyi mngon sum du brjod par bya ste /
yul gzhan la tshad ma la / /
yul gzhan la 'bras bu 'gyur ba ni med do zhes sngar brjod zin to / /
yul gzhan la mngon sum gyi tha snyad byed pa ni rigs pa ma yin no / /
de nas 'di skad du 'brel pa can mngon sum pa gcig ces pa rnam pa gang gi sgo nas yin zhes brjod par bya'o / /
gal te nor nyid la sogs pa'o zhe na ma yin te /
de nyid nor can dang 'brel pa'i phyir ro / /
nor ni nor bdag dang 'brel ba nyid yod pas so / /
nor nyid la sogs pa'i rjes su 'byung ba'i dran pa don med par 'gyur ro / /
gal te gzhan no zhe na /
de ni ma brjod do / /
gal te rtags 'dzin par mtshungs so zhe na /
ma yin te /
de ni 'brel ba can nyid du mi 'dzin pa'i phyir ro / /
rjes su dpag par bya ba la yod pa'i rtags la dud pa la sogs pa nyid du bzung nas phyis de me la sogs pa med na mi 'byung ba nyid du dran par byed do / /
ji skad du brjod pa'i nor dang nor can la sogs pa'i 'brel ba gcig las lhag pa grub pa ni rjes su dpag pa'o zhes pa ni mi rigs te /
gang gi phyir zhe na /
de ma shes par de rtogs phyir / /
nor dang nor can la sogs pa ma shes par med na mi 'byung ba nyid dmigs pa las nges pa'i phyir ro / /
'brel ba 'dzin pa ni rjes su dpog pa'i rgyu ma yin te /
shes pa snga ma nyid de'i shes par byed pa'i rgyu yin pa'i phyir ro //
thams cad du nor dang nor can la nges par ltos so zhes pa'i mi 'khrul ba ni yod pa ma yin te /
de'i phyir 'brel ba las rjes su dpogs so / /
'brel ba dmigs nas yang mi 'khrul ba nyid la ltos te rjes su dpog pa ni rigs pa ma yin te /
de nyid gsal bar byed pa nyid du 'gyur ba'i phyir ro / /
'brel ba rjes su dpog par byed pa'i rgyu nyid yin na ni de tsam gyi rnam pas rjes su dpag par bya ba shes par 'gyur te /
de lta ma yin na rtags la shes par byed pa'i nus pa med par 'gyur ba'i phyir ro / /
'dir yang mes dud pa rjes su dpog par thal bar 'gyur te /
'brel ba khyad par med pa'i phyir / /
khyad par med pa ni rgyu mtshan can du 'brel bar ro / /
med na mi 'byung ba nyid kyi me dang dud pa dag la ni 'brel ba'i skyon de yod pa ma yin te /
gang gi phyir /
de ni gnyis gnas min phyir /
dud pa nyid ni me med na mi 'byung ba yin gyi /
me ni du ba med na mi 'byung ba ma yin pas nyes pa yod pa ma yin no / /
de ltar na re zhig 'brel ba de dag ni yod du chug kyang rgyu ma yin pa nyid do / /
gnod bya gnod byed kyi dngos po ni ma 'brel pa nyid de /
ci'i phyir zhe na /
de la rtags dang rtags can med / /
gang gnod bya gnod byed ni sbrul dang ne'u le lta bu ste /
de dag la ni rtags dang rtags can yod pa ma yin no / /
'di ltar sbrul rgyal ba dang ne'u le pham pa dag la ni 'gal ba med do / /
de bzhin du gzhan yang rig par bya'o / /
gang yang rjes su dpog par byed pa'i rgyu'i 'brel ba ni de dag nyid do zhes nges par bzung bar byed pa de la gang gi tshe tha dad pa dang rjes su 'gro ba la sogs pa rtogs par byed pa de'i tshe 'brel ba gang las yin /
rgyu dang rgyu can no zhe na /
dpyad par bya ste /
ci bskyed par bya ba dang skyed par byed pas yin nam /
'on te gsal bar bya ba dang gsal bar byed pas yin grang /
gal te snga ma ltar na ni 'di ltar rjes 'gro yod pa ma yin te /
so sor mi brjod tha dad las / /
rgyu can ni tha dad pa nyid yin la /
rgyu ni gtso bo yin pas rjes su 'gro ba tha dad pa las ston pa'i gtan tshigs nyid kyi so sor brjod par mi bya'o / /
nyes pa de ni med do / /
rjes su 'gro ba gzhan min phyir / /
rjes su 'gro ba gzhan tha dad pa las ni ma yin no zhe na /
gal te gzhan min rnam lnga min / /
gal te rjes su 'gro ba gzhan tha dad nyid las ltos par mi brjod na /
rnam pa lnga ru thob par mi 'gyur te /
de dag tha mi dad pa'i phyir ro / /
gtso bo'i cha nas brgya lam na'ang / /
skyed byed nyid du 'gyur ma yin / /
tha dad na yang skye byed min / /
de las kun tu 'thob 'gyur min / /
bskyed par bya ba dang skyed par byed pa'i dngos po'i 'brel pa ni gtso bo la sogs pa nyid kyi cha nas ma yin no / /
tha dad ni yod pa tsam la sogs pas kyang rtogs par 'gyur ro / /
gtso bo la sogs kyi gcig sogs / /
tha dad rnams kyi rjes 'gro nyid / /
la sogs gang las yongs su 'dzin / /
de yi phyir 'di gsal byed min / /
gang gi phyir tha dad rnams kyi rjes su 'gro ba bor tshod la sogs pas gtso bo dang skyes bu rtogs par byed pas na de nyid gtsug phud can gyi don bsgrubs pas te /
de'i phyir gtso bo yod pa nyid la sogs pa rtogs par byed pa'i gtan tshigs yin gyi /
bskyed bya skyed byed kyi dngos po ni ma yin no / /
'di ltar gtso bo yod pa nyid la sogs pa dang rjes su 'gro ba la sogs pa de rjes su bsgrubs na ni /
de bzhin nor dang nor can la / /
mtshon nas gsal byed ma yin nyid / /
'brel ba las kyang de mtshon phyir / /
'brel med nyid du yang dag brjod / /
'brel ba cig shos la ni cha 'ga' zhig las rtags dang rtags can du 'gyur gyi gang nor dang nor can la sogs pa la ni ma yin te /
'di ltar rnam pa thams cad du phan tshun gzung ba dang 'dzin par 'gyur bas na'o / /
nor la sogs pa ni cha gang gi sgo nas kyang gsal byed nyid ma mthong ngo / /
de'i phyir 'brel ba gzhan nyid las don brjod pa yin no / /
gzhan yang /
nor dang nor can la sogs tsam / /
rtags can 'dzin pa yin na ni / /
'brel ba las gzhan shes pas na / /
rnam pa kun tu 'dzin par 'gyur / /
nor gyi cha nas nor can nyid tsam gsal bar byed cing rtags can go bar byed pa yin na ni 'brel ba'i sgo nas 'dzin pa por nas rtags gzhan las nor gyi don brjod par nus pa ma yin no / /
de las shin tu 'das na yang bdag nyid thams cad nas rtags can 'dzin par 'gyur ro zhes thal 'gyur sems pas chog go / /
de ltar re zhig gtso bo dang rjes su 'gro ba la sogs pa rgyu dang rgyu can nyid kyi bskyed par bya ba dang skyed par byed pa po'i dngos po ma yin no / /
gsal bya gsal byed kyi dngos po'o / /
gal te gcig yin rnam bdun min / /
gsal bya gsal byed kyi dngos po nyid yin na ni nor dang nor can la sogs pa'i tha dad pa las de dag rnam pa bdun du dbye bar mi bya'o / /
de'i gcig kho na gsal byed ma yin pa ma yin du chug na /
cig shos rnams ni gsal byed du mi 'gyur ro / /
rgyu dang rgyu can gyi dngos po las tha dad pa yin pa'i phyir 'brel ba gzhan nye bar dmigs pa nyid 'dir 'di'i gsal bar byed par 'gyur ro / /
de'i phyir rjes su dpog par byed pa'i rgyu gzhan ni don med do zhes sngar brjod zin to / /
rgyu dang rgyu can gyi dngos po'i zhes kyang brjod par mi bya ste /
gang gi phyir rjes su dpog par byed pa'i rgyu nyid ni gsal bar byed pa nyid yin pas na'o / /
rgyu can nyid ces pa ni gsal bar bya ba gsal bar byed pa nyid la sogs pa yin no / /
gang yang lhan cig rgyu ba'i dngos po'i 'brel ba ni gtso bo la sogs pa dang rjes su 'gro ba'i zhes pa la'ang /
gal te gcig yin rnam bdun min / /
zhes pa de nyid kyi lan gdab po / /
gang lhan cig tu rgyu ba de gcig pu med na mi 'byung ba nyid yin na ni nor dang nor can la sogs pa lhan cig rgyu ba ma yin pas de dag las rjes dpag ma yin par 'gyur ro / /
lhan cig rgyu ba'i dngos po las lhag ma dang ldan pa'i rjes su dpag pa srid do zhes pa ni ma yin te /
des dbang po las 'das pa'i don ji ltar khong du chud /
de'i phyir de lta bu'i 'brel ba ni rjes su dpag pa'i rgyu ma yin no / /
gang yang rjes su dpag pa ni rnam pa gnyis te /
bye brag mthong ba dang spyi mthong ba'o zhes brjod pa de la re zhig bye brag mthong ba ni rjes su dpag pa nyid du mi 'dod do / /
ci'i phyir zhe na /
de dran par 'dod pa'i phyir ro / /
sngar nyams su myong ba'i dran pa gzhag nas shes pa gzhan la de 'di nyid yin no zhes pa ni rjes su dpag pa ma yin no / /
spyir mthong ba ni rnam pa gnyis po zhes pa 'di la re re'am gnyis ka yang rung ste /
nges par gzung ba rigs pa min / /
ji lta bur zhes par gzung bar bya ba gal te re zhig spyir mthong pa kho na rnam pa gnyis so zhes pa de lta na ni /
'bras bu dang rgyu dag las yang nas yang du rjes su dpog pa med par 'gyur ro / /
ci ste spyir mthong ba rnam pa gnyis kho na yin na ni nor dang nor can dang lhan cig tu rgyu ba dang /
gnod bya gnod byed kyi 'brel ba can de rnams kyi dang po ni rjes su dpag par mi 'gyur ro / /
de dag ni rgyu 'bras kyi dang po ma yin zhing bye brag 'dzin pa yang ma yin no / /
de skad du /
yang smras pa /
'brel ba bdun du bstan pa dang / /
rjes su dpag pa gnyis nyid dang / /
de sngon song ba'i rjes dpag gsum / /
'di dag gang gi khongs su bsdu / /
gal te yang 'di ltar nor bdag ni byed pa po yin zhing nor ni bya ba ma yin no / /
rjes su gzung bar bya ba dang 'dzin par byed pa nyid kyi phyir ro zhe ni /
de ni ma yin te /
'brel ba gzhan med par thal bar 'gyur ba'i phyir ro / /
thams cad du shes par bya ba dang shes par byed pa nyid du khas len par byed pa yin na ni phan 'dogs pa yin pa'i phyir ro / /
de dag ni gnyis so zhes nges par bzung ba de dag nges par gzung bar mi bya ste /
'bras bu med pa'i phyir /
spyir mthong ba ni rnam pa gnyis so zhes pa'i tshig gi 'bras bu ci zhig yin /
gal te gzhan la yang rnam pa gnyis yod pa de lta na ni rnam pa mang po nyid du 'gyur ro / /
gang yang ji skad du snga ma dang ldan pa'i rjes su dpag pa ni 'khrul pa can no zhes brjod pa de yang rigs pa ma yin te /
'brel ba can rnams la 'khrul pa med pa'i phyir ro / /
rgyu la ni gegs byed pa la sogs pa yang srid la 'bras bu med par yang 'byung ba'i phyir 'khrul pas na rjes su dpag pa ma yin no / /
gal te rgyu nyid rjes su dpag par byed pa'i rgyu yin pa'i phyir rjes su dpag pa nye bar brtags nas brjod par bya'o zhe na /
de ltar yang rigs pa ma yin te /
gang gi phyir gal te 'khrul na ni /
de rtags min /
ci'i phyir zhe na /
de las ni don de'i rtags ma yin te /
the tshom bskyed pa'i rgyu yin pa'i phyir ro / /
de'i phyir 'dir rjes su dpag pa nye bar gdags pa yang rigs pa ma yin no / /
rgyu la 'bras bu'i shes pa de 'byung ba srid kyang rtags 'khrul par ngo shes pa'i phyir ro / /
'khrul par brjod do zhe na /
de ni ma yin te /
de'i tshe de'i rgyu ma yin pa'i phyir ro / /
gang gi tshe der don ji lta ba ma yin pa'i nyes pa 'byung ba de'i tshe ni de'i rjes su dpag pa ma yin no / /
gal te yang rgyu dang 'bras bu'i shes pa dang mi ldan pas yang 'khrul par byed pa nyid ma yin la /
rag las pa yin na ni de ltar na /
'brel pa gzhan dag 'os pa yin /
de lta na ni gang mi 'khrul ba la ltos pa de nyid med na mi 'byung ba nyid de /
de rjes su dpag pa'i rgyu yin gyi 'bras bu dang 'brel ba ni ma yin no / /
gal te rnam par dpyod pa can gyi lhag ma dang ldan pa nyid ni rjes su dpag pa ste gzhan du gtan tshigs nyid la rjes su dpag par nye bar brtags nas brjod do zhe na /
de bzhin du de'i rjes su dpag pa thams cad la /
dpyod dang bcas par brjod par bya / /
mngon sum gyis spyi tsam bzung yang 'di la don gyi bye brag mi nges pa'i phyir te /
de na lhag ma dang ldan pa kho na rnam par dpyod pa dang bcas pa ni ma yin te /
yod pa'ang dpyod pa dang bcas phyir / /
rtags yod par grub pa 'di la ci 'di las 'gyur ram 'on te mi 'gyur zhes rnam par dpyod pa'i phyir ro / /
'di ltar chu klung gang bas na mi 'khrul ba nyid yin zhing rnam par dpyod pa dang bcas pa yin yang bya ba dang byed pa las ni ma yin te /
med na mi 'byung ba las yin pa'i phyir ro / /
gal te de ltar nges par bzung ba byas pas gang spyi mthong ba'i rjes su dpag pa de dag ni lhag ma dang ldan pa dbang po'i yul las 'das pa rnams yang dag par rtogs par byed do zhe na /
de ni rigs pa ma yin te /
gang gi phyir /
gzhan pa las kyang rab tu grub / /
gang gi tshe rjes su 'gro ba la sogs pa de nyid nas yang nas yang du gtso bo yod pa nyid la sogs pa rtogs par byed pa de'i tshe bye brag mthong ba la yang khong du chud par mthong ba'i phyir nges par bzung ba rigs pa ma yin no / /
gzhan yang /
gtsug phud can don gcig rtogs des / /
lhag ma dang ldan pa'i rjes dpag gi yan lag las de'i gtso bo gcig yod pa nyid khong du chud pa ni 'thad pa ste /
de'i dngos po nyid rgyu yin pa'i phyir ro / /
gal te de'i yang tha dad pa las rtogs par mi rigs so zhe na ma yin te /
de'i rjes 'gro la sogs pa las tha dad pa nyid 'bras bu yin pa'i phyir ro / /
tha dad tha snyad yod min pa'am / /
ci ste tha dad las gzhan ma yin pa'i rjes su 'gro ba la sogs pa las gtso bo gcig nyid la sogs pa bsgrub pa'i phyir lhag ma dang ldan pa'i gtan tshigs kyis ci zhig go bar byed ces brjod do / /
de lta na ni rnam par ldan pa rnam lnga brjod par mi bya zhing gtsug phud can gyi don bcu yang ma yin no / /
gzhan yang /
skyes bu'i rnam kun rtogs mi 'gyur /
skyes bu'i yod pa nyid dam /
mang po nyid dam /
tha dad pa'am /
tha mi dad pa yang rung rnam pa thams cad du rjes su dpag pas go bar mi 'gyur te /
skyes bu'i rgyu ma yin pa'i phyir ro / /
de lta bas na grangs can pa rnams kyi rjes dpag ni rigs pa dang mi ldan no / /
dpyod pa rnams kyi ni rjes su dpag pa la sogs pa mngon sum sngon du 'gro ba can yin pa'i phyir /
de dang mtshungs pa nyid yin pas mdor ma mtshon no / /
'grel pa byed pas ni ngag byed mkhan gyi bsam pa rjes su bzlas nas rnam par phye'o zhes zer ro / /
de la /
mngon sum sngon 'gro can yin phyir / /
rjes dpag la sogs mdor ma mtshon / /
zhe na dran 'dod zhe sdang dang / /
rtsol ba la sogs tshad mar 'gyur / /
gal te mngon sum sngon du 'gro ba can de nyid tshad ma nyid du shes zin pas ngag byed mkhan gyi rjes dpag la sogs pa ma brjod pa de lta na ni mngon sum sngon du song ba can yin pa'i phyir dran pa la sogs pa yang tshad ma gzhan nyid du 'gyur ro / /
'brel ba byed pas gzhan gzhung las bton te gcig tu bstun nas ni /
rjes dpag la sogs bstan pa ste /
mngon sum sngon 'gro can ma yin / /
mngon sum sngon du 'gro ba can nyid ni 'brel ba'am ldan pa la sogs pa la mngon sum pa nyid du brjod par bya na 'brel pa can nam gnyis ka ltar na yang rigs pa ma yin te /
ldan sogs yul la dbang blo med / /
yul la'ang de dag yod ma yin / /
dbang po ni thun mong ma yin pa'i yul can no zhes sngar brjod zin to / /
'brel ba ni du ma la brten pa yin na de ji ltar rtogs pa med pa'i dbang po'i blo'i yul du 'gyur /
'brel ba can yang 'brel ba can nyid du bzung na ni rjes su dpag pa la sogs pa nye bar mkho bar 'gyur na mngon sum gyis ni de lta ma yin no / /
'grel pa byed pas ni phal cher bye brag pa'i rjes su dpag pa nyid rjod par byed pa ste /
mthong ba'i spyi dang ma mthong ba'i la sogs par byed pa'i phyir ro / /
de la 'du ba dang don gcig la 'du ba dang 'gal ba dang de dang ldan pa rnams ni mngon sum pa ma yin te /
des ni ldan pa dang bcas pa'i 'brel ba can mngon sum par gyur pa yin par 'dod pa'i phyir ro //
de ltar khas len pa la brjod pa /
ldan pa rjes dpag gis rtags min /
ldan pa ni me dang du ba dag rjes su dpog pa ma yin te /
gnyis ka'i rgyur khyad par med pa'i phyir ro / /
rnam pa thams cad nas go bar 'gyur ro zhes brjod zin to / /
ldan pa can ni rang ngo bos / /
khong du chud par byed ma yin / /
'brel ba can gyi rang gi ngo bos ni rjes su dpag pa la 'ga' zhig tu yang phan mi 'dogs so / /
gzhan min mngon sum yang ma yin / /
ji ltar rtogs pa des rjes su dpag pa la phan mi 'dogs pa de bzhin du mngon sum la yang ngo zhes sngar brjod zin to / /
rjes su dpag pa dang rjes su bstan pa dang nye bar gzhal ba rnams la ni 'dir dgag pa brjod par mi bya ste /
gang gi phyir /
gang du phyir /
gang du rjes dpag la sogs 'di / /
bkag pa de bzhin de yang bkag /
'dir rang gi 'dod pa rjes su dpag pa la sogs pa cung zad kyang bsgrubs pa med do / /
'brel ba gzhan ma bstan pa'i phyir ro / /
'dir cung zad brjod pa ni bye brag pa'i 'dod pa kha cig las so / /
des na de bkag pa bzhin du 'di yang bkag par rig par bya'o / /
don gyi go ba gnyis ka la 'gag par brjod par bya ste /
don go rnams ni mtha' gcig tu / /
nges pa dang mtha' gcig tu ma nges pa'o / /
de la gang mtha' gcig tu nges te /
rjes dpag gang du mtha' gcig tu nges pa can gyi go ba ni dper na de 'tshod pa las snod dang rten la sogs pa'i don 'dzin pa lta bu ste /
de ni 'tshod pa'i rtags nyid las khong du chud par byed pa'i phyir rjes su dpag pa las tha dad pa ma yin no / /
cig shos brdzun /
mtha' gcig tu ma nges pa can nyid kyi don gyis go bas ni tshad ma nyid ma yin te /
the tshom gyi rgyu yin pa'i phyir ro / /
dper na rtsol ba las byung ba'i phyir mi rtag go zhes brjod pa las rtsol ba las ma byung ba'i phyir rtag ces pa ma nges pa yin pa bzhin no / /
gang 'di skad du nag pa khyim na med pa las phyi rol na yod par mtshon par byed pa ni dngos po med pa'i tshad ma nyid do zhes brjod pa de la /
nag pa khyim na med pa las / /
phyi na yod pa mtshon pa min / /
khyim gyi sgra yi don las 'dir / /
phyi na yod par rab tu rtogs / /
nag pa khyim na med ces bya ba 'di la khyim gyi sgra'i sbyor ba nyid las nag pa phyi rol na yod par don gyis go ba yin gyi /
med pa las ni ma yin no / /
gal te khyim dang phyi rol gnyis ka na med na ni med do zhes bya ba tsam nyid brjod par 'gyur ro / /
de'i phyi rol don gyi go ba nyid ni dngos po med pa'i tshad ma gzhan ma yin no /
gnyen po'i phyogs ma grub pa las / /
phyogs grub pa ru brjod pa yin / /
gang du grangs can pa rnams kyis gzhan gyi phyogs bkag nas rang gi phyogs bsgrub par 'dod pa thal bar 'gyur pa sel ba 'di yang sel ba yin par rig par bya'o / /
rang gi don gyi rjes su dpag pa nges par bstan to / /
tshad ma kun las btus pa las rang gi don gyi rjes su dpag pa ste le'u gnyis pa'o // //
gzhan don rjes su dpag pa ni / /
rang gi mthong don rab gsal byed / /
ji ltar rang gi tshul gsum pa'i rtags las rtags can gyi shes pa skyes pa de bzhin du gzhan la rtags can gyi shes pa bskyed par 'dod nas tshul gsum pa'i rtags brjod pa ni gzhan gyi don gyi rjes su dpag pa ste /
rgyu las 'bras bu brtags pa'i phyir ro / /
'dir yang tshul gang yang rung ba cig ma smras na yang ma tshang ba brjod par 'gyur ro / /
gal te rjes su dpag par bya ba ston pa ni / /
dam bca' ba bya ste /
rtog ge'i bstan bcos rnams su gzhan gyi don gyi rjes su dpag pa /
dgod pa de ji ltar yin zhe na /
de nyid dri bar bya'o / /
kho bo cag ni /
de la dpag bya bstan pa ni / /
rtags kyi don gyi yul du 'dod / /
yan lag rnams nas gang rjes su dpag par bya ba bstan pa de ni kho bo cag gi sgrub byed nyid du mi 'dod de / /
de nyid the tshom skyed par byed pa'i phyir ro / /
'on kyang rtags kyi don du yul bstan pa'i phyir de ni des bsgrub par bya'o / /
de yang /
rang gi ngo bo dang nyid ldan / /
rang dang 'dod 'gyur /
rang gi ngo bo kho na zhes bya ba ni bsgrub par bya ba'i ngo bo yin gyi grub pa las sgrub pa'i ngo bos ni ma yin no / /
de bzhin du rtags ma grub pa dang /
dpe ltar snang ba dag kyang yongs su spangs par brjod pa ste /
de dag sgrub par 'os pa'i ngo bor brjod par mi bya'o / /
rang dang 'dod 'gyur zhes smos pa 'dis ni rang gi bstan bcos la ltos nas khas blangs par bstan pa yin no / /
de yang ma bsal ba'o / /
mngon sum don dang rjes dpag dang / /
yid ches grags pas rang rten la'o / /
gang sgrub par 'dod pa'i chos kyi khyad par du byas pa'i chos can de la bsgrub par bya ba'i chos dang 'gal ba'i mngon sum dang /
rjes su dpag pa dang /
lung dang /
grags pa rnams te /
chos gzhan gyis ma bsal ba'o / /
de ltar na bsgrub par bya ba kha na ma tho ba med par bstan pa yin no / /
de lta ma yin na ni de ltar snang ba ste /
dper na sgra mnyan du mi rung ngo / /
bum pa rtag go / /
tshad mas gzhal bar bya ba'i don sgrub par mi byed do zhes pa lta bu dam bca' ba tsam dang 'gal ba dang /
gang yang thun mong ma yin pa'i phyir rjes su dpag pa ni yod pa ma yin zhing sgrar grags pa dang 'gal ba'i don sbyor ba ni ri bong can ni zla ba ma yin te yod pa'i phyir ro zhes bya ba lta bu ste /
de dag gis ni chos kyi rang gi ngo bo bsal ba'i sgo tsam cig bstan pa yin no / /
phyogs 'dis ni chos dang chos can gyi bye brag gi rang gi ngo bo bsal ba yang mtshon par rig par bya ste /
'di ltar dper na yan lag can ni yan lag las gzhan ma yin te /
srang mtho dman gyi bye brag ma bzung ba'i phyir ro / /
yan lag dang yan lag can dag ni gzhan ma yin te /
mngon sum ma yin par thal bar 'gyur ba'i phyir ro / /
rdzas ni yod pa ma yin te /
yon tan gyi rdzas rnams kyi rdzas rdzas ma yin par thal bar 'gyur ba'i phyir ro / /
gnyis ka'i rang gi ngo bo'i bye brag ni /
dper na smra ba'i don thams cad brdzun no zhes bya ba lta bu'o / /
smra ba yod mod kyis kyang smras pa dang smra ba'i bdag nyid brdzun pa nyid du 'gyur ba'i lta na ni de'i smra ba'i bdag nyid dang yang brdzun pa nyid gnyis ka rnam pa thams cad du bsal bar 'gyur ro / /
de lta bu ni gnyis ka'i rang gi ngo bo bsal to / /
ci ste smra ba'i bdag nyid kyi brdzun pa nyid bsal ba ma yin no zhe na /
de lta na ni gnyis ka'i bye brag bsal ba yin no / /
rigs pa can rnams na re /
bsgrub bya ston zhes pa 'di la /
grub pa med par don gyis byas / /
bsgrub bya smos pas ni grub pa log pa tsam du bstan pa'i phyir bsgrub bya'i bye brag nyid ni ma yin par gnas so / /
de lta na ni rtags dang dpe / /
ma grub pa yang bsgrub byar 'gyur / /
dper na sgra rtag ste /
reg par bya ba yin pa'i phyir blo bzhin no zhes bya ba dang /
de bzhin du mig gis gzung bya yin pa'i phyir mi rtag ces bya ba 'di yang bsgrub bya bstan pa'i phyir dam bca' bar thal bar 'gyur ro / /
'di la yang ci chos bsgrub bya yin nam /
ci ste chos can yin nam /
de ste gnyis ka yin zhes brjod par bya'o / /
de las cir 'gyur zhe na /
bsgrub bya chos yin chos mthun med / /
gal te chos can mi rtag pa nyid tsam bsgrub bya yin pa lta na bsgrub bya'i chos kyi mthun zhes ni sbyar du mi btub ste /
mi rtag pa nyid kyi chos mthun pa'i dngos po can gyi dpe med pa'i phyir ro /
chos can bsgrub bya'i rtags don med / /
chos can bsgrub bya yin pa lta na ni sgra ni grub pa yin pa'i phyir bsgrub bya sgrub pa'i gtan tshigs dgod par mi bya'o / /
gal te gnyis ka yin na ni skyon yang gnyis ka'o / /
'di la yang bsgrub bya bstan pa nyid dam bca' ba'o zhes nges pa gong du sbyor ba'am /
bsgrub bya bstan pa dam bca' ba nyid do zhes ngas par bzung bar 'og tu sbyor grang /
de las cir 'gyur /
gong du ngos bzung don med 'gyur / /
cig shos ltar na 'dod mi 'gyur / /
gal te bsgrub bya bstan pa nyid do zhes nges bzung gong du sbyor na ni sgrub byed du bstan pa'i rtags la sogs pa 'phangs zin pa'i phyir gong du nges bzung byas pa las don med do / /
ci ste bsgrub bya bsten pa dam bca' ba nyid do zhes nges bzung 'og tu sbyor na ni rtags kyi dper brjod pa'i don du bstan pa yang dam bca' bar 'gyur ba'i phyir dam bca' ba rigs pa dang mi ldan no / /
de bzhin bsgrub bya brjod pa la'ang / /
de bzhin te rigs pa can rnams la skyon brjod pa de bzhin du rtsod pa sgrub pa la yang /
rtags bsgrub par bya ba dang /
dpe ltar snang ba brjod par yang dam bca' bar thal bar 'gyur ro / /
gal te de ni yod pa ma yin te /
de la ni /
phyogs lhag phyir na srid ma yin / /
rtsod pa bsgrub pa ni bsgrub byar brjod pa tsam dam bca' 'gyur ba ma yin gyi 'di ltar phyogs bsgrub bya yin no / /
phyogs de ci zhig rnam par dpyad pa'i 'dod pa don te /
de phyogs yin pas bsgrub bya tsam de rtags ma grub pa la sogs par brjod pa yang dam bca' bar 'gyur ro zhes pa'i skyon ni med do zhe na skyon ji ltar na med de de la yang /
rnam par dpyad pa'i 'dod pa 'di / /
mi 'dod pa las log pa tsam / /
de ni mi 'dod pa log pa tsam yin par bas so / /
des na ji ltar bsgrub bya'i bye brag go bar byed /
rnam par dpyad pa'i 'dod pa ni 'di rtags yin nam ma yin zhes ming gi gzung bya la yang dpyad par nus pa'i phyir de yang dam bca' bar brjod pa yin no / /
bsgrub bya gzugs brnyan dang bcas pa bstan to / /
rigs pa can rnams na re dam bca' ba gtan tshigs dang 'gal ba dang dam bca' dang 'gal ba zhes bya ba de dag dam bca' ba'i skyon yin te /
dper na sgra rtag pa de thams cad mi rtag pa'i phyir ro zhes bya ba lta bu'o zhes zer ro / /
dam bca' gtan tshigs dang 'gal ba / /
dam bca'i skyon zhes rigs pa min / /
'dir ni dam bca' ba dang gtan tshigs su 'gal lo zhes pa gnyis ka rigs pa ma yin te /
ji ltar zhe na /
legs par ma bslabs pa rnams kyis / /
de ni chos mi mthun dpes brjod / /
gang gtan tshigs kyi sbyor ba 'di dam bca' ba dang 'gal bar brjod pa ni rigs pa ma yin te /
'di ltar chos mi mthun pa'i dpe'i sbyor ba nyid kyis yin pas na'o / /
der ni 'di ltar sbyor ba byas nas mdzes par 'gyur ro / /
sgra rtag ste thams cad mi rtag pa'i phyir zhes pa ni thams cad ma yin pas med pa'i phyir zhes don no / /
de lta na ni chos mi mthun pa'i dpes bsgrub bya med pa las gtan tshigs med par bstan pa yin no / /
rtag nyer 'jal gyis 'dir bsgrub bya / /
ma yin /
nye bar 'jal bas ni 'dir sgra la thams cad ces bya bas thams cad ma yin pa nyid rtags su brjod pa ni ma yin no / /
de ni ma grub pa ste thams cad kyi khongs su sgra yang 'dus pa'i phyir ram / /
dam bca' ba'i phyogs gcig yin pa'i phyir ro / /
gal te thams cad mi rtag ces pa la thams cad kyi sgras sgra dang bcas ste brjod na ni de ltar na thams cad kyi khongs su sgra yang 'dus pa'i phyir thams cad ma yin pa nyid ni med do / /
ji ltar med de /
gang gi tshe 'di phyogs gcig yin pa'i phyir thams cad ma yin pa'o zhe na /
de lta na ni gzhan la yang phyogs gcig yin pa nyid do / /
thams cad ma yin pas so / /
de lta na ni thams cad ma yin pa mi 'dod par 'gyur ro / /
ci ste de lta na yang dam bca' ba'i skyon nyid du 'gyur te /
mi rtag pa nyid kyis rtag pa nyid bsal ba'i phyir zhe na /
sgra la yod pa nyid sel bar 'gyur ba ni ma yin pa'i phyir sgra la yod par brjod pa yin pas ni chos mi mthun pa'i dpe'i sbyor ba nyid du sbyar bar bya'o / /
ci ste sgra dang bral ba thams cad de sgra nyid thams cad ma yin pa'o zhe na /
de yang dam bca' ba'i don gyi phyogs gcig yin pa'i phyir ma grub pa ste /
dper na mi rtag ste mi rtag pa'i phyir zhes pa bzhin no / /
sgra zhes pa ma grub pa'i don nyid yin pa de bzhin du thams cad yod pa ma yin pa'i phyir zhes pa'i gtan tshigs kyang ngo / /
ci ste 'dus pa rnams gzhan gyi don byed de /
'dus pa yin pa'i phyir zhes bya ba dang /
de bzhin du 'dus byas mi rtag ste 'dus byas yin pa'i phyir zhes bya ba de dag la yang dam bca' ba'i don gyi phyogs gcig gtan tshigs su 'gyur ba mthong ngo zhe na /
'dir 'dus pa dang 'dus byas thams cad ni dam bca' ba'i don ma yin te /
dpe med par 'gyur ba'i phyir ro / /
'on kyang 'di ltar mig la sogs pa dang /
'dus byas kyi phyogs gcig yin no / /
ci ste yang sgra nyid thun mong ma yin par 'gyur ro zhe na /
de ltar 'gyur ba'i nus pa ni med do / /
dam bca' ba'i don gyi chos ni thun mong ma yin pa ste mnyan par bya ba nyid thun mong ma yin par rigs kyi sgra la ni sgra gzhan med pa'i phyir de lta ma yin pas ma grub pa nyid ces bya ba'i gtan tshigs kyi skyon yin no / /
dpe'i skyon yang dam bca' ba'i skyon ma yin no / /
rtsod pa sgrub par ni 'di 'gal ba'i gtan tshigs ltar snang ba nyid kyi khongs su bsdus te /
mtshan nyid de lta bu las ni / /
'gal ba dang ldan min /
der ni 'gal ba rnam pa gnyis su bstan te /
dam bca' ba'i don dang 'gal ba dang /
grub pa'i mtha' dang 'gal ba'o / /
de gnyis ka yang 'dir mi srid do / /
de gnyis ka yang 'gal ba nyid ma yin no zhes bstan par bya'o / /
de ltar bsgrub bya bstan nas /
da ni gtan tshigs bstan par bya ste /
de la /
gang zhig bsgrub bya'i chos kyi rtags / /
de ltar snang ba phal che bas / /
des na gtan tshigs sogs don gyi / /
sngon du rgyas par de bstan bya / /
mthun phyogs la yod med rnam gnyis / /
phyogs kyi chos la yang rnam gsum / /
mi mthun phyogs la'ang so sor ni / /
yod med gnyis ka'i bye brag phyir / /
gang gi phyir 'dir phyogs chos rnam pa dgur bstan pa de'i phyir de nyid sngar brtag par bya'o / /
re zhig ci ste 'dir phyogs kyi chos su 'gyur zhe na /
ji ltar ni mi 'gyur / /
gang gi phyir chos can ni grub zin pa'i phyir sgrub par mi 'dod pas na nyes pa med do / /
gang gi phyir /
bsdus pa bsgrub bya yin pa'i phyir / /
chos dang chos can kha yar ba / /
dngos su yin yang de phyogs gcig /
yin phyir bsgrub byar rtags nas brjod / /
bsdus pa'i don rjes su dpag par bya ba yin par ni sngar bshad zin to / /
de dngos kyi bsgrub bya bsdus pa'i yan lag gi don chos tsam dang chos can kha yar ba la ni nye bar btags nas yin par brjod do / /
de'i chos yin pa'i phyir nyes pa med do / /
dper na ras yug tshig go zhes bya ba bzhin no / /
'di la yang gnyis ka la grub chos de las / /
tha snyad yin phyir gnyis ka la'am / /
gang yang rung ba la bzlog pa'am / /
the tshom chos grub 'dod ma yin / /
'dir gnyis ka la phyin ci log tu grub pa ni /
don gyi shugs kyis gtan tshigs nyid du mi 'dod de /
dper na sgra mi rtag ste /
mig gi gzung bya yin pa'i phyir zhes bya ba lta bu'o / /
gang yang rung ba la ste gcig tu phyin ci log tu yang grub pa ni dper na mngon par gsal bar smra ba la byas pa nyid lta bu'o / /
gnyis ka'am gang yang rung ba la the tshom du gyur pa ni dper na dud pa nyid the tshom za ba las me sgrub pa lta bu'o / /
chos grub pa ni dper na bde ba la sogs pa thams cad yod pa'i phyir bdag khyad par yod do zhes bya ba lta bu'o / /
'di la'ang phyogs kyi chos nyid du / /
mi 'dod thams cad sun 'byin du'ang / /
'di ltar cig shos su gnyis kar rab tu grub na ni /
sun 'byin pa'am grub pa yin / /
gang zhig gnyis ka la rab tu grub pa'i phyogs kyi chos ma yin pa ni dper na mig gi gzung bya nyid lta bu ste de ni sun 'byin pa'o / /
sgrub pa ni dper na rkyen gyi bye brag gis tha dad pa'i phyir zhes bya ba lta bu'o / /
gzhan ni 'di ltar sgrub pa ma yin /
sun 'byin pa yang ma yin pas der gang gis rtogs pa bskyed /
gzhan gyis slar yang bsgrubs na 'dod / /
gal te phyogs kyi chos nyid du bsgrubs na de sgrub byed yin zhing ci ste phyogs kyi chos ma yin pa nyid du bsgrubs na de sun 'byin pa yin no / /
phyogs kyi chos kyi sgrub pa nyid ni /
chos can chos can gyis sgrub min / /
chos des chos kyang ma yin gyi / /
'di ltar chos kyi chos sgrub cing / /
sgrub phyir chos can yang de bzhin / /
de la re zhig gang dag 'di skad du dud pas me sgrub pa ni chos can gyi chos can sgrub pa'o zhes zer ro / /
de yang rigs pa ma yin te /
de la me'i yod pa rtogs pa ni ma yin gyi 'di la'o zhes rjod par byed do / /
gal te der dud pa dang 'brel ba bsgrub byar byed na ni dam bca' ba'i don gyi phyogs gcig gtan tshigs su 'gyur ro / /
rjes su dpag par bya ba du ba la me mthong bar yang rigs pa ma yin te /
rjes su dpag pa med par thal bar 'gyur ba'i phyir ro / /
de'i phyir 'di la'o zhes gdon mi za bar sa phyogs khas blang bar bya ste /
de yang chos can nyid yin no / /
'dir yon tan dang yon tan can nyid kyi tshul nas chos dang chos can gyi rnam par gzhag pa byed pa ni ma yin no / /
de ltar na re zhig chos can gyi chos can bsgrub par bya ba yang ma yin no / /
chos can gyi chos can bsgrub par bya ba yang ma yin no zhes brjod par bya ste /
de la gang dag mes reg bya sgrub par byed do zhes zer ro / /
de ni rigs pa ma yin te /
'di la'o zhes brjod pa'i phyir sngar bzhin no / /
gal te re zhig rigs pa nyid yin te /
du ba thams cad la me ma mthong ba'i phyir ro / /
sa phyogs kyi bsgrub bya nyid yin yang me'i bye brag dro ba bsgrub bya yin pa'i phyir sa phyogs brtags pa don med do / /
dam bca' ba'i phyogs gcig gi gtan tshigs ma yin te /
me'i bye brag bsgrub bya yin pa'i phyir dang /
spyi gtan tshigs yin pa'i phyir ro zhe na /
me'i bye brag bsgrub bya yin no zhes bya ba ni sa phyogs kyi khyad par byas pa'i du ba'i bsgrub bya nyid du khas blang bar bya'o / /
der sa phyogs kyi bye brag la ci'i phyir zhe sdang /
me'i bye brag la gang gis na ngo srung bar byed /
gang dag chos kyi chos mi bsgrub cing chos can yang mi sgrub po zhes smra ba ni /
dper na gtso bo gcig yod de tha dad rnams dang rjes 'gro mthong ba'i phyir zhes pa lta bu'o / /
der ni tha dad pa nyid rgyu gcig pa nyid du bsgrub par bya ba dang /
'di ltar gyo dum la sogs pa rgyu gcig pa nyid du dper brjod pa bzhin no / /
de'i phyogs chos gzhan nyid bsgrub par bya ba yin no / /
ci'i phyir zhe na /
sgrub phyir chos can yang de bzhin / /
de bzhin zhes bya ba ni chos gzhan po des khyad par du bya ba'i chos can bsgrub byar bstan pa ste /
gang gi phyir de lta yin pa de'i phyir /
gtan tshigs kyi chos dang bsgrub par bya ba'i chos med na mi 'byung bar bsgrub pa yin no / /
gzhan gyis sbyor ba'i dogs pa bsu ba'i phyir smras pa /
dam bca' rtags kyi ngag gis gang / /
mi 'dod pa la thal ba rtsom / /
de ni len zhes shes bya ste / /
de yi sgo nas sbyor phyir ro / /
dper na sgra rtag pa ma yin te /
las rtag par thal bar 'gyur ba'i phyir ram /
rtag tu dmigs par thal bar 'gyur ba'i phyir ro / /
phyogs kyi chos de yang gtan tshigs nyid du /
gtan tshigs bsgrub bya'i rjes 'gro gang / /
med la med par brjod par bya / /
der ni lnga pa'i mtha' can dpe / /
'di lta ste dper na sgra mi rtag ste /
byas pa mi rtag pa'i phyir zhes pa'am /
rtag ste ma byas pa'i phyir zhes bya ba lta bu'o / /
'di la phyogs kyi chos nyid du ni yod pa ma yin gyi /
dpe'i mtshan nyid du yod pa ma yin pas na /
rtags ni nye bar sbyar las 'dod / /
'dir phyogs kyi chos ni nye bar sbyar ba las bstan par bya ste /
de lta bu yang /
sgra byas so zhes pa'am ma byas pa ma yin no zhes pa bzhin no / /
gang du bsal 'ongs kyis brjod na /
gtan tshigs med par 'gyur ba ni / /
dpe gnyis las de grub phyir ro / /
gang yang bsal te 'ongs pas brjod na ni gtan tshigs med par thal bar 'gyur bas brjod par bya'o / /
de bsal ba las skye ba ni ma yin te /
rgyu la med pas na tha dad du thal bar 'gyur ba'i phyir ro / /
de la med pa sngon du song ba can gyi tha dad dmigs par 'gyur na ni rjes su 'gro ba dmigs par mi 'gyur te /
phyin ci log tu sgro 'dogs pa mi 'dod par thal bar 'gyur ba'i phyir ro / /
'di ltar gang gi phyir rjes su 'gro ba gcig sngon du 'gro ba can ni mthong zhing de med pa la ma mthong ba des na gcig sngon du song ba can no / /
de khas mi len yang rjes su 'gro ba med par thal bar 'gyur ro / /
de yang med do zhes bya ba de nyid rjes su 'gro bar brjod pa yin no / /
des na rnam ldan las gzhan min / /
rjes su 'gro ba yod pa ma yin te /
thal bar 'gyur ba'i phyir ro zhes pa dang /
'di la khyad par ci yod /
yang 'dir thal ba gzhan brjod pa gtso bor yod pa ma yin te /
longs spyod pa po dang longs spyad par bya ba dag yon tan dang yon tan can nyid du thal bar 'gyur ba'i phyir ro zhes pa dang /
rdzas yod pa ma yin te /
yon tan rnams kyang rdzas su'am / /
rdzas rdzas ma yin par thal bar 'gyur ba'i phyir ro zhes bya ba de ji ltar bsal te 'ongs pa yin 'di ni bsal te 'ongs pa ma yin te /
gang gi phyir /
thal 'gyur phyogs chos can min phyir / /
khas blangs sngon du song ba las / /
de bzhin rtags dang dam bca' yi / /
skyon brjod sun 'byin du shes bya / /
'dir gtso bo yod pa nyid kyis gtan tshigs yon tan rnams kyi rjes su 'gro ba sgrub pa'i phyir 'bras bu gcig pa nyid gtan tshigs su brjod do / /
'dis khas blangs pa ni gang ma mthong ba'i sngon du song ba'i 'bras bu ste /
de yon tan gyi rjes su 'gro ba nyid bzhin du byas nas longs spyod pa po la yang thal bar 'gyur ba'i phyir ma nges pa'o / /
khas mi len yang longs spyod bya ba ma yin pa ni yon tan ma yin pa'i phyir rtsa ba'i gtan tshigs ma grub pa nyid yin no / /
rdzas kyang rdzas nyid du ldan pa las yin zhing de med pa khas blangs pa'i yon tan rnams kyang rdzas nyid du 'gyur te /
ldan pa yod pas na'o zhes ldan pas bsal ba yin te /
ldan pa'i 'du ba gcig pa'i phyir ram /
thams cad du song ba'i phyir ro / /
ci de dag kyang rdzas nyid du thal bar 'gyur ro / /
rdzas nyid kyang ldan pa'am ldan pa yang rdzas nyid du khas blang bar bya ste /
rdzas ma yin pa yang rdzas bzhin du rdzas yod par 'gyur ro zhes dam bca' ba'i skyon yin te /
rdzas rdzas ma yin pa nyid kyis bsal ba'i phyir ro / /
ci ste yang yon tan rnams kyang rdzas dang ldan pa'i phyir rdzas nyid du thal bar 'gyur ba na ma nges pa nyid du 'gyur ro zhe na /
de skad du smra bar mi nus te rdzas nyid dang ldan pa'i gzhan rdzas nyid yin pa ni ma mthong ba'i phyir ro / /
de'i phyir nyid du 'gyur ro zhes pa 'di dam bca' ba nyid du rigs so / /
rdzas kyi mtshan nyid kyi gtan tshigs las yon tan la sogs pa gzhan rnams la yang thal bar 'gyur ro zhes thal bar 'gyur grub pas chog go / /
phyogs kyi chos nyid gtan tshigs sam gtan tshigs ltar snang bar 'gyur te /
de dag rnam par phye ba ni mthun phyogs la yod med rnam gnyis zhes bya ba la sogs pa'o / /
de la yod pa grub pa ni bsgrub par bya ba'i chos kyi spyis phyogs pa dang mthun pa'i phyogs mtshungs pa'i don thams cad phyogs zhes bya ba ste de yang bsgrub bya'i chos so / /
tha dad med pa de nyid ces / /
byas nas gzhan la ston par byed / /
mthun pa'i phyogs la yod ces so / /
gal te 'di ltar /
mthun phyogs zhes pa phyogs las te /
gal te tha dad med pa de nyid la mthun phyogs zhes brjod na ni 'di la yang mthun pa'i phyogs la'o zhes bya ba nyid yin no / /
gal te de ltar 'di la dbye ba ma brjod ce na /
tha dad yod du chug mod /
bum pa la sogs pa la yod pa mi rtag pa nyid ni bsgrub bya ma yin te /
de'i phyir /
'di la'ang tha dad ces mi 'dod / /
de'i phyir mthun pa'i phyogs la yod ces pa rigs pa yin no / /
'o na mi mthun pa'i phyogs gang yin zhe na rnam pa gzhan du gyur pa nyid ni yod pa yin te /
bsod nams ma yin pa zhes brjod pa bzhin no / /
yod pa bkag pa tsam med pa yin no zhes bya ba ni yod pa ma yin te /
de la re zhig /
de gzhan dang ni de 'gal te / /
mi mthun phyogs rnams gnyis pa yang / /
rtags med pas ni 'gal ba ste / /
rnam par dpyad pa las 'gyur yin /
gal te yang mthun pa'i phyogs la sogs pa las gzhan te /
mi mthun pa'i phyogs yod pa des na gtan tshigs med par 'gyur ro / /
'di ltar gang mthun pa'i phyogs la yod pa'i byas pa nyid la sogs pa de ni mi rtag pa la sogs pa las gzhan du sdug bsngal la sogs pa la yang yod pa yin no / /
mthun pa'i phyogs dang 'gal ba mi mthun pa'i phyogs yin mod kyis kyang des gang de la med pa nyid rnam par dpyad nas bsgrub bya go bar byed do / /
de ltar na yang 'di ni me'i dro ba yod do zhes pas /
grang reg med par me'i dro ba las go bar byed do / /
de ni dro reg ma yin pa la grong reg ma yin pa med pa la yang ma yin no / /
mthun phyogs la med min pa nyid / /
mtshan nyid gcig nyid yin mod kyang / /
don du ma la 'jug pa'i rigs / /
gang 'di ltar mthun pa'i phyogs su med pa mi mthun phyogs la med pa nyid do zhes mthun pa'i phyogs la med pa ma yin pa ni mthun pa'i phyogs la yod pa ste /
de gtan tshigs yin pas na byas pa nyid ni /
ji ltar mi rtag pa nyid kyi rtags yin pa bzhin du bdag med pa la sogs pa la yang sbyar bar bya'o / /
'di ltar de bdag med pa la sogs pa la med pa ma yin pa yang bdag med pa la yod pa yin no / /
ci ste yang 'di ni spyi las the tshom du 'gyur ba yin no zhe na /
byas pa nyid spyi yin yang rtag pa dang bdag med pa la sogs pa rnams la bum pa la sogs pa bzhin du the tshom du 'gyur ba ni ma yin no / /
spyi las rjes 'gro blun po min / /
spyi thams cad the tshom gyi rgyu ma yin te /
bum pa ni byas pa nyid yin la bum pa ma yin pa la yang mthong ba yin no / /
byas pa nyid mi rtag pa la sogs pa la yang med par mthong ba ni ma yin te /
thams cad du gtan tshigs kyi mtshan nyid dang ldan pa'i phyir rnam par bcad pa las gtan tshigs yin no / /
phyogs kyi chos de nyid rnam pa gsum du dbye ste /
mthun pa'i phyogs la yod pa dang med pa dang yod med gnyis kar ro / /
de bzhin du mthun pa'i phyogs la / /
de lta ma yin na de gnyis nyid slar bzlas par 'gyur ro / /
yang de dag re re la yang gsum gsum du dbye bar bya ste /
gang mthun pa'i phyogs la yod pa de nyid mi mthun pa'i phyogs la yod pa dang /
med pa dang /
yod med gnyis kar ro / /
de bzhin du mthun pa'i phyogs la med pa dang gnyis ka la yang dbye ba de nyid do / /
gang gi tshe 'di ltar mi rtag pa nyid nam mkha' la sogs pa'i phyogs la yod par khas mi len pa de'i tshe mi mthun pa'i phyogs la med pa nyid ces de dang ma 'brel bar ji ltar brjod ce na /
de'i tshe yang the tshom med pa nyid de de med pa yin pa'i phyir de la 'jug pa med pas skyon de med pa nyid do / /
phyogs kyi chos dgu po de dag gi dper brjod rim pa bzhin du bstan par bya ste /
dgu po 'di yang mig dgu la rim pa bzhin bris nas phreng gis gyen mthur la mthun phyogs kyi gsum mo / /
'phred la ni mi mthun phyogs kyi gsum mo / /
phyogs bzhis rang bzhin dang 'bras bu la sogs par shes par bya'o / /
sgra rtag ste /
gzhal bya yin pa'i phyir ro / /
mi rtag ste byas pa'i phyir ro / /
mi rtag pa'i phyir rtsol ba las byung ba'o / /
byas pa'i phyir rtag pa'o / /
rtag ste mnyan bya yin pa'i phyir ro / /
rtag ste rtsol ba las byung ba'i phyir ro / /
mi rtag pa'i phyir rtsol ba las byung ba'o / /
rtsol ba las byung ba'i phyir mi rtag pa'o / /
rtag ste /
reg par bya ba ma yin pa'i phyir ro zhes bya ba rnams te /
de dag gi bsdu ba'i tshigs su bcad pa ni /
gzhal bya byas dang mi rtag dang / /
byas dang mnyan bya rtsol las byung / /
mi rtag rtsol byung reg bya min / /
de dgu rtag pa la sogs la'o / /
de ltar dbye ba rnams gtan tshigs dang 'gal ba dang /
ma nges pa nyid du brjod par bya ste /
der gang mthun phyogs la yod gnyis / /
de med pa la med pa ste / /
de rtags /
gnyis kho na gtan tshigs te /
gang zhig mthun pa'i phyogs la yod pa de bsgrub bya med pa la med pa ste /
gang yang mthun pa'i phyogs la med de / /
gnyis bsgrub bya med pa la med pa nyid ni dang po dang tha ma gsum pa'o / /
dbus na mo'i 'di las bzlog pa ni /
'gal ba ste /
phyin ci log tu sgrub pa'i phyir ro / /
de lta bu'i 'gal ba mi mthun pa'i phyogs la yod pa gnyis po ni /
mthun pa'i phyogs la med pa ste /
gnyis pa gsum po'i shar dang /
nub na mo'i 'gal ba gzhan yang yod de /
gang bsgrub bya la gnod pa sgrub par byed pa'o / /
dper na tha dad rnams kyi 'dus pa nyid gzhan gyi don sgrub par byed pa nyid la 'dus pa yin pa'i phyir gzhan gyi don sgrub po zhes bya ba lta bu ste /
de ni du ma'i don sgrub pa yin pa'i phyir rtags gnyis po ni khongs su 'dus pa nyid yin pas na dgu po las phyi rol du gzhan pa ma yin no / /
gzhan rnams ma nges pa'o / /
lhag ma rnam pa lnga po ni gtan tshigs sam /
'gal ba nyid du ma nges pa ste /
the tshom gyi rgyu'o zhes pa'i tha tshig go / /
gtan tshigs la sogs pa 'di dag thams cad la yang /
brjod par 'dod pa'i grangs gcig nyid / /
rigs dang rdzas las shes par bya'o zhes bya ba'i tshig gi lhag ma'o / /
gang yang grangs gcig ces pa ni 'dir gang rigs dang mthun par yod pa'o zhes bya ba la sogs pa de brjod par 'dod pa ste /
ci'i phyir zhe na /
'gal ba dag la the tshom phyir / /
gal te gang phyir 'gal ba mtshan nyid gnyis su brjod pa dag las grangs gcig par ni mthong ba nyid de /
dper na sgra la byas pa nyid dang /
mnyan bya dag la rtag pa dang mi rtag pa nyid du the tshom za ba yin no zhe na /
de bzhin the tshom rtags nyid las / /
gcig tu nges par mthong ma yin / /
dper na sgra la mig gi gzung bya ma yin pa dang mngon sum pa nyid dag las sgra ni rdzas kyang ma yin la /
las kyang ma yin no zhes nges pa yin no / /
de'i phyir brjod par 'dod pa gcig nyid do / /
gal te 'di ltar brjod par 'dod pa gcig nyid las the tshom dang nges pa gnyis dag tu ni mi 'gyur ro zhe na /
skyon de ni med de /
gang gi phyir /
mtshan nyid gnyis dang ldan pa ni / /
gnyis gnyis su 'dod re re min / /
'dir ni the tshom dang gtan la dbab pa de gnyis ka'i mtshan nyid dang ldan par 'thad kyi kha yar du ma yin no / /
'dir the tshom gyi mtshan nyid ci zhig yin zhe na /
'gal ba mi 'khrul ba can no / /
re zhig gcig la ni the tshom gyi mtshan nyid med pa nas the tshom gyi mtshan nyid dang ldan pa la 'thad pa yin pa'i phyir gcig nyid yin no / /
de lta na ni mig gi gzung bya ma yin pa nyid dang mngon sum ma yin pa nyid dag dang ldan pa'i gtan tshigs kyi mtshan nyid ji skad brjod pa ltar yin gyi kha yar ba la ni ma yin no / /
gal te 'di ltar 'gal ba med pa re re zhig gtan tshigs kyi mtshan nyid du rigs kyi /
'di dper na byas pa'i phyir mi rtag go / /
rtsol ba las byung ba'i phyir mi rtag go zhes bya ba lta bu du ma las ji ltar nges par skye zhe na /
du ma yin yang mi 'gal na / /
shin tu bar yang gcig la 'jug /
'dir ni du ma yin yang don gcig byed pa'i phyir gcig nyid do zhes pa 'gal ba med de /
dper na don gcig brjod par 'dod pa po rnams na re 'di la ni kho bo cag gcig pa yin no zhes brjod pa bzhin no / /
gal te gang du 'di ltar gnyis kyi don du ma byed par gyur pa ni dper na byas pa'i phyir mi rtag go / /
sdug bsngal ba'i phyir bdag med do zhes bya ba lta bu'o / /
de la ni 'gal ba mi 'khrul ba can bzhin the tshom du thal bar 'gyur ro zhe na /
de ni yod pa ma yin te /
de la ni re res kyang don du ma byed pa'i phyir sngar bzhin gcig ma yin pa la 'jug pa shin tu yang rigs so / /
gal te gang du 'di ltar bsgrub bya du ma gtan tshigs tha dad kyis sgrub par byed pa ni dper na yan lag las yan lag can gzhan yin te /
the tshom dang gtan la phebs pa'i phyir ro zhes bya ba lta bu'o zhe na /
de la yang phan tshun du brten pa la ltos nas gnyis ka la zhugs pa'i gzhan nyid gtan tshigs gcig pa nyid yin no / /
bsdus na ni gtan tshigs kyi mtshan nyid dang ldan pa gnyis ka sgrub pa yin pas na nyes pa med do / /
gal te rnam pa bzhi po the tshom gyi gtan tshigs su 'gyur ba ni gnyis ka la yod pa'i phyir yin na /
'o na mnyan par bya ba nyid ji ltar yin zhe na /
thun mong ma yin pa'i phyir ro / /
gang thun mong ma yin pa'i bsgrub par bya ba'i chos dang cig shos des tha dad pa'i dngos po thams cad bsus pa'i phyir de la the tshom gyi gtan tshigs te /
de dang ldan pa des bsdus pa'i phyir ro / /
gang mtha' gcig las kyang ma log pa ste /
thun mong du rnam par ma bcad pa'i gtan tshigs de ni de dag nyid la'o zhes gnyis ka dang mi 'gal bas na the tshom gyi gtan tshigs nyid do / /
gang 'dir gnyis ka'i cha la nges pa ste gtan tshigs de gzhan las log pa'o zhes pa 'di khyad par ro / /
gal te gang gi tshe sgra rtag par khas len pa de'i tshe 'di gtan tshigs nyid du 'gyur ro zhe na /
gal te 'di la byas pa'i phyir zhes pa la sogs pa mi rtag pa nyid kyi gtan tshigs su nam yang mi ston na'o / /
gnyis ka dmigs pa'i don ltar na ni 'gal ba'i don yin pa'i phyir the tshom gyi gtan tshigs so / /
'di yang de nyid nges pa ni rjes su tshol ba po rnams kyi mngon sum dang ldan pa'i phyir ro / /
'di'i bsdu ba'i tshigs su bcad pa ni /
gang dag thun mong min pa dang / /
spyi dang 'gal ba min 'khrul pa'i / /
chos rnams thams cad du de la / /
the tshom bskyed pa'i rtags rnams yin / /
phyogs kyi chos dang ldan gang la / /
shes 'dod bzlog pas gnod pa dang / /
the tshom nyid du gyur las gzhan / /
gtan tshigs ltar snang yod ma yin / /
gal te 'di ltar 'dod pa la gnod pa byed pa'i 'gal ba de bzlog pa'i gtan tshigs so zhes ji ltar brjod par bya zhe na /
gal te gzhan ma yin pa'i don byed pa nyid gang yin na gang gi phyir mi 'grub par 'gyur /
gal te gzhan gyi don byed pa'i gtan tshigs yod pa'i phyir ro / /
de bzhin du byas pa'i phyir mi rtag go zhes pa la byas pas mi rtag pa 'grub par 'gyur te /
rtags nyid du sgrub pa'i gtan tshigs mnyan par bya ba nyid yin pa'i phyir ro zhe na /
rgal ba 'di ni mi bzad par bkod pa ste /
de la ni rtag pa nyid kyi gtan tshigs dang ldan pa gcig gzung ba'i phyir sgrub par byed pa ma yin pa nyid du 'gyur ro / /
gal te 'di ltar gcig po de la bsgrub bya'i bye brag gis gnyis su rtog par byed de /
dper na mig gi gzung bya ma yin pa nyid dang /
mngon sum pa nyid bzhin no zhe na /
de lta na ni 'gal ba mi 'khrul ba can las tha dad par 'gyur ro / /
'di la the tshom ma mthong ngo zhes brtag par mi bya'o / /
'di ltar gzhan gyi don byed pa khyad par can las bzlog pa bsgrub pa'i phyir de ni 'gal ba nyid do / /
de ltar na 'dus pa gzhan gyi don byed pa la 'dus pa ma yin pa rnams kyi don byed par sgrub 'dod pa 'di ni gzhan 'dus pa nyid kyi rtags yin no / /
de'i 'dus pa ma yin pa nyid ni mngon sum mam rjes su dpag pas grub pa ma yin no / /
de yod par ma grub pa'i phyir ro / /
'di ni the tshom ma yin te khyad par can bzlog pa'i gtan tshigs 'di nyid kyis gzhan 'gal ba mi 'khrul ba can nyid las tha dad du phye ba yin no / /
de bzhin du mthong ba la gnod pa ni chos can gyi rang gi ngo bo'i bye brag phyin ci log tu bsgrub pa'i phyir 'gal bar brjod par bya ste /
dper na rtsol ba las byung ba'i phyir sgra ma yin no zhes bya ba dang /
mnyan bya ma yin zhes bya ba lta bu'o / /
gnyis ka bsgrub byar 'gyur ba ni chos kyi khyad par du byas pa'i chos can bsgrub bya yin pa'i phyir ro / /
de la gang yang rung ba gcig gam gnyis ka yang rung ste /
rang gi ngo bo bye brag las phyin ci log tu sgrub pa'i phyir 'gal ba nyid rigs pa yin no / /
gnyis ka'i dper brjod bstan par bya ste /
smra ba thams cad brdzun gyi don can te /
mtshon byed yin pa'i phyir rmi lam gyi bya ba'i rnam par rig byed bzhin no zhes bya ba la /
gang de bzhin du smra ba yod na ni smra ba dang smra ba'i bdag nyid yin pa brdzun gyi don can nyid yin pas na spyir bsdoms pa'i don la skur pa btab pa yin no / /
des na de'i rang gi ngo bo dang 'gal ba yin no / /
gal te smra ba nyid brdzun gyi don can ma yin na ni de'i bye brag dang 'gal ba yin no / /
yang brjod pa /
chos dang chos can rang ngo'am / /
de yi bye brag yin yang rung / /
phyin ci log tu sgrub pa'i phyir / /
de la gnod pas 'gal ba yin / /
gang du slob dpon gyis /
nang la 'dus bsags nyid ma yin / /
de bzhin gzhan don can ma yin / /
zhes dogs pa bsu ste /
gsungs pa de la 'dus pa nyid ni mig la sogs pa nang gi nyid dang ldan pa'i gtan tshigs su bkod pa'i gtan tshigs kyi mtshan nyid dang ldan pa bkag pa ste /
de ltar na ni gnyis ka mthun phyogs la mi 'grub bo / /
'gal zla'i phyogs la ni gzhan thams cad kyi don byed pa nyid du grub pas na 'gal ba snga ma nyid kyi khongs su 'dus so / /
de nyid gsal bar bya ba'i phyir de dag nyid du don gzhan gyi sgo nas brjod pa /
thun mong dang ni khyad par gyi / /
chos dang bsgrub bya la gnyis so / /
gang bsgrub bya'i chos kyi go byed de ni gsum nyid yin te /
spyi dang /
khyad par dang /
gnyis ka'i cha shas rnams so / /
rnam pa dgu nyid du phye ba yang gsum po de dag nyid las yin par blta bar bya'o / /
de la dang po gnyis the tshom / /
dngos po kun gyi rang rang gi bye brag tha dad pa la spyi dang khyad par gyi chos can gyi mtha' gcig tu the tshom skyed par byed de /
dper na sgra rtag pa'am mi rtag par grub pa la gzhal bya yin pa'i phyir zhes bya ba dang /
de bzhin du mnyan bya yin pa'i phyir zhes pa bzhin no / /
lhag ma ltos nas gsum du phye / /
bsgrub bya la ltos nas gnyis ka'i cha la ni yang dag pa dang /
log par rtogs pa dang the tshom gyi gtan tshigs nyid du yin no / /
ci yang rgyu gang gi phyir zhe na /
dang po gnyis mtha' gcig tu the tshom du 'gyur ba ni 'di ltar de dag gnyis ni thams cad kyi /
rjes su zhugs dang ma zhugs las / /
ldog dang rjes 'gro grub min phyir / /
phyogs du ma dag las gcig rnam par bcad pa yang ma yin la cig shos sgrub par gtan la phab pa yang ma yin pa de ni rjes su 'gro ba dang ldog pa dag las yin te /
de dag ni cha shas gcig dang yang ma bral ba yin par rtogs so / /
gal te de lta na ni gcig la nges par zhugs pa dang /
log pa'ang min pa rtags su 'gyur / /
'di ltar gnyis ka'i cha la gcig tu nges par zhugs pa ma yin zhing rjes su zhugs pa dang log pa dag ni gnyis ka'i gtan tshigs su 'gyur ro zhe na /
gal te srid du ni 'gyur la / /
gnyis kar 'gyur ba srid ma yin / /
yod pa gnyis ka min pa'ang min / /
gang don gcig la rtag par yang 'gyur mi rtag par 'gyur ba ni mi srid do / /
de bzhin du yod pa'i don rtag pa yang ma yin mi rtag pa yang ma yin pa yang ma yin no / /
gal te 'di ltar ji ltar na gnyis ka'i cha ste 'gal ba'i don du ma la 'jug cing thams cad kyi rjes su 'jug pa ste shes byed kyi rtags su 'gyur zhe na / /
don gzhan rnam par bcad pa'i sgo nas yin gyi de'i khyad par bzung nas ni ma yin te /
'di ltar de ni /
gang du med de rnam gcod du / /
grub don don bzhin sgrub par byed / /
gcig de gzhan la gnyis su 'jug /
gnyis ka'i cha la ni gang la med pa de las rnam par gcod do / /
de'i sgo nas bsgrub bya'i rigs mtha' dag gam phyogs gcig la zhugs nas don ji lta ba bzhin du shes par byed pa'i gtan tshigs su brjod pa yin te /
dper na sgra mi rtag ste byas pa'i phyir zhes bya ba dang /
rtsol ba las byung ba'i phyir zhes pa lta bu'o / /
de bzhin du ut+pala'i dri bsung ba nyid las dri nyid dang /
yon tan nyid dang /
brten pa nyid dang /
yon tan ma yin pa nyid la sogs pa nyid du 'grub pa yin te /
dri nyid la sogs pa med pa la ma mthong ba'i phyir ro / /
de lta ma yin te /
gal te zhugs pa bzhin grub na / /
dkar gzugs yon tan brten pa las / /
rim pa bzhin du bzlog rim la / /
gsum gnyis gcig tu rtogs par 'gyur //
gcig gi tshig tu smos pa ni gcig tu ma bsgrubs pa 'gal ba mi 'khrul ba can yin pas the tshom gyi gtan tshigs nyid du shes par bya ba'i don du ste 'di ltar spyi rtag par khas len pa la mnyan bya nyid dang byas pa nyid kyi sgra la ci 'di rtag pa yin nam /
'on te mi rtag pa yin zhes the tshom gyi gtan tshigs su 'gyur ba lta bu'o / /
ci ste gcig gi tshig tu bstan pa'i phyir / /
gcig nyid du go bar bya'o zhe na ma yin te /
'gal ba rnams gcig la brjod par mi 'dod pas so / /
byas pa nyid dang brtsal ma thag tu 'byung ba nyid ni gnyis po gcig la gtan tshigs nyid du 'gyur ba yin te /
dper na bslang ba'i rnam pa dang bya babs pa gnyis gcig tu 'dus pa las mtho yor du shes pa lta bu'o / /
de ni bsgrub bya bzlog pa la / /
'gal ba /
de nyid gnyis ka'i char rnam pa gnyis su 'jug ste /
de rnam par bcad ste bsgrub par bya ba'i don du gzhan la zhugs pa'i phyir bzlog pa sgrub pa yin te /
dper na gtan tshigs de dag nyid las rtag pa yin no zhes sgrub par byed pa lta bu'o / /
'di la yang rtag pa bkag pa'i sgo nyid nas bzlog pa sgrub par byed do / /
gal te 'di na me yod pa'i phyir grang ba'i reg pa yod do zhes bya ba 'di ji ltar 'gal bar 'gyur zhe na /
ji ltar na mi 'gyur te /
gang gi phyir grang ba'i reg pa bkag pa tsam gyis dro bar mi 'grub pa'i phyir ro zhe na /
gal te dro bar mi bsgrub tu chug na yang grang reg ma yin pa ni 'grub pa nyid do / /
de lta na ni gang gi tshe mes dro reg ma yin pa'i 'gal ba bsgrub pa nyid kyis dro ba'i reg pa grub par brjod pas don gyi shugs kyis grang reg ma yin par grub pa'i phyir 'gal bar brjod pa la 'gal ba med do / /
ci ste byas pa nyid ni rtsol ba las byung ba dang ma byung ba gnyis ka dang tha mi dad pa yin la /
tha mi dad thams cad las ma log par zhugs pas mi rtag pa nyid rjes su zhugs pa'i shes pas ni rtag pa bkag pa la mi ltos pa yin no zhe na /
gal te gang zhig gang la zhugs pa de ni rjes su zhugs pa'i shes pa'i bye brag de rnam par gzhig pa'i sgo nas byed par nus na ni de ltar 'gyur ro / /
gang du zhugs pa ni /
de'i bye brag la rmongs pa'o / /
dper na byas pa nyid rtsol ba las byung ba dang /
ma byung ba gnyis ka la zhugs pa'i phyir gnyis kar sgra la the tshom gyi gtan tshigs yin te /
gal te byas pa'i phyir rtsol ba las byung ba'o zhes sgrub pa'am /
yang na byas pa yin pa'i phyir rtsol ba las ma byung ngo zhes sgrub kyang rung ngo / /
de bzhin du rtsol ba las byung ba nyid las yon tan nam yon tan ma yin par sgrub pa yang ngo / /
gal te de lta na ni byas pa'i phyir mi rtag go / /
bdag med do zhes bya ba yang the tshom gyi gtan tshigs su 'gyur te /
gnyis ka la yod pa'i phyir ro zhe na /
gal te mi rtag pa dang bral ba'i bdag med pa la byas pa yod par 'gyur na ni de lta bu nyid du 'gyur ro / /
de lta na phan tshun log pa nyid las 'di'i khyad par du 'gyur ro / /
de'i phyir sgra la byas pa nyid mi rtag pa dang bdag med pa la sogs pa mthong ba'i phyir dang /
de med pa la ma mthong ba'i phyir spyir yang nges pa'i gtan tshigs yin no / /
phan tshun log pa la zhugs na ni the tshom gyi gtan tshigs yin no / /
rtag pa bkag pa spangs pa'i mi rtag pa nyid gzhan ni yod pa ma yin no / /
gang rigs mthun mtha' dag las log pa de'i sgo nas bsgrub bya la shes pa 'jug par byed pa de dag ni rigs kyi /
'dir gor ma chags par mthun phyogs mtha' dag la yod pa'o zhes pa ni ma yin zhing /
thams cad la yod par 'dzin pa yang mi srid do / /
gtan tshigs la ni rang dang 'brel pa bor nas gzhan du rtags can gyi shes pa bskyed pa'i nus pa yang yod pa ma yin no / /
'dir yang gcig lta bu'i dbang du byas nas rig par bya ste /
'di ltar ngag gi rnam par rig byed kyi sgra'i byas pa las rang gis kun nas slong ba'i shes pa mthong ba'i phyir lus kyi rnam par rig byed bzhin rtsol ba las byung ba nyid go bar byed do / /
de ltar na dang po gnyis yin pas gcig nyid 'dzin pa'i bya ba can yin no / /
der yang ni chos gzhan bstan pa las gyur pa nyid kyi des pa yin gyi /
der ni nyid kyis nges par bskyed pa ni ma yin no / /
spyi dang khyad par gyi chos dag ni rnam par ma bcad pa'i gtan tshigs yin pa'i phyir de nyid chos gzhan nges par byed pa'i gtan tshigs yin no / /
gnyis ka'i cha ni gzhan las rnam par bcad nas gang na the tshom yod pa de na gzhan dang ldan na nges pa'i gtan tshigs yin te /
'di ltar 'greng ba dang bya babs pa las mtho yor du rtogs pa mthong ba ni kha yar ba las nges par mi nus pa'i phyir ro zhes bya ba dang /
rang gis kun nas slong ba dang byas pa dag las so zhes bya ba ni sgra rtag par smra ba rnams la'o / /
de'i phyir 'dir gcig nyid gzung bar bya'o / /
de ni gang zhugs pa nyid la ltos nas the tshom skyed par byed de /
dper na ci sgra 'di byas pa'i phyir bum pa bzhin rtsol ba las byung ba yin nam /
yang na glog la sogs pa bzhin ma yin zhes 'gyur gyi nam mkha' la sogs pa bzhin nam zhes sbyor bar byed pa ni ma yin te /
'di ltar byas pa nyid nam mkha' la sogs pa rtag pa nyid las rnam par bcad nas mi rtag pa la the tshom gyi gtan tshigs su 'gyur ro / /
don gzhan rnam par bcad pa'i gtan tshigs gzhan gyis yongs su gyur pa'i de la the tshom du gyur pa ni ma yin no / /
ma yin par dgag pa la yang de bzhin du sbyar bar bya'o / /
gal te 'di rtag pa ma yin la mi rtag pa'o zhes brjod pa yin te /
de lta ma yin na bum pa la sogs pa rang rang gi tshig brjod pa nyid du 'gyur ro / /
'di la yang med par dgag pa las khyad par du bsgrub par bya rgyu'i bya ba rtag pa rnam par bkag pa dang sbyar ba yin no zhes brjod par bya ba ni ma yin no / /
rtag pa zhes ni ma yin no / /
dper na sgra rtag ste reg bya ma yin pa'i phyir zhes ni ma yin no zhes bya ba lta bu 'di la ni the tshom la ltos nas bkag pa yin la snga ma ni bzlog pa la ltos nas yin no / /
gang gi tshe rtag par khas mi len pa de'i tshe yang gzhan gyis kun tu brtags pa la ltos nas shin tu mthar gnas pa bkag ste /
'di'i dus na yod bzhin pa'i sngon dang phyi mthar gnas pa ma yin pa la mi rtag pa yin no zhes brjod pa la nyes pa med do / /
gal te 'di ltar lus can ma yin pa'i phyir rtag pa'i zhes bya ba lta bu thams cad du bsgrub par bya ba gnyis ka'i cha la ltos pa rnam pa gsum pa 'di ci ltar rnam par gcod pa'i gtan tshigs yin zhe na /
'di yang gang la ltos pa'i the tshom gyi gtan tshigs de gzhan las rnam par bcad pa yin te /
'di ltar gnyis ka la zhugs pa nyid kyang nam mkha' la sogs pa dang /
las la sogs pa la ltos nas the tshom du ma yin gyi rdul phra rab dang bum pa la sogs pa la ltos nas ni ma yin no / /
de'i phyir bsgrub bya 'di la chos gzhan lus can las rnam par bcad pa'i gtan tshigs yin no / /
'di ltar sgra lus can ma yin pa'i phyir bya ba dang bral ba'o zhes bya ba dang /
bya ba dang bcas pa'o zhes bya ba lta bu rtag pa dang mi rtag pa thams cad las log pa'i rtags nyid ni ma yin no / /
'di ni bsgrub bya gnyis ka'i cha la ltos nas yang dag pa dang /
log pa dang /
the tshom gyi gtan tshigs so zhes brjod pa yin no / /
gtan tshigs de'i gzugs brnyan dang bcas pa brjod do / /
da ni gzhan gyi 'dod pa la dpyad par bya ste /
de la re zhig rtsod pa sgrub pa ni /
de mthun med la med pa yi / /
chos can rtags shes pa de la / /
de mthun med med pa pa nyid / /
ces sbyor thun mong min rtags 'gyur / /
gal te re zhig de dang mthun pa med pa nyid do zhes nges par gzung ba 'di byed pa'i ltar na mnyan bya yin pa'i phyir rtag pa'o zhes bya ba 'di gtan tshigs su thal bar 'gyur ro / /
de ni rtag pa nyid med pa'i bum pa la sogs pa ma mthong bas so / /
med pa nyid las nges par gzung / /
khyab mnyam 'ba' zhig rtags su 'gyur / /
de dang mthun pa med pa kho na la med pa'o zhes pa 'di la khyab mnyam so sor yod pa'am yin pas /
mnyan par bya ba nyid rtags su thal ba'i nyes pa ni med mod kyi /
'on kyang med pa kho na la med pa'o zhes nges par bzung ba de'i phyir khyab mnyam por yod pa kho na gtan tshigs su 'gyur te /
de la byas pa kho na mi rtag pa go byed du 'gyur gyi rtsol ba las byung ba nyid ni ma yin par 'gyur ro / /
de ni mi rtag pa dang khyab mnyam pa ma yin te /
de med pa yang mi rtag pa mthong ba'i phyir ro / /
de mthun nyid ces 'dod ma yin / /
ci ste de dang mthun pa nyid / /
ces nges par bzung bar byed na de dang mthun pa kho na dang lhan cig tu rgyu bar byas pas na thal bar 'gyur ba snga ma gnyis po med pa ni bden mod kyi /
'on kyang de lta na ni chos gang bsgrub par bya ba'i rigs dang mthun pa kho na med par mi 'byung ba ni 'gal ba yang yod pa ma yin te /
gcig la'ang rnam pa du ma mthong / /
gtan tshigs gcig la'ang du ma med na mi 'byung bar mthong ste /
dper na byas pa nyid ni mi rtag pa dang bdag med pa la sogs pa med pa med pa yin no / /
de'i phyir nges par bzung ba gsum ga skyon can yin no / /
yang de dang mthun pa dang lhan cig tu rgyu ba'i gtan tshigs khas blangs nas dpyad par bya ste /
ci re zhig 'dir ji ltar bstan pa de bzhin mtshan nyid rjod par byed dam /
yang na yang dag pa'i don ji ltar yod pa ltar yin /
de las cir 'gyur zhe na /
de'i bdag nyid kyis ston zhe na /
gtan tshigs brjod pas nus ma yin / /
'dis ni brtsal ma thag tu byung ba'i phyir zhes pa bsgrub bya med na mi 'byung ba nyid du bstan par mi nus so / /
ci ste /
yang dag don bzhin na /
ci ste 'di yang dag pa'i don ji ltar yod pa ltar mtshan nyid rjod par byed do zhe na /
de lta na yang /
rnam pa gang gis gang la zhes ma brjod / /
gal te gtan tshigs rang nyid kyis ston pa yin na rnam pa gang gis na ji ltar bdag nyid ston par byed de /
gang du yang mthong ba med do / /
shes par byed las 'das pa bzhin / /
don gyi sgrub byed mthong ma yin / /
shes par byed pa'i gtan tshigs kyi rang gi mtshan nyid kyis ma bzung ba'i bdag nyid kyis shes par bya ba'i don shes par byed pa ni med do / /
mig gis gzung bya nyid sogs sgra / /
mi rtag rtags su thal bar 'gyur / /
gal te de'i bdag nyid bzung nas mtshan nyid rjod par byed na ni mig gis gzung bya nyid kyang mi rtag pa nyid dang lhan cig tu rgyu ba'i gtan tshigs su 'gyur ro / /
gal te gang zhig ma bstan pa'i de gtan tshigs ma yin no zhes brjod do zhe na /
ma bstan pa zhes brjod pas de /
ji ltar gang la zhes ma brjod / /
de ltar du brjod pas ni gang gis ji ltar ma brjod pa de gang la gtan tshigs su mi 'gyur zhes ma smras so / /
lhan cig rgyu bas bsgrub bya la / /
ci ste 'di ltar de dang mthun pa med na mi 'byung ba nyid kyi sgo nas bsgrub par bya ba la gang ma bstan pa de'i zhes brjod do zhe na /
de min dpe gnyis las 'gyur bas / /
de dang mthun pa dang lhan cig tu rgyu ba nyid dang /
chos mthun pa'am chos mi mthun pa nyid can gyis phyi rol gyi don nye bar bsdus nas dpe gnyis kyis go bar byed do / /
ji ltar brjod pa ji lta bu dag gis na dpes 'brel ba nges par ston pa yin no zhes brjod pa yin no / /
gang zhig gang gis bsgrub bya la ma bstan pa de zhes brjod pa de la dpyad par bya ste /
mi rtag nyid sogs mthong ba ste / /
bsgrub byar gzhan dag 'dod dam ci / /
gal te byas pa nyid kyi gtan tshigs kyi sgra mi rtag pa nyid du ston par byed na gzhan ci ma grub /
gang grub pa de'i don du yang dper rjod par byed dam /
bsgrub bya gzhan brjod pa ni ma yin no / /
de ltar na gang ma bstan pa de zhes pa yang rigs pa ma yin no / /
rigs pa can rnams na re chos mthun pa las dpe brjod pa de bsgrub bya sgrub pa'i rtags so zhes pa 'di la /
gal te chos mthun sgrub byed na / /
cha shas ngag min /
gal te chos mthun pa nyid bsgrub bya sgrub pa'i gtan tshigs yin na yan lag ni gtan tshigs ma yin no zhes 'thob par 'gyur te /
tha dad du 'jug pa'i phyir ro / /
lhan cig tu brjod par 'dod pas ni tha dad pa yin yang tha mi dad du 'jug pa rnams nyid kyir 'gyur te dmag la sogs pa bzhin no / /
don gyi dam bca' la sogs pas tha mi dad du 'jug pa ni ma yin te /
don brjod pa ma yin pa'i phyir ro / /
gzhan yang /
lnga pa min /
'dir lnga pa ni mi 'thob ste /
chos mthun pa'i dper brjod pa nyid bsgrub bya sgrub pa nyid yin na ni de nyid de las gyur pa yang ma yin zhing khyad par du byed pa dang /
khyad par du bya ba dag tha dad du rjod par byed pa yang ma mthong bas so / /
ngag ces /
gal te 'di snyam du gang chos mthun pa las dpe brjod kyi ngag dang phan tshun brgyud pa'i sgo nas yin te /
de bsgrub bya sgrub pa'i gtan tshigs yin no zhe na /
de lta na ni de /
khyad par can du 'gyur /
ci'i phyir zhe na /
chos mthun pa'i dpe brjod pa'i ngag dang shes pa dang 'dod pa la sogs pa las byung ba yin pa'i phyir khyad par can du brjod par bya'o / /
gal te mi bya ste /
'di ltar /
sgrub byed nyid du mi srid pas / /
bsgrub bya sgrub ces pa'i ngag las shes pa dang 'dod pa la sogs pa mi ston pa de dag ni bsgrub bya sgrub pa ma yin no zhe na /
yang ci bsgrub bya sgrub byed du dngos las 'dod dam /
yang na brgyud pa las kyang 'dod / /
de las cir 'gyur zhe na /
gnyis ka gzhan du 'thob par 'gyur / /
gal te dngos las yin na ni gang nyan pa dang 'brel ba'i dran pa de kho na gtan tshigs su 'gyur ro / /
gal te brgyud pa las yin na yang gang chos mthun pa'i nyan pa'i shes pa de gtan tshigs su 'gyur ro / /
gal te phan tshun brgyud nas bsgrub bya sgrub pa de gtan tshigs yin yang nyan pa'i shes pa la ni thal bar mi 'gyur te /
'di ltar /
chos mthun gtan tshigs de ma yin / /
ngag de ni chos mthun pa las dper brjod pa ma yin pa'i phyir ro zhe na /
ma yin de la'ang skyon gnyis phyir / /
chos mthun pa las dpe brjod pa la yang dngos las yin nam yang na brgyud nas yin zhes 'gyur ba yin pas gnyis ka ltar na yang skyon can yin no / /
gal te dngos las brjod par 'dod na ni chos dang mthun pa'i shes pa de nyid rtags su 'gyur ro / /
de ni dngos dang brgyud pa las de bsgrub bya sgrub pa yin no / /
ci ste brgyud pa las yin na yang gang nyan pa'i shes pa la sogs pa la thal bar 'gyur ba'i gnas skabs de nyid do / /
de lta na yang skabs su bab pa'i phyir bsgrub bya khyad par can du bstan par mi bya'o zhe na /
gnas skabs de gang yin /
gnas skabs la yang gzhan mi srid / /
gnas skabs kyi phyogs la yang gang chos mthun pa las dper brjod bstan pa de nyid gtan tshigs su 'gyur ro / /
chos mthun pa'i dper brjod pa ni ma yin no zhes gzhan la yang srid do / /
srid du chug chos mthun pa'i ltos pa'i dper brjod yan lag phyi ma bstan pa rnams kyang gtan tshigs su 'gyur ro / /
gal te nyes pa de ni med do / /
dper brjod pa la sogs pa ni gtan tshigs nyid du mi 'gyur te /
rang rang gi mtshan nyid bstan pas gnod pas na'o / /
rang rang mtshan nyid kyis gnod phyir / /
rnam par rtog pa srid ma yin / /
thob pa rnams kyis gcig la gnod pa bzhin du rnam rtog bsdus pa la yang 'gyur ba'i phyir the tshom du 'gyur ro / /
de phyir drug par /
chos mthun pa'i dper brjod pa gtan tshigs su zhes drug par 'gyur te /
dper na gzhan la chos de'i gtan tshigs so zhes pa bzhin no / /
de lta na yang /
the tshom yongs su spangs par 'gyur gyi skyon med pa nyid ni ma yin te /
gang gi phyir /
de la yang /
khyad par don med par 'gyur ro / /
drug par byas nas kyang bsgrub bya sgrub pa smos pa lhag par 'gyur ro / /
gal te khyad par du byas pa'i don de 'gyur gyi chos mthun pa'i ngag thams cad ni gtan tshigs ma yin no zhe na /
ngag kun mi 'dod zhe na gang / /
'dod de khyad par can du gyis / /
gal te chos mthun ngag thams cad gtan tshigs ma yin na yang gang chos mthun pa'i ngag de nyid gtan tshigs ma yin nam /
don gang dag gi khyad par gyis de khyad par du mi byed /
gal te 'di ltar khyad par gyi sgra la mi srid pa'i phyir don du rtogs pa'i don la 'gyur te /
dam bca' ba dang gtan tshigs su 'gal ba'i phyir ro zhe na /
de ltar yang rigs pa ma yin te /
gang gi phyir /
dgos pa med par dngos kyi ni / /
sgra don 'das par 'dod ma yin / /
rgyu mtshan med par dngos kyi sgra'i don la 'das par rigs pa ma yin no / /
de'i phyir chos mthun pa nyid khyad par du bya'o / /
don sgra khyad par du bya ba ni ma yin no / /
de ltar khyad par du ma byas pa ni ji lta ba bzhin du mi sgrub pa'i phyir khyad par du bya ba'o / /
ci ste bsgrub bya sgrub par byed par smos pa de nyid de khyad par du byas pa ma yin no zhe na /
de khyad par du byas pa ni ma yin te /
'di ltar rnam grangs tsam yan lag thams cad bsgrub bya sgrub par byed pa nyid du 'gyur bas na bsgrub bya'i khyad par du byed par ni go bar mi bya'o / /
gal te 'di ltar chos mi mthun par sgrub par byed pa las bzlog pa de bzhin du bsgrub bya sgrub par byed par bzung ngo / /
yang sgrub par mi byed pa 'di ji lta bu zhig gtan tshigs ltar snang ba rnams te gang chos mthun pa de ni gtan tshigs ltar snang ba ma yin te /
gtan tshigs nyid do zhes brjod par bya ba yin no zhe na /
de lta bu'i khyad par yang rigs pa ma yin te spyir btang ba la /
dmigs bsal yod par srid ma yin / /
gang 'khrul pa la sogs pa'i chos mthun pa dang chos mi mthun pa ni gtan tshigs ltar snang ba yin gyi de gtan tshigs nyid du bral bar 'gyur ba ni ma yin te /
dmigs kyis bsal ba'i yul la spyir btang ba'i go skabs med pa'i phyir ro / /
sngar dmigs kyis bsal ba bkod pa la phyis spyir btang ba brtag par bya ba'am /
dmigs kyis bsal ba'i yul la spyir btang ba dgod pa ni ma yin no //
gzhan yang /
der snang gis stong chos gzhan dang / /
mtshungs te gtan tshigs nyid du 'gyur / /
gal te gtan tshigs ltar snang bas stong pas chos mthun pa dang chos mi mthun pa gtan tshigs yin na sgra rtag ste /
mnyan bya yin pa'i phyir zhes bya ba de dpe dang chos mthun pa de dag gtan tshigs ltar snang ba rnams la mi srid do / /
de ni slar sbyor ba'i bum pa la sogs pa'i chos mi mthun pa dang chos gzhan nyid du'ang 'gyur te /
de bzhin du sgra rtag ste /
brtsal ma thag tu byung ba'i phyir glog la sogs pa bzhin zhes pa chos mi mthun pa yang ngo / /
chos mthun pa dang chos mi mthun pa de dag gtan tshigs ltar snang ba rnams la mi srid do / /
gzhan dag ni bsgrub byar sgrub par byed pa nyid du snga mas khyad par du byed do / /
de skad du brjod pa ni /
gang chos mthun pa las dper brjod pa ston pa de bsgrub bya sgrub pa'i gtan tshigs yin no / /
gang bsgrub par bya ba dang chos mthun pa la sogs pa de dpe la sogs pa'o zhes zer ro / /
de dag gi ltar na yang drug pa nyid du rig pa'i tshul la the tshom med pa'i don yin zhing /
gtan tshigs ltar snang bas stong pa yang gtan tshigs nyid du 'gyur ba'i phyir ro / /
gtan tshigs kyi mtshan nyid du mi rigs so / /
bye brag pa rnams kyi de dang ldan pa'i chos gtan tshigs so zhes rjod par byed do / /
'dir yang gal te de zhes pa'i sgras bsgrub bya brjod pa dang mngon par 'brel bar 'gyur te /
des bsgrub bya nyid la de dang ldan pa'o zhes brjod par 'gyur ro / /
de la yang gal te spyi'am yang na chos sam /
de ste chos can nyid las 'gyur grang /
gal te spyi yin na de lta na /
spyi nyid chos su thal bar 'gyur / /
'dir sgra mi rtag go zhes bya ba'i spyi la mi rtag pa'i chos nyid do zhes 'di'i gtan tshigs su brjod par 'gyur ro / /
spyi'i chos gzhan ni yod pa ma yin no / /
rwa can yin pa'i phyir rta yin no zhes bya ba 'di la yang bsgrub par bya ba la spyi nyid kyi chos so zhes byas na gtan tshigs su 'gyur ro / /
ci ste chos yin na ni de'i byas pa nyid la sogs pa mi srid do / /
de ste chos can yin na ni de yang mi 'thad de grub pa'i phyir ro / /
mi rtag pa nyid bsgrub bya yin no zhe na ma yin te /
spyi don bsgrub bya yin pa'i phyir ro / /
mi rtag pa nyid kyi sgra zhes sam /
sgra mi rtag pa nyid do zhes sam /
sgra mi rtag go zhes pa'i spyi'i don de dag ni rnam par bcad pa'i 'bras bu yin pa'i phyir ro / /
de lta na spyi'i don nyid bsgrub bya yin par 'gyur ro / /
chos dang chos can bsgrub bya min / /
de dag bsgrub byar mi srid de / /
skyon dang bcas pa'i phyir ro / /
spyi yang ma yin te sngar brjod pa'i skyon nyid do / /
des na sgra'i yon tan du gyur pa nyid ni bsgrub byar 'brel bar 'gyur te /
de la spyi'am chos can nam gzhan la yang gang de dang ldan pa'i chos 'gyur ba med pa'i chos mi rtag pa'o zhes bsgrub byas khas blang bar bya'o / /
de nas sgra nyid de dang ldan pa'o zhes gang de'i chos de gtan tshigs su 'gyur ro / /
de'i yang thun mong pa'i dang khyad par gyi bsgrub bya dang ldan pa'i chos su 'gyur te /
khyad par bsgrub bya dang ldan pa'i / /
chos 'thob /
bsgrub par bya ba dang ldan pa'i chos nyid do zhes nges par bzung bar byed pa ni gang yang med do / /
don gyi chos can du thal bar 'gyur ba'i phyir ro / /
de ni bsgrub bya dang ldan pa nyid kyi chos so zhes 'brel ba'i phyir de'i chos 'thob par 'gyur ro / /
de lta na yang sgra rtag ste /
mnyan bya yin pa'i phyir zhes pa yang gtan tshigs su 'gyur ro / /
bsgrub par bya ba'i chos mtshungs pa nyid do zhe na ma yin te /
de'i khyad par du byed pa las gzhan la gnyis su 'jug go zhes pa 'dis thun mong du gzhan la 'jug pa ma yin pa'i phyir mtshungs pa ma yin no / /
mi rtag pa tsam nyid bsgrub par bya ba nyid du yin na sgra gzhan gyi'ang de dang ldan pa la bum pa sogs pa'i chos gtan tshigs su brjod par gyur pa'i phyir mig gis gzung bar bya ba nyid kyang gtan tshigs su brjod par 'gyur ro / /
gzhan yang ma nges pa ma nges pa zhes bya ba ni the tshom gyi gtan tshigs te /
'khrul pa'i gtan tshigs de yang gtan tshigs su 'gyur ro / /
dper na rtag ste /
lus can ma yin pa'i phyir zhes bya ba yang de dang ldan par rtogs par 'gyur te /
rnam pa thams cad du ma 'brel ba nyid do / /
de'i phyir chos mthun pa'i de dang ldan pa ni 'khrul ba'o zhes brjod par bya'o / /
de lta na ni de dang ldan pa'i chos dang mthun pa chos mthun pa yin pas chos gzhan spangs par 'gyur te /
mnyan par bya ba nyid dang /
'khrul pa can gyi chos kyi ngag ma 'khrul bar 'gyur ro zhes nges par bzung ba smras pa'i phyir ro / /
snga ma la ni ji skad brjod pa'i skyon yod pa yin no / /
mkha' sogs yod nyid bsgrub pa yi / /
sbyor ba'ang 'god par mi byed 'gyur / /
de la ni dam bcas pa dang ldan pa'am /
bsgrub par bya ba dang ldan pa'i chos su grub pa yod pa ma yin te /
chos can ma grub pa'i phyir ro / /
de'i phyir sbyor ba yang ma 'brel bar 'gyur bas na gtan tshigs su mi 'thad pa nyid do / /
ser skya ba rnams na re gzhan la bstan par bya ba'i don du rnam par ldan pa dang bsal te 'ongs pa'i bye brag gi rjes su dpag pa rnam pa gnyis te /
de la rnam par ldan pa'i ngag gi dngos po'i yul rnam pa lnga ste /
dam bca' ba la sogs pa'i dbye bas so zhes zer ro / /
de yang rnam par ldan pa dang bsal te 'ongs pa'i sbyor ba dag la gzhan par bya ba dang 'brel ba nyid du spyad par bya'o / /
yan lag thams cad ni gtan tshigs nyid ma yin te /
rnam par ldan pa dang bsal te 'ongs pa'i nang du 'dus pa'i phyir ro / /
de la re zhig gtso bo yod de bsal ba rnams dang rjes su 'gro ba mthong ba'i phyir zhes pa la /
gal te 'dir gtso bo'i yod pa nyid bsgrub bya yin zhe na /
de ma yin te /
tshad ma'i yul ma shes pa'i phyir ro / /
spyi'i mtshan nyid ma yin pa'i yul la rjes su dpag pa yod pa ma yin no zhes bstan zin to / /
bsgrub bya'i chos kyang sgrub byed 'gyur / /
bsgrub byar gyur pa'i chos sgrub byed du 'gyur ba'i rigs te /
tha dad du gyur pa med pas so / /
de lta ma yin na ni sreg par byed pa yin pa'i phyir zhes pas kyang sgra mi rtag par grub par gyis shig /
gzhan yang /
rgyas pa'i ngag yin /
ngag rab tu rgyas pa ni sgrub byed kyi gtan tshigs su rigs pa ma yin te /
sgrub par byed pa ni bsdus pa'i ngag yin pa'i phyir ro / /
de yang /
brjod ma yin /
gang bsdus pa'i ngag de yang gtan tshigs su brjod pa ma yin te /
sgrub byed du ni yan lag thams cad brjod pa yin no / /
der ma bstan pa'i khyad par ni go bar bya ba ma yin no / /
dpe yang gal te gang la bsgrub bya sgrub pa la ston par byed pa yin na ni /
de yang rigs pa ma yin te 'di ltar /
gtso bo rjes 'gro dang ldan min / /
shing gi shun lpags la sogs pa la rigs gcig pa dang ldan pa'i gtso bo ni yod pa ma yin no zhes rig par bya'o / /
yod du chug na yang ma bstan pa la ni rjes su 'gro ba med pa'i phyir dpe ltar snang ba yin no / /
de bzhin du sgrub par byed pa'i don gang yang yod pa ma yin no / /
brjod par bya ba'i cha shas nyid la ni ngag gi cha shas nyid nyams pa yin no / /
gal te brjod par bya ba la nyes pa yod pa ma yin pas gang dag de ston par byed pa de dpe yin no zhe na /
de ma yin te /
de brjod par bya ba nyid skyon dang bcas pa ni ma yin te 'di ltar /
rag kyang /
ngag yin yang ni dpe la ni de nyid skyon dang bcas pa yin te /
ngag gis shing gi shun lpags la sogs pa la gtso bo de dang rjes su 'gro ba bstan par mi nus pa'i phyir ro / /
gzhan yang nye bar 'jal mi rigs / /
ngag gi dpe la nye bar 'jal bar yang rigs pa ma yin te /
ngag ji lta ba bzhin du bsgrub par bya'o zhes gcig tu byas pa'i sbyor ba ni med do / /
de bzhin du gtso bo yod pa nyid du bsgrub par bya ba la cha shas kyi mtshan nyid ni rnam pa thams cad du 'brel ba med pa nyid do / /
rtsod pa'i sgo'i phyogs ni 'brel ba tsam du 'gyur te /
rgyu gcig pa nyid tha dad pa rnams kyi bsgrub bya yin no zhes byas nas so / /
de la yang dang po nyid /
dam bca'i don dang 'gal bar 'gyur / /
rgyu gcig pa rnams tha dad yin no zhes pa ni shing gi shun lpags la sogs pa tha dad pa nyid la rgyu du ma nyid khas blangs pa'i phyir dam bca' ba 'gal ba yin no / /
khas ma blangs na yang dpe ni yod pa ma yin no zhes bya ba'i nyes pa yin no / /
ci ste yod pa sngon du song ba can nyid bsgrub par bya ba yin gyi gcig nyid ni ma yin te /
'di nyid kyi'o zhes bstan pa'i phyir ro zhe na /
rtsod pa med phyir /
rtsod pa med pa'i phyir yang 'bras bu'i rgyu yod pa nyid du ni ma yin te /
de ltar rtsod pa med pa ni mi rigs pa nyid do / /
gzhan du ni gcig nyid ma yin zhing /
yod tsam ma min /
yod pa tsam yang bsgrub bya ma yin no zhes brjod do / /
bde ba la sogs pa'i rigs dang rjes su 'gro ba ma yin te /
tha dad shing shun las sogs bzhin / /
gal te de'i rigs kyi rgyu gcig pa nyid bsgrub bya'o zhe na de ni ma yin te /
tha dad rnams la rigs gcig pa nyid dang rjes su 'gro ba med pa'i phyir ro / /
rjes 'gro thams cad sgrub ce na / /
ma yin te /
dpe med pa'i phyir dang /
mi rtag pa nyid dang /
'bras bu nyid la sogs pa'i rjes su song ba'i phyir dang /
rnam par ldan pa gzhan rnams la yang ma 'brel ba'i phyir ro / /
gtan tshigs la yang skyon gdug pa can ma grub pa dang 'gal ba dang ma nges pa rnams nyid yod de /
re zhig ma grub pa ni rigs gcig dang rjes su 'gro ba med pa'i phyir ro / /
ma yin te /
gang gi phyir tha dad rnams 'bras bu gcig pa de'i phyir /
rigs gcig rjes su 'gro ba can de ltar yang mthong ste /
gzhan du 'bras bu gcig pa nyid / /
med par yang 'bras bu gcig pa nyid snying stobs la sogs pa rnams la rjes su 'gro ba las mthong ngo zhe na /
sgra la sogs pa tha mi dad pa'i 'bras bu de dag ni 'jig rten pa'i mig la sogs pa'i shes pa la sogs pa yang yod pa de'i phyir 'di ma nges so / /
de ltar gzhan yang /
nye bar len pa'ang dar 'gyur / /
nye bar len par gyur pa la yang rgyu'i 'bras bu yin pas de'i rigs su rjes su dpag pa'i rigs te yul du gyur pa'i sgra la sogs pa la ni ma yin no zhe na /
ma yin du chug na yang skyes bu la yang yon tan gsum rjes su dpag par thal bar 'gyur te /
rnam par shes pa de ni mthar spro ba la sogs pa'i 'bras bu mthong ba'i phyir ro / /
ci ste phyi rol gyi sgra la sogs par gyur pa la spro ba la sogs pa'i 'bras bu mthong ba yin no zhes brjod par bya'o zhe na /
de ni /
phyi min gnyis kar skyon yod phyir / /
spro ba la sogs pa'i 'bras bu de ni rna ba la sogs pa'i 'jug pa tha mi dad pa'am tha dad du 'dzin kyang rung ste skyon can no / /
gal te tha mi dad du 'dzin na ni rang rang gi yul du mngon par zhen pa la gnod do / /
de ste tha dad na ni rigs gcig rjes su dpog pa la gnod do / /
de ni phyi rol gyi sgra la sogs pa rnams kyi 'bras bu ma yin te /
sgra ni 'dus pa las btags pa'i phyir ro / /
rnam pa la sogs pa las la sogs par btags pa bzhin no / /
yang nges par bzung ba'am /
nges par ma bzung yang rung gnyis ka ltar yang ma yin te /
skyon dang bcas pa'i phyir ro / /
gal te rjes su dpag pa de las gcig kho na rigs kyi rjes su 'gro ba'o zhes nges par gzung bar byed na ni /
de sna tshogs kyi rang bzhin nyid la gnod do / /
ci ste nges par gzung bar mi byed na ni bsal te 'ongs pa gzhan nyid med par 'gyur te /
gnyis ka yang nges par gzung bar ma byas pa'i phyir spyi dang bye brag gnyis re re bsal te 'ongs par 'gyur ro / /
de dag ni re zhig ma grub pa nyid do / /
rjes su 'gro ba /
khas blangs na yang 'gal ba nyid / /
tha dad pa rnams dang rjes su 'gro ba'i rigs gcig nyid khas blangs kyang gtan tshigs la 'gal ba'i skyon yod pa nyid de /
'di ltar du ma sngon du song ba can nyid rigs gcig dang ldan par ni ma mthong ngo / /
de la shing la sogs pa rnams la gcig nyid grub pa ni med la /
de shing gi shun lpags la sogs pa rnams kyi sngon du song ba can yang ma yin te /
shing la sogs pa'i nye bar len pa yod pa'i phyir ro / /
khas blangs pa'i gtan tshigs la 'gal ba'i skyon 'ba' zhig tu ni ma zad kyi 'di ltar /
ma nges par yang 'gyur /
khas blangs kyang shing la sogs pa shing shun la sogs pa rnams kyi sngon du 'gro ba can nyid kyi gtan tshigs la nges pa'i skyon yin no / /
de lta na ni shing shun dang gyo mo dang kham phor dang rgyan la sogs pa thams cad bde ba la sogs pa'i rigs dang ldan pa dang du ma sngon du 'gro ba can yang yin no / /
de ltar na re zhig gtan tshigs kyi skyon gsum ka'o / /
yang gang gi phyir gcig sngon du song ba can gyi tha dad pa rnams so zhes dam bcas pa de'i phyir /
dpe ni /
bsgrub byas 'phangs 'gyur /
thams cad kyi sngon du gtso bo 'gro ba can nyid du khas blang bar mi bya ste /
shing gi shun lpags la sogs pa'i sngon du shing la sogs pa song bar sbyar bar bya'o / /
de yod min /
dpe de yang yod pa ma yin te /
shing shun la sogs pa rnams tha dad du yod pa'i phyir dang /
de dag ni bsgrub par bya ba ni gcig sngon du 'gro ba can yin pa'i phyir ro / /
de bzhin du yan lag lhag ma rnams kyi rnam par ldan pa yang 'brel pa nyid du rigs so zhes rig par bya'o / /
kun gyi rjes thog ma las bsal te 'ongs pa 'grub bo zhes pa la gzhan gyi 'dod pa so sor bkag nas rang gi phyogs yongs su gzung ba'i bya ba ni bsal te 'ongs pa'o zhes grag go / /
so sor 'gegs pa'i thabs ni gnyis te /
dpe dang 'gal ba dang /
khas blangs pa dang 'gal ba zhes so / /
de la gzhan gyi phyogs bkag pa tsam gyis ni rang gi phyogs /
grub min /
gzhan phyogs bkag pa tsam gyis rang gi phyogs grub pa ni mthong ngo / /
'di ltar 'dir lus can ma yin pa'i phyir sgra rtag go zhes pa ni ma nges pa yin no zhes bya ba tsam gyis gzhan gyi phyogs ma grub par byas mod kyi /
grub min te rang gi phyogs grub pa ma yin no / /
de tsam gyi sgra mi rtag pa grub pa ni ma yin te /
de la yang ma nges pa yin pa'i phyir ro / /
gang du chu klung gang ba la gangs zhu ba la sogs pa'i rgyu mtshan so sor bkag pas char 'bab pa'i rgyu mtshan can du rtogs pa 'di ni bkag pa tsam las ma yin te /
'on kyang rang gi ngo bo'i khyad par las yin no / /
de ni gangs zhu ba la sogs pa so sor bkag pas chu klung gang ba nyid khyad par du byas pa yin no / /
'o na char 'bab pa'i 'khrul pa so sor bkag pa tsam gyis thog la sogs pa'i rgyu mtshan du yang 'gyur ro / /
'di yang rigs pa ma yin te /
gzhan gyi phyogs 'gegs pa'i thabs ni rnam pa gnyis so zhes bya ba 'di la /
'gegs pa'i gtan tshigs gnyis ma yin / /
'gegs pa ni thabs gnyis 'ba' zhig gi sgo nas ma yin gyi 'di ltar yan lag ma tshang ba'i skyon bstan pa las kyang ma yin no / /
de ltar re zhig bsal te 'ongs pa'i mtshan nyid rigs pa ma yin no / /
sbyor ba gnyis kyang rigs ma yin / /
ji ltar byas nas she na /
de la re zhig rjes su 'gro ba bsal te 'ongs pa ni gal te med pa gtan nas 'byung ba'i skye gnas med pa'i phyir tha dad du thal bar 'gyur ro zhes bya ba 'dis ni skye gnas sngon du ma song ba can rnams tha mi dad pa nyid du dmigs par thal bar 'gyur zhes byas pa yin no / /
rigs gcig gi rjes su 'gro ba ma dmigs pa yang de las bzlog pa nyid la sgro 'dogs par 'gyur ro / /
de la re zhig skye gnas sngon du song ba can gyi tha mi dad ni 'gal yang 'dod pa ma yin la skye gnas sngon du song ba can rnams kyi rigs gcig gi rjes su 'gro ba bstan pa tsam gyis de phyin ci log tu thal bar 'gyur ba yang rigs pa ma yin no / /
tha dad ma bstan pas rigs gcig gi rjes su 'gro bar thal bar 'gyur ba yang ma yin no / /
gal te nyes pa med de /
skye gnas med pa'i phyir gcig nyid du thal bar 'gyur ro zhes brjod do zhe na /
de skad du brjod na rigs par ni ma brjod de tha dad rnams la rigs gcig gi rjes su 'gro ba yod pa ma yin pas gang /
thal ba brjod pa ni ci yang ma yin no / /
gal te gcig nyid la mtha' gcig tu nges pa 'gegs pa yin no zhe na /
ma yin te /
de'i yang ma bstan pas na bzlog pa thob par yang 'gyur ro / /
gcig nyid la mtha' gcig tu nges pa yang skye gnas sngon du ma song ba rnams la ma mthong bas na spyi dang bye brag nyid 'thob par 'gyur ro / /
sna tshogs kyi rjes su 'gro ba dang bsal te 'ongs pa dag kyang tha mi dad du thal bar 'gyur ro / /
de la mtha' gcig tu nges pa yod pa ma yin pas tha dad du sbyar bar bya ba ma yin no / /
de'i phyir gtan tshigs ma bstan pa tsam gyis de bzlog par thal bar 'gyur ba ni ma yin no / /
bsgrub bya bzlog pa la ni rigs pa yin no / /
'di ltar 'gyur te tha mi dad pa rnams kyi sngon du gcig song ba ni mtha' gcig tu nges pa yin pa'i phyir de las bzlog pa tha dad du thal bar 'gyur ro / /
de lta na yang /
rjes thog ma ni bzlog pa la / /
de ltar du gyur na yang rigs gcig pa can rnams kyi sngon du gcig song ba can nyid du rjes su dpog pa la rjes thog ma las med pa sngon du song ba can la sogs pa nyid ni tha dad du thal bar 'gyur te /
rjes thog ma las gcig tu song ba can du rjes su dpag pa ni ma yin no / /
de la yang tha dad du thal bar 'gyur ro / /
brjod pa de ni tha dad rnams rigs gcig gi rjes su 'gro ba can du brjod pa'i phyir 'di rnam par ldan pa las tha dad du dbye bar bya ba yin no / /
sbyor ba yang 'di ltar 'thad pa yin te /
gal te bsal ba nyid gcig las skye ba ma yin na skye gnas med pa'i phyir tha dad du thal bar 'gyur te /
rigs gcig pa can med par thal bar 'gyur ro zhes bya ba'i don to / /
'di ltar rigs gcig dang rjes su 'brel ba rnams gcig sngon du 'gro ba can nyid du mthong gi /
med pa sngon du 'gro ba can nyid du ni ma yin na /
dbang phyug la sogs pa'i sngon du 'gro ba can nyid du yang ma yin no / /
rjes thog ma las bsal te 'ongs par smra ba yang /
gcig bsal ba la 'di mi rigs / /
de lta bu'i sbyor ba rigs pa ma yin la med pa las skye ba la rjes thog mas gtso bo las skye ba zhes bya ba yang rigs pa ma yin no / /
gzhan yang /
rnam ldan bzhin du lnga nyid min / /
bsal te 'ongs pa rnams kyi lnga nyid ni sbyar bar bya ba yin no / /
de ltar na rjes thog ma'i mtshan nyid las 'brel pa yod pa ma yin no / /
'di ltar gzhan gyi phyogs thams cad bkag pas kun gyi rjes thog ma las gcig nyid bsal te 'ongs pa'o zhes sbyar bar bya'o / /
rgol ba re re bkag pa las / /
gal te rjes thog mar 'dod na / /
rgol ba'i lan la mtha' med nyid / /
bsal 'ongs rnams su thal bar 'gyur / /
zhes bya ba bar skabs kyi tshigs su bcad pa'o / /
de'i phyir sbyor ba'i mtshan nyid mngon par ma 'brel to zhes bya ba de dag gis ni grangs can rnams kyi gtan tshigs mi rigs pa 'ba' zhig tu ma zad kyi /
rnam par ldan pa dang bsal te 'ongs pa yang ngo zhes brjod do / /
gtan tshigs brjod nas gtan tshigs ltar snang ba dpyad par bya ste /
de la re zhig rtsod pa sgrub pa nas /
ma grub pa dang ma nges dang / /
'gal ba'i don ni gtan tshigs ltar snang ba'o zhes zer ro / /
de la ma grub pa la sogs pa ni dper ni brjod na mtshan nyid ni ma yin te /
dper na mig gi gzung bya yin pa'i phyir mi rtag go zhes bya ba ma grub pa dang /
lus can ma yin pa'i phyir rtag go zhes bya ba ma nges pa dang /
bye brag pa rnams kyi dbang po las byung ba'i phyir mi rtag go zhes bya ba 'gal ba gcig dang /
grangs can pa'i rgyu la 'bras bu yod pa yin te /
yod pa skye ba'i phyir ro zhes bya ba 'gal ba gnyis pa'o / /
de la yang /
ma grub dbye ba brjod ma yin / /
de ni phyogs gcig la rab tu ma grub pa la sogs pa'i dbye ba rnam pa du ma yod pa ma bstan pa yin no / /
'khrul pa la yang brjod ma yin / /
dbye ba ma brjod do zhes bya bar 'gyur ro / /
de ni thun mong min pa'ang yod / /
'gal ba mi 'khrul ba can yang / /
kho bo cag gis ji lta ba bzhin du brjod do / /
'gal ba gcig ni mtshungs pa ru brjod do / /
bye brag pa'i spyi dbang po las byung ba rtag pa yin no zhes bya ba ni rtag pa dang mi rtag pa gnyis ka la mthong ba'i phyir 'di ma nges pa nyid yin gyi 'gal ba ni ma yin no / /
gcig ni ma grub thun mong min / /
'gal ba gnyis pa ni /
ma grub pa dang thun mong ma yin pa de /
gang gi phyir 'di ltar sngar skyes pa las skye zhing 'byung ba na yod pa ma yin la /
thams cad kyang sngar skyes pa las yod par sgrub pa ni yin zhing /
sngar skyes pa las skye zhing 'byung ba yang ma yin no / /
khas blangs na yang de kho na la yod pa yin no //
'di 'gal ba ni ma yin te /
bzlog pa mi bsgrub pa'i phyir ro / /
bzlog pa yi ni rgyu mtshan dang / /
'dod la gnod byed kyang ma brjod / /
de bas na nyung bar snang ste /
de dag nyid kyi khongs su bsdu bar yang mi nus la gtan tshigs ltar snang ba ma yin te zhes kyang brjod par mi nus te /
bzlog pa dang gnod par byed pa'i gtan tshigs yin pa'i phyir ro / /
rigs pa can rnams ni 'khrul pa dang bcas pa dang /
'gal ba dang skabs dang mtshungs pa dang /
bsgrub bya dang mtshungs pa dang /
dus las 'das pa rnams ni gtan tshigs ltar snang ba'o zhes zer ro / /
de la 'khrul pa dang bcas pa ni ma nges pa ste /
de ltar na khyad par yod min / /
gang la ma nges pa yin zhe na /
gzhan las khyad par ram /
skabs su babs pa na yod pa ma yin te /
sgra'i spyi dang bye brag la yod pa ni gnyis ka'i yon tan no zhes bya ba lta bu'o / /
ci ste 'di ltar spyi 'di ni sgra ma yin te /
gcig tu nges pa 'gegs pa yin pa'i phyir dang /
gang de ni bsgrub par bya ba'i rigs nyid du 'gyur te /
de yang 'di gcig tu nges pa 'gegs pa yin no zhe na /
'di ltar na yang khyad par yod pa ma yin te /
de lta na yang bsgrub bya med pa dang /
de las gzhan pa dang /
de dang 'gal ba la yang 'jug par don gyis go bar rig par bya'o / /
rnam pa thams cad du 'khrul pa can ma yin no zhes sngar brjod do / /
grub pa'i mtha' khas blangs na ni de dang 'gal ba yin pas 'gal bar 'gyur te /
dper na bye brag pa'i lus can ma yin pa'i phyir rtsom par byed pa ma yin te rdul phra rab rnams bzhin zhes bya ba lta bu'o / /
de bzhin du brtag par bya ba la grub pa'i mtha' dang 'gal bas brjod par bya ba ni sgrub pa'i skyon du 'gyur ro / /
'gal ba gzhan yang 'thob ste /
gtan tshigs ltar snang ba 'ba' zhig tu ma zad kyi 'di la ni lus can yin pa'i phyir zhes bya ba ma grub pa'i don la gtan tshigs kyi skyon dang rtsom par byed pa ma yin zhes bya ba dam bca' ba'i skyon yang yin te /
sngar khas blangs pa dang 'gal ba'i phyir ro / /
ci ste yang de ma grub pa nyid dang 'gal ba nyid gnyis kar 'gyur na ni /
dam bca' ba'i skyon dang 'gal ba nyid dag yin te /
sbyor ba la ni de gnyis ka cig car du 'gal bar 'gyur la de yang cig shos kyi byed pa po la skur pa 'debs par 'gyur ro zhe na /
de lta bur gyur la rag mod /
gal te byed pa po'i sbyor ba bzhin du 'di'i chos gzhan 'gal ba nyid kyis ston par byed na ni der yang ma grub pa nyid du brjod par bya ste /
dam bca' ba'i skyon yang /
de bzhin min /
der grub pa'i mtha' las ma grub pa'i don nyid bzhag nas phyogs dang 'gal ba'i skyon gzhan nyid gcig ni brjod du med do / /
byed pa po la chos gzhan rang dbang can dang gzhan dbang la sogs pa las yin pas 'gal ba la sogs pa med pa cig shos kyi sbyor ba ni dper na mda' bsnun no 'di'i bsnun no zhes bya ba lta bu'o / /
gang 'di la grangs can gyis ni 'di skad du brjod do / /
gtso bo ni rgyu ma yin te /
sems pa can ma yin pa'i phyir ro zhes bya ba lta bu'o / /
de la yang bsal ba ni gtso bo las gzhan ma yin pa'i phyir thun mong ma yin pa'o zhes bya ba'i ma nges pa nyid yin no / /
tha dad las gzhan nyid du rjod par byed na ni 'gal ba nyid du 'gyur na 'on kyang /
de bzhin min /
de ni kho na zhig sgrub pa'i 'gal ba nyid yin te /
bzlog pa sgrub par byed pa'i phyir ro / /
grub pa'i mtha' dang 'gal ba'i phyir zhes pa ni ma yin no / /
gang la skabs su bab pa de gtan la dbab pa'i phyir nye bar 'god pa ni skabs dang mtshungs pa ste /
dper na bdag ni rtag pa yin te /
lus las gzhan ma yin pa'i phyir zhes bya ba lta bu'o / /
'dir yang lus las gzhan ma yin pa nyid las bdag spyod pa ni ma yin te 'di ltar /
ma nges par 'gyur /
gang gi phyir 'di ltar rtag pa nam mkha' la sogs pa dang /
mi rtag pa bum pa la sogs pa gnyis ka la lus las gzhan ma yin pa nyid mthong ba de'i phyir ci 'di rtag pa yin nam /
'on te mi rtag pa yin zhes dpyod par byed do / /
de'i phyir 'di ma nges pa las tha dad du bya ba ma yin no / /
bsgrub bya dang khyad par med pas sgrub pa'i phyir bsgrub bya dang mtshungs pa ste /
dper na sgra rtag ste reg par bya ba ma yin pa'i phyir blo bzhin no zhes bya ba lta bu'o / /
'dir yang sgra la reg par bya ba ma yin pa'i gtan tshigs grub pa'i phyir /
ma grub min /
gang der gtan tshigs ma grub pa ni ma yin no / /
gang las bsgrub bya dang khyad par med pa nyid kyis bsgrub bya dang mtshungs par 'gyur /
'on kyang 'dir dpe bsgrub bya dang mtshungs par 'gyur ro / /
gzhan du rtog par byed de /
dpe gang la bsgrub byas khyad par du ma byas pa'i gtan tshigs de bsgrub bya dang khyad par med pa yin no zhes yang dag par brtag dpyad byed pa ni gzhi mthun pa rnams 'bru mang po pa'o / /
thams cad du ni 'thob pa ni ma yin no / /
khas blangs nas kyang gtan tshigs ma grub pa ste /
'di bsgrub bya dang khyad par med pa'i dpe ni ma yin no / /
'on kyang 'di ltar ngag 'dus pa la yin no / /
de'i phyir ma grub pa 'ba' zhig ma yin gyi gtan tshigs ltar snang ba yang yin no / /
de ltar zhe na /
chos gang gtan tshigs nyid du nye bar bstan pa de chos can la ma grub pa'am /
rgol ba dang cig shos las ma grub pa'am /
the tshom za na yang ngo / /
dus las nur nas brjod pa ni dus las 'das pa ste /
dper na sgra mi rtag ste /
bum pa bzhin no zhes brjod pa la gtan tshigs ma brjod do zhes smras pa dang byas pa'i phyir ro zhes brjod pa lta bu'o / /
'di yang ma tshang ba brjod pa'am /
nges par bya ba'i don du phyis rjod par byed pa yin yang rung phyis gnyis ka yang gtan tshigs ltar snang bar mi sbyor ro / /
ci'i phyir ma tshang ba bsgrub bya grub pa'i phyir /
gal te re zhig ma tshang ba brjod pa ltar na ni de nyung ba yin pa'i phyir ma tshang ba yin pas yod pa ma yin pa'i phyir gtan tshigs ltar snang ba ma yin no / /
gal te nges par bya ba'i don du phyis rjod par byed na ni de lta na gtan tshigs kyi mtshan nyid du 'thad pa nyid kyis bsgrub bya grub pa yin gyi gtan tshigs ltar snang ba ma yin no / /
gtan tshigs kyi gnas su yod bzhin pa de gtan tshigs ltar snang ba'i mtshan nyid ma yin pa'i phyir 'di gtan tshigs ltar snang ba nyid ma yin no / /
bye brag pa rnams kyi gtan tshigs ltar snang ba ni gsum ste /
ma grub pa dang /
ma bstan pa dang /
yod pa ma yin par the tshom za'o zhes bya ba'i gtan tshigs las so zhes zer ro / /
ma grub pa ni re zhig gtan tshigs ltar snang ba ma yin no / /
'di ltar dpe la med pa'am /
ma grub pa'i don nyid yin yang rung ste /
gtan tshigs kyi don du'o zhes bya ba ni'am zhes rnam par rtag pa'i sgra yin no / /
de lta na ni dpe la rab tu grub pa yin no / /
ci ste yang bsgrub par bya ba nyid ma grub par brjod do zhe na /
de lta na ni gtan tshigs kyi don du 'gal bar 'gyur /
grub pa sngon du 'gro ba can las bstan par bya'o zhes bya ba 'di la ni 'brel ba'i dus na rab tu grub pa'o zhes brjod par bya'o / /
yod pa ma yin pa ni med la the tshom yang ma yin no / /
rwa can nyid ni grub pa yin pa'i phyir grub par byas nas de la dper brjod pa /
gal te rwa can yin na ni rta'am ba lang gcig yin no zhes bya ba lta bu'o / /
ci ste yang yod pa ma yin pa'i gtan tshigs ni yod pa ma yin pa ste yid gnyis can gyi gtan tshigs ni the tshom du 'gyur ro zhe na /
re zhig yod pa ma yin pa'i gtan tshigs ma yin te /
yod pa ma yin pa tsam ni mi rtogs so / /
de ltar yod pa ma yin pa tsam shes par 'gyur ba ni med kyi 'on kyang bzlog pa yin no / /
de la rwa can las ni rta ma yin gyi /
shes pa skye'i /
de'i shes pa ni ma yin no / /
de'i phyir bzlog pa bsgrub pa'i phyir 'gal ba nyid yin no / /
dogs pa can gyi gtan tshigs ni the tshom du brjod par bya'o / /
ma tshang brjod pa yin /
rwa can yin pa'i phyir ba lang ngo zhes bya ba de dag nyid the tshom gyi gtan tshigs ni ma yin gyi 'di ltar thun mong ma yin pa yang ste dper na rdzas drug la rna bas gzung bar bya ba nyid de ni thams cad la med pa ste yul du ma the tshom gyi gtan tshigs so / /
gal te bye brag gnyis ka la mthong ba'i phyir de spyi nyid yin te /
bsgreng ba bzhin no zhe na /
de mi rigs te gang bzlog pa med pa de ni de ltar snang ba'o / /
rdzas gcig dang ldan pa yin pa'i phyir the tshom du mi 'gyur chug nas la sogs pa la the tshom yin no / /
'di thams cad las log pa mi srid pa'i phyir ro / /
de'i phyir rnam pa kun la the tshom gyi gtan tshigs gzhan thun mong ma yin pa nyid ni mi brjod do / /
de bzhin du 'gal ba dang ma nges pa'i mtha' can du ma brjod do /
ji skad du sa la sogs pa 'dus nas lus po brtsams par brjod pa la ci rang rang gi rigs su'am zhes the tshom du 'gyur te /
lnga'i rtags dmigs pa'i phyir dang /
rigs mi mthun gyi rtsom pa bkag pa'i phyir ro zhes so / /
the tshom gyi mdo de tsam gyis mi chog go zhes brjod do / /
'dir yang spyir mngon sum pa las yang ut+pala'i dkar po las yon tan nyid dang brten pa nyid dang yon tan med pa nyid rnams la nges par mthong gi the tshom ni ma yin no / /
de'i phyir gang rnam par gcod pa ma yin pa'i gtan tshigs kyi spyi de mngon sum pa nyid du the tshom za'o zhes brjod par mi bya ste de ni nyung ba nyid do / /
gal te yang yod pa'i gtan tshigs med pa dang /
the tshom gyi gtan tshigs ni the tshom za ba yin la /
gang bsgrub bya la the tshom za ba dang brjod par ma byas pas na de ltar nyung bar brjod pa yin no / /
dper na 'ga' zhig sgra la mi rtag pa bsgrub pa la mig gis gzung bya ma bstan na ni yul la the tshom du 'gyur ba ste du ba la sogs pa nyid kyis me la sogs pa bsgrub pa bzhin no / /
de ltar na bye brag pa'i gtan tshigs ltar snang ba ni sgrub par dka'o / /
gtan tshigs gzugs brnyan dang bcas pa brjod zin to / /
tshad ma kun las btus pa las gzhan gyi don gyi rjes su dpag pa'i le'u ste gsum pa'o // //
tshul gsum rtags shes brjod pa las / /
phyogs kyi chos su legs gnas pa'i / /
lhag ma tshul gnyis su grags pa / /
dpe yis rab tu ston par byed //
rtog ge'i bstan bcos rnams su ni phyogs kyi chos nyid tsam gtan tshigs kyi sbyor ba yin no zhes grags te /
dper na 'di byas pa'i phyir zhes pas sgra mi rtag par go bar byed pa lta bu'o / /
mtshan nyid lhag ma ni sbyor ba la ma brjod pas de'i don du dpe brjod par bya'o / /
bsgrub bya'i rjes su 'gro ba'i rtags / /
bsgrub bya med na med nyid gang / /
chos mthun cig shos dang bcas gnyis /
dpe la rab tu bstan par bya /
rjes su 'gro ba thams cad du 'gro'o / /
gang zhes pa ni brjod par bya'o / /
chos mthun pa ni re zhig sgra mi rtag ste byas pa'i phyir zhes bya ba lta bu'o / /
gal te gang rtsol ba las byung ba de mi rtag par bum pa la sogs pa la mthong ba de bzhin du chos mi mthun pa la yang rtag pa rtsol ba las ma byung bar nam mkha' la mthong ba'i phyir 'dir yang sgrub byed kyi sgo nas bsgrub bya sgrub par brjod par bya'o / /
chos mthun par gdon mi za bar gang rtsol ba las byung ba de mi rtag go zhes bstan na ni chos mi mthun pas kyang gdon mi za bar bsgrub bya med pa la med par ston par 'gyur te /
gtan tshigs de nyid bsgrub bya med pa la med par bstan pa yin no / /
ma yin dgag cing dgag pa dang / /
de bzhin mtshan nyid med la yang / /
de ltar snga ma ni ma yin par dgag pa yin la phyi ma ni med dgag gi dgag pa yin par brjod do / /
de lta na ni rtag pa chos ma blangs par chos mi mthun pa'i dpe grub pa yin no /
gal te yang ci bsgrub bya dang ldan pa'i gtan tshigs gcig brjod pas gnyis pa bsgrub bya med pa la gtan tshigs med par rgyu gang gis na yin te /
gtan tshigs med par bsgrub bya med pa ni ma yin no zhe na /
de ltar gtan tshigs mthun pa'i phyogs kho na la yod pa ni /
bsgrub bya med pa la bstan par nus kyi bzlog pa las ni ma yin no / /
gal te 'di ltar bum pa dper brjod pa de lta na ni ji ltar gtan tshigs bsgrub bya dang ldan pa de ltar bsgrub bya gtan tshigs dang ldan par 'gyur ro zhe na ma yin te /
brjod par mi bya ba'i phyir te /
bum pa ni gang bsgrub bya'i rjes su 'gro ba can gyis byas pa nyid kyi khyad par du byas pa brjod par bya ba'i phyir ro / /
ngag gi don bstan pa ni nges par bstan pa'i don gtso bo yin no / /
gzhan yang /
ma byas pa la rtag pa'am / /
'jig pa las 'dzin 'bras nyid du / /
'dir ni rjes su brjod byas nas / /
ma khyab 'dod min mtshungs rjes 'gro / /
gal te chos mthun pa'i sgo nas gang ma byas pa de rtag go zhes brjod na ni ma byas pa nyid kyis dam ma bcas pa'i rtag pa bsgrub par 'gyur ro / /
de bzhin du chos mi mthun pa'i sgo nas gang mi rtag pa de byas pa'i zhes pa yin na ni de lta na yang mi rtag pa byas pa nyid du bsgrub par 'gyur ro / /
ma khyab pa'i rtsol ba las byung ba nyid la gtan tshigs kyi skyon de dag yod par 'gyur te /
glog la sogs pa rtag pa nyid dang /
brtsal ma thag tu 'byung bar yang 'gyur ro zhes pa ni skyon yin no / /
ci ste skyon de yod du chug mod /
gal te bsgrub bya'i go bar byed pa'i rtags khyab par mi ston na ni mi rtag pa las gzhan pa la yang srid pa nyid yin pa'i phyir bsgrub bya med pa la med pa'o zhes brjod par mi bya'o / /
de ste yod pa'i dngos po tsam yin na ni bum pa mi rtag pa nyid kyang rtsol ba las byung ba med na mi 'byung bar 'gyur bas na /
de phyi rol gyi don la ltos pa nyid du ston to zhes ni brjod par mi bya'o / /
khyab pa nyid kyi gtan tshigs bsgrub bya rjes su sgrub po zhes brjod par bya'o / /
'di'i gnas skabs su ni don gyi shugs kho nas bsgrub bya med pa la gtan tshigs med par brjod pa yin pas chos mi mthun pa'i dpe'i sbyor ba ni mi bya'o / /
gang gi tshe dpe gnyis ka sbyor bar byed pa de'i tshe ni mi mthun pa'i phyogs la yod pa tsam bstan pa yin la /
khyab pa ni bsgrub bya med pa la med pa bstan pa yin pas 'di skad du yang bsgrub bya sgrub par byed pa'i rtags chos mthun pa dang bcas pa ston to zhes brjod par mi bya'o / /
de ltar yang gtan tshigs kyi bsgrub bya rjes su sgrub pa'i 'gegs pa'i don du 'gyur gyi don 'gog pa'i don du ni mi 'gyur te /
mthun pa'i phyogs la yod pa dang gnyis ka zhes smras pa'i phyir ro / /
'dir ni gtan tshigs lhag ma bstan par bya ste /
phyogs kyi chos ni gtan tshigs nyid kyis bstan pa'i phyir ro / /
don ni gdon mi za bar mthun pa'i phyogs kho na la yod ces nges par gzung bar bya'o zhe na /
de lta na ni mthun pa'i phyogs kho na la yod ces pas mi mthun pa'i phyogs la mthun pa'i phyogs med pa nyid bkag pa thob par 'gyur ba'i don du 'gyur ro / /
de med pa la med pa med pa nyid la med pa yin gyi mi mthun pa'i phyogs bdag med pa la sogs pa ni ma yin no / /
de bzhin du 'dir yang bsgrub par bya ba med pa kho na med pa yin gyi gzhan la ni ma yin no / /
mi mthun pa'i phyogs bsgrub bya go bar byed na ni rag na gtan tshigs du ma 'gal ba dang mi 'gal ba ste /
yod bzhin pa'i 'gal ba dang gtan tshigs nyid du 'chad pa de dag nyid gang 'chad par 'gyur ba'i chos mthun pa'i dpe brjod pa'i ma nges pa nyid du thal bar 'gyur ba yin no / /
de la lus can ma yin pa nyid rtag pa la med pa yang yod pa'i dngos po las so zhes bstan par bya'i gzhan pa dang 'gal ba nyid med pa'i dngos po las so zhes pa ni ma yin no / /
de ltar byas nas rtsol ba las mi 'byung ngo zhes bya ba ni rtsol ba las byung ba dang /
mi rtag pa nyid rjes su 'brel ba'i phyir mi rtag pa med pas gtan tshigs med par bstan par bya'o / /
chos mi mthun pa'i dpe ni rtag pa la yod pa ma yin no / /
med pa nyid gtan tshigs su bstan gyi bzlog pa ni ma yin no / /
ma byas pa'i phyir rtag go zhes ma yin du chug /
'dir nam mkha' la sogs pa rtag pa nyid du dam bcas pa nyid kyis ma byas pa nyid bsgrub pa yin no / /
de lta na ni gnyen po'i phyogs kyi 'gal ba dang ma nges pa gnyis ka brjod par bya ba'i phyir brjod par mi bya'o / /
re rer brjod pa ni ma yin no / /
der thal bar 'gyur bas so / /
de lta na ni 'jig rten pa'i sbyor ba rjes su bzung nas brjod kyi /
bsgrub par bya ba'i chos ji ltar ba'i gtan tshigs kyi mtshan nyid ni ma yin te /
ma nges par thal bar 'gyur bas so / /
ci yang rnam pa gnyis kyang dpe'i tshig tu bsgrub pa yin nam /
'on te gzhan nyid gcig yin zhe na /
gtan tshigs yin pa'i phyir rnam pa gnyis nyid do zhes brjod do / /
de lta ma yin na /
thun mong dang ni khyad par nyid / /
'gal ba'ang sgrub byed nyid du 'gyur / /
re rer gnyis ka ma brjod na / /
des na dper brjod gnyis su bya / /
gal te chos mthun pa nyid rjod par byed na de med pa la'ang 'gyur ro zhes thun mong pa nyid gtan tshigs su dogs pa skyed do / /
gal te chos mi mthun pa nyid rjod par byed na ni bsgrub par bya ba'i rigs la yang med pas thun mong ma yin par 'gyur ro / /
ci ste gnyis ka rjod par mi byed na ni de la mthun pa'i phyogs la mi 'gyur la /
rigs mi mthun pa'i phyogs la 'gyur ba'i phyir 'gal bar 'gyur ro / /
de'i phyir gdon mi za bar gnyen po'i phyogs kyis 'gal ba dang ma nges pa gnyis ka brjod par bya'o / /
'ba' zhig tu cung zad grub pa nyid du 'gyur ba yin no / /
gang yang rung ba gcig brjod pas kyang sgrub byed du 'gyur te /
sgra bzhin du don gnyis rtogs pa'i phyir gang yang rung ba gcig gis gnyis ka bstan pa'i phyir don gyi shugs kyis gnyis brjod pa yin no / /
don rjes su dpog pa la yang rigs pa de nyid blta'o / /
gang rjes su dpag par bya ba la rtags 'di nges par gzung bar byas nas gzhan la de'i rigs yod pa dran par byas te /
med pa la med pa nyid kyis bdag nyid kyis nges par skyed par byed do / /
de nyid kyi phyir /
rang gi nges pa bzhin gzhan la / /
nges pa bskyed par 'dod pa yis / /
phyogs chos nyid dang 'bral pa dang / /
bsgrub bya brjod bya gzhan rnams spangs / /
'di ltar phyogs kyi chos nyid bstan pa'i don du gtan tshigs kyi tshig yin no / /
de rjes su dpag par bya ba dang /
med na mi 'byung ba nyid du bstan pa'i don du dpe'i tshig yin no / /
rjes su dpag par bya ba bstan pa'i don du phyogs kyi tshig brjod do / /
'di rjes su dpog par byed pa'i yan lag gzhan ni yod pa ma yin no / /
des na gzhan gyi shes par 'dod pa la sogs pa'i yan lag nye bar sbyar ba dang mjug bsdu ba dag ni 'dir bsal ba yin no / /
de ltar na ni dpe'i tshig kyang log par thob par mi 'gyur te /
rtags kyi don du bstan pa yin pa'i phyir 'di yang nye bar sbyar ba bzhin du mi brjod par thal bar 'gyur ro zhe na /
de ltar yang ma yin te /
dpe ni rtags las log pa ru / /
brjod par bya ba ma yin te / /
gtan tshigs kyi don ston pa'i phyir / /
nyer 'jal bzhin du don med min / /
mtshan nyid gsum pa'i rtags la bsgrub par bya ba nyid dang /
gtan tshigs kyi tshig brjod pa des na gtan tshigs kyi lhag ma bstan par bya ba'i don du dpe'i tshig don dang bcas pa yin no / /
de lta na ni /
rtags kyi 'brel ba bsgrub pa'i phyir / /
gal te dper brjod gnyis yin na / /
dpe ni logs gcig nyid du gyis / /
gal te gtan tshigs kyi tshig gis phyogs nyid tsam brjod nas gtan tshigs lhag ma grub par bya ba'i don du dpe'i yan lag gyis shig /
de lta yang ma yin ta te /
logs yin 'jig rten dang mtshungs 'gyur / /
de lta na ni 'jig rten pa'i bzhin dpe gtan tshigs dang ma 'brel bar 'gyur ro / /
de dag gis ni dpe brjod la / /
chos mthun 'ba' zhig rjod par byed / /
'jig rten pas ni sbyor ba'i dpe brjod la chos mthun pa 'ba' zhig ston par byed de byas pa'i phyir zhes bya ba bzhin no / /
bsgrub bya sgrub byed nyid spangs nas / /
bsgrub bya sgrub pa'i gtan tshigs so / /
zhes ji skad du brjod pa de sbyor ba la med do / /
de ltar nyer 'jal tsam por 'gyur / /
de ltar sbyor bas gtan tshigs kyi don du ma smos pa'i phyir bsgrub bya la nye bar 'jal ba tsam bstan pa yin /
de bum pa bzhin du byas pa'i phyir mi rtag go zhes bya ba bzhin no / /
ci ste yang chos mi mthun pas bsgrub bya sgrub byed nyid du rjod par byed do zhe na de ma yin te chos mi mthun pas kyang bsgrub bya sgrub pa'i gtan tshigs nyid bstan par mi nus te /
gang gi phyir de la yang /
nyer 'jal ldog pa min ched du / /
chos mi mthun pa'i sbyor ba des / /
mi mthun phyogs las stabs gcig ston / /
de la yang rtag par ma byas par mthong zhes 'jig rten pas ma byas pa nyid dang /
rtag pa nyid dag stabs gcig tu bsgrub par ston par byed por 'gyur ro / /
bzlog pas ni rtag pa dang nye bar 'jal ba bzlog par bya ba'i don du'o / /
de bzhin du 'dir yang gtan tshigs kyi don las logs shig tu dpe rjod par byed na ni nye bar 'jal ba tsam zhig brjod par 'gyur te 'jig rten pa bzhin no / /
ci ste yang gtan tshigs ma smos kyang 'jal ba smos pa de las kyang bsgrub bya rjes su 'dzin par 'gyur ro zhe na /
de ni ma yin te /
de la yang /
ldog pa rnam par brjod pa na / /
bsgrub bya sgrub pa'i gtan tshigs sam / /
de yi khyad par yin yang rung /
mtshungs ston thug pa med par 'gyur / /
gal te de ltar nye bar 'jal bar byed na ni ji ltar bum pa byas pa'i phyir mi rtag pa de bzhin du sgra yang ngo zhes bya ba bzhin yang bum pa mi rtag pa nyid du ston pa yang brjod par 'gyur ro / /
sgra'i nges par bstan pa ma grub yang ngo //
ci ste bum pa la sogs pa bzhin mi rtag pa yin gyi nam mkha' bzhin du rtag pa'o zhes pa ni ma yin no zhes bsgrub par bya ba tsam nye bar 'jal bar byed de /
des na nam mkha' la sogs pa las byas pa nyid log par nye bar bstan par 'gyur ro zhe na ma yin te /
ci ste bsgrub bya'i bye brag nye bar 'jal bar byed pa'i lta na /
mi rtag ste bum pa la sogs pa bzhin no zhe na /
de lta na yang snam bu la sogs pa las log pa'i byas pa nyid brjod par 'gyur ro / /
bsgrub bya rnam pa thams cad dang ldan pa ni ma yin la /
dam bcas pa'i don dang yang 'brel ba ma yin te /
mi rtag pa nyid tsam dam bca' ba yin pa'i phyir ro / /
de ltar nye bar 'jal ba'i don rnams thams cad du mi rigs so / /
gal te yang gtan tshigs ni phyogs kyi chos nyid tsam yin pa'i phyir dpe ni gtan tshigs kyi don las logs shig par 'gyur ro zhe na /
de lta na yang /
phyogs kyi chos nyid tsam gtan tshigs / /
yin na 'khrul pa can yang 'gyur / /
gtan tshigs ltar snang ba yang gtan tshigs su 'gyur ro / /
gnyis ka brjod la mi 'gyur zhes / /
'di snyam du yang chos mthun pa 'ba' zhig gi dpe rjod par byed pa de las 'khrul pa can gyi go skabs yod de mi mthun pa'i phyogs la yang srid pa'i phyir ro / /
gang chos mi mthun pa 'ba' zhig rjod par byed pa de la ni thun mong ma yin pa nyid du 'gyur ro / /
gang zhig gnyis ka brjod pa de la ni gang yang mi srid do zhe na /
de la yang yod pa nyid de /
dgu yi nang nas gnyis srid do / /
phyogs kyi chos dgu las dang po dang tha ma gsum pa g.yas phyogs na mo'i dpe gnyis ka brjod kyang 'khrul pa can du yod par srid pa yin no / /
dpe bstan to / /
gtan tshigs bsgrub bya gnyis ka med / /
mi mthun phyogs las med ma byas / /
rjes 'gro phyin log rnam pa gnyis / /
ltar snang rjes 'gro med pa'ang yin / /
de la gtan tshigs med pa sgra rtag ste /
reg par bya ba ma yin pa'i phyir rdul phra rab bzhin no zhes bya ba lta bu'o / /
bsgrub bya med pa ni las bzhin no / /
gnyis ka med pa ni bum pa bzhin no / /
mi mthun pa'i phyogs la zhugs pa ni dper na gang mi rtag pa de reg par bya ba ma yin te /
mthong ba'i las bzhin rdul phra rab bzhin nam mkha' bzhin zhes pa lta bu'o / /
de dag gis ni bsgrub par bya ba'i chos dang ni 'brel na de'i chos su grub pa so sor brjod do / /
nam mkha' la sogs pa rtag pa la khas mi len pa la'o / /
chos mi mthun pa de dag gis ni gang la yang rjes su 'gro ba ma brjod do / /
gtan tshigs 'ba' zhig bsgrub par bya ba'i don de'i mi mthun pa'i phyogs dang lhan cig yod par bstan par bya ste /
rtsol ba las byung bas mi rtag pa nyid rtag pas rtsol ba las ma byung ba ste /
bum pa dang nam mkha' bzhin no zhes bya ba lta bu'o / /
ji skad du /
gcig la rab tu grub na gnyis ka'i dpe'o zhes brjod do / /
de dag gis gnyis ka la yod pa nyid gnyis dang rjes su 'gro ba phyin ci log des dpe ltar snang ba'o zhes brjod do / /
'dir yang /
rtags med sogs dang dpe med dang / /
rjes 'gro phyin ci log la sogs / /
'brel par ma bstan pa yi phyir / /
nyer 'jal 'brel ba can ma yin / /
zhes bya ba bar skabs kyi tshigs su bcad pa'o / /
rtsod pa bsgrub pa na de dag gi 'brel pa nges par ston pa ni dpe ste /
gang gi bum pa bzhin no zhes brjod pa lta bu'o / /
gang gis 'brel ba mi ston pa ni /
gang rtsol ba las byung ba de mi rtag pa'o zhes 'byung ba lta bu'o / /
de lta na yang bum pa bzhin no zhes bya ba de ni mi rigs te /
bstan par bya ba dpe ma yin pa'i phyir dang /
de tsam gyis med na mi 'byung ba nyid ma bstan pa'i phyir ro / /
gzhan yang /
de dag gi zhes brjod mi bya / /
de'i phyir zhe na /
phan tshun bsgrub bya nyid min phyir / /
med na mi 'byung ba'i 'brel ba nyid de gnyis ka la yod na ni ji ltar rtsol ba las byung ba'i phyir mi rtag go zhes pa bzhin du mi rtag pa'i phyir rtsol ba las byung ngo zhes bya bar 'gyur ro / /
de'i phyir gtan tshigs de nyid bsgrub bya dang 'brel bar ston pa yin no zhes brjod par bya'o / /
chos mthun tsam gyis lhan cig tu / /
rgyu bar ston pa yang ma yin / /
mi rtag pa la brten pa tsam nyid kyis gtan tshigs kyi mi 'khrul ba bstan par nus pa ni ma yin no / /
don gyis gzhan yang brjod ce na / /
'di ltar gang rtsol ba las byung ba de mi rtag go zhes brjod pa'i don gyi shugs kyis rtog pa la med do zhes mchod pa yin no zhe na /
de lta na ni yang /
de ltar mi mthun phyogs de brjod mi bya / /
don gyis go na ni bsgrub bya grub pa nyid yin na /
gtan tshigs dang mi mthun pa'i phyogs dag gi med na mi 'byung ba'i 'brel pa zhes bya ba 'dis ci zhig bya /
yid mi 'byung gi 'brel ba de / /
mi mthun phyogs kyis bstan pa na / /
bsgrub bya ma bzung 'ga' yod min / /
'di ltar rtag pa rtsol ba las ma byung ngo zhes sgrub pa'i sgo nas bstan pa rtsol ba las byung ba nyid mi rtag pa nyid la grub pa ni cung zad kyang ma dor ro / /
ci'i phyir zhe na /
gzhan ni de yis sgrub pa'i phyir / /
dam bca' ma yin pa nyid ni / /
des de rtag pa rtsol ba las ma byung ba nyid kyis bsgrubs pa'i phyir rtsol ba las byung ba mi rtag pa sgrub pa 'dis ni cung zad kyang byas pa med do / /
sgrub pa bstan pa nyid kyis kyang / /
mi 'dod pa yi rtag pa 'thob / /
gal te 'di ltar rtag pa nyid dang /
rtsol ba las ma byung ba dag med na mi 'byung ba nyid du sgrub pa'i sgo nas ston par byed na ni des gdon mi za bar rtag pa khas blang bar bya'o / /
rtsol ba las ma byung ba dang rtag pa dag phan tshun med na mi 'byung bar yang 'gyur ro / /
ji ltar rtag pa rtsol ba las byung ba ma yin no zhes pa bzhin du rtsol ba las ma byung ba rtag pa'o zhes de ltar yang 'gyur te /
de dang mi mthun pa'i phyogs dag phan tshun 'brel bar rab tu bstan pa'i phyir ro / /
de ltar yang 'dod pa ma yin te de dang mi mthun pa'i phyogs dag tu med na mi 'byung ba'i 'brel pa yod pa ma yin no / /
gang gi phyir gnyis ka la ni med na mi 'byung ba'i 'brel pa med pa de'i phyir de dang mi mthun pa'i phyogs dag gis 'brel ba zhes brjod par mi bya'o / /
'di skad du /
blo nyid dang bum pa nyid ces bya ba lta bu ma grub pa'i don nyid ni dpe zhes pa'o zhes brjod pa la /
'dir 'brel ba tsam brjod pa'i dpe yin pa'i phyir nges par bstan pa sgrub pa'i don du yin pa des na dpe ltar snang ba nyid du rigs pa ma yin no / /
'di skad du gang rtag pa de reg par bya ba ma yin no zhes brjod par bya ste /
'di dpe ltar snang ba'o / /
reg par bya ba ma yin pa nyid dang /
med na mi 'byung ba nyid du bstan par ni nus pa ma yin no / /
gcig pa nyid ni dpe'i skyon ma yin no zhes bstan zin to / /
gcig nyid ma grub pa'i don ni dpe'i nges pa ma yin no zhes kho bos bstan zin to / /
rigs pa can rnams na re bsgrub par bya ba'i chos dang mthun pa las chos de rtogs pa'i dpe dper brjod pa dang /
de bzlog pa las de phyin ci log las so zhes zer ro / /
de yang gal te gtan tshigs kyi don las dpe logs shig pa yin na ni dpe gtan tshigs kyi don dang rjes su 'brel bar brjod par mi bya bar 'gyur ro / /
de bzhin du byas pa'i phyir na mi rtag pa ste /
nam mkha' bzhin no zhes bya bar yang dper 'gyur ro / /
de'i phyir bsgrub par bya ba'i chos dang mi mthun pa dang /
chos dang mthun pa ni yod pa dang mnyan bya nyid dag la sogs pa la yang yod pa yin no / /
gzhan yang gal te dpes sngon du khyad par du byed na ni bsgrub par bya ba'i chos dang mthun pa dang /
chos dang mi mthun par 'dzin pa yin te /
go byed du de mthong ma yin / /
phyi rol gyi don gyi rjes thogs su ma smos pa'i dpes ni bsgrub par bya ba'i chos la go bar bya ba yin no zhes chos de rtogs pa nyid du yang mi 'grub bo / /
ji ste chos de rtogs pa nyid gtan tshigs la sogs pa las phyis khyad par du byed na ni de lta na yang /
gnyis ka smos pa don med 'gyur / /
gang 'di chos de rtogs pa'i dpe dag go zhes gnyis ka smos pa 'di don med pa nyid du 'thob par 'gyur ro / /
ji ltar na don med pa'o zhe na chos de rtog pa nyid kyis ni chos mthun pa dang ldan pa'i don gyis bsgrub bya dang de bzlog pa'i chos dang ldan pa nyid 'thob ste /
de las gzhan pa'i chos te rtogs pa nyid ni med do / /
dpe smos pa yang grub pa'i chos de dang ldan par brjod pa ni don gang la 'jig rten pas btags pa'i blo dang mi mthun pa'i dpe yin no / /
re zhig chos de rtogs pa nyid ni rigs pa ma yin te /
rnam grangs kyi phyir yan lag thams cad kyi bsgrub par bya ba'i chos rtogs pa nyid rnam grangs yin pas na de thob par nus pa ma yin no / /
de nyid kyi phyir yang gcig nyid brjod par bya ste bsgrub par bya ba'i chos dang mthun pa'am /
chos dang mi mthun pa las kyang de nyid grub pa'i phyir la de las gzhan pa'i chos de rtogs pa nyid ni med pa'i phyir ro / /
yang na bsgrub par bya ba'i chos dang mthun pa las chos de'i zhes pa ni bsgrub bya'i chos can no zhes bya ba'i tha tshig go zhe na /
de lta na yang gnyis ka las chos can nyid du 'gyur gyi don rtogs pa smos pa las ni ma yin no / /
gal te khyod kyis bsgrub par bya ba dang sgrub par byed pa'i chos dang ldan pa'i dpe las don yin na ni gnyis ka'i chos dang ldan pas kyang ngag gi don mjug bsdus pa las bsgrub par bya ba'i don rtogs par mi nus so zhes sngar brjod zin to / /
'dir yang sgrub par byed pas 'jal bar byed pa nyid la bsgrub par bya ba'i chos thug pa med pa'o zhes brjod do / /
dpe smos pa'i 'bras bu grub pa'i chos sgrub pa'i don du yang ma yin te /
ci'i phyir zhe na /
gzhan las grub phyir 'bras bu bsal bar byed pa'i rgyu las kyang de bzhin du grub po / /
gzhan du na 'dir chos mthun pa'i dper brjod las gang grub pa de 'bras bu ma yin no / /
gzhan dag ni chos de rtogs pa nyid dpe'i dper brjod pa yin no zhes gleng brjod byed do / /
de la yang /
bsgrub bya'i chos dang sbyar mi bya / /
rang gi sgras ni bsgrub par bya ba'i chos dang mthun pa dang /
chos dang mi mthun pa yang ste /
de go bar byed pa nyid du ma mthong ba'i phyir ro / /
gang la gang gis gang gi gang zhig bsgrub par bya ba'i chos dang sbyar bar mi bya zhe na /
gang chos mthun pa'i dper brjod pa las zhes bya ba 'di la /
dper brjod kyis bsgrub par bya ba'i byas pa nyid la sogs pas chos dang mthun par sbyar bar mi bya'o / /
bum pas ni bsgrub bya'i byas pa la sogs pa chos dang mthun pa bum pa'i bsgrub par bya ba'i chos rtogs pa nyid kyi bya ba dang byed pa po'i 'bral ba las yin gyi /
chos gzhan yod pa la sogs pas bsgrub bya'i chos dang mthun pa ni ma yin no / /
tshig gnyis po yang don gyi dpe brjod du bstan pa'i phyir ngag gi cha shas nyid nyams pa yin pas dper brjod kyang rigs pa ma yin no / /
dpe brjod pa la ltos nas ni / /
de bzhin no zhes nyer sbyor ba / /
bsgrub bya la yang de bzhin zhes / /
nye bar sbyor ba rigs ma yin / /
'di la yang de bzhin no zhes byas pa'i spyi'i nye bar sbyor ba'am de'i bye brag yin yang rung ste /
rigs pa ma yin no / /
thams cad kyi spyi ni de bzhin no zhes bstan par mi nus pa'i phyir ro / /
gal te de lta na yang de la re zhig byas pa ni bum pa lta bu'o zhes sbyor gyi /
nam mkha' la sogs pa lta bur ma byas pa'o / /
mi sbyor ro zhe na /
de ni /
spyi nyid gtan tshigs nyid du brjod / /
spyi ni byas pa'i phyir zhes bya ba 'di nyid kyis brjod pa yin te /
sgra'i'o zhes 'brel ba'i phyir ro / /
dpe dang bsgrub par bya ba'i don gcig pa nyid ni ma yin te /
de bzhin du mi rtag pa nyid grub pa zhes phyi rol gyi don nye bar mi sbyor ro / /
de lta ma yin na khyad par med pa'i spyi nyid lan du 'gyur ro / /
ci ste byas pa nyid du grub pa la byas pa 'di bum pa lta bu yin gyi snam bu la sogs pa lta bu ni ma yin no zhes bye brag nye bar sbyar ba yin no zhe na /
de yang rigs pa ma yin te gang gi phyir /
bye brag rang la brten rjes 'brang / /
rang la brten par nges pa ni bye brag yin pas bum pa la sogs pa lta bu ni ma yin te /
byas pa sgra ma yin pa las byung ba'i phyir ro / /
de lta na yang nye bar sbyar ba med do / /
chos mi mthun pa'i nye bar sbyar ba ni nam mkha' bzhin du ma byas pa ni ma yin no zhes bya ba lta bu'o / /
de la gal te dgag pa gnyis kas byas pa nyid 'gegs pa tsam du brjod pa yin na ni /
gtan tshigs de'i don du mi 'gyur ro / /
gal te byas pa ni mi 'gegs kyi de dang lhan cig tu rgyu ba'i rtag pa 'gegs pa'i don du yin no zhe na /
de ltar yang ma yin te /
gang gi phyir /
gnyen po'i phyogs dang ldan ma yin / /
gtan tshigs nyid du ma brjod pa'i byas pa'i spyi brjod pa yin te /
dang gi sgra smos pas byas pa nyid yod pas na gnyen po'i phyogs kyi go skabs yod pa ma yin na gang de dgag par bya ba'i don du chos mi mthun pa nye bar sbyor bar byed de ma byas pa dang lhan cig tu rtag pa nyid dgag par bya ba'i don du yang nye bar sbyor bar mi brjod do / /
de lta bas na gnyen po'i phyogs dang ldan pa yin no / /
chos mthun pa'i sgo nas byas pa nyid kyis mi rtag pa nyid rtogs pa ni med do / /
de'i gnyen po'i phyogs rtag pa nyid dang ldan par yod pa gang gis 'gegs par byed /
ci ste yang ma grub pa'i phyir rtag pa nyid la chos mi mthun pa tsam gyis rtag pa nyid 'gegs so zhe na /
de lta na yang /
khyad par sgo nas kyang der 'gyur / /
gal te chos mthun pa ma brjod par khyad par gyi sgo nas kyang ste de chos de'i gnyen po'i phyogs dang lhan cig tu rgyu ba 'gegs pa yin par 'gyur te /
dper na mnyan bya yin pa'i phyir sgra mi rtag go zhes pa lta bu'o / /
bum pa la sogs pa mi rtag pa la mnyan par bya ba ma yin pa dang lhan cig tu rgyu ba mi rtag pa nyid bkag pa'i phyir /
mi 'dod pa'i rtag pa nyid grub par 'gyur ro / /
mi rtag pa nyid grub par mtshungs pa'i phyir 'dir yang rtag pa nyid du 'gyur te /
rtsol ba las byung ba'i phyir glog la sogs pa bzhin no zhes chos mthun pas ni 'di la 'ga' zhig kyang rigs pa ma yin te /
gang gi phyir nam mkha' bzhin ma byas pa ma yin pa de'i phyir de nyid rtag pa ma yin pas na'o / /
ma byas pa nyid ni rtag pa nyid kyi gtan tshigs ma yin te /
gang de med pa las rtag par mi 'gyur ro / /
mi rtag pa nyid kyi gtan tshigs lus can ma yin pa la sogs pa yang med pa'i phyir mi rtag pa nyid 'gegs pa yang ma yin no / /
nam mkha' ni ngag gi don la ltos nas nye bar sbyar bar rigs te gang gi phyir ma byas pa las phyi rol du gyur pa'i rtag pa ni cung zhig kyang yod pa ma yin te /
nam mkha' bzhin no / /
mi rtag pa la yang bum pa bzhin no zhes bya ba yin no / /
de'i phyir mi rtag pa'o zhes bya ba nyid kyis nye bar sbyar bar yang rigs pa ma yin no / /
mjug bsdu ba la ni slar gyi tshig mi brjod pa nyid de de la yan lag ma yin no zhes 'chad par mi bya'o / /
bye brag pa rnams ni gnyis ka rab tu grub pa dpe'o zhes zer ro / /
de la yang /
mkha' dper brjod pa'i sbyor ba'am / /
ngag gi phyogs gcig nyid kyang min / /
gnyis rab grub pa zhes bya ba la gal te dam bca' dang gtan tshigs dag nam mkha' la grub pa de'i yon tan yin pa'i phyir zhe na ni thams cad nam mkha' dper 'gyur ro / /
ci ste bsgrub par bya ba'i chos de gang la grub pa de nyid do zhe na ni /
de lta na yang ngag gi cha shas nyid mi 'thad de /
rjes 'gro rjod par mi byed pa / /
de ni dpe yi gzugs brnyan yin / /
gang du gtan tshigs dang bsgrub bya'i rjes su 'gro ba mi ston pa de ni dpe ltar snang ba'o / /
gnyis ka'i dpe ni snga ma bzhin no zhes sbyar bar bya'o / /
sgrub byed nye bar sbyar don ni / /
rang rgyud yin yang don med 'gyur / /
gal te dpe rang gi rgyud kyi yin na ni gtan tshigs kyi don gyi phyogs gcig ma yin no zhes brjod do / /
de lta bas na sgrub par byed pa nyid mi srid pa nye bar sbyar ba'i don yang ma yin te /
sngar ji skad bshad pa bzhin no / /
tshad ma kun las btus pa las dpe dang dpe ltar snang ba brtags pa'i le'u ste bzhi pa'o // //
tshad ma gnyis su brjod pa la kha cig sgra las byung ba yang tshad ma nyid du 'dod do / /
de la /
sgra las byung ba rjes dpag las / /
tshad ma gzhan min 'di ltar te / /
rang gi don la bya sogs bzhin / /
gzhan sel sgo nas ston par byed / /
sgra ni yul gang la med na mi 'byung ba'i 'brel pa nyid rab tu sbyor bar byed pa de'i cha nas de'i byas pa la sogs pa bzhin du don gzhan rnam par bcad nas ston par byed do / /
de'i phyir rjes su dpag pa las tha dad pa ma yin no / /
gang la la dag ni thams cad du rigs kyi sgra rang rang gi tha dad pa las yin te /
smras pa rnams la ni nges pa'i don du khyad par gyi sgra yin no zhes 'dzer to / /
de la lan brjod pa /
tha dad rnams kyi rigs sgra med / /
rjod par byed pa zhes brjod par bya'o / /
re zhig rigs kyi sgra yod pa la sogs pa rdzas la sogs pa rnams kyi rjod par byed pa ma yin te /
mtha' yod min phyir /
mtha' med ces bya ba ni /
tha dad pa rnams sgra dang 'brel par byed mi nus la /
'brel bar ma byas pa'i sgras don brjod pa yang rigs pa ma yin pas rang gi ngo bo tsam zhig rtogs par byed par zad do / /
gzhan yang /
'khrul pa'i phyir /
ji ltar rdzas la yod pa'i sgra 'jug pa de bzhin du yon tan la sogs pa la yang 'jug pas 'khrul pa'i phyir the tshom du 'gyur gyi /
rjod par byed pa ni ma yin no / /
'ga' zhig ni 'di snyam du sems te /
rigs kyi sgra tsam mam /
de dang ldan pa tsam la ni /
'brel bar sla ba yin pa'i phyir dang /
mi 'khrul pa'i phyir ro zhe'o / /
de dag kyang /
rigs sam ldan sgra tha dad kyi / /
de la so sor rjod byed min /
de lta na ni rdzas yod do yon tan yod do las yod do zhes tha dad pa'i don gyi rdzas la sogs pa'i sgras gzhi mthun pa nyid du mi 'gyur na /
de ltar yang mthong ba na yod pa'am /
de dang ldan pa la rdzas sam yon tan la ni mi srid do / /
'di ltar rdzas kyi'o zhes brjod par bya'o / /
yang brjod pa /
yon tan dang ni yon tan can / /
brjod pa'i rnam dbye tha dad du / /
nges phyir gzhi dang mthun pa yi / /
rdzas dang sgra dag rab tu grub / /
'brel pa ni 'dir 'brel can gyi / /
chos kyi 'phangs par brjod bya ste / /
de ltas nges byas nas brjod kyi / /
dngos po gzhan gyis sbyar mi bya / /
'brel ba ni gdon mi za bar 'brel par 'gyur ba'i nges pa med de kha bsgyur ba la sogs pa bzhin gzhan gyi gegs byed pa srid do / /
de'i phyir 'brel pa can gyi chos kyis 'brel ba brjod par bya ba yin pa'i phyir rang gi chos kyi ni 'brel pa'i rjod par byed pa'i sgra'o zhes yod pa ma yin par mtshon pas na /
'di yi rigs kyi sgra yis ni / /
brjod par bya ba nyid mi 'thad / /
la la dag ni khyad par gyi sgra rnams dang gzhi mthun pa yin pa'i phyir dang /
'brel par sla ba'i phyir dang /
mi 'khrul pa'i phyir rigs dang ldan pa tsam brjod par bya'o zhes zer ro / /
de la /
rang dbang med phyir de ldan min / /
de lta na yang rdzas kyi rang gi ngo bo tsam yod pa'i sgras khyad par du byas nas rdzas zhes brjod kyi /
dngos su ni ma yin pas des bum pa la sogs pa'i tha dad mi dben pa'i phyir de nyid tha dad pa nyid la gzhi mthun pa yod pa ma yin no / /
med pa dang ma byas pa dag la ni gzhi mthun pa nyid yod pa ma yin no / /
dper na dkar po dang sgra lta bu rang gi yon tan brjod par bya ba la rdzas kyi khyad par du byas nas brjod pa'i phyir ro / /
yod pas rdzas la mngar ba la sogs pa ni mi 'phen no / /
de lta bas na 'dir yang de bzhin du tha dad pa nyid du thal bar 'gyur ro / /
gzhan yang /
nye bar brtags phyir /
sgra ni rang gi ngo bo'am rigs su brjod pa de la 'jug cing de dang ldan par nye bar brtags pa yin no / /
gang zhig gang la nye bar brtags pa'i don de ni yang dag pa'i don ma yin no zhes brjod do / /
'dra ba yang /
mi srid phyir /
de dang ldan pa yang yon tan gyis 'dra ba la yang shes pa 'pho ba'i 'dra ba yang mi srid la /
yon tan gyis phan btags pa'i 'dra ba yang mi srid pa'i phyir ro / /
ji ltar shes pa 'pho ba mi srid ce na /
nye bar btags pa ni /
'phangs la rgyal por btags pa bzhin / /
blo yi tshul la tha dad phyir ro / /
dper na gang mi de ni nga rang ngo zhes bran la rang gi sgrar brjod pa ni rgyal po dang bran po la blo mtshungs par skye ba ni ma yin no / /
rigs kyi sgra de dang ldan pa la nye bar btags pa yang /
rim gyis rjod par byed pa ni / /
kun da dung sogs dkar po bzhin / /
gang la shes pa mtshungs pa nyid la ni rim gyis brjod par mthong ste /
dper na me tog kun da dang me tog ku mu ta dang /
dung gi dkar po'o zhes bya ba bzhin no / /
cig car ba yang rigs de dang ldan pa'i lta bu ste /
shes pa 'pho ba'i dran pa ni yod pa ma yin no / /
yon tan gyis phan btags dngos la / /
blo med par yang 'jug par 'gyur / /
gal te shes bzhin du yon tan gyis phan btags pa las yon tan gyi dngos po de dang ldan par 'gyur ba nyid yin na ni rdzas la 'jug pa'i blo yon tan la 'jug pa'i blo la mi ltos par 'gyur ro / /
shel dmar po'i blo'i dngos po ni rten la ltos pa ma yin te /
rnam par ma sbyangs pa rnams la tha dad pa'i blo med pa'i phyir ro / /
gzhan yang /
'dres pa'i tshul nas thams cad du / /
log pa'i shes par thal bar 'gyur / /
sgra dang shes pa thams cad don dang 'dres pa'i tshul nas ni rnam par bslad pa ste /
de'i phyir shel bzhin du shes pa thams cad don ji lta ba ma yin par 'gyur ro / /
gzhan yang /
spyi sogs mang po nyid dang ni / /
cig car 'dzin pa rnams la yang / /
phan 'dogs pa ni 'gal bar 'gyur / /
gang yang mang po 'dzin par 'gyur ba ni dkar po la sogs pa ni yon tan lta bu ste /
dper na bum pa dang /
sa las byung ba dang /
rdzas dang /
kha ba dang /
mngar ba dang /
dri zhim pa zhes bya ba la sogs pa de'i tshe yon tan gyis phan 'dogs pa 'gal bar 'gyur ro / /
de'i tshe yon tan gyi tshul nas rdzas dang gcig 'gyur bar ni nus pa ma yin te /
khyad par med pa'i phyir ro / /
yul gcig pa rnams la yon tan gyi tshul nas nyams su myong bar yang nus pa ma yin no / /
lan cig tu bum pa la sogs pa'i dngos po rtogs so zhes pa de la /
gzi ya khra bo thams cad mthong / /
ci ste thams cad bum pa yin pa'i phyir zhes pas ni cig car du dus gcig so sor phan 'dogs par byed par 'gyur na bum pa la sogs pa'i dngos po la ni gzung ba med pa'i phyir ro / /
gzi'i khra bo thams cad mthong ba ni dngos po thams cad ni cig car du thob pa yin no / /
de dag tha dad rnams la yang / /
de dang ldan pa'i skyon de mtshungs / /
rigs rang ngo bo'am de ldan gyi / /
ngo bo gang las sbyor mi bya / /
tha dad pa'i ngo bo la yang gdon mi za bar brjod pa yin te /
rigs kyi ngo bo tha dad du brjod par bya ba dang /
dngos kyi rigs dag la tha dad pa rnams la nye bar btags pa'i zhes de dang ldan pa la brjod pa bzhin du skyon thams cad brjod par bya'o / /
brjod par bya ba'i rigs dag la yang sgra'i rang gi ngo bo sgro btags nas rdzas su brjod pa yin no zhes srid pas rigs dang ldan pa dang rigs kyi ngo bo yod pa la sogs pas brjod pa yin no / /
'dir yang skyon ji ltar srid pa ltar brjod par bya'o / /
de ldan tha dad nyid brjod na / /
de yang sngar nyid bsal zin to / /
rigs kyi sgra ru'o / /
bsal zhes pa ni /
sngar tha dad rnams kyi rigs sgra med rjod par byed ces de dang rigs dang ldan pa la yang brjod pa yin no / /
ci ste yang rigs ni rigs dang ldan pa tsam gyis rjod par byed pa yin gyi tha dad pa'i ngo bor ni ma yin no zhes brjod do zhe na /
gal te de lta na /
de ldan tsam yang 'brel pa'am / /
yod pa yin zhes rnam par dpyad / /
de ldan tsam zhes pa la de dang ldan pa yang dngos po'i rkyen nam 'brel ba'i yon tan du 'gyur ro / /
ji ltar du brjod pa'i bsdu ba dang /
byed pa dang /
de la phan pa rnams la 'brel par mngon par brjod de /
gzhan la grags pa'i tha dad pa'i dngos po 'khrul pa med par 'brel pa dag las so / /
zhes pa de la yang /
rigs sam ldan sgras tha dad kyi / /
don la so sor rjod byed min / /
zhes brjod zin to / /
bum pa sogs kyi de ldan don / /
snam bu sogs pa 'jug min na / /
spyi yi don de ji lta bu / /
du ma la 'jug pa'i spyi de yang gang spyi dang ldan pa'i bum pa la sogs pa la snam bu la sogs pa 'jug pa yin nam /
de dag gi spyi de ji lta bu zhig ces sbyar bar bya'o / /
ci ste spyi dang ldan pa brjod do zhe na /
de'i spyi nyid du sgro btags pa'i don ci yin /
'di ltar yod pa'i sgra ni spyi brjod pa'i tshig go zhes dam bca' ba la yod pa la sogs pa la yang yod pa la sogs pa med pa'i phyir de la 'jug pas ni brjod par mi bya'o / /
de'i phyir gdon mi za bar spyi'i don khas blang bar bya na /
de yang don la yod pa ma yin pa de'i phyir /
sgra don 'ba' zhig pa dang mtshungs / /
de dang ldan pa'i bum pa la sogs pa ni yod pa'i sgras brjod par bya ba yin pa'i phyir de dang ldan pa yod pa dang sbyor ba ni sngar cung zad kyang grub pa med do / /
de yang rgyu mtshan med par 'dod / /
sgra tha dad rnams la ni tha mi dad kyi rgyu mtshan gzhan ma mthong ngo / /
de'i phyir de yang spyi ru sbyar bar mi bya'o / /
de lta bas na khyad par du bya ba dag ni yod pa ma yin no / /
ci ste yod pa'i sgra las yon tan yod pa las gzhan ma yin pa'i rdzas la 'jug pa ni shin tu sngo ba la sogs pa bzhin du bum pa la sogs pa la yang 'dod pa yin la khyad par du byed pa dang khyad par du bya bar 'gyur ro zhe na /
gal te gcig la'ang sngo sogs bzhin / /
'brel pa'i yon tan du 'gyur ro / /
de lta'ang ma yin /
sngon po'i sgra ni shin tu sngo ba la sogs pa med par gzhan gyis de dang ldan par 'thad pa ma yin no / /
sngon po nyid dang 'brel ba ni sgra'i don ma yin no zhes brjod do / /
gzhan yang spyi de khas blangs kyang / /
rigs la rigs med pas de min / /
khas blangs su zin yang sngon po la sogs pa la sngon po'i spyi ji ltar rnam pa gsum du phye ba'i sngon po'i yon tan dag la rigs yod pa ma yin no / /
gang bum pa nyid la sogs pa'i rigs dang ldan pa de'i khyad par nye bar blangs pa'i phyir rdzas la 'jug pa'i bum pa nyid la sogs pa'i khyad par 'dod pa yin no / /
de'i phyir 'di yang brtag par mi bya'o / /
de lta na ni sgrar brjod par bya ba ma yin yang don gyis 'phangs pa'i bum pa la sogs pa la khyad par 'dod par 'gyur ba yin no / /
bum pa la sogs pa'i de dang ldan pa'i don ni gdon mi za bar cung zhig kyang 'brel pa ma yin no / /
don gyis 'phangs pa'ang ma nges pa'o / /
don gyis 'phangs pa zhes bya ba ni /
gang la don gyi shugs kyis nges par skyed pa ste /
dper na nyin par mi za'o zhes pa las nub mo za bar nges pa lta bu'o / /
'dir ni yod ces brjod pas bum pa la sogs pa la ma nges pa'i phyir the tshom za ba yin pas don gyis 'phangs pa yod pa ma yin no / /
de'i phyir rigs kyi sgra tha dad 'brel ba'i spyi rigs dang ldan pa'i rjod par byed pa lan 'ga' yang sbyar bar mi bya'o / /
des na sgra la'ang gzhan sel byas / /
de'i phyir sngar brjod pa ltar byas pa la sogs pa bzhin du sgra yang gzhan sel ba'i sgo nas rang gi don ston par byed do zhes gnas so / /
yang brjod pa /
brjod par bya ba mang mod kyang / /
sgra yis rnam kun rtog ma yin / /
rang dang rjes su 'brel ba'i don / /
rnam gcod ngag gi 'bras bu yin / /
sgras kyang chos gang du ma yi / /
don la 'jug pa ma yin gyi / /
sbyar bya de nyid la de sgra'i / /
yon tan nyid sogs kyis ma yin / /
zhes bya ba bsdu ba'i tshigs su bcad pa'o / /
gal te gzhan sel ba tsam sgra'i don yin na ji ltar ut+pal sngon po la sogs pa'i sgra la gzhi mthun pa dang /
khyad par du byed pa dang /
khyad par du bya ba'i dngos por ji ltar na 'gyur /
ji ltar mi 'gyur /
ji ltar spyi tha dad pa ni khyad par gyi sgra rnams kyi gzhan sel ba yin pas na'o zhe na /
nyes pa de dag ni yod pa ma yin te /
sel ba tha dad don phye'i phyir / /
rang don tha dad rtogs la rmongs / /
gcig la tha dad 'bras med phyir / /
khyad par byed dang khyad par bya / /
ut+pal sngon po la sogs pa'i sgra la brten na yang gzhan sel ba'i dbye bas rang gi don gyi khyad par bsal bar bya ba'i phyir 'greng ba dang bya babs pa dag bzhin du gzhan sel ba'i rang gi don gcig la bsdus nas gzhi mthun par 'gyur ba yin no / /
de ltar na so so ba de dag rang rang gi bye brag la the tshom gyi rgyu can du 'dug pa rnams sgra gzhan dang ldan pas bsal bar byed pa min pa'i phyir dang /
de lta bu srid pa'i yang phyir khyad par du byed pa dang khyad par du bya bar 'gyur ba yin te /
'di ltar gzhi gcig la de sngon po yang ma yin la /
ut+pal yang ma yin no zhes bya ba lta bu'o / /
ji ltar na de sngon po yang yin /
ut+pal yang yin zhe na /
brjod par bya ste /
de ni sngon po rkyang pa yin /
ut+pal rkyang pa'ang ma yin te /
bsdus pa brjod bya yin phyir ro / /
sngon po dang ut+pala'i sgra dag las ni de mtha' dag la sbyar bar bya ba'i kha yar ba dag la ni ma yin te /
kha yar ba ni /
kha dog bzhin du don mi 'gyur / /
ji ltar ni'i sgra dang /
la'i sgra dag ni yod du zin kyang ni la brjod pa la don med pa de bzhin du 'di la yang ngo / /
gal te kha dog brjod pa la ni dang la yis cung zhig kyang don gyi rtog pa mi bskyed do zhes pa ni brgal zhing brtag pa spang ba ste /
kha dog gi don cung zad kyang / /
min na'ang tshig gnyis la de yis / /
brjod bya rtogs na de la yang / /
yan gar ba de rtogs pa yin / /
ji ltar ni'i sgra dang la'i sgra dag ni la'i sgras stong pa de bzhin du ut+pal dang sngon po'i sgra dag kyang 'dus pa'i sgras stong ste /
ji skad du ni dang la'i sgra cung zad kyang don gyi rtog pa mi bskyed do zhes pa bzhin no zhe na /
de la yang rigs sngon po ni sgra'i brjod bya'o zhes yan gar ba rtogs par bya ste /
yon tan de'i brjod bya dang ldan pa yin na ni rdzas ldan pa'i ldan pa yang yin pas kha dog don gyis stong pa nyid bzhin du 'dus pa la yang tha snyad de go bar bya ba yin no / /
sgra tha dad kyi brjod pa yin na ni don gyi shugs kyis don tha dad do zhes brjod pa yin no / /
de'i phyir gzhan sel ba'i sgra'i don la gzhi mthun pa dang /
khyad par du byed pa dang khyad par du bya ba dag 'thad pa yin no / /
don gzhan la ni sgra'i don mi 'thad do / /
ci'i phyir zhe na /
de la ni yan lag dang yan lag can gyi don dag rten de las tha dad pa'am /
tha mi dad pa zhig tu 'gyur grang na /
de la re zhig tha mi dad pa ni ma yin te /
'di ltar /
phan tshun gcig par thal 'gyur phyir / /
'dus pa gcig nyid yod ma yin / /
gal te 'dus pa gcig yin na ni de ltar na ut+pal dang sngon po'i don dag gzhan ma yin no / /
don gcig las gzhan ma yin pa'i phyir de dag kyang phan tshun tha mi dad pa nyid du thal bar 'gyur ro / /
gzhan yang /
'dus pa du mar thal bar 'gyur / /
'dus pa ni du ma las gzhan ma yin pa'i phyir du ma nyid du thal bar 'gyur ba yin no / /
'di'i phyir yang yod pa ma yin te /
yod pa nyid du khas blangs su zin kyang 'dus pa dang /
ut+pal sngon po'i don dag la gzhi mthun pa mi srid de /
'di ltar /
gcig la 'jug pa dag la ni / /
sgra dag rang don spong ma yin /
gang yan gar ba dag sngon po dang /
ut+pa la'i sgra dag gi don yin na ni rang dang 'dus pa dag la yang de dag ni de nyid do zhes gang las gzhi mthun par 'gyur /
gal te nyes pa de dag ni med de /
spyi'i khongs su bye brag 'dus pa'i phyir don gyi bye brag de gnyis ka yang ngo bo mtshungs pa dag ni spyi'i don las yin pas don gyi bye brag dang ldan pa shes par bya ba'i phyir gnyis ka'i sgra'i sbyor ba yin no / /
de ltar na gnyis ka yang gzhi mthun par 'gyur ba yin te /
'dus pa'i don dang ldan pa yin pa'i phyir ro zhe na /
'di la re zhig sngon po'i sgras tha mi dad du brjod kyi /
rigs ni ma yin pas rdzas dang rigs sngon po'i sgra'i spyis brjod pa ni ma yin na gang las bye brag dang rdzas dang rigs kyi khongs su 'dus par brtag /
gal te rdzas sngon po bzhin du spyis brjod do zhe na /
bye brag de ni yod du chug na la ba dang ut+pal dag kyang khongs su 'dus par 'gyur ro / /
de ltar du 'gyur bar ni rigs pa ma yin te /
ci'i phyir zhe na /
sngar brjod phyir /
deng ldan par brjod pa la ni sngar nyid du / /
rang dbang med phyir de ldan min / /
zhes bya ba la sogs pas ma grub par brjod do / /
gang ji skad du /
spyi'i khongs su bye brag 'dus pa'i phyir ro zhes brjod pa de yang rigs pa ma yin te /
gang las she na /
the tshom za phyir /
spyi'i sgra las bye brag gi sgra rnams la the tshom za bar mthong na ni gang las the tshom za ba des brjod par rigs pa ma yin no / /
'gyur du chug na yang don gyi bye brag gi sgra las yin te /
spyi rtogs pa la ni 'khrul ba'i phyir gang yang 'di skad du bye brag gi khongs su spyi 'dus pa'i zhes brjod par bya grang na de ltar brjod par bya ba las brjod par bya ba yang ma yin no / /
'di ltar /
gzhan sel min /
'di ltar sngon po'i sgra dang me tog kun+da la sogs pa bzhin sngon po la sogs pa gzhan sel ba ma yin no / /
de'i phyir khongs su 'dus pa zhes brjod par bya'o / /
khas blangs kyang brjod par bya ba nyid kyi khongs su 'dus pa yin no / /
gal te gnyis ka yang bye brag gi don du yin na ni rnam grangs pa'i sgrar 'gyur te /
gcig las rnam grangs su 'gyur bas mthong ba yin no / /
rnam grangs kyi sgra ni ma rtogs pa dang /
don du ma la yin gyi sngar gyi don de nyid rtogs par bya ba'i phyir rnam grangs gzhan sbyor ba yin no / /
de ltar na ni rnam grangs kyi sgra rnams kyi sgra nyid de /
gang rnam grangs kyi sgra des don de brjod pa yin gyi cig car ba ni ma yin no / /
de ltar na yang sngon po'i sgra nyid kyis ut+pala'i don rtogs pas na khyad par du byed pa dang khyad par du bya ba dag yod pa ma yin no / /
de dag ni re zhig tha mi dad pa'i phyogs la skyon brjod pa'o / /
ji ltar tha mi dad pa la brjod pa de bzhin du tha dad pa la yang ste /
tha dad pas kyang 'dus pa rnams las 'dus pa gzhan nyid gcig bsgrub par bya ba de la de'i de dag rnams la'am /
de dag rnams kyi yod pa ma yin no / /
ma lus par phyogs gcig nas 'jug pa yang mi srid do / /
khas blangs kyang /
tha dad na yang gnyis ka med / /
de la yang gzhi mthun yod pa ma yin la /
khyad par du byed pa dang khyad par du bya ba yang yod pa ma yin no / /
de ni don dag gam /
sgra dag gcig tu 'gyur grang /
don du 'gyur ba ltar na yang yon tan dang rdzas dag gam /
de dang ldan par 'gyur grang /
de bzhin du sgra las yang yon tan dang rdzas dag gam /
de dang ldan par 'gyur grang ngo zhes brtag cing dpyad par bya'o / /
de la /
don gyis rdzas dang yon tan dag /
gal te don gcig la 'jug na / /
spyi dang bye brag gnyis yod min / /
gal te yon tan sngon po dang sngon po ut+pala'i rigs dag rdzas gcig la 'jug pa'i phyir gzhi mthun pa dang khyad par du byed pa dang khyad par du bya ba dag yod pa ma yin no / /
yon tan sngon po ut+pala'i rigs dang ldan pa la yang yod pa ma yin la /
ut+pala'i rigs yon tan sngon po dang ldan pa yang yod pa ma yin no / /
de ldan gnyis dang yod ma yin / /
gang gi tshe yon tan sngon po dang /
ut+pala'i rigs spyi'i don la ldan pa de'i tshe gzhi mthun pa yod pa ma yin no / /
gzhan la 'jug pa'i rdzas dag la yang khyad par du byed pa dang khyad par bya ba'i dngos po'am gnyis ka gcig pa dag yod pa ma yin te /
spyi dang bye brag nyid dang mi ldan pa'i phyir ro / /
de ltar na re zhig don la gnyis srid pa ma yin no / /
don la gnyis ji lta ba / /
de bzhin du sgra rigs dang ni / /
yon tan tsam zhig brjod par 'gyur / /
shin tu tha dad na ni rigs dang yon tan ni sgra brjod par 'gyur ba yin na de yang yod pa ma yin no / /
de dag gi gzhi mthun pa la yang 'brel pa ma brjod pa'i phyir ro / /
de'i sgra dag la yang khyad par byed pa nyid yod pa ma yin no / /
de ltar na re zhig rigs dang yon tan tsam brjod pa nyid yin no / /
de ldan brjod pa nyid la ni / /
mtshungs mi mtshungs su thal bar 'gyur / /
gal te rigs dang yon tan gyi sgra dag rdzas kyi khyad par gcig la brjod pa de'i phyir rten mtshungs par 'gyur ro / /
gang gi phyir khyad par du byed pa tha dad pa'i rdzas brjod pa de'i phyir mi mtshungs par 'gyur ro / /
de'i phyir nges pa med pa la gzhi mthun pa med do / /
gal te /
mtshungs phyir brjod par mi 'dod ces / /
gal te 'di snyam du re zhig nye bar blangs pa'i gzhi mthun par mtshungs par 'gyur bas brjod par mi 'dod pa ni 'brel bar byas pa khyad par med do / /
gang la blo mtshungs pa'i rgyu yod pa nyid gzhi mthun pa yin par brjod kyi /
de la gzhan me tog kha zum pa la sogs pa'i khyad par ni yod du zin kyang brjod par mi 'dod do zhe na /
'di ni mi zad par brgal ba ste /
gnyi ga rnam par bsal ba rjes su bzung na ni ji srid du don yod pa de la sgra'i bya ba yod pas na de tsam brjod par 'dod par sbyar bar bya'o / /
'brel pa can du byas pa la ni brjod par 'dod pa'i khyad par ma yin pa la ji ltar dngos por brjod par bya /
gzhan yang /
ba lang rta sogs la yang mtshungs / /
ba lang dang rta la sogs pa yang ba lang nyid kyi yod pa la sogs pas 'brel bar byas pa khyad par med par 'gyur na /
de la ni spyi brjod par mi 'dod la /
de'i dngos por brjod par bya ba yin pas na ut+pal dang sngon po la sogs pa bzhin pa lang dang rta dag kyang gzhi mthun par thal bar 'gyur ba yin no / /
gal te /
der bye brag tu ma byas she na /
gal te 'di snyam du ba lang dang rta la sogs pa la dbyibs kyi bye brag tu byas te yod par ma brjod do / /
rang rang gi bsal ba'i rigs kyi rgyu'i bye brag der byas pa de dag de bzhin du brjod pa yin par ji ltar na brjod par mi 'dod /
don de ut+pal dang sngon po bzhin no zhes pa yang ma yin la /
de bzhin du gzhi mthun par thal bar 'gyur ba yang ma yin no zhe na /
de lta na ni /
du mar byas pa 'dus par 'gyur / /
dngos po gcig la spyi du mas gsal bar byed pa'i phyir dbyibs du ma 'dus par 'gyur na de ltar na yang ma mthong ngo / /
gzhan yang /
mtshungs pa ni ba lang dang rta la sogs pa yang rten mtshungs pa dang mi mtshungs pa nyid du ma brjod pa'i phyir /
ba lang nyid kyi yod pa nyid la sogs pa gsal bar byed pa ma yin no zhes de la yang mtshungs par brjod pa ni gzhi mthun par thal bar 'gyur ba yin no / /
'dod pa yang med /
gang la gzhi mthun yod par 'dod pa'i ut+pal dang rdzas la sogs pa yod do zhes pa de la yang mi 'thob par 'gyur ro / /
gal te spyi tha dad par gsal bar byed pa yin pa'i phyir ba lang dang /
rta dag la gzhi mthun pa med pa yin na ni de lta na ut+pala'i yang yod pa dang rdzas la sogs pa gsal bar byed pa nyid du mthong ba yin no / /
gzhan yang /
yon tan rdzas dag gsal mi 'gyur / /
yon tan dang rdzas dag ni dbyibs ma yin pa'i phyir de dang 'brel ba'i spyi gsal bar byed pa ma yin par thal bar 'gyur ro / /
gal te nus pa'i bye brag gis rang dang spyi'i mtshan nyid gsal bar byed pa'i phyir rdzas la sogs pa'i tha dad la ni dbyibs kyi bye brag yod pa ma yin no zhe na /
ma yin te /
dngos po tha dad la yang nus pa'i bye brag khas blangs pa'i phyir te ut+pala'i dngos po bzhin no / /
gal te gang dag spyi tha dad pa mngon par gsal ba'i rgyu yin pa'i phyir ro zhes brjod do zhe na /
de la ba lang nyid dang rta nyid la sogs pa'i bye brag ci zhig yin zhes brjod par bya'o / /
'di la ci zhig ces brjod par bya'o / /
re zhig ba lang la sogs pa'i rjod par byed pa'i sgrar byas pa de dag gi sgra 'dod rgyal ba la rang rang gi sgras brjod par bya ba de dag khyad par yin no / /
de la /
tha dad rjod byed tha dad las / /
zhe na rang las khyad med sgra / /
de lta na ni spyi dang bye brag rnams kyi sgra tsam tha dad pa ni de'i rang bzhin ma yin no / /
gal te khyad par med pa'i dngos po la ni rjod par byed pa'i sgras tha dad du nye bar 'dogs so zhe na /
brjod par mi bya ste /
bye brag ni spyi gsal bar byed pa'i rgyu yin pa'i phyir ro / /
ba lang la sogs pa khyad par med pas 'gyur bas na'o / /
gal te nag pa la sogs pa'i bzhin rjod par byed pa tha dad pas so zhe na /
ma yin te /
de nyid dpyad par bya ba'i phyir te /
gcig la yang sgra'i rnam grangs du ma brjod par bya ba'i phyir ro / /
'di la ji lta ba bzhin du sgra dag rang las khyad par yod pa ma yin no zhes 'gyur te /
sgra la yang ba lang la sogs pa dang rang las bye brag tu gyur pa ni med kyang /
'on kyang spyi las bye brag tu byas par zad na de la ni de bzhin du rnam par brtag go / /
gal te mngon sum nyid ba lang gi sgra la sogs pa'i bye brag ma yin nam zhe na /
mngon sum la bye brag yod du zin kyang de ni brjod par bya ba ma yin te /
don dang lhan cig ma mthong ba'i phyir ro / /
shing rta la sogs pa rmongs pa rnams kyi tha snyad kyang don rjod par byed pa ma yin pa'i phyir te /
de bas na spyi las sgra rnams la bye brag tu byed pa yin no / /
bye brag pa rnams ni rang bzhin gyis spyi rnams kyi bye brag yod pa ste /
rang rang la brten pa'i spyi gsal bar byed pa yin no / /
de yang ji skad du /
mgo bo dang rgyab dang gsus pa dang lag pa'o zhes bya ba'i bye brag de dag las so zhes zer ro / /
de dag gi ltar na yang /
gsal byed gsal ba tha dad la / /
phan tshun brten pa 'thob par 'gyur / /
phan tshun brten pa zhes bya ba ni bshad pa de dag 'thob par 'gyur ba ste /
rdzas kyi rang bzhin ci zhig rang gi ci gsal bar byed pa nyid do / /
spyi'i rang bzhin ci zhig rang gi rdzas kyi gsal bar bya ba nyid do zhes nus pa'o / /
gzhan yang /
rang bzhin du ma dang gcig gi /
phan tshun gsal ba mang por 'gyur / /
gsal ba mang po zhes bya ba ni mang po rnams kyi gsal ba dang /
mang po rnams kyi gsal ba ste /
rdzas ni yod pa la sogs pa spyi du ma'i gsal bar byed pa'o zhes spyi gcig gi rang bzhin du mar bya ba dang /
sa las byung ba la sogs pa'i rdzas du mas yod pa rnams kyi gsal bar byed do zhes yod pa rnams kyi rang bzhin du mar bya ba'o / /
'di la rnam pa thams cad du yon tan dang 'brel ba tha dad pa'i phyir dang /
nus pa tha dad pa'i phyir dang /
rjod par byed pa tha dad pa'i phyir gcig yin yang /
khas blangs pa'i bdag nyid du ma nyid du thal bar 'gyur ro / /
yang brjod pa /
yon tan nus pa rjod byed kyi / /
dbye bas tha dad rab tu brtag /
gcig mang po dang 'brel ba'i phyir / /
du ma nyid du thal bar 'gyur / /
zhes bya ba bar skabs kyi tshigs su bcad pa'o / /
de ltar na re zhig gzhi mthun pa nyid yod pa ma yin no / /
khyad par byed dang khyad par du / /
bya nyid rang dbang min sngar brjod / /
ji ltar de dang ldan par brjod pa la khyad par byed pa dang khyad par bya ba nyid mi srid do / /
de ni sngar nyid du brjod zin to / /
de lta bsan don gzhan sel ba'i sgra'i don nyid la gzhi mthun pa dang /
khyad par byed pa dang /
khyad par bya ba'i dngos po 'thad pa yin gyi de las gzhan du ma yin no / /
de la yang /
gzhan nyid du min spyi dang ni / /
tha dad rnam grangs brjod bskul yin / /
mtshungs su zin kyang gzhan nyid du ni ma yin gyi spyi dang khyad par du byed pa dang /
khyad par du bya ba'i rnam grangs kyi sgra rnams kyi don la gzhan sel ba'i sgra ste /
ci'i phyir zhe na /
'gal ba med pa'i phyir ro / /
re zhig rnam grangs kyi sgra la ni cig car du sbyor bar byed pa'i phyir gzhan sel bar mtshungs pa yin gyi rang gi don so sor spong ba ni rigs pa ma yin no / /
spyi'i sgras kyang rang gi tha dad pa rnams la don gzhan sel ba ni /
tha dad kyi sgra ched cher mi 'dzin pa yang ma yin te /
don du gnyer ba'i phyir ro / /
'di ltar shing sha pa ni pa la sogs pa ma yin pa de bzhin du bum pa la sogs pa yang ma yin no / /
de dag gis ni spyi ma yin pa sgra'i don gzhan spong ba la lan brjod pa yin no / /
de bzhin du spyi'i sgra rang gi 'dod pa'i don gyi yul nye bar 'god par byed pa na khyad par du byed pa rnams /
khyad par du bya ba'i sgra la ji ltar na mi ltos pa yin / /
de bzhin du /
'gal med phyir na /
tshogs spyi la sogs pa'i sgra'i don la gzhan sel ba slar yang mi rigs pa ma yin no / /
tshogs pa yang /
de bzhin don gzhan rjod par byed / /
de bzhin du spyi dang khyad par gyi sgra dag gi rang gi don la spyi la 'jug par byed pas na gnyis sam mang po yang rung ste /
des khyad par du byas pa'i don gzhan rjod par byed pa nyid du 'thad pa yin te /
sngar ji skad du brjod pa bzhin no / /
yang brjod pa /
de tsam 'dod pa'i phyir tha dad / /
rang dang spyi yis bar ma yin / /
ma bzung na ni don gcig la /
'di dag the tshom bskyed par mtshungs / /
dus ma yin du zin kyang spyi / /
bzung na tha dad kyis mi 'khrul / /
khyad par byed dang khyad par du / /
bya ba de dag nyid mtshungs min / /
zhes bya ba bsdu ba'i tshigs su bcad pa dag go / /
ci yang rgyu gang gis na tha dad pa'i sgra'i don gzhan sel bar byed ce na /
tha dad tha dad gzhan rnams dang / /
'gal ba'i phyir na sel bar byed / /
tha dad pa'i don gyi sgra ni rang dang spyi'i don dbang du byed pa'i phyir rgyal po'i bu bzhin phan tshun du 'gal ba nyid yin no / /
de'i phyir don gzhan gyis bzod par mi nus te /
dper na 'di shing sha pa yin no zhes /
shing sha pa'i sgra shing dang lhan cig tu sbyar bas seng ldeng la sogs pa'i shing rnam par spyad nas rang gi yul du nye bar 'jog par byed pa bzhin no / /
de bzhin du cig shos la yang ste /
de bzhin du re zhig tha dad pa'i sgra la rdzas gcig btang snyoms su byed pa'i phyir khyad par du gzhan gyi sgra'i don sel bar rigs pa yin no / /
gal te bum pa la sogs pa dang ma 'brel ba'i spyi gzhan tha dad pa'i don la ci ltar sel bar byed ce na /
'di ltar /
spyi gzhan tha dad don rnams kyi / /
rang dang spyi dag 'gal ba yin / /
shing gi sgras ni bum pa la sogs pa'i sa las byung ba dbang du byas pa'i phyir 'gal ba yin no / /
des na des spang bar bya ba'i dngos po la grogs po'i sgra bzhin rjes su yi rang bar byed do / /
don la yang de des spangs so zhes shes par bya'o / /
de dag gis ni spyi gzhan gyi tha dad pa rnams dang /
yon tan la sogs pa rnams dang /
de'i bye brag rnams gzugs la sogs pa dang /
'brel pa can dang 'brel ba can ma yin pa yang grogs po dang grogs po'i sgra bzhin dang /
sel bar byed pa dang /
btang snyoms su byed par rig par bya'o / /
de la yang /
de de'i dngos su bsil byim na / /
shing sha pa'i sgras bum pa la sogs pa dngos su sel bar byed pa ni ma yin no / /
de ci'i phyir zhe na /
spyi ni mtshungs pa nyid ma yin / /
gal te dngos su sel bar byed na ni /
shing gi sgra dang don mtshungs par 'gyur ro / /
de bzhin khyad par gzhan rnams ni / /
de yis sel bar 'gyur ma yin / /
ji ltar shing gi sgras pa la sha la sogs pa sel bar mi byed pa de bzhin du shing sha pa'i sgras kyang sel bar mi byed de /
des mtshungs par bya ba'i phyir ro / /
gal te nyes pa med de nyung ngu dang mang por sel ba nyid kyis tha dad pa'i phyir ro zhe na /
de ltar 'gyur bar rigs pa ma yin te /
ji ltar shing dang shing sha pa'i sgra dag ni /
shing nyid dang shing sha pa nyid kyis bye brag tu byas pa'i dngos po rjod par byed pa'i phyir /
shin tu tha dad pa'i don rjod par byed do / /
de bzhin du 'di la yang don ma 'dres par bya ba 'byung ste /
nyung ngu dang mang por sel ba zhes pa ni don la yang 'gyur ro / /
gal te khyad par gzhan gyi don sel bar byed pa yin na ni gang 'di yon tan dang yon tan gzhan gyis gzhi mthun pa ste /
ro mngar pa la snum pa dang /
bsil ba dang /
lci ba nyid do zhes pa de ji ltar zhe na /
'di la 'gal ba yod pa ma yin te /
gang gi phyir /
gang zhig gzhi mthun gyur pa ste / /
yon tan dang ni yon tan gzhan / /
de rdzas gcig la 'jug pa'i phyir / /
gzhi yi mi 'gal bar byas nyid / /
rdzas yod pa la ni /
ro mngar ba la snum pa nyid la sogs pa'i yon tan nye bar 'dogs par byed do / /
don gcig la 'phrod pa 'du ba'i phyir zhes pa'i nyes pa yod pa ma yin no / /
ma mthong phyir yang sel ba yin / /
gang gi phyir tha dad kyi sgra tha dad pa'i don gzhan la mthong ba de'i phyir yang sel ba nyid do / /
ci ste gang gi phyir na ma mthong ngo zhes bya /
dngos po'i don la ni kho bo cag gi nga rgyal tsam gyis chog par 'dzin pa'i 'jug pa bkag pa'i phyir ro / /
de lta na ni /
rang tha dad la spyi sel 'gyur / /
gal te ma mthong ba las sel bar byed na spyi'i sgra yang rang rang gi tha dad pa rnams la ma mthong ngo zhes gzhan sel bar thal bar 'gyur ro / /
gzhan min rigs par mthong ba'i phyir / /
mthong zhes pa ni skabs la sogs pa spyi'i sgra las bye brag spong bar ro / /
de lta de snang la the tshom / /
de ltar byas na ni spyi'i sgra de bye brag gi snang ba la the tshom za bar rigs pa yin no / /
gal te de rnams la yang sngar dmigs pa yin na ni re zhig 'greng ba la yang /
the tshom za bar rigs she na /
'di snyam du gal te skabs la sogs pa dang don dag lhan cig dmigs pa yin na ni de'i phyir ji ltar na the tshom za zhe na /
nges par yan gar ba la zhes de ltar du brjod par mi bya ste /
de la sogs pa dang ldan pa'i the tshom za ba ni don la sogs pa dang ldan par nges pa la dus phyis yan gar ba las the tshom za ba yin no / /
gal te yan gar ba tha dad pa med de /
'di ltar spyi'i sgra khyad par du byas pa rnams la yan gar ba ma mthong ba rnams ni ji skad du /
rigs kyi sgra tha dad rnams kyi rjod byed ma yin no zhes brjod pa bzhin no zhe na /
nyan pa po la ltos pa mthong / /
nyan pa po gang dag spyi gzhan bsal nas /
yan gar ba don du gnyer ba yin te /
'di ltar ci shing 'di sa las byung ba'am /
'on te 'byung ba lnga las byung ba yin zhes pa las las byung ba'o zhes brjod pa bzhin no / /
de nges pa'i ltar na ni de'i shing las las byung ba'i sgra sbyor ro zhes pa'i the tshom gang las yin zhes de'i nges pa'o zhes pa 'di 'ba' zhig las the tshom 'byung ba yin no / /
gangs las 'byung ba 'ba' zhig thos so zhes pa yod na srid do / /
yan gar ba'i sbyor ba'o zhes pa'i nyes pa ni med do / /
ji ltar don gzhan sel ba de bzhin du spyi yang /
sgra gzhan rnam par dpyad nas ni / /
sgra'i spyi rjod par byed pa yin /
ji ltar byas pas ma byas pa rnam par bsal ba'i spyi'i mi rtag pa la sogs pa go bar byed pa bzhin du sgra gzhan rnam par dpyad pa'i sgra'i spyis rjod par byed do / /
don la sbyar bar bya ba ma yin pa ste /
de la yang /
don gang la gcig the tshom za / /
gang du ak+Sha la sogs pa'i sgra'i don shing rta'i gshol mda' la sogs pa la the tshom skyed par byed do / /
de la sgra gcig nyid /
du ma la the tshom na yang / /
der sgra la sogs pa dag la sgra la sogs par the tshom za ru chug na yang de la nyan pa pos spyi la yang sgra'i bye brag blta bar bya'o / /
yang ji ltar na sgras don gzhan bsal nas /
rang gi don brjod de /
skyon snga ma rnams su thal bar 'gyur ro / /
'di ltar /
sgra yis don gzhan ma mthong yang / /
rang don cha shas ston pa'i phyir / /
sgra yis 'brel ba shin tu sla / /
'khrul pa nyid kyang yod ma yin / /
rjes su 'gro ba dang ldog pa ni sgras don brjod pa'i sgo nas de dag dang 'dra ba dang /
mi 'dra ba dag la 'jug pa dang mi 'jug pa'o / /
de la 'dra ba la ni gdon mi za bar thams cad la ni 'jug par ma brjod do / /
mtha' med pa'i don kha cig ni mi brjod pa srid pa'i phyir ro / /
mi 'dra ba las na don yod du zin kyang mtha' med pa la 'jug par nus pa ma yin te /
ma brjod pa ni ma mthong ba tsam yin pa'i phyir ro / /
de nyid kyi phyir rang dang 'brel pa can dag las gzhan la ma mthong ba'i phyir de rnam par spyad pa'i rjes su dpag pa ni rang gi don rjod par byed pa yin no zhes brjod par bya'o / /
rjes su 'gro ba'i sgo nas kyang dngos po gcig rjes su dpog pa la shing sha pa la sogs par snang ba the tshom du 'gyur ba yin no / /
the tshom de bzhin du sa las byung ba ni rdzas ma yin pa la sogs pa nyid du snang ba the tshom du 'gyur ba yin no / /
gang du shing gi sgra sa las byung ba la sogs pa ma yin pa la ma mthong ba de'i phyir ldog pa nyid las rjes su dpag pa'o / /
yang brjod pa /
shing dang sa las byung dang rdzas / /
yod dang gzhal bya rim bzlog pas / /
gzhi gsum gnyis gcig the tshom du / /
'gyur gzhan nges pa'i rgyu mtshan yin / /
zhes bya ba bar skabs kyi tshigs su bcad pa'o / /
'brel pa can gyi phyogs gzhan nas sgra'am rtags kyi rang bzhin don brjod pa'i cha yod pa ma yin te /
de'i don du ma nyid la rnam pa thams cad du rab tu sbyor ba mi srid pa'i phyir ro / /
rang gi don la 'khrul pa yang ma yin te /
tha dad par rjod par byed pa'i phyir ro / /
de ltar na re zhig nyes pa snga ma med do / /
yod pa ma yin te /
ji ltar zhe na 'di ltar /
gzhan la khyab pa bkag pa'i phyir / /
tha dad don ni tha dad min / /
spyi'i sgras ni gang don gzhan rnam par gsal bar byas pa rang gi bye brag de mi 'phen pas na tha dad pa'i sgra dang gzhi mthun pa dang lhan cig par 'thad do / /
des na 'di'i tha dad pa'i don dang sgra tha dad pa'i nyes pa med do / /
de ni mthun pa'i sgra dang don gzhan sel ba'i don gnyis ka sgra'i brjod bya'o / /
de lta na rang gi don la mi 'khrul ba ste /
yan gar ba ni gzhan la 'jug pa ma yin no / /
nyes pa phyi ma yang yod pa ma yin te /
ji ltar zhe na /
dngos 'jug tha dad min phyir yang / /
don gzhan nye bar len pa'i sgras rang rang gis tha dad pa rnams la 'jug pa ni med do / /
de'i phyir dang gzhan gyi dbang gis rang gi ngang gis tha dad pa mi 'phen pa'i nyes pa med do / /
tha dad thug pa med phyir dang / /
khyab par byed pa ma yin pa'i phyir rjod par byed pa ma yin pas spyi'i nyes pa yang med do / /
don gzhan sel ba tsam ni tha dad pa ma yin pa'i phyir dang /
rdzas ma yin pa'i phyir yang ngo / /
de nyid kyi phyir 'dir spyi'i bye brag gzhan dang ldan pa btsal bar mi bya ste /
dngos su don gzhan 'gegs pa yin pa'i phyir na'o / /
de ltar sngar brjod pa'i skyon med pa'i phyir don gzhan sel ba nyid sgra'i don yin na mdzes so / /
gang las she na /
rigs kyi chos rnams rnam par gnas / /
rigs kyi chos rnams zhes pa ni gcig nyid dang /
rtag pa nyid dang /
so so ba kun la khyab pa rnams kyi mtshan nyid brtag par bya /
'di nyid la rnam par gnas pa yin te /
tha mi dad pa'i phyir dang /
rten rnam par ma chad pa'i phyir dang /
don ma lus pa rtogs pa'i phyir ro zhes bya'o / /
de ltar na brjod pa'i nyes pa med pa'i phyir dang /
yon tan yod pa'i phyir dngos po rnams kyi sgra'i don gzhan bzlog pas khyad par du byas pa nyid brjod do / /
gal te de ltar na /
gang las gzhan sel nges she na /
gal te gzugs kyi sgras ro la sogs pa sel gyi /
kha dog gis lhag par ma brjod pa'i phyir lhag ma sel du zin kyang /
shin tu tha dad pa de ji ltar byed pa yin /
gang dag tha mi dad pa'i gzugs nyid 'dod pa la ni nyes pa de dag yod pa ma yin te /
sngon po la sogs pa nyid ro la sogs pa yod pa ma yin pas so zhe na /
nyes pa de ni med de 'di ltar /
'jig rten grags pa'i rjes mi btsal / /
bcom ldan 'das kyis kyang /
so so'i skye bo'i ming la mngon par zhen par mi bya zhing 'jig rten pa'i ming la yang mngon par mi rgyug go zhes gsungs so / /
de'i phyir kho bo cag gis ni rgyu mtshan las byung ba dang /
yongs su bshad pa las byung ba 'jig rten pa'i tha snyad du yin gyi /
yang dag pa'i don nyid du tshol bar mi byed do / /
'jig rten pa bzhin du go bar bya ste /
'jig rten pa la gzugs kyi sgra sngon po la sogs pa las grub kyi / /
ro la sogs pa ni ma yin no / /
de ltar gzugs nyid la mtshungs 'gyur / /
gang yang shin tu tha dad pa'i sngon po la sogs pa 'jug pa'i gzugs nyid de ro la sogs pa la cis ma yin /
ro la sogs pa la mi 'jug na ni der ser po la sogs pa yang mi 'jug go / /
gal te 'di la rgyu yod de /
mig gi gzung bya nyid ni sngon po la sogs pa nyid dang tha mi dad cing ro la sogs pa la med pa ni rang bzhin gyis tha dad pa las so zhe na /
de ltar na ni /
mig gzung bya nyid bya bar byas / /
mig gi gzung byar gzung ba mig gi gzung bya yin pa de lta na ni bya ba'i rgyu mtshan nas sngon po la sogs pa la gzugs kyi sgrar 'gyur gyi /
rigs kyi rgyu mtshan nas ni ma yin no / /
mig gi gzung bya nyid tha mi dad na ni cis na gzugs nyid yin / /
ci ste gzugs nyid dang 'brel ba'i rgyu mtshan mig gi gzung bya nyid brjod do zhe na / /
de lta na ni mig gi gzung bya nyid la bya bar byas pas 'du ba'am gzugs nyid kyi mngon par gsal ba 'thob par 'gyur ro / /
mig gi gzung bya spyi nyid kyang rung ste /
gal te nges pa yin zhes gdon mi za bar dngos po pa nyid rten du bya'o / /
rdzas la sogs par thal bar 'gyur / /
rdzas dang grangs dang bong tshod la sogs pa yang mig gi gzung bar bya ba yin pas de dag la'ang gzugs nyid yod par thal bar 'gyur ro / /
gzhan yang /
dkar min sogs la khyad med 'gyur / /
mig gi gzung bya nyid du khyad par med pa yin pas sngon po dang ser po dang /
ches sngo ba dang /
ches shin tu sngo ba'o zhes bya ba'i khyad par med par 'gyur / /
de'i phyir gdon mi za bar mig gi gzung bya nyid med par /
sngon po dang ser po la sogs pa'i tha dad pa la yang gzugs kyi sgra 'jig rten la grags pa khas blang bar bya ba'i ro la sogs pa la ni ma yin no / /
de lta bas na gzhan sel ba nges pa yin no / /
gal te don gzhan las log pa la mi ltos par sgra'i don rjod pa de'i ltar na ni /
rjes 'gro 'ba' zhig las grub 'gyur / /
sgra'i don rjod par byed pa'i lta na ni rjes su 'gro ba dang ldog pa dag las 'dod pa ma yin te /
khyad par gzhan gnyis ka nges par bzung bas rjod par byed pa 'bras bu dang bcas pa'i phyir ro / /
ldog pa'i phyogs la ni don rjod par byed pa dper na ches shin tu byed par byed pa dang las bzhin no / /
gal te sgra'i don gzhan sel ba tsam yin na ni ldog pa 'ba' zhig rjod par byed pa yin par 'gyur ro zhe na /
gal te rjes su 'gro ba mi 'dod na ni de ltar 'gyur na dngos po'i phyogs nas ni /
khyab pa dngos su 'dod ma yin / /
dngos po rnams la tha dad pa'am tha mi dad par 'gyur ba'i rigs ni srid pa ma yin no zhes brjod zin to / /
sgra'i don gzhan ma mthong yang zhes bya ba 'di'i skabs su rigs med par don gzhan gsal bas khyad par du byas pa'i don la sgra'i rjes su 'gro ba dang ldog pa ni don gzhan med pa yin no zhes bstan to / /
'ga' zhig na re 'di skad du / /
ba lang la sogs pa'i bsal ba thams cad med pa las rnam par gyur pa ste / /
thams cad kyi bdag nyid du thal bar 'gyur ba'i phyir yod pa ma yin pa'i bdag nyid du rab tu thob pa nyid do zhes zer ba la /
'dir /
thams cad med pa dang 'brel zhes / /
gang zhig khas len du 'gro na / /
yod de du ma'i bdag nyid las / /
yin zhes ci zhig gang gis sbyor / /
gal te de ltar khas len par byed na ni thams cad med pa dang 'brel ba yin no zhes pa de la yod pa'i rang bzhin las gzhan pa lang la sogs pa'i med pa ni gang yin /
ba lang la sogs pa yod par sgro btags pa thams cad ni rjes su 'gro ba las khas blang bar bya'o / /
thams cad med par thal bar 'gyur ro zhes pa'i lan 'di ni sbyar bar mi bya'o / /
gang 'ga' zhig na re /
med pa dang yod pa dag shes pa tha dad du mi 'gyur te /
kham phor la sogs pa la 'jim pa'i shes pa bzhin rang bzhin gyi shes pa 'gyur ba la yang mthong ba'i phyir ro zhes zer ba de la /
'jim pa tha dad la kham phor / /
la sogs tha dad blor 'dod na / /
med tha dad pa gzhan min yang / /
tha dad ci blo ci ste dgag /
ji ltar 'jim pa las gzhan ma yin na ni de tsam gyi blor thal bar 'gyur ba la /
gang gis na bsgrub pa'i sgo nas kham phor la sogs pa'i blo tha dad khas len par byed /
de bzhin du med pa la yod pa'i blo tha dad pa ni sgra'i rang bzhin tha dad pa'i dbang gis so zhes ci nas mi 'dod /
khyed kyi yang /
yon tan rnams kyi rang bzhin mchog /
snang ba'i lam du gang ma gyur / /
snang ba'i lam du gang gyur pa / /
sgyu ma bzhin du shin tu stong / /
phan tshun tha dad dag yod kyang / /
nog la sogs pa mthong ba las / /
de'i blo dper brjod 'gal ba de / /
khyed kyi lugs la brten pa yin / /
gang ba lang ma yin pa las log pa'i ba lang gi blo de ji ltar na nog la sogs pa mthong ba'i rgyu mtshan can du smra bar byed /
ba lang dang nog la sogs pa sgra tha dad pas tha dad du sel ba can yin yang khyod kyi lugs khas blangs nas /
'gal bzhin du yang de nges par bstan to / /
de mi ltos shes pa 'di ni / /
rang gi rnam rtog spros par zad / /
sel ba min pa'i sgra yis ni / /
rang bzhin 'ga' yang brjod mi bya / /
nog la sogs pa la spyi'i ngo bo dang ldan pa gzhan med par mi ltos pa ni mi srid do zhes sngar bshad zin to / /
rang gi ngo bo ni brjod par bya ba ma yin pa'i phyir de'i sgo nas tha snyad du mi bya'o / /
gang dag dang po'i shes pa med do zhes zer ba de la /
thog ma med phyir 'dod pa grub / /
dang po'i shes pa zhes bya ba ni med pa nyid de /
tha snyad pa'i rgyu dang 'bras bu gcig nas gcig tu brgyud pa dag la dus kyi thog ma med pa'i phyir ro / /
gang la dang po'i shes pa med na ni rigs dang ldan pas khyab par yang mi nus la /
rigs dang ldan pa las log pa'am ma log par yang mi nus shing gcig mtha' dag la 'jug pa ni ma yin no zhes bya ba'i skyon de dag yod do / /
gang dag shes pa yang dag par rab tu 'jug pa nyid med do zhes pa de la yang brjod pa /
spyi'i sgo nas sel bar byed / /
de gzhan rnams la rigs lta bur sel bar byed pa'i rdzas ni med kyi /
'on kyang 'di ltar rnam par bcad par bya ba'i yul la gang spyi'i chos kyis yin te /
'di la yang /
rigs mi mthun pa la ma mthong bar bstan pa tsam gyis rjes su dpog go zhes brjod zin te /
khyed kyi phyogs la yang nyes pa de dag mtshungs te /
gal te rigs mthun la khyab par 'jug pa'i lta na khyab pa la ni mtha' yod pa ma yin no / /
de'i phyir 'di ltar rwa can yin pa'i phyir rta ma yin no zhes bya ba la rwa can nyid ma lus par ma mthong ba de rnam par bcad pa rjes su dpag pa'i phyir rta dang ba la sogs pa so sor rnam par sel ba ma yin zhing /
ba lang la sogs pa so so la 'jug pa ma yin no / /
yin na yang ldog pa dang 'jug pa dag ni blo de bzhin du 'di la yang rigs pa yin no / /
bdag gzhan yod par khas len na / /
gcig nyid du nyid kyis brtag pa / /
de dag dngos po la mi rigs / /
gal te bdag dngos po la yod na ni de la gcig dang du ma nyid du brtag par mi rigs so / /
bdag gzhan yod par khas mi len na ni khyod kyi'ang gsal ba nus par 'gyur /
gal te dngos po la med na ni brtag pa de dag rigs na khyod kyi'ang gsal ba dang nus pa mtshungs par 'gyur ro / /
gal te nus pa rnams kyi gsal ba dang mi gsal ba gcig nyid yin na ni gsal ba'i dbye ba med par 'gyur ro / /
ci ste du ma nyid yin na ni nus pa 'di rnams las gzhan ma yin pa'i phyir gtso bo gcig ces bya ba 'gal lo / /
sgra yi brjod don la dpyod pa / /
'di yang dbang po'i spyod yul min / /
gang zhig sgra la sogs pa 'di'i / /
'jug pa'i dbang po so sor min / /
mngon sum gyi yul ni bstan du med do / /
bstan du med pa'i lta na bdag gzhan med pa bdag gzhan yin no zhes brjod pa yin no / /
de'i phyir 'di mngon sum gyi 'jug pa ma yin no / /
'di la yang /
gang zhig tshig gi brjod pa 'di / /
ngag las don du rnam par brtags / /
ngag don so sor snang brjod gang / /
de yis dang po nye bar bskyed / /
tshig gi brjod pa la don med du zin kyang kha yar ba la nus pa med pa'i phyir lung las ji ltar gzhag pa ngag las rnam par 'jog par byed de /
rang bzhin dang rkyen bzhin no / /
lung nas gzhag pa de yang lung gzhan rnams su mi rigs par 'dzin pa'i phyir 'di don gzhan nye bar gzhag pa yin no / /
de'i phyir tshig gi don gzung bar bya ba'i thabs ngag gi don du snang ba dang po'i ma goms pa'i sgra'i don dang 'brel ba yin te /
ngag nyid dang de'i don dag la dngos su ni sgra'i don du tha dad med pa'i phyir la /
phyis sgra'i don 'dzin pa'i mngon pa'i nga rgyal gyis gzhag pa ste lcags kyu med pa pa yin phyir ro / /
gang dag so sor snang ba'i don rnams la phyi'i don gzhan nam de dang 'brel pa bor nas ngag gi don du rtogs par byed pa de dag gi ltar na yang de ni rnam par rtog pa tsam yin no / /
ci'i phyir zhe na /
ji ltar goms pa'i ngag dag las / /
don la med du zin kyang skye / /
rang gi rkyen dang rjes 'brel bas / /
rnam pa du ma so sor rtogs / /
don du goms pa'i bag chags la ltos pa'i ngag las don byed pa ltar rtogs pa 'byung ste /
rtag pa la sogs pa'i brjod pa dang /
de dang khyad par med pa dag bzhin phyi rol gyi don med kyang rang gi rkyen dang rjes su 'brel bas rnam par rtog pa sna tshogs pa skyed par byed do / /
'di ltar rtsed 'jo'i snyan dngags thos pa las chags pa can rnams las 'dod chags dang rjes su mthun pa'i shes pa skye la /
chags pa dang bral ba rnams la ni yang dag pa'i shugs dang rjes su mthun pa yin no / /
de yang ngag gi don gzhan las / /
rnam par bcad pa'i don du 'dod / /
'brel bar shes pa'i ngag gi don / /
'di yang rjes dpag las gzhan min / /
so sor snang ba yang rdzas bzhin ngag gzhan las tha dad cing 'brel ba shes pa las yin pas rjes su dpag pa las gzhan ma yin no / /
gang zhig ngag las skyes pa yi / /
rnam rtog sna tshogs shes pa ni / /
de yang rang rig yin pas na / /
mngon sum nyid las gzhan ma yin / /
rtog pa ni rang rig yin pa'i phyir na mngon sum nyid yin pas de las gzhan du dbye bar mi bya'o / /
gal te re zhig rgyu mtshan can gyi sgra rnams la lta don gang dag bsal ba'i sgo nas don mngon par brjod pa rigs grangs na 'dod rgyal ba rnams la ji ltar zhe na /
'dod rgyal ba la don dbye bas / /
'dod rgyal ba la shing tog did thA la sogs pa'i sgra spyi brjod pa yin zhing spyi de'i dbye bas rjod par byed do / /
gal te rigs dang mthun pa'i 'dus pa sgra dag la bye brag ci yod ce na /
cung zad kyang med do / /
rigs kyi sgra yang grags pa'i dbang gis /
kha cig tu yan lag so so la 'dogs par 'dod de /
dper na grong gi phag pa bza' bya ma yin no zhes bya ba lta bu'o / /
la lar dngos su rjod par byed de dper na /
grangs dang mtshan nyid dang ni dbyibs / /
ltos pa med par rab tu 'jug /
chu la sogs pa'i thigs pa dang / /
'dus pa la yang rjod par byed / /
la lar yan lag 'ba' zhig la 'jug pa ma yin te /
dper na /
dbyibs dang kha dog cha shas kyis / /
khyad par byas nas 'jug pa yin / /
sgra yis de yi cha shas la / /
rab tu 'jug pa dmigs ma yin / /
dbyibs kyi khyad par la 'khor lo dang /
zlum po dang /
ring po dang /
gru bzhi pa zhes bya ba lta bu yan lag tsam gyis brjod pa ma yin no / /
de bzhin du khu tshur dang /
mdud pa dang /
phreng ba dang /
rna rgyan la sogs pa rnams la yang ngo / /
kha dog gi khyad par la khra bo dang /
khre rtse la sogs pa lta bu'o / /
yan lag can gyi khyad par la brgya dang /
stong bre dang khal dang /
zla ba dang /
lo dang /
srang zhes bya ba la sogs pa lta bu yan lag rnams la 'jug pa ma yin no / /
'dus pa'i sgra yang kha cig so so ba la rdzogs par 'jug ste /
dper na grong 'ongs zhes bya ba lta bu'o / /
kha cig ni brtags nas te /
dper na lus kyi las kyis bdag gi las chad par byed pa lta bu'o / /
kha cig ni 'jug par mi byed de /
dper na chu zhes bya ba dang /
nags zhes bya ba lta bu'o / /
gal te 'di ltar 'brel bas ma byas pa sgra'i don ston par byed pa ste /
dper na shing tog pa na sa'o zhes bya ba lta bu'o / /
de la ji ltar rjes su dpag par bya zhe na /
der shing tog pa na sa'i sgra'i don gyis rtogs pa bskyed pa ni ma yin no / /
ci'i phyir zhe na /
rtogs pa'i don ni bstan phyir ro / /
'di zhes pa'i sgra dang lag pa'i brda'am /
grags pa rnying pa dang 'brel pas rab tu rtogs pa yin gyi /
shing tog pa na sa'i sgra don rtogs pa ni ma yin no / /
'di ltar brda gsal bar byed pa'i 'brel pa bstan pa'i don der brda'i don dang 'di zhes pa'i sgra gzhi mthun pa yin no / /
gnyis ka brjod par bya ba yin no zhes byas nas de'i don du brda'i don byas pa ni ma yin no / /
shing tog pa na sa'i sgra de nyid dang 'brel ba ltar sgra'i gzhal bar bya bar 'gyur ba yin no / /
'brel pa ma yin brtag pa'i phyir / /
'brel pa ni shing tog pa na sa'i don dang sgra dag tshad ma gzhan gyis dmigs nas 'di 'di'i yin no zhes shing tog pa na sa dang 'brel par rtogs pa yin la /
gzhal bar bya ba dang 'brel pa'i phyir rjes su dpag pa yin no / /
de'i phyir sgra las byung ba'i tshad ma gzhan ma yin no / /
ci ste nye bar gzhal ba la sogs pa lhag ma rnams ji ltar gzhan ma yin zhe na /
phyogs 'dis lhag ma rnams la'ang brjod / /
re zhig nye bar gzhal ba ni ba lang dang ba men la sogs pa de dang 'dra bar rtogs par bya ba'i don du der gzhan las thos pa dang /
rtogs pa dag gis sgra'i rang gi don gnyis tshad ma gzhan gyi khongs su chud pa de dang 'dra bar rtogs pa ste de ni tshad ma gzhan ma yin no / /
de bzhin du snyam du sems pa yang de dang 'dra bar 'jal bar byed pa yin pas tshad ma gzhan ma yin par khong du chud par bya ste /
rjes su dpag pa'i rnam par rtog pa las phyi rol du gyur pa yin pa'i gsal bar bya ba nyid yin no / /
tshad ma kun las btus pa las gzhan sel ba brtag pa'i le'u ste lnga pa'o // //
tshad ma ni gnyis su gnas na ci ste tshad ma brjod par bya ba la ci'i don du de ltar snang ba ma tshang ba la sogs pa rnams kyang rjod par byed ce na /
tshad snang brjod par 'dod rnams la / /
rig pa'i cha shas smra po bzhin / /
phyogs drug mtshungs pa ma yin zhes / /
bstan phyir ma tshang la sogs brjod / /
kha cig ngag tsam la mkhas par 'dzin pa ni yod pa nyid de /
ji skad du phyogs grub pa'i sgrub byed yin bzhin du yang grub pa ltar snang bar 'dod ces brjod pa de dag gi sgrub byed ma yin pa gzhan nyid do zhes phyogs grub pa dgag pa'i phyir ma tshang ba nyid la sogs pa grub pa'i skyon brjod do / /
de nyid rab tu bstan phyir dang / /
de ltar snang ba brjod pa'i phyir / /
lan 'di brjod par rigs pa yin / /
ltag spyod la ni rjes mthun lan / /
gang gi phyir 'dis phyogs snga ma grub po zhes brjod pa 'di la lan du tshang ba la sogs pa brjod par rigs so / /
ma tshang ba la sogs pa bstan par bya ba'i phyir yang brjod par rigs so / /
ltag spyod rnams la ni skyon lan du'o / /
'dis phyogs snga ma dag sgrub byed ma yin pa nyid du shes par mi nus so / /
de la /
phrad dang ma phrad dag dang dus / /
gsum la rtags su brjod 'dod min / /
phrad dang ma phrad rtags brjod des / /
ma tshang gtan tshigs rjes mthun yin / /
dper na rtsol ba las byung ba'i phyir sgra mi rtag go zhes gtan tshigs kyi dpe brjod pa las gal te gtan tshigs 'di bsgrub bya dang phrad nas sgrub par byed na ni bsgrub bya dang khyad par med par 'gyur te /
rlung gi chu rgya mtsho dang phrad pa bzhin no / /
ma grub pa ma yin te /
grub pa dang phrad na ni bsgrub bya grub zin nas 'di gang gi gtan tshigs yin /
ci ste ma phrad na ni ma phrad pas gtan tshigs ma yin pa rnams dang khyad par med pa'i phyir sgrub par byed pa ma yin no zhes de ltar phrad pa dang ma phrad par mtshungs pa yin no / /
dus gsum la yang mi 'dod par brjod de /
gal te gtan tshigs bsgrub bya las sngar sgrub par byed na ni bsgrub bya'am grub na 'di gang gi gtan tshigs yin /
ci ste phyi nas bsgrubs na ni ma grub pa'i phyir gtan tshigs ma yin no / /
de ste cig car ba gtan tshigs yin ni /
gtan tshigs bzhin du yod pa de sgrub mi dgos te /
glang gi rwa g.yas g.yon bzhin no zhes bya ba lta bu'o / /
de ltar gtan tshigs ma yin pa mtshungs pa yin no / /
de dag ni ma tshang ba'i gtan tshigs nyid dang rjes su mthun pa'o / /
gang gi phyir zhe na /
rigs pa dang mi ldan pa'i dpe brjod kyi gtan tshigs thams cad bsal ba'i phyir ro / /
gang zhig 'dir ma phrad pa tsam chos mthun pas gtan tshigs kyi mtshan nyid mtshungs par 'gyur ba ga la rigs /
rigs su zin gyis kyang gtan tshigs ma yin pas 'gyur ba yin no / /
de bzhin du sngar rtags kyis sgrub par byed na tha snyad tsam ma dmigs pa'i phyir sgrub byed ma yin no zhes pa la yang ngo / /
rang la gnod pa'i nyes par 'gyur ba ni 'dir dgag pa la'ang mtshungs pa'i phyir ro / /
de ltar na re zhig dang blo'i gtan tshigs dag la bsgrub par bya ba'i gtan tshigs kyi mtshan nyid gsum ma tshang ba ltar snang ba yin no / /
don rtogs ma grub ltar snang yin / /
gang gi tshe don gtan tshigs yin pa de'i tshe ni tshig las yin pa ma bkag pa'i phyir de don la ma grub ltar snang ba nyid de /
chos thams cad kyi gtan tshigs rigs pa ma yin pas bsal ba'i phyir snga ma bzhin no / /
gtan tshigs gnyis ka'i ltar na yang don bsgrub par bya ba la de dag rgyu dang 'bras bu'i dngos po ma yin pa'i phyir de dag ni rigs pa ma yin no / /
rigs su chud mod kyang sel bar byed pa'i rang bzhin gyis sun 'byin du 'gyur ro / /
rtag brjod mi rtag pa rjes 'gro / /
de dag mi rtag par nus min / /
phyogs kyi skyon dang rjes mthun 'gro / /
dper na sgra mi rtag ces bya ba la de'i rtag pa'i rtag pa dang sbyor bar 'gyur te /
chos rnams kyi rang bzhin gang 'thob pa mi 'dor ba yin pa'i phyir ro / /
de lta bas na rtag pa nyid du 'gyur ro zhes bya ba lta bu ste /
de dag nyid ni brtags pa dang mtshungs pa'i ltag gcod yin no / /
'di ni dam bca' ba'i skyon skyon ltar snang ba'o / /
mi rtag pa nyid gtan nas zhen pa'i phyir de la mi rtag pa las gzhan yang rtag pa'i 'jug pa yod pa ma yin no / /
dngos po de nyid ma byung ba las byung bar gyur pa ni mi rtag pa'o zhes brjod par bya'o / /
gnas skabs de yang mi rtag pa nyid do zhes dngos po'i rkyen gyis brjod par bya ste /
'bras bu nyid do zhes bya ba la sogs pa bzhin no / /
sngar brjod gtan tshigs med pa yis / /
bsgrub bya med par thal bar 'gyur / /
yang brjod pa mtshungs /
dper na sngar bzhin byas pa la gal te gtan tshigs 'di las mi rtag pa yin na sngar brjod pa de dag med de /
gtan tshigs med pa'i phyir mi rtag par bsgrub mi nus so zhes bya ba ni ma brjod pa mtshungs pa'o / /
'di la yang /
sgro btags nas /
smra po'i ngag gis sgrub par byed / /
ma grub ltar snang /
don la ni sngar smra ba po rang la rjes su dpag par bya ba'i nges pa skyes pa bzhin gzhan la nges pa bskyed par 'dod pas /
don de gzhan la brjod pa de med pa la ma grub pa nyid du 'gyur ro / /
gzhan la ni smra ba po'i tshig gis don sgrub pa la smra ba las sngar sgro btags nas /
de med pa las don ma grub par rtsod pa yin no / /
des na de dag ni ma grub pa ltar snang ba'o / /
yang na nyung ltar snang /
brjod pa las sngar sgrub byed na'o / /
brjod pa las sngar sgrub byed yin par lhag par sgro btags pa'i phyir gtan tshigs ma tshang bar ltar snang ba'o / /
grub pa'i dus na ni gtan tshigs ma brjod na gtan tshigs ma tshang bar 'gyur na 'di ni ma brjod pa las sngar sgrub par mi byed do / /
'dir gtan tshigs kyi don ma lus pa med par brtsad pa'i phyir dpe brjod ma tshang ba ltar snang ba nyid du yang rig par bya'o / /
brjod pa las sngar rtags min phyir / /
ma grub pa dang 'gal ba'i ngag /
ma skyes pa mtshungs /
dper na sngar bzhin byas pa la gal te 'di ltar brjod pa las sngar sgra brtsal ma thag tu byung ba ma yin pas 'gyur ro / /
rtsol ba las ma byung ba'i phyir brtag pa yang yin no zhes bya ba de lta bu ni ma skyes pa mtshungs pa'o / /
de lta na yang /
rnam gnyis /
gnyis su sgro btags pa las 'dod / /
de la brjod pa las sngar sgrub byed du sgro btags pa las ma grub pa ltar snang ba'o / /
skyes pa dag ni sgra zhig pa nyid kyis brtsal ma thag tu byung ba yin pa'i phyir sgrub par byed do / /
de de'i tshe yod pa yang yin no / /
rtsol ba las ma byung ba nyid ni /
don gyi dbang gis mi rtag pa nyid du yang sgro 'dogs pas ma nges pa ltar snang ba'o / /
'bras bu gzhan nyid kyi cha nas /
bsgrub bya mi 'grub par ston pa /
de ni 'bras mtshungs /
dper na sgra mi rtag ste /
'bras bu yin pa'i phyir bum pa bzhin zhes bya ba la /
gzhan bum pa'i 'bras bu nyid kyis byas pa mi rtag pa yin na sgra 'di'i'o zhes ci ste bya zhes bya ba ni 'bras bu mtshungs pa'o / /
de lta bu /
smra po'i 'dod pa rnam pa gsum / /
gal te smra ba po'i bum pa'i 'bras bu nyid sgra la med do zhes rtsod na ni de'i tshe ma grub pa ltar snang ba'o / /
'on te sgra'i 'bras bu nyid bum pa la sogs pa'i mi rtag pa la med do zhes rtsod pa'i lta na 'gal ba ltar snang ba'o / /
de ste de nyid rtag pa la yang med do zhe na ni thun mong ma yin pa yin pa'i phyir /
ma nges pa ltar snang ba'o / /
yang na chos mthun pa bstan pa'i phyir /
dpe'i skyon ltar snang ba'o / /
ci'i phyir zhe na /
chos kyi spyi bzung nas rjes su dpog par byed pa yin gyi /
de'i bye brag las ni ma yin te /
de'i don so sor nges pa nyid kyi rjes su dpag pa med pa thal bar 'gyur ba'i phyir ro / /
nges bstan mi mthun phyogs dag las / /
chos mthun dpe yis gzhan sgrub pa / /
chos mthun par mtshungs /
gzhan sgrub ces bya ba ni /
bzlog pa sgrub pa ste byed pa po'i rgyur byas nas so / /
dper na /
sgra mi rtag ste /
rtsol ba las byung ba'i phyir chos mi mthun pa'i dpe nam mkha' bzhin no zhes bya ba la /
nges par bstan pa'i nam mkha' dang yang lus can ma yin pa la sogs par chos mthun pa'i phyir mi rtag pa'o zhes sgrub pa yin no / /
de ltar na gtan tshigs 'di dag nyid du /
bum pa chos mthun par byas pa la /
de'i mi mthun pa'i phyogs nam mkha' dang chos mthun par brjod pa de lta bu ni chos mthun pa mtshungs pa'o / /
gzhan dag ni /
chos mi mthun pas /
nges par bstan pa'i mi mthun pa'i phyogs dag las gzhan sgrub par byed do zhes brjod pa la /
dpe gnyis ka yang sngar bzhin bum pa chos mi mthun pa'i dper sbyar bar bya'o / /
de lta bu dag gi /
mtshungs pa nyid /
gzhan la ma grub bstan pa'i phyir / /
thun mong ltar snang rnam pa gnyis / /
gal te 'di lus can ma yin pa la sogs pa dang chos mthun pa dang chos mi mthun pa mtshungs pa'i phyir ro / /
gzhan la ma grub pa rtsod na ni ji ltar kho bo'i chos mthun pa dang /
chos mi mthun pa tsam las ma grub pa bzhin du khyod kyi yang yin no / /
des thun mong gi ma nges pa ltar snang pa'o / /
phyogs snga ma la lus can ma yin pa nyid brtsal ma thag tu byung ba nyid ma nges pa ni yod pa ma yin no / /
de lta bu nyid dag ni grub par 'dod pa mtshungs pa'i phyir 'gal ba mi 'khrul ba can bzhin /
gal te bsam pa 'di yin na ni ji ltar khyod kyi chos mthun pa tsam las grub pa de bzhin kho bo'i yang yin te /
des na 'gal ba mi 'khrul ba can ltar snang ba'o / /
'di yang rjes 'gro med pa'i phyir / /
dpe ltar snang ba'i skyon brjod yin / /
rnam pa gnyis ka yang ma nges pa ltar snang ba ste /
gtan tshigs dang bsgrub bya'i rjes su 'gro ba ma bstan pa'i phyir dang /
bsgrub bya med pa'i gtan tshigs med par ma bstan pa'i phyir ro / /
phyogs phyi ma la yang ji lta ba bzhin du phyogs snga ma la yang yin no / /
dpe ltar snang ba'i rtsod pa la yang rjes su 'gro ba med par sbyar ro / /
rjes 'gro phyin ci log nyid las / /
dpe dang bsgrub bya 'dres par 'gyur / /
phal cher ni rtog ge ngan pa kho na dpes nye bar 'jal bar byed de /
sgra ni bum pa lta bu yin no / /
sgra nam mkha' lta bu ni ma yin no zhes bya ba lta bu'o / /
der de ltar 'dres pa la phyin ci log yin kyang rjes su 'gro ba srid de /
gang mi rtag pa de rtsol ba las byung ngo zhes bya ba dang /
gang rtsol ba las ma byung ba de rtag pa'o zhes bya ba lta bu'o / /
de lta bur byas pa la de bzhin du zhes pa dang /
de bzhin du ma yin no zhes mjug bsdu bar bya'o / /
phyogs phyi ma ji lta ba bzhin du phyogs snga ma yang yin pas mtshungs pa nyid du thal bar 'gyur ba'i phyir /
de ltar snang ba yang 'thad pa yin no / /
dper bstan pa tsam nyid la phyogs snga ma dang phyi ma gnyis ka yang rjes su 'gro ba phyin ci log tu mtshungs so / /
de lta na ni bum pa la chos gnyis ka yang rigs pa yin la de bzhin du nam mkha' la yang ngo / /
de lta bu yang /
rtags de'i bdag nyid kyis dbye bas / /
'khrul pa ltar snang rnam pa gnyis / /
gtan tshigs phyogs gcig tu nges pa / /
sbyor ba snga ma la yod min / /
de ltar kho bo cag gis 'jig rten pa'i sbyor ba'i rjes su zhugs nas chos mthun pa dang /
mi mthun pa mtshungs par bstan pa ste /
brtsal ma thag tu byung ba nyid ni phyogs gcig tu nges pa dngos po'i gtan tshigs su 'dod pa yin yang /
phyin ci log gi nges pa ltar snang bar brjod do / /
phyogs snga ma la ni kho bo cag gis sbyor ba bzhin phyogs gcig tu nges par bstan pa yod pa ma yin no / /
de bzhin du gang gi phyir chos mthun pa mtshungs par byas pa la yang 'brel pa med pa'i phyir gzhan nyid yin no / /
bye brag brjod pas chos mthun pa'ang / /
rnam rtog mtshungs pa'o / /
dper na sngar bzhin du bum pa dang chos mthun pas mi rtag par byas pa las brjod pa /
de la chos mthun pa yod du zin kyang bsreg par bya ba dang /
mig gi gzung bya la sogs pa'i bye brag gis bum pa kho na mi rtag par 'gyur gyi sgra ni ma yin la /
sgra kho na rtag par 'gyur te /
bsreg par bya ba ma yin pa dang /
mnyan bya nyid la sogs pas so zhes so / /
bsgrub par bya ba las bzlog nas rnam par rtog par byed pas na rnam par rtog pa mtshungs pa'am /
dper brjod pa las gzhan la yang byas pa nyid yin du zin kyang bsreg par bya ba dang bsreg par bya ba ma yin pa la sogs pa bzhin rtag pa dang mi rtag pa rnam par rtog pa brjod pas na /
rnam par rtog pa mtshungs pa'o zhes zer ro / /
'di la ni /
'khrul pa can gyi bye brag gis / /
rtag par 'gyur ba de ltar snang / /
spyi min gyis kyang /
'di la yang 'khrul pa can dang thun mong ma yin pa de bzhin du rtag pa'am sun 'byin par yang thal bar 'gyur ro / /
rang gi phyogs la ma grub pa bzhin gzhan la ma grub pa bstan pa'i phyir sgrub par byed par 'gyur ro / /
sun 'byin pa la ni thun mong ngam thun mong ma yin pa'i ma nges pa ltar snang ba'o / /
bsgrub pa la ni 'gal ba mi 'khrul ba can du rtsod pa ltar snang ba'o / /
rnam pa gzhan yang ste ma nges pa ltar snang ba'o / /
gal te bsreg par bya ba dang bsdongs pa'i brtsal ma thag tu byung ba nyid brjod na ni mngon sum 'ba' zhig pa mig gi gzung bya ma yin pa nyid dang rdzas nyid la sogs pas ma nges pa yin no / /
bsdongs pa'i nges par byed pa'i gtan tshigs 'di yang de bzhin du ma yin no / /
brtsal ma thag tu byung ba 'ba' zhig pa ni gtan tshigs kyi mtshan nyid dang ldan pa yin te /
de'i phyir ma nges pa ltar snang ba'o / /
gcig nyid du /
thal bar 'gyur phyir bye brag med / /
chos mthun pa ston pa'i skabs yin pa'i phyir de dang gcig tu thal bar 'gyur bas na'o / /
zla bo mnyan bya ma yin pa'i phyir med bzhin du gang du gang gis na bsgrub bya'i zhes go bar bya /
bye brag med ces bya ba ni bye brag med par thal ba'o / /
gang zhig gang dang bye brag yin zhe na /
bye brag med par byas pa'i phyir thams cad dang ste /
dper na chos mthun pa'i dpe bum pa bstan pa'i phyir gzhan rnams dang yang khyad par med par byed pas bum pa la yod pa'i chos thams cad sgra la thob par 'gyur ro / /
de lta bas na thams cad phan tshun chos mthun pa'i phyir gcig nyid du thal bar 'gyur ro / /
'di la yang bye brag med par thal bar 'gyur bas na bum pa bzhin sgra'i bye brag nyid rab tu ston pa yin pa'i phyir rnam rtog mtshungs pa las khyad par chen po yod pa ma yin no / /
de'i phyir de bzhin du ma nges pa ltar snang ba'o / /
phyogs snga ma la ni chos mthun pa tsam las mi rtag par brjod pa dang /
gang bye brag med pa tsam las mi rtag par brjod pa med de /
gang bye brag med par ma mthong ba tsam las ldog par byed do / /
de'i phyir ma nges pa ltar snang ba'o / /
bsgrub bya rtogs khyad med phyir yang / /
ma grub pa ltar snang bar 'dod / /
bye brag med par mtshungs pa snga ma las tha dad du bya ba'i don du yang gi sgra smos so / /
de la rnam par rtog pa mtshungs pa dang bye brag med pa las bye brag med par mtshungs pa ni gzhan du brjod par bya ste /
bsgrub bya dang gtan tshigs kyi don dag la bye brag med pa'i phyir ro / /
dper na sngar bzhin byas pa la gtan nas byung ba ma yin pa'i phyir bsgrub par bya ba dang gtan tshigs kyi don dag la bye brag yod pa ma yin no zhes so / /
de la brjod pa /
de lta bu yang ma grub pa ltar snang ba ste /
snga na med pa skyes pa la bsgrub par bya ba nyid du sgro btags nas bsgrub par bya ba dang gtan tshigs su bye brag med par mgo bsgre ba'i phyir ro / /
grub na ni sngar nas yod pa zhig na med pa bsgrub par bya'o / /
gzhan yang bye brag med par mtshungs pa brjod par bya ste /
brtsal ma thag tu byung ba nyid ni mi rtag pa bsgrub pa bzhin chos gzhan yang sgrub par byed do zhes bya ba ni bye brag med pa'o / /
de lta bu yang bsgrub par bya ba la gnod pa sgrub par byed pa nyid kyis ni 'gal ba ltar snang ba'o / /
bsreg par bya ba la sogs pa ma nges pa yin pa'i phyir phyogs gcig tu nges pa nyid 'gal bar rtsod par gal te mthong na gnod par byed pa ma yin no zhes brjod par bya'o / /
yang brjod pa /
bsgrub bya ba ni gnod chos kyang / /
mtshungs pa nyid kyi bye brag med / /
gtan tshigs skyon la 'gal ltar snang / /
skyon yod min te phyogs phyi ma / /
de dag ni chos nyid chos mthun pa mtshungs pa la sogs pa phyogs phyi ma'o / /
gal te phyogs phyi ma las phyogs gcig tu nges par chos mthun pa la sogs pas phyogs gcig tu nges pas 'gal bar 'gyur ro / /
phyogs snga ma la ni ji skad du brjod pa'i ma nges pa dang ldan pas de sun bton pa dang /
sgrub pa'i sgo nas 'gal ba dang ma nges pa bsgrub par bya ba la gnod par brtsad pa'i phyir de dag ni sun 'byin gzhan nyid yin no / /
gal te gnod par mi byed par mthong ste /
dper na 'gal ba kha cig ni brtsal ma thag tu byung ba nyid mi rtag pa nyid las mi 'khrul ba de bzhin mnyan bya ma yin pa yang ngo / /
de bzhin du sgra mnyan bya ma yin no zhes de yang brjod par bya'o / /
de ltar 'dir mnyan bya nyid la gnod pa ni mthong gi /
sgra rtag pa nyid ni ma mthong ngo / /
gang las mi rtag pa nyid 'thob pa'i rjes su dpag par 'jug par byed /
dam bca' ba'i skyon nyid kyis snga ma la mnyan bya ma yin pa nyid mi 'grub bo / /
gang la phyogs gcig tu nges pa mthong na ni gnod pa med de /
ji ltar rdul gnyis pa ni rdul gcig sngon du song ba yin te /
rags pa yin pa'i phyir bum pa la sogs pa bzhin zhes byas nas rdul phra rab rnams kyis rags pa nyid kyang bsgrub pa bzhin no / /
bum pa la sogs pa rnams kyi sngon du rdul rags pa song ba yin pa'i phyir de la lan gang zhig yod / /
bsgrub bya la gnod bsgrub pa'i phyir / /
gnod pa byed pa 'gal nyid min / /
bsgrub bya la ni 'dir chos sam chos can yang rung ste /
de la gnod pa grub na de 'gal ba nyid yin no / /
bsgrub bya las gzhan gtan tshigs kyis / /
bstan na dmigs pa mtshungs pa'o / /
gang bsgrub par bya ba las gzhan yang gtan tshigs kyis nye bar bstan pa de ni dmigs pa mtshungs pa'o / /
dper na snga ma bzhin du mi rtag par bsgrub pa la gtan tshigs 'di glog la sogs pa la yod pa ma yin zhing 'di las mngon sum la sogs pas mi rtag pa grub po / /
gal te de med kyang de'i rgyur 'gyur ba ni yod pa ma yin no / /
gzhan de las gzhan du sbyor bar byed do / /
'di mi rtag pa'i gtan tshigs ma yin te /
khyab pa med pa'i phyir nags kyi shing nub mo nyal ba las sems pa dang ldan pa bzhin no zhes so / /
'di la yang /
bsgrub bya du ma bkod pa las / /
gtan tshigs de dang rjes mthun nyid / /
gal te gtan tshigs gzhan gyis rtag par grub de lta na ni mi rtag pa'i 'khrul pa yin pas gtan tshigs gzhan gyis sgrub po / /
gtan tshigs ni ma yin no / /
de ni mi rtag pa med par mthong bar med do / /
byed pa po'i rgyu las gzhan gyi 'bras bu sgrub po / /
de'i gtan tshigs nyid du ma gyur pa'i phyir shes par byed pa ma yin no / /
de'i phyir ma nges pa ltar snang ba'o / /
gtan tshigs kyis ni ma khyab kyang / /
bsgrub bya'i dngos po rtogs pa'i phyir / /
ma grub ltar snang sgrar gnas kyis / /
thams cad rab tu sgrub pa yin / /
gang ma khyab pa'i sgrub byed ma yin no zhes brjod pa la /
de mi rtag pa las gzhan la gtan tshigs mi srid cing /
sgra la med pa yang ma yin pa la med par btags pa'i phyir ma grub pa ltar snang ba ste /
bsgrub bya kho na la med pa yin pa'i phyir sun 'byin pa yin no / /
gtan tshigs de sgra la med pa yang ma yin la sgra la yod pas thams cad kyis bsgrub bya sgrub pa yang ma yin te /
ji ltar sbrul la sogs pa la yod pa'i mtshan mo nyal bas na nags na gnas pa sems pa dang bcas par bsgrub pa bzhin no / /
the tshom brjod 'dod tha dad las / /
gtan tshigs the tshom rtsod par byed / /
gang du dam bcas pa'i don btags pas gtan tshigs 'khrul pa'i phyir the tshom du brjod do / /
gtan tshigs kyi don rtag pa las kyang the tshom mtshungs pa'i ltag spyod yin no / /
dper na sngar bzhin byas pa la brtsal ma thag tu byung ba bsal ba dang /
skyes pa mthong ba las the tshom du 'gyur te /
ci 'di gsal bar bya ba yin nam /
bskyed par bya ba yin zhes so / /
'di rigs pa ma yin te /
gang gtan tshigs de dag las mi rtag pa'o zhes pa de'i lta na /
bsgrub bya sgro btags ma nges pa / /
ltar snang /
'di brtsal ma thag tu byung ba dmigs nas 'jig pa nyid du sgrub pa la gang zhig de ltar sgro 'dogs na mi rtag pa bskyed par bya ste /
de la yang ma nges pa yin pa'i phyir the tshom yin no / /
'di ltar brtsal ma thag tu byung ba dmigs pa bsal ba ni rtswa dang chu la sogs pa la yod pas de ma nges pa la snang ba ste /
'jig pa bsgrub bya yin pa'i phyir ro / /
gsal ba rnams la yang 'jig pa nyid yod pa ste /
de'i phyir ma nges pa ltar snang ba'o / /
rtags ma grub ltar snang /
sgro btags nas shes par bya'o / /
gal te gtan tshigs su sgro btags par bya ba'i brtsal ma thag tu byung ba'i phyir skyes pa sun bton na ni de las ma grub pa ltar snang ba ste /
gtan tshigs su brjod pa'i brtsal ma thag tu byung bar dmigs pa de brtsal ma thag tu skyes pa ma yin pa'i phyir ro / /
don gyis 'dod min mi mthun phyogs / /
bsgrub brjod don go mtshungs /
dper na gal te rtsol ba las byung ba mi rtag pa yin na /
don gyi shugs kyi rtsol ba las ma byung ba'i glog la sogs pa rnams rtag pa'o zhes 'gyur bas de lta bu ni don gyis go bar mtshungs pa'o / /
'di ni /
'khrul pa gzhan gyi bsgrub bya la / /
de yis sgrub pa de ltar snang / /
rtsol ba las byung ba nyid las mi rtag pa nyid sgrub pa la rtsol ba las ma byung ba nyid las rtag pa'i don du sgro 'dogs par byed pa de la ni ma nges pa sngar sgro 'dogs par byed do / /
des na ma nges pa ltar snang ba ste rtag pa la yang gtan tshigs zhugs pa ni ma yin pas na gang las bsgrub par bya ba las ma nges par 'gyur /
yang na rtsol ba las byung ba'i phyir mi rtag pa nyid do zhes sgrub pa la rtsol ba las byung ba nyid la sogs pa de dag med kyang glog la sogs pa ni mi rtag pa grub pas so zhes rtsod par byed do / /
de yang ma nges pa ltar snang ba ste /
de rtag pa yang yod pa ma yin pa'i phyir ro / /
thal 'gyur mtshungs par 'dod pa yang / /
gang yang gnyis ka gtan tshigs lam / /
dper na sngar bzhin sgrub pa la re zhig 'dir bum pa kho na mi rtag pa'o zhes pa'i gtan tshigs gang yin zhes so / /
de ni dpe ltar snang ba bzhin / /
de bum pa mi rtag pa grub pa mthong ba bzhin du yang rtsod pa ni bsgrub bya'i rjes 'gro med pa'i dpe ltar snang bar rigs pa'i phyir de lta bu de ltar snang ba ste /
gong du 'bras bu mtshungs par gtan tshigs kyi rjes 'gro brjod zin to / /
de dag ni /
ltag gcod kun la phyogs tsam mo / /
ji ltar ltag gcod de dag rnams la ma tshang ba la sogs pa ltar snang ba nyid kyis mi rigs par lan brjod pa de bzhin du lhag pa mtshungs pa la sogs pa gzhan rnams la yang ngo / /
de dag nyid la sbyor ba'i bye brag cung zad tsam gyis dbye bas mtha' yas par 'gyur ro / /
de la kho bo cag gis ma tshang ba ltar snang ba dang /
ma grub pa ltar snang ba'o zhes bya ba la sogs pa de dag brjod pa de ni rjod par byed pa la brjod par bya ba brtags nas yin te /
de ltar ma yin na ma tshang ba nyid du rtsod pa ltar snang ba dang ma grub pa nyid du rtsod pa ltar snang ba'o zhes bya ba la sogs pa nyid brjod par bya bar 'gyur ro / /
de lta na yang gzhung mangs par 'gyur te /
'di ltar gang kha cig tu ltag gcod de ma rtogs kyis bstan nas de de dang 'brel bar 'gyur ba'i phyir dang /
gang ma ning gi rtags kyis bstan nas lan yang de dang mngon par 'brel bar 'gyur ba'i phyir ro / /
mtshungs pa zhes bya ba'i sgra ni thams cad kyi mjug bsdu bar ltag gcod rnams la thal bar 'gyur bar mtshungs par rig par bya'o / /
de ltar re zhig kho bo cag gis ltag gcod rnams la ma tshang ba ltar snang ba dang /
ma grub pa ltar snang ba'o zhes bya ba la sogs pa de dag brjod do / /
ltag gcod rnams la rtsod sgrub tu / /
phyin ci log dang brdzun nyid dang / /
'gal ba nyid de skyon gsum ste / /
gsum po tha dad du mtshon min / /
rtsod pa sgrub pa ni phyin ci log dang /
yang dag pa ma yin pa nyid dang 'gal ba nyid rnams kyis lan skyon brjod pa yin no zhes brjod do / /
de la phyin ci log ni chos mthun pa dang chos mi mthun pa dang rnam par rtog pa dang /
bye brag med pa dang phrad pa dang /
ma phrad pa rnams la ni gtan tshigs dmigs shing /
'bras bu mtshungs pa la sogs pa ni the tshom du brjod do / /
de la bzhi po rnams kyis phyin ci log nyid ni 'di ltar phyogs gcig tu nges pa'i gtan tshigs kyi rjes su dpog par brjod la /
ma nges pa ni chos mthun pa la sogs pas 'gal zla 'jog par byed do / /
phyogs gcig tu nges pa ni ji ltar ma nges pa dang phyin ci log bzhin du 'gal yang lhan cig mi gnas pa yin pa'i phyir ro / /
bden na yang don phyogs gcig tu nges par sbyor ba'i lta na ma nges pa yin pas brdzun yin yang rnam par rtog pa mtshungs par brjod nus so / /
de yang rigs pa ma yin te /
bsreg par bya ba nyid la sogs pa med par ma mthong ba mthong ba ma yin te /
rlung yab kyi rlung la sogs pa ni mi rtag pa nyid do zhes 'byung bas so / /
gzhan gyis ni bsreg par bya ba ma yin pa dang /
mig gis gzung bya ma yin pa nyid la sogs pas sgra rtag pa nyid do zhes brjod pa yin no / /
bsreg par bya ba nyid la sogs pas bum pa mi rtag pa nyid du ma yin no / /
de la 'di skad brjod par bya ste /
bsreg par bya ba ma yin pa la sogs pa rtag pa kho nar mthong ba ni med kyi /
'on kyang rtag pa la'o zhes so / /
de ltar ni gzhan gyi phyogs la ma nges pa nyid brjod pa yin no / /
'di snga ma nyid la khyab par byed pa yin la khyab byed ma yin pa gtan tshigs ma yin no / /
gzhan gyi sgra la rtsol ba las byung pa'i phyir mnyan bya ma yin par rjes su dpag pa ni ma yin gyi /
'on kyang mnyan bya ma yin pa'i phyir sgra nyid rtag par 'gyur ba'o zhes yin no / /
lan phyogs snga ma dang 'brel ba ma yin no / /
bden te /
gal te chos mthun pas brjod na ni bden te /
chos mi mthun pas ni bsgrub bya med pas gtan tshigs med par ston pa yin gyi /
bsreg par bya ba ma yin pa nyid bsgrub bya med pa'o zhes ni ma yin no zhe na /
de lta yin du chug na dpe gnyis ka rjes 'gro phyin ci log gis yin no / /
de ltar rtsod pa grub pa na ni med de /
ji skad du mnyan bya med nyid rtag pa nyid mthong ba ni med la /
mnyan bya ma yin pa nyid kyi yang ma nges pa yin pas rtag pa ma yin no / /
gang chos mthun pa dang /
chos mi mthun pa dag gis 'di'i rtag pa nyid rjes su dpog par byed do zhes 'byung ngo / /
de 'dir chos mi mthun pa la yod pa nyid dpe yin na /
de lta na ni mnyan par bya ba nyid mi rtag pa nyid du mthong ba nyid do / /
'di 'dra ba chos mi mthun pa'i dpe sbyor bas yin na ni glog rtag pa yin te /
rtsol ba las ma byung ba'i phyir zhes pa skyon med pa nyid du 'gyur to / /
rtsol ba las ma byung ba'i nam mkha' rtag pa dang /
rtsol ba las byung ba mi rtag pa la phyogs gcig tu nges pa yang mthong ba nyid do / /
gnyis pa ni pha rol pos bye brag med par mtshungs pa la gtan tshigs med pa nyid du rtsod par byed do / /
de la phyin ci log nyid med pa'i phyir skyon gzhan brjod par bya'o / /
de bzhin du phrad ma phrad dang gtan tshigs ma yin pa mtshungs pa dag gis /
gtan tshigs thams cad bsal ba'i phyir la /
yang 'di dam bcas pa'i don bskyed pa'i sgo nas gtan tshigs kyi skyon du brjod pa yang ma yin gyi /
'on kyang shes par byed pa nyid do / /
de la yang phrad ma phrad kyi skyon dang 'brel to / /
de'i phyir de ltar yang gtan tshigs phyin ci log ma yin zhing dmigs pa mtshungs pa yang gtan tshigs phyin ci log ma yin la pha rol pos de ltar brtsad pa yang ma yin no / /
gzhan la ni mi rtag pa la gtan tshigs yod pa yin no / /
'on kyang de dag gis bsgrub bya grub pa med pas kyang gtan tshigs med pa yin gyi /
gang zhig med kyang de de'i gtan tshigs 'byung ba ni ma yin no / /
de lta na ni de'i lan du 'gyur ro / /
de lta ma yin na ni phyogs snga ma gzhan brjod par 'gyur ro / /
gnyis pa yang khyab byed ma yin pa'i phyir gtan tshigs phyin ci log gi skyon ma yin no / /
the tshom mtshungs par yang gtan tshigs phyin ci log gi yin gyi /
'di ltar bsgrub par bya ba dang gtan tshigs kyi don sgro btags pa yin no / /
dam bca' ba phyin ci log gis kyang mngon par brjod pa phyin ci log tu btags pa'i phyir thams cad du phyin ci log nyid du thal bar 'gyur ro / /
ma brjod pa mtshungs pa yang gtan tshigs phyin ci log tu brjod pa ma yin te /
pha rol pos 'jig pa'i gtan tshigs su byas pa ni ma yin gyi /
sngar nas brjod pa yod pa'i zhes brjod do / /
brjod pa'i tshe na yang sgra'i mi rtag pa nyid thob pa ma yin te /
zhig pa'i phyir ro / /
'bras bu mtshungs pa yang gtan tshigs phyin ci log gi sgo nas brjod pa ma yin te /
'on kyang ci gzhan gyi khongs su 'dus pa nyid kyi khyad par gyis yin no / /
de'i phyir ltag gcod de dag gtan tshigs phyin ci log nyid du ma mthong ngo / /
yang dag pa ma yin pa ni thal bar 'gyur pa dang /
don gyis go bar mtshungs pa la sogs pa'o / /
de la re zhig thal bar 'gyur ba mtshungs pa ni yang dag pa ma yin pa ste /
gang gi phyir don gyi gtan tshigs ma mthong yang bsgrub par bya ba brjod pas so / /
'di la yang phyin ci log dang 'gal bas kyang brjod par nus te /
ma mthong ba mthong ba yin pa'i phyin ci log dang 'gal ba nyid do zhes byas nas so / /
de bzhin du don gyis go ba mtshungs pa yang ngo / /
ji ltar bsgrub bya med pa la ma dmigs pas med par dmigs pa thob pa yang dag pa ma yin pa de bzhin du phyin ci log dang 'gal ba yang ngo / /
'gal ba ni ma skyes pa dang rtag par mtshungs pa la sogs pa'o / /
de la gang gi phyir snga nas skyes pa'i sgra nyid med pa de'i phyir de lta bu 'gal ba nyid do / /
med pa yang mi rtag pa'o zhes 'gal ba yang ngo / /
de bzhin du yang dag pa ma yin pa yang ngo / /
yod pa rtag pa'i phyir med pa'o zhes rtag pa nyid phyin ci log tu med kyang ngo zhes byas nas so / /
rtag pa mtshungs pa yang ji ltar 'gal ba bzhin du phyin ci log tu med par brjod par nus te /
'di ltar mi rtag pa dang rtag pa 'gal bas so / /
de bzhin du phyin ci log dang yang dag pa ma yin pa yang de ltar rtag pa nyid yin no / /
de'i phyir ltag gcod rnams la phyin ci log dang yang dag pa ma yin pa dang 'gal ba nyid rnams 'dres pas skyon med par brjod par mi nus so / /
ltag gcod rnams kyi mtshan nyid lan / /
dka' ba rigs pa phra mor yang / /
shes bya rigs pa brtag par yang / /
ltag gcod gzhan la de'i phyogs tsam / /
rigs pa phra mor yang chos mthun pa dang chos mi mthun pa dag gis 'gal bar gnas pa ste / /
ltag gcod de rnam par brtags pas kyang ltag gcod mang po nyid du 'gyur ro / /
mtshan nyid de dang phrad ma phrad kyi gtan tshigs dang mi mthun pa mtshungs pa la sogs pa la srid pa ma yin no / /
dpe brjod 'di la chos mthun pa dang mi mthun pas 'gal bar gnas pa med do / /
ma brjod pa'i ltag gcod rnams ni ba lang yin pa'i phyir zhes pa las ba lang grub pa med bzhin du grub pa yin no zhes bya ba la sogs pa thams cad rigs pa brtags par rgyas pa shes par bya'o / /
de bzhin du ltag gcod gzhan rnams so / /
de dag nyid phyogs tsam mo zhes bya ba bzhin sgrub pa po gzhan sgrub pa dang sun 'byin pa dang /
de ltar snang ba bstan pa rnams la skyon phyogs tsam bstan pa'o / /
de dag gis so sor dgag pa dang gzhal bya so sor dgag pa rgyas par ni bye brag pa'i rigs pa dang /
rkang mig pa'i rigs pa brtag pa dag las shes par bya'o / /
mu stegs can thams cad kyi gzhal bya go bar byed pa ni rtog ge tsam ste /
des yongs su brtags pa'i dngos po rnams ni mngon sum gyi yul ma yin pa'i phyir ro / /
de yang de bzhin du brtags na dpyad mi bzod do / /
gal te 'di gang gang gis na don la gzhal bar bya ba bkag ce na /
gzhal bar bya ba dang /
'jal bar byed pa sgrub dka' ba nyid kyi mu stegs can 'di la snying po med par bstan pa'i phyir dang /
de la spro ba rnams bzlog par bya ba'i don du 'di brtsams so / /
'di las de bzhin gshegs pa'i bstan pa la 'jug pa ma yin te /
de'i chos rtog ge'i spyod yul ma yin pa'i phyir ro / /
log na ni ston pa'i chos nyid nye bar mnyan nas dka' sla med pa thob par 'gyur ro / /
ring du bskal pa'i phyir ro / /
yang brjod pa /
rtog ge'i stobs tsam mu stegs kyi / /
de yang mtshan nyid ma bstan zhing / /
rang gi sbyor ba dang yang 'gal / /
'dod don sgrub par byed pa min / /
gang zhig rtog ge'i lam las chos nyid la khrid na / /
thub pa'i bstan las cher bsrings nyams par byas pa yin / /
de lta'ang de bzhin gshegs pa'i chos rnams kyi mtshan nyid / /
gal te gzhan du 'gro na dpyad par bya ba'i 'os / /
tshad ma'i phung po skyon dang yon tan rgyas pa ru / /
rab gsal byas las 'di ru dge ba ci bsags des / /
skye ba skye bar yon tan yod min shes pa yi / /
grub mtha' zhi zhing 'gro la rnam thar ster bar shog /
tshad ma kun las btus pa las ltag gcod brtag pa'i le'u ste drug pa'o // //
tshad ma kun las btus pa'i 'grel pa rtsod pa pa chen po shin tu phra ba'i thugs mnga' pa slob dpon phyogs kyi glang pos mdzad pa rdzogs so // //
rgya gar gyi mkhan po bsu d+ha ra rak+Shi ta dang /
bod kyi lo tsA ba dge bsnyen seng rgyal gyis bsgyur cing zhus te gtan la phab pa'o // //
'jam pa'i mgon po'i bkas bskul phyogs kyi glang po'i bstan bcos rgya mtsho ltar zab 'di / /
rigs ldan rgyal po'i bkas bskul nor 'dzin srung ba zhes bya ste bdun bshad mkhan dang / /
gzus chung ston pa'i bkas bskul dge bsnyen seng rgyal zhes bya zha ma lo tsAs bsgyur / /
dge gang bsod nams bkas bskul 'gro kun rigs lam la gnas byang chub myur thob shog / //
