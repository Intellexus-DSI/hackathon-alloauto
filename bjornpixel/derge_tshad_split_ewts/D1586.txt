@## / /
rgya gar skad du /
kro d+ha bA rA hI badzra yo gi nI sA d+ha naM /
bod skad du /
rdo rje rnal 'byor ma phag mo khros pa'i sgrub thabs /
dpal rdo rje rnal 'byor ma la phyag 'tshal lo / /
bde chen dkyil 'khor dbus na nyid / /
rtse mo 'jig rten gsum gyi mgon / /
stong nyid snying rje'i thig le mchog /
rdo rje rnal 'byor ma dpal bstod // //
oM AHhUM /
sngags pas re zhig shin tu nyams dga'i gnas 'dug la / /
lte dbus 'khor lo pad+mo dkar rgyas dri med steng / /
bde chen 'byung gnas rab tu dmar ba'i dkyil 'khor bsgom / /
de steng rgyal ba lha mo'i sa bon hrIH yig blta / /
me tog spos sogs sna tshogs mchod pa rab 'byams dang / /
thub pa dgos pa skye ba'i don bsgrub chos kyi sgras / /
mkha' khyab byas nas slar 'ong yongs gyur 'bar ba yi / /
ye shes gri gug rdo rjes mtshan pa gsal por gyur / /
de las slar yang 'phags tshogs mchod dang 'gro ba yi / /
don bsgrubs byas byung de nyid yongs gyur lha mo'i sku / /
dmar mo 'jigs khros phag zhal bgrad gdangs 'gying bag brtan / /
gri gug thod 'dzin mi mgo'i phreng bas brgyan pa'o / /
de rjes de g.yas grags snyan sngon mo sgeg khros dang / /
g.yon du rnam snang gser mdog gzhon nu ma rangs tshul / /
me long gzugs ltar rtse gcig bsams nas 'od zer gyi / /
lcags kyu rnon pos ye shes sems mar rab gzhug bya / /
dus gsum rgyal bas shin tu byin brlabs dbang bskur ba / /
bde chen ye shes snying rje mchog gi ro myang gzhi / /
rnam dag mchod pas sngon du mchod la de nyid rjes / /
rdzas dang yid kyis sna tshogs mchod sprin rab 'byams spro / /
mgrin pa lag pa lus kyi gnas rnams byin rlabs kyis / /
dag par bya ba rnal 'byor chen po'i nga rgyal can / /
dam tshig mchod rdzas chang gi mchod pa dang bcas la / /
de yis mnyes gyur snying gi pad+mo'i 'dab ma yi / /
sngags phreng gis bskor sems kyi hrIH yig byi ru'i mdog /
snying gi mun sel mkha' la nyi ltar gsal bar blta / /
brtse ba'i rlung bskyod ye shes 'od zer me 'bar bas / /
'gro rnams kun gyi lus ngag yid kyi sdig bsregs nas / /
slar 'ong 'od kyis rang nyid snying gi mun pa dang / /
de yi nyer bsdogs dri ma ma lus rnam par bsal / /
mtha' dag sna tshogs rang sems dri med bdag nyid de / /
de bdag bdag nyid mkha' ltar spros bral rnam par dben / /
de nyid 'dir ni bde chen khro mo'i skur bstan pa / /
zab mo'i spyod yul dpa' bo rnams kyis bsgom par bya / /
oM kro d+ha bud+d+ha DA ki nI ye hUM phaT swA hA / /
oM badzra war+N+Na nI ye hUM phaT swA hA /
oM badzra bai ro tsa nI ye hUM phaT swA hA /
'bum phrag gcig dang gsum dang bzhi / /
lnga bzlas ma yengs yid can gyis / /
bgegs skrod grong khyer bsdu ba dang / /
grong rdal 'jig dang don kun sgrub / /
dpal ldan mkha' 'gro lha gsum gyi / /
rnal 'byor zab mo bla ma'i bka' / /
legs rnyed sngags grub bsngags pa'i phyir / /
dpal 'dzin gyis byas mchog grub rgyu / /
dpal rdo rje rnal 'byor ma phag mo khros pa'i sgrub thabs /
slob dpon dpal 'dzin gyis mdzad pa rdzogs so // //
kha che'i paN+Di ta chen po bud+d+ha shrI b+ha dra dang /
bod kyi lo chung gnubs byams pa'i dpal gyis bsgyur ba'o // //
oM kro d+ha bud+d+ha DA ki nI ye hUM phaT swA hA /
oM badzra war+N+Na nI ye hUM phaT swA hA /
oM badzra bai ro tsa nI ye hUM phaT swA hA /
'bum phrag gcig gis bgegs rnams skrod / /
gsum gyis grong khyer sdud par byed / /
bzhi yis grong rdal 'jig pa dang / /
lnga yis don kun sgrub par byed / /
dpal rdo rje rnal 'byor ma phag mo khros ma'i gsang sngags kyi rim pa'o // //
stong nyid snying rje'i bdag nyid can / /
khams gsum pa yi ngo bo nyid / /
bskal pa'i me ltar 'bar ba'i 'od / /
rdo rje rnal 'byor ma dpal 'dud //
