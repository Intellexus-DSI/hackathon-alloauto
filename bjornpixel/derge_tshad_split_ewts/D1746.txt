@## / /
rgya gar skad du /
karma mu dra pa rIk+Sha u pa de sha nA ma /
bod skad du /
las kyi phyag rgya brtag pa'i man ngag ces bya ba /
dpal rdo rje sems dpa' la phyag 'tshal lo / /
mi mo dung gi rnal bkod dang / /
ba lang pad+mo'i rigs las byung / /
bye ba sum cu rtsa gnyis las / /
tha ma rnam par spang bar bya / /
de dag so so'i spyod pa dang / /
kha dog dbyibs dang mtshan ma dang / /
ngang tshul rnams las so so yi / /
rigs kyi mtshan nyid shes par bya / /
ser zhing dmar pa'i bud med gang / /
tshig snyan rtag par spyod lam mkhas / /
skad gdangs mthon pos smra byed cing / /
cog cog por ni 'dug la dga' / /
lta ba zur gyis gsal por 'dzin / /
tshig kyang zur gyis nges rtogs pa'i / /
bud med blo mchog de lta bu / /
rtag par dngos grub rnams kyi rgyu / /
ser zhing dkar ba'i bud med gang / /
lus ni dgye min sgu bo min / /
byin du yan lag thams cad legs / /
khyad par du yang smin phrag mdzes / /
bzhin 'phel chung zhing rngom chung la / /
o sko'i dbyibs ni chung dgye yi / /
mdza' bo rtag tu sdug gyur pa / /
dbang phyug mi mo gnyis pa yin / /
bud med ser ba'i mdog ldan zhing / /
rtag par de'i mig po ma che / /
bya byed mang zhing 'gro 'dug dga' / /
nam yang de yi tshig mi brtan / /
dbang po rno zhing brjed ngas chung / /
yid du 'ong ba'i skyes bu la / /
lta brtson byed kyang chad mi btsan / /
mi mo bsten bya min par gsungs / /
yid 'ong sngo bsangs kha dog can / /
mig dkyus ring zhing de rab mdzes / /
byad kyi gzang ring mchu skor che / /
bzhin dang lag par ri mo mang / /
dul zhing ngag snyan mnyen des che / /
chos sam 'jig rten mthun 'jug gis / /
'dris pa rnams la gzhungs bzang zhing / /
bkra shis yan lag mi mo mchog /
bud med ut+pal mdog 'dra zhing / /
lus gzar 'dril zhing sen mo zlum / /
mig yangs dkar zhing yid du 'ong / /
skra mnyen smra ba nyung ba'i bdag /
skyes bu rnams la gus byed cing / /
brtson pa mthar phyin byed la brtson / /
khong yangs ston la mkhas gyur pa / /
bsten na dngos grub 'phel bar 'gyur / /
byin du mdog nag dpral ba ser / /
mtshams mtha' dma' zhing rdzi ma mthug /
bong thung yan lag rtsub pa dang / /
mig mi sdug cing smra ba mang / /
'dum kha yang zhing chags la dga' / /
gang la skyes bu bzang ngan med / /
dri dang mi bzad par ldan pa'i / /
bud med bsten pa nyams par 'gyur / /
bud gang zangs 'od rab mdzes shing / /
gang gi mgul pa yan lag ring / /
thung ngu ring po ma yin zhing / /
smin ma phra zhing smin phrag yangs / /
khong dal rtag par spyod lam gcig /
rna ba bzang dang rab ldan zhing / /
so thags mnyam pa'i bud med ni / /
rtag tu yon tan ring mi 'gro / /
dmar ba'i zangs kyis mtshon pa yi / /
bzhin bzangs sdom zhing cung zad sbom / /
drang zhing lus khyim legs pa dang / /
shin tu brla dang ro smad rgyas / /
rang don nyams pa rnam par spang / /
bslu bar mi nus khong shes che / /
skra dang ba spu ring ldan pa'i / /
bu mo longs spyod pa zhig yin / /
mdog dmar spyod lam chos la dga' / /
mtho dman tshig dang spyod lam can / /
rtag par smra la dga' byed cing / /
phyin ci log tu ston par byed / /
brnab sems rtag tu sten byed cing / /
gtong dang mi ldan 'jungs pa dang / /
chags dang sdang ba mang ba yi / /
bud med skyon gyi dri ma can / /
dmar zhing dkar ba'i bud med gang / /
sbom zhing phra ba'i skabs dang ldan / /
nu ma brla dang ro smad rgyas / /
ske dang rked pa sor mo ring / /
so dang sen mo mnyam ldan zhing / /
tshigs zlum byin pa bags kyi phra / /
lte ba'i 'og phyogs drang ldan pa'i / /
ba spu'i phreng ba gyen du langs / /
lte khung zab cing pad dbyibs 'dra / /
skye gnas mtho zhing bu ga rub / /
dal gyis mig ni rdeb byed pa'i / /
mi mo dbang phyug dpal gyi gzhi / /
bud gang kun+da ltar dkar zhing / /
rus pa rags shing lus stobs can / /
rtag par mngal du bu pho 'chags / /
spyod lam dal zhing mdzes dang ldan / /
'jig rten bya ba 'jug mkhas shing / /
phrad par dka' zhing bral dka' ba'i / /
bu mo gsang thub blo gros can / /
sngags pa rnams kyis smad mi bya / /
bud gang dkar zhing dregs dang ldan / /
de ni ngo bzhin skyon med kyang / /
skyes bu rnams kyis spong bar 'gyur / /
phra zhing mig ni bsgyur la dga' / /
rked rags rked pa sbom pa dang / /
byad sogs 'chos shing byi dor brtson / /
rgod cing bslu bar sla ba yi / /
bu mo bsten par ma gsungs so / /
rigs rnams las ni thams cad la / /
bsten dang bsten min shes byas nas / /
yon tan ldan pa'i skye gnas su / /
mkhas pa rnams kyis bde ba btsal / /
de rnyed gyur nas rnal 'byor pas / /
'du longs g.yeng ba kun [(]sdangs [,]spangs [)] nas / /
kun stong rab tu zhu mnyam pa / /
man ngag can gyis rtag tu bsam / /
'jig rten kun nas khyab gnas pa'i / /
ji snyed mi mor 'gyur ba yi / /
b+ha ga rtsa yi khyad par gyis / /
bcu phyed du ni rnam par grags / /
rlugs dang dung dang khwa gdong dang / /
za byed gdong dang pad+mo can / /
gang dag pad+ma'i rtsa sbubs ni / /
shin tu yangs ma rlugs mar brjod / /
rtsa sbubs 'bros shing dog pa yis / /
zug rngu skye 'gyur dung can ma / /
bud med gang gi pad+ma'i nang / /
rtsub cing tsha ba khwa gdong can / /
bde ba yod dang med pa'i bdag /
rtsa sbubs zha bo za byed gdong / /
b+ha ga pad+mo ltar sdud cing / /
pad+ma snal ltar phra mo can / /
de ltar pad+ma'i khyad par las / /
b+ha ga rab 'bring tha mar 'gyur / /
pad+mo can mchog rlugs ma dang / /
dung can ma ni bar ma'o / /
za byed gdong dang khwa ta'i gdong / /
skyon rnams spang bar dka' ba'i phyir / /
b+ha ga rnams las tha mar 'gyur / /
tha ma smad pas mi blang ngo / /
b+ha ga'i nang na gnas pa yi / /
rtsa yang rab 'bring gsum du 'gyur / /
rab tu shin tu phra ba'i rtsa / /
ring po 'bring du gsungs pa yin / /
de ltar rigs dang b+ha ga dang / /
rtsa rnams rab 'bring tha ma las / /
rab dang 'bring po'ang bsten bya zhing / /
tha ma rtag tu spang bar bya / /
tha ma rtags kyis lus zungs nyams / /
de nyams bde ba nyams par 'gyur / /
de yis ting 'dzin mchog las nyams / /
de phyir mkhas pas sman pa yin / /
rnal 'byor ma yi rgyud chen las / /
rigs kyi dbye ba rgyas pa dang / /
mtshan ma la sogs gsungs pa las / /
'dir ni man ngag bsdus pa yin / /
las kyi phyag rgya brtag pa'i man ngag ces bya ba /
paN+Di ta a mo g+ha badzra las byung ba rdzogs so // //
rgya gar gyi mkhan po de nyid dang /
bod kyi lo tsA ba 'gos lhas btsas kyis bsgyur ba'o //
