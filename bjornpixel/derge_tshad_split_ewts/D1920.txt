@## / /
rgya gar skad du /
kr-iSh+Na ya mA ri tan+t+ra rA dza pra ka na phra dI pa nA ma TI kA /
bod skad du /
gshin rje gshed nag po'i rgyud kyi rgyal po mngon par mthong ba lam gyi sgron ma zhes bya ba'i rgya cher bshad pa /
bcom ldan 'das smra ba'i skyes mchog 'jam dpal gzhon nur gyur pa la phyag 'tshal lo / /
bde gshegs yon tan mtha' rgyas snying po'i snying po nyid / /
dbyings dag rnam pa'i mtha' bral zhi ba chos kyi rje / /
phyir mi ldog dbang sems dpa' rgyal ba mchog gi sras / /
klu sgrub snying po la sogs 'phags mchog de rnams dang / /
bde ba chen pos nges par gang ba nag po'i mchog /
mtshan dang dpe byad rab tu rgyas pa longs spyod rdzogs / /
dgra rnams bdag por mthar byed sprul pa'i 'khor lo dang / /
rje btsun 'jam pa'i rang bzhin de la phyag 'tshal te / /
mchod pa chen po zhe sdang dga' byed dgra yi rgyud / /
ma lus yid 'dus yid la dga' bar byed pa'i gtso bo ste / /
thabs dang shes rab dbyer med bla na med pa'i nyag gcig pu / /
byang chub sems dpa' sbyin pa rnam dag shes rab pha rol phyin pa dang / /
brtson 'grus brtul zhugs la sogs gzhan yang de yi chogs / /
rgyud rgyal gsal byed lam du gyur pa nag po zhabs kyis bshad / /
nges don 'di ni rig 'dod na / /
sgra yi rnam pa mchog gyur ces / /
sangs rgyas rnams dang de sras kyi / /
spyi yi rnam pa 'dir 'dod yin / /
bdun pa yi ni dang po las / /
bdun pa'i drug pa'i gnyis pa byin / /
brgyad pa'i gnyis pa'i dang pos brgyan / /
bdun pa'i bdun pa'i gsum pa la / /
bdun pa'i bzhi pa'i mthas brgyan pa / /
bdun pa'i drug pa'i dang po dang / /
bdun pa'i lnga pa'i tha ma dang / /
bdun pa'i drug pa'i gnyis pa la / /
brgyad pa'i gnyis pa'i gnyis pas brgyan / /
bdun pa'i gsum pa'i dang po la / /
bdun pa'i gsum pa'i tha ma byin / /
bdun pa'i bzhi pa'i dang po la / /
bdun pa'i drug pa'i gnyis pas brgyan / /
bdun pa'i drug pa'i gnyis pa dang / /
bdun pa'i gnyis pa'i dang po ni / /
sgra bzhi po ni bsdus pa'i don / /
dzi ni la yi sgra dag las / /
mtshan gyi mchog ni mngan par rnyed / /
de yang nges par gzhag pa las / /
'di yi de nyid de rig bya / /
khungs btsun yid ches bla ma dran / /
bkra shis rang bzor mi 'jug dang / /
'jug don rtogs las bstan pa'i 'od / /
sgra yi yan lag rnam pa brgyad / /
bstan bcos de yi lus shes pas / /
mkhas pa bshad bya 'dir 'os yin / /
drang ba'i don dang nges pa'i don / /
dgongs pas bshad dang dgongs min dang / /
ji bzhin sgrar bshad sgrar min don / /
tshogs dang slob ma'i mtha' drug ni / /
bshad pa'i rgyud kyi rjes 'brangs nas / /
rgyud kyi mchog la nges sbyar bya / /
'dir rgyud kyi rgyal po nyid kyis brjod par bya ba ni brjod par bya ba dang rjod par byed pa'o / /
de yang bcom ldan 'das gshin rje gshed nag po dang de'i ye shes kyi cha'o / /
rgyud kyi rgyal po 'di nyid dang dge ba'i bshes gnyen gyi gsung gi dam pa sgra don las mtshams bcad pa sgra rang gi mtshan nyid slob dpon gyi rgyud kyis bsdus pa'am /
sgra spyi'i rnam pa de las gzhan pa'i rgyud kyis bsdus pa dag go / /
de yang /
sangs rgyas rnams kyi ye shes ni / /
de kho na yi rang bzhin nyid / /
lam dang gzhung gi sgrar bshad de / /
gnyis su med pa brjod bya'i don / /
zhes 'byung ba dang /
sangs rgyas rnams las gang thos shing / /
de ston pa ni gang yin dang / /
bsregs bcad bdar ba'i gser bzhin du / /
yongs su brtags nas blang bar bya / /
zhes 'byung ba'i phyir ro / /
'dir dgongs pa ni bdag nyid du bya ba yin la de yang dad pa dang yid ches pa'o / /
thams cad kyang de'i rang bzhin du shes pa dang /
thams cad kyang de'i ngo bor rtogs pas nan tan du byas pa'o / /
de yang /
ston pa'i bka' la ci yod dang / /
gang sus bstan pa bzang po'i mchog /
gzhan bsten pa yi mthu nyid kyis / /
the tshom dang ni bral byas pa'o / /
'dir dgos pa ni bdag gi don phun sum tshogs pa ni tha mi dad pa'i ye shes kyi chos thams cad kyi rang bzhin bde ba chen po'o / /
yang dgos pa ni gzhan gyi don phun sum tshogs pa'i 'bras bu ste mtshan dang dpe byad kyi ngo bo dang /
gzhan sna tshogs pa'i gdul bya dang /
mngon par snang ba sprul pa nyid do / /
de yang gzhan don /
phun sum tshogs pa sangs rgyas kyi / /
'bras bu gtso bor bshad pa ste / /
sems can rnams kyi don spangs nas / /
chen po'i 'bras bu gzhan ma yin / /
zhes 'byung ba'i phyir ro / /
'dir 'brel ba ni med na mi 'byung ba'i don te /
dngos kyis 'brel pa las phyogs gzhan pa'i blo'i 'brel pa de las byung ba ni don dang tshig gi rang bzhin de dang des gzhan dang gzhan la go bar byed pa nyid do / /
de yang /
gzhung gi tshig gi gzhi dag las / /
dam pa'i ngag ni rmad po che / /
rgyud kun gyi ni gsang ba'i don / /
gang dang gang la der brjod yod / /
ces 'byung ba'i phyir ro / /
de yang rgyud ni shin tu gsang ba'i don te bla na med pa nyid du 'ong ba yin no / /
gsang sngags kyi don mngon par rtogs pa nyid ni shin tu dgongs pa'i don dam pa la rag las pa ste bla na med pa'i snying po bsdus pa'i don to / /
de ni mngon sum dang rjes su dpag pa'i yul ma yin te /
'di dag ni rang gi lha las 'ongs pa dang mchog tu gyur pa'i brgyud pa'i rim pa las mngon par rtogs pa'o / /
de yang /
phyi rol sgra dang tshad ma dang / /
mngon sum rjes dpag rigs pa'i mdung / /
blo rab mngon shes phra mos kyang / /
rtogs par mi nus man ngag yin / /
zhes 'byung ba'i phyir ro / /
rgyud ni rgyun te bcom ldan 'das rdo rje 'chang chen po nyid do / /
de yang sangs rgyas pa'i ye shes te sems can thams cad dang rgyud gcig pa'i blo gros chen po 'di ni bsam gyis mi khyab pa'i ngo bo'o / /
de dag nyid ni rgyu'i rgyud dang /
thabs kyi rgyud dang /
'bras bu'i rgyud bsdus pa'i ngo bo ste /
de yang tsan+dan lta bu dang /
ut+pal lta bu dang /
pad+ma dkar po lta bu dang /
pad+ma lta bu dang /
rin po che lta bu'i gang zag ste /
zhe sdang gi rigs ni mchog tu gyur pa ste de yang gzhi dang /
rang bzhin dang /
dbrog tu med pa nyid do / /
de nyid ring ba dang nye ba'i cha shas kyis rgyu'i rgyud mngon par rtogs par bya ba nyid do / /
sgrub par byed pa'i thabs ni bya ba'i rgyud dang /
spyod pa'i rgyud dang /
rnal 'byor gyi rgyud dang /
rnal 'byor bla na med pa'i rgyud dang /
de yang thabs kyi rgyud dang shes rab kyi rgyud ni yongs su rdzogs pa dang ngo bo nyid kyis yongs su rdzogs par byed pa'o / /
'bras bu'i rgyud ni gshin rje gshed nag po thob pa ste /
de'i gzugs can ni sngar bshad pa lta bu'o / /
de dag nye bar gdags su rung ba ni 'brel pa dang tshogs pa ste de'i phyir rgyud nyid du shes par bya'o / /
mtshan nyid ni rgyu dang 'bras bu ste thabs kyi bdag nyid du byas pa'o / /
de'i phyir /
bskyed pa yi ni rim pa dang / /
rdzogs pa yi ni rim pa dang / /
rim pa gnyis la brten nas ni / /
rdo rje 'chang gis chos ston to / /
zhes 'byung ba'i phyir ro / /
de dag rab tu 'byed pa ni tshig gi rgyud dang /
rang bzhin gyi rgyud do / /
de dag yi ge dang sgra nyid kyis gzugs brnyan gyi tshogs dang don spyi'i rnam pa nyid 'dzin pa yin la /
don can gyi dpe dang bsam gyis mi khyab brgyud kyis myong ba de kho na nyid du byed pa'o / /
gnyis pa gnyis ni gzhan sel ba ste /
tha dad pa nyid du 'byed pa ni blo'o / /
gnyis med la gnyis mi gnas shing de nyid kyi 'du shes pa dang bral ba ni sangs rgyas kyi sa'i de kho na nyid do / /
thabs dang shes rab kyi rgyud gshin rje gshed nag po'i rang bzhin ni rnal 'byor gtso bor gyur pa ste dang po'i rnal 'byor dang /
rjes su rnal 'byor dang /
shin tu rnal 'byor dang /
rnal 'byor chen po'o / /
de bas na chos kyi sku dang /
longs spyod rdzogs pa'i sku dang /
sprul pa'i sku bsgom pa las yongs su gyur pa ste /
de'i phyir yang dag yang dag min / /
gang gang shin tu bsgoms pa las / /
bsgom pa'i stobs ni rdzogs pa na / /
bde gsal me tog blo 'bras can / /
zhes 'byung ba'i phyir ro / /
gzhan yang /
shes rab pha rol phyin gnyis med / /
snying po don can bla med pa / /
'di ni yongs su bsgoms pa las / /
sangs rgyas kun gyi 'bras bu 'byung / /
zhes 'byung ba nyid kyi phyir ro / /
gal te bsgoms pas ma yin te / /
byas dang bsags pas 'grub po zhe na ma yin no ji ltar na /
thun mong ma yin par ni bshad / /
gzhan rnams rnam pa thams cad du / /
bdag nyid bde don rab tu 'jug /
blang dor yongs su mi shes pas / /
phyi rol lha dang mi rnams kyi / /
bde ba'i don du 'di ltar spyod / /
chu dang me sogs bdag nyid ni / /
zhugs nas 'bras dang 'bras 'byung sogs / /
zla ba gcig la sogs par ni / /
lus kyi dka' thub byed pa'o / /
de ltar ma yin te /
'bras bu dka' thub spyad pas 'byung ba'o zhe na ma yin te /
sdug bsngal dang bcas dka' thub kyis / /
bde ba'i 'bras bu ma yin no / /
zhes bya bas gsal lo / /
de ci'i phyir zhe na /
sdug bsngal gyis ni g.yeng ba'i sems / /
rnam par g.yengs pas dngos grub gzhan / /
dngos grub dngos med 'khor ba ste / /
'khor bas dmyal bar 'gro bar 'gyur / /
zhes gsungs pas gsal lo / /
de'i phyir 'jig rten pa'i bsam gtan dag la don med par 'gyur ro / /
zhe na /
'jig rten pa yi yang dag lta / /
chen po gang la yod gyur na / /
de ni bskal pa stong du yang / /
ngan 'gror 'gro bar mi 'gyur ro / /
zhes gsungs pas so / /
'khor ba spangs pa ni ma yin te /
de'i mthus dus rtag tu sdug bsngal bar ni ma byas so / /
lam la zhugs pa la khyad par ji lta bu yod ce na /
dngos po ma lus rdzas shes shing / /
phung po dngos med mchog mthong bas / /
nyan thos rnams kyi byang chub ni / /
rang gi mya ngan 'das mchog 'gyur / /
pha rol tu phyin pa chen po'i theg pas yon tan gyi khyad par ci zhig rnyed ce na /
pha rol phyin pa'i theg pa mchog /
sbyin pa la sogs rab spyod gang / /
rtag tu stong pa'i ror gcig kyang / /
longs spyod rdzogs pa sprul pa'i sku / /
sku gnyis dag gis dngos po med / /
ces gsungs pa ni bsam gyis mi khyab pa'i snying rje chen po dang bral ba ste /
dman pa'i snying rje rang gi mya ngan las 'das pa gtso bor byas pa nyid do / /
gal te khyod sa bcu yongs su rdzogs pa'i phyir mi ldog pa'i rab tu 'phel ba thob pa yang 'gegs par byed pa nyid dam zhe na /
kho bo ni phyir mi ldog pa'i sa bcu pa thob pa la yang sangs rgyas pa nyid du mi byed de / /
de lta nyid du nges na sa bcu pa'i byang chub sems dpa' nyid sangs rgyas yin par thal bar 'gyur ro / /
de bas na chos dang longs spyod rdzogs pa dang sprul pa ni sangs rgyas kyi sa la gnas pa ste /
'das pa'i khyad par can gyis de ltar zab mo gang mngon du byed pa yin na de lta na yang sems can gyi don gyi dngos po med do / /
de bas 'gro ba ma lus pa nye bar 'tsho ba med pa dang /
thams cad mkhyen pa la shugs kyis gnon pa 'byung bar 'gyur ro / /
bdag med pa rab tu 'phel ba ni rtag pa'i mi mthun pa'i phyogs so / /
de'i phyir gsungs pa /
dngos med gcig pu bsgrub pa yang / /
thabs ni spang byar bya ba min / /
bdag gzhan nus pa med pa ni / /
dngos med ri bong rwa bzhin no / /
gal te sbyin pa la sogs pa'i thabs ni smon lam gyi thabs kyis 'gyur ba ste /
de'i phyir smon lam ni mchog tu gyur pa'o zhe na /
gang gi phyir ma bsgoms par longs spyod rdzogs pa dang sprul pa'i bdag nyid 'thob ces pa ni the tshom za ste /
ji ltar nges par 'gyur ba ni de bzhin gshegs pa thams cad kyis yang dag pa'i dbugs phyung ba med do / /
de ltar na na chos kyi sku yang smon lam gyi stobs kyis ci'i phyir mi 'gyur te 'gyur bar rigs so / /
de bas na khyod bsgom pas rab tu nyon mongs pas ci zhig bya ste don med pa nyid du zad do / /
gal te chos kyi sku ni bsgoms pa dang /
de goms pa las thob par 'gyur ro zhe na mi rigs te /
gsum po nyid kyang bdag dang gzhan gyi don phun sum tshogs pa ste /
'bras bu gcig pa nyid la gang gi phyir longs spyod rdzogs pa dang sprul pa'i sku gnyis nyes pa ci zhig byas nas gang mi bsgom par 'gyur / /
de bas na pha rol tu phyin pa'i theg pa rnams kyis sku gsum gyi bdag nyid can gyi sangs rgyas khas blang ba tsam du zad kyi de gsal bar bsgom pa dang bral ba'i phyir thob par mi 'gyur ba'i phyir ro / /
de'i phyir /
sangs rgyas nyid du bsgrub pa'i rgyu / /
sangs rgyas sbyor ba rnam kun du / /
rgyu dang 'dra ba'i 'bras bu ni / /
rnam pa kun du blta bar bya / /
zhes 'byung ba dang /
thams cad gsang ba las gsungs pa /
ting 'dzin ye shes las byung ba / /
'di ltar mdor bsdus sangs rgyas nyid / /
sangs rgyas sbyor ba ma yin na / /
bsgrubs pas sangs rgyas thob mi 'gyur / /
zhes 'byung ba'i phyir ro / /
de nyid gsal bar byed pa'i gzhung gzhan yang bshad par bya ste /
der ni sangs rgyas sbyor ba kun / /
sems can ma lus 'dul ba la / /
khro bo nyid ni zhi ba yi / /
bdag nyid gshin rje gshed nag po / /
bya ba spyod pa'i theg pa yang / /
bsgrub bya'i dus ni rjes 'jug min / /
de yi rtog pa rab tu 'gyur / /
der ni bris sku la sogs pa / /
stobs kyi dngos grub 'grub phyir ro / /
rnal 'byor rgyud kyi bye brag ni / /
rang gi lhag pa'i lha sbyor ba'i / /
bris sku la sogs 'gyur ba'i lha / /
dmigs pas mnyam pa'i dngos grub 'grub / /
rnal 'byor bla na med pa'i gtso / /
'thob pa'i rgyur ni bshad par bya / /
zhes bya bas rab tu gsal ba nyid du shes par bya'o / /
'dir ni thabs dang shes rab gnyis su med pa'i sbyor bas chos dang longs spyod rdzogs pa dang sprul pa'i bdag nyid 'gro ba ma lus pa la phan par byed pa ni gtso bo ste /
mchog tu zag pa med pa bde ba'i rang bzhin bstan pa'i phyir de bas na thun mong ma yin pa'i phyir 'bras bu thob pa'i rgyu de ni bla na med pa'o / /
tsha ba 'joms pa'i klu tak+Sha ka'i gtsug phud kyi rin po che bzhin du sgrub par mi nus pa ma yin no / /
ji ltar bsgrub ce na /
'dod pa'i yon tan gyi yul thun mong ma yin pa nye bar bsnyen pas bsgrub pa gsal bar 'gyur ro / /
de dag gis 'khor bar 'gyur ro zhe na /
sngags la sogs pa 'dus byas pas nye bar spyod pa'i dug bzhin du khyad par can gyi 'bras bu 'byung bar mi 'gyur ro / /
de'i phyir /
ji ltar dug gi de nyid shes / /
dug gis dug nyid sel bar byed / /
de bzhin 'dod pa yin phyir ro / /
kun du rtog pa'i ral ba'i rtse / /
zhes 'byung ba dang /
dpal gsang ba 'dus pa las /
dka' thub brtul zhugs sdug bsngal gyis / /
bsnyen pa dag ni mi 'grub po / /
'dod pa'i yon tan nye bar spyad / /
bsten pas myur du 'grub pa'o / /
de'i phyir 'di dag ni thun mong ma yin par shes par bya'o / /
des sgos 'brel dang /
mdor bsdus pa dang /
rtsod pa yongs su spang bar bya ba bshad zin to / /
da ni rgyud kyi rgyal po nyid mngon par dgrol bar bya ste /
'di skad bdag gis thos pa'i dus gcig na zhes bya ba ni bstan pa'i chos dang /
sdud pa po dang /
phun sum tshogs pa lnga dang /
khyad par du gyur pa gsum ston pa nyid du byed pa'o / /
'di skad ces bya ba ni sdud par byed pa phyag na rdo rjes rgyud thams cad kyi don dang tshig thugs la yang dag par bzhag ste /
rang gi shes pa'i rjes su ye shes kyi rgyun gyi ngo bor rgyud ma lus pa'i don bshad pa'i gtso bor phyin ci ma log pa'i de kho na nyid gsungs pa'o / /
de yang 'di skad nyid du thos kyi de la phri ba dang bsnan pa ni cung zad kyang ma byas pa nyid du bstan to / /
bdag gis zhes bya ba ni bdag nyid kyis ma byas pa dang /
gzhan dang gzhan las thos pa dang /
brgyud pa ni ma yin te /
bcom ldan 'das las bdag nyid kyis mngon sum du thos pa'o / /
thos pa zhes bya ba ni gang du gang las gang gi tshe thos pa zhes bya ba ste rang gi lhag par mos pas so / /
de yang gzhan thams cad du bkag pa ni ma yin te /
ma ti tsi tras smras pa /
gsung gcig dag ni gsungs pa ni / /
grangs med pa yi mtshon pa'o / /
'di ltar bdag la gsungs pa zhes / /
'gro ba kun gyi rjes su shes / /
zhes pa nyid kyis so / /
de yang thos pa'i dus na byang chub sems dpa' ste /
sdud pa'i dus na sangs rgyas so / /
ci'i phyir zhe na /
le'u bco brgyad pa las gsungs pa /
de'i tshe bcom ldan 'das las ji bzhin du gsungs pa thos te skad cig la bzung zhing don bzung bas bsdus nas legs par rab tu yid la byas so zhes gsungs pa shin tu tshad ma'o / /
de bas na slob dpon med par rang bzo ni ma byas pa ste yang dag par shes nas byas pa'o / /
dus gcig na zhes bya ba ni 'dir rnyed par dka' ba dang /
bdag nyid thos pa dang ldan pa dang phun sum tshogs pa'i shes rab chen po'o / /
byin gyi rlabs kyis ldan pa nyid du ston to / /
gzhan ni phyin ci ma log pa'i zab mo'i chos gzhan du ston par mi 'gyur ba'i phyir 'dis ni ma 'ongs pa'i 'gro ba la gus pa dang de brtan po nyid du byed pa'o / /
dus gcig la bdag gis 'di thos la gzhan du yang gzhan gyi rgyud thos pa'i phyir rab tu thos pa che bar gsungs so / /
gal te yi ge tha dad pa dang bshad pa dang tshig dka' ba so so dag ji ltar dus gcig na shes she na /
sde tshan gcig ni rgyun ma chad la bar chad med par thos pa'o / /
rgyud re re zhing de snyed nyid du'o / /
de dag 'dzin par mi nus so zhe na /
sangs rgyas kyi mthus bdag gis bsam du med pa'i rnam par thar pa'i sgo thob pa'o / /
gshin rje gshed nag po'i rgyud shin tu gsang ba'i don ni e baM ma ya ste bshad pa'i rgyud gzhan las shes par bya'o / /
de dag ni re zhig bsdus pa'i don to / /
de yang gang las thos zhe na bcom ldan 'das las te lha'i bu'i bdud dang /
nyon mongs pa'i bdud dang /
'chi bdag gi bdud dang /
phung po'i bdud de /
rdo rje lta bu'i ting nge 'dzin dang /
stong pa nyid kyi ting nge 'dzin dang /
byams pa chen po'i ting nge 'dzin dang /
rnam par mi rtog pa'i ting nge 'dzin gyis sa bon dang bcas pa'i nyon mongs pa ma lus pa bla na med pa shes rab kyi cha'i rig pa nyid de bcom pa'o / /
de bas na shes rab chen pos bcom par gsungs so / /
de ci'i phyir zhe na /
ting nge 'dzin gyi bdud bcom pas na shes rab kyis mi mthun pa'i phyogs de nyid du byas pa'o / /
gzhan yang /
dbang phyug dang ni gzugs bzang dang / /
dpal dang grags dang ye shes dang / /
brtson 'grus phun sum tshogs pa ste / /
drug po de la skal bar brjod / /
ces 'byung ba ni shugs kyis rdzogs pa'o / /
de nyid ni phyin ci ma log pa'o / /
de'i phyir bcom ldan 'das gal te de las thos pa'o / /
yang dag pa nyid du ni phun sum tshogs pa thams cad kyi rtsa ba lhan cig skyes pa ste gnyis su med pa'i ye shes so / /
de'i phyir /
nga nyid ston pa nga nyid gnas / /
nga ni 'khor ldan de yi chos / /
nga ni dus gsum nges 'byung ba / /
dpal mchog dang po'i skyes bu yin / /
zhes 'byung ba yin no / /
de la gang du gnas nas thos she na /
de bzhin gshegs pa thams cad kyi sku dang gsung dang thugs rdo rje btsun mo thams cad kyi b+ha ga rnams la bzhugs te zhes bya ba ston to / /
de bzhin gshegs pa ni gnyis su med pa'i ye shes kyi ngo bo'o / /
rang gi rang bzhin ni chos kyi sku nyid yin te /
kun rdzob tu longs spyod rdzogs pa dang sprul pa'i ngo bos rang rang gi lhag pa'i mos pa'i dbang gis gang dang gang gi rab tu 'byed par gyur pa'i sku 'jig rten pa rab tu dga' ba de dang de'i gzugs su 'gro bar byed pa ni don dam pa'i ye shes blo gros yul du ma byas pa ji bzhin pa de bzhin nyid las gzugs sku sems can gyi don la rab tu gshegs so zhes bya ba'i don to / /
gal te rang rig dngos 'dzin cing sna tshogs pas 'khrul to zhe na /
rang rig dngos 'dod chos sku las / /
rjes thob sgyu ma'i gzugs su ni / /
mnyam par bzhag pas 'byung smra ba / /
skyes bu tha shal brlag par 'gyur / /
zhes pa nyid kyis rigs pa ma yin no zhe na /
ma yin te chos kyi sku nyid snying rje chen po'i dbang gis longs spyod rdzogs pa dang /
sprul pa'i sku dang sna tshogs par yang snang ste /
don dam par ma lus pa'i rtog pa'i dngos po med pas gang du yang ma song ngo / /
thams cad kyang yin la de bzhin gshegs pa yin pas de bzhin gshegs pa thams cad do / /
de yang gti mug gshin rje gshed la sogs pa'o / /
sku dang gsung dang thugs rdo rje zhes bya ba ni rnam pa dang mtshan nyid do / /
spyod lam rnam pa bzhis bzhugs pa'i sku'i phrin las gang ji snyed pa'o / /
chos bshad pas bzhugs pa ni gsung gi phrin las gang ji snyed pas bzhugs pa'o / /
mnyam par bzhag pas bzhugs pa ni thugs kyi phrin las gang ji snyed pa'o / /
de rnams dbyer med pa'i don ni rdo rje ste /
byang chub sems kyi ngo bo bla na med pa'i ngo bo nyid kyis tshim pa'i rgyu nyid do / /
de nyid mtshon par byed pa ni sku dang gsung dang thugs rdo rje ste bde ba dang stong pa dang gsal ba'o / /
ro gcig pa nyid kyis rdo rje ste de'i rang bzhin ni b+ha ga ste gru gsum chos kyi 'byung gnas kyi phyag rgya'o / /
de yang brda nyid du shes par bya ste /
'dod pa dang /
gzugs dang /
gzugs med pa'i khams gsum rnam par dag pa'i rang bzhin no / /
ye shes skyon med pa nyid mngon sum du byed pas dga' ba'o / /
sa dang po rab tu dga' ba nas sangs rgyas kyi sa'i bar du rtog pa nges pa 'phel bar byed pas na gyen du 'phags pa'o / /
gshin rje gshed nag po shin tu gsang ba'i don gyis na khang bu brtsegs pa'o / /
chos thams cad nye bar 'dzin pas na chos kyi 'byung gnas so / /
chos thams cad la ro gcig pa'i rgyas 'debs pas na phyag rgya'o / /
khyab cing ma 'dres pa'i don ston pas na b+ha ga ste /
ji srid 'dod chags la sogs pa ma lus pa sel ba'i sems can rjes su 'dzin pa'i don du gshin rje gshed nag po'i gzugs dang lhan cig tu bcom ldan 'das kyis chos kyi 'byung gnas kyi dbus su gzhal yas khang brtsegs par bzhugs te der 'di ltar thos so / /
de gang la yod ce na /
btsun mo zhes bya ba ni shes rab la bya'o / /
thams cad kyi sgras ni spyan ma dang /
mA ma kI dang /
gos dkar mo dang /
sgrol ma la sogs pa'o / /
rnams zhes bya ba la yang de nyid du bsdu bar bya'o / /
de zhes bya ba ni rgyud yongs su rdzogs par byed pa nyid do / /
de lta bus ni gnas phun sum tshogs pa gsungs so / /
de ltar khyad par can gyi gnas su 'dod chags chen pos 'dul ba zhes bya ba'i ting nge 'dzin la snyoms par zhugs pa'i sems kyis ji ltar yang gyur pa'i rtog pa nub par gyur to / /
de ni sems can rnams kyi ste 'di ni rjes su gzung ba chen po'o / /
gang shes rab kyi pha rol tu phyin pa de'i sems bde ba chen po'i ting nge 'dzin la snyoms par zhugs pa'i sems kyis ji ltar gyur pa'i shes pa rgyas pa zhes bya ba gsungs so / /
'jig rten gsum po ma lus pa'i rdul phra rab so so'i nang na bzhugs pa'i chos kyi 'byung gnas kyi nang na gzhal yas khang brtsegs par dkyil 'khor ma lus pa dang lhan cig tu bcom ldan 'das rang gi rig ma dang gnyis su med pa'i bdag nyid rab tu dga' bar bzhugs so / /
de ni rdzu 'phrul sna tshogs kyi tshogs 'gro ba 'dul ba'i yid 'phrog pa zhes bya ba'i don to / /
gang dang lhan cig tu thos she na /
bcom ldan 'das thabs chen pos dbang po dang bcas par dus shes pa'i don du thun mong ma yin pa'i 'khor 'dus pa gsungs pa ni /
gti mug rdo rje gshin rje gshed dang /
phra ma rdo rje gshin rje gshed dang /
'dod chags rdo rje gshin rje gshed dang /
phrag dog rdo rje gshin rje gshed dang /
zhe sdang rdo rje gshin rje gshed dang /
tho ba gshin rje gshed dang /
dbyug pa gshin rje gshed dang /
pad+ma gshin rje gshed dang /
ral gri gshin rje gshed dang /
rdo rje tsartsi ka dang /
rdo rje phag mo dang /
rdo rje dbyangs can ma dang /
rdo rje gau rI ma ste mtshams su'o zhes bya ba smos te /
chos thams cad ni gcig dang du ma dang bral ba nyid kyis mi shes pa ste /
shes pa med pa nyid ni gti mug chen po'o / /
chos thams cad gzugs brnyan dang 'dra ba'i rang gi ngo bo mi phyed pa de las gzhan 'byed pa ni rdo rje ste /
dngos su byas pa'i sngags chen po can gyi sngags don dam par smra ba rgyu 'bras kyi mya ngan las 'das pa ni bdud de gshin rje'o / /
de'i gshed ni dngos su byas pa'i sngags chen po can gyis bskyed pa ste gti mug rdo rje gshin rje gshed do / /
des der thos zhes bya'o / /
gzhan 'byed pa'i tshig ni phra ma ste /
gzhan phyi rol gyi rig pa'i grub mtha' ngag can rigs pa dang lung gis bye brag tu sun 'byin par byed pa rang gi mnyam pa nyid rang rgyud la sbyor zhing de nyid du byed pa ni phra ma chen po'o / /
mnyam pa nyid kyi ngo bo dbyer mi phyed pa de dag las gzhan 'byed pa ni rdo rje ste /
mi mnyam pa dang mya ngan las 'das pa ni gshin rje'o / /
de'i gshed ni phra ma rdo rje gshin rje gshed do / /
yul yid du 'ong ba la zhen pa ni 'dod chags te sems can gyi don la so sor rtog cing dmigs pa med pa'i snying rjes nye bar khyad par nus pa ni 'dod chags chen po'o / /
de'i ngo bo mi phyed pa las gzhan 'byed pa ni rdo rje ste /
dga' ba chen po'i ngo bo mngon sum du byas te chags pa dang bral ba skyed pa mya ngan las 'das pa ni bdud de gshin rje'o / /
de'i gshed ni 'dod chags rdo rje gshin rje gshed do / /
pha rol gyi yon tan la yid 'khrugs pa ni phrag dog ste /
bdag gis rang gi don phun sum tshogs pa 'grub nas sems can gzhan gyi don phun sum tshogs par byed pa la bdag po kho na nyid kyis bya'o / /
zhes pa gzhan rnam par bcad pa ni phrag dog chen po'o / /
bya ba nan tan ni mi phyed pa gzhan 'byed pas rdo rje ste /
btang snyoms chen po mngon du byed pa dang rang gi don tsam du mya ngan las 'das pa ni bdud de gshin rje'o / /
de'i gshed ni phrag dog rdo rje gshin rje gshed do / /
gzhan yang gzhan la brtse ba ma yin pa'i sems dang gnod pa byed pa'i mnar sems pa ni zhe sdang ngo / /
shes pa dang shes bya la sogs pa'i chos thams cad kyi ngo bo rang rang gi gnas pa la bdag med pa'i ngo bo 'joms par byed pa ni zhe sdang chen po'o / /
chos kyi dbyings kyi ye shes dbyer mi phyed pa nyid las gzhan 'byed pa ni rdo rje ste /
snying rje tsam mngon du byas pa'am stong par lta ba dag ni snying rje chen po mngon du byas nas ngo bo nyid kyis sems can gyi don byed pa dang bral ba'i mya ngan las 'das pa'i 'gro ba ni gshin rje ste /
de'i gshed ni zhe sdang rdo rje gshin rje gshed do / /
dad pa'i stobs rnam par dag pa ni tho ba ste 'jig tshogs la lta ba dang /
shes bya'i sgrib pa dang /
phung po'i bdud la sogs pa mi mthun pa'i phyogs ni gshin rje ste /
de'i gshed ni tho ba gshin rje gshed do / /
brtson 'grus kyi stobs rnam par dag pa ni dbyug pa ste mthar 'dzin pa'i lta ba dang /
'dod pa'i sgrib pa dang /
nyon mongs pa'i bdud la sogs pa mi mthun pa'i phyogs ni gshin rje'o / /
de'i gshed ni dbyug pa gshin rje gshed do / /
dran pa'i stobs rnam par dag pa ni pad+ma ste log par lta ba dang las kyi sgrib pa dang 'chi bdag gi bdud la sogs pa mi mthun pa'i phyogs ni gshin rje'o / /
de'i gshed ni pad+ma gshin rje gshed do / /
ting nge 'dzin gyi stobs rnam par dag pa ni ral gri ste lta ba mchog tu 'dzin pa dang /
skye ba'i sgrib pa dang /
lha'i bu rnam par g.yeng byed kyi bdud la sogs pa mi mthun pa'i phyogs ni gshin rje ste /
de'i gshed ni ral gri gshin rje gshed do / /
sa'i khams dang /
thabs kyi pha rol tu phyin pa dang byams pa chen po nyid kyis gzhan 'dul bas sems ma zhes bya ste /
dbyer mi phyed pa'i don gyis rdo rje ste /
de'i phyir rdo rje sems ma'o / /
de'i gshed ni gti mug rdo rje gshin rje gshed de de mngon du thob pa nyid do / /
chu'i khams dang stobs kyi pha rol tu phyin pa dang /
snying rje chen po'i ngo bo nyid kyis mngon par rdzogs par byang chub pa yang rang gi dbang po dang gnyis su med par gyur pa ste dbyer mi phyed pas rdo rje'o / /
rnam par dag pa'i ye shes skye zhing rtog pa mtha' dag dang bral bas sems can gyi rgyud de nyid du 'gog pa ni phag mo'o / /
de nyid zhe sdang spangs nas zhe sdang gshin rje gshed chen po'i bdag nyid do / /
'di ltar bcom ldan 'das rdo rje 'dzin pa de mngon du thob pa'o / /
me'i khams dang smon lam gyi pha rol tu phyin pa dang /
dga' ba chen po'i ngo bo nyid ni de yang dbyer mi phyed pas rdo rje ste /
gzhan 'dul ba'i tshogs kyi gnas can ni pad+ma'o / /
de'i rang bzhin ni dbyings te shes rab kyi pha rol tu phyin pa can ni 'dod chags gshin rje gshed kyi bdag nyid de de dang lhan cig skyes pa mchog mngon du byed pa ni gnyis su med cing rab tu dga' bar gyur pa ste de nyid du gyur pa'i don to / /
rlung gi khams dang ye shes kyi pha rol tu phyin pa dang btang snyoms chen po'i ngo bo nyid rang gis 'dzin pa ste /
gau ni mig la sogs pa dbang po lnga'i gzhir gyur pa'o / /
des sems can gyi don ngo bor 'gro ba 'dzin pa nye bar mtshon pas na rI'o / /
de bas na bla na med pa lhan cig skyes pa gnyis su med pa'i ngo bo nyid gau rI'o / /
rang gi bya bas gzhan gyi don byed pa ni rdo rje ste phrag dog gshin rje gshed kyi bdag nyid do / /
des de'i bdag nyid mngon du thob po zhes bya ba'i don to / /
mtshams su'o zhes bya ba ni dkyil 'khor gyi mtshams bzhi ste gzugs la sogs pa yul drug rnam par dag pa'i don du tho ba gshin rje'i rgyal po bzhi gnas so / /
de las gzhan pa'i 'dus pa med dam zhe na /
thun mong gi 'khor 'dus pa yang bshad par bya ste /
de dag la sogs pa gshin rje gshed kyi tshogs chen po dang thabs cig tu bzhugs zhes bya ba smos so / /
de dag ni gtso bo ste la sogs pa ni gshin rje gshed chen po la rtsa ba'i lhar gyur pa rnams so / /
tshogs zhes bya ba ni skye mched dang sku gsung thugs rnam par dag pa ste nang gi bdag nyid can gyi mig rdo rje dang /
rna ba rdo rje dang /
sna rdo rje dang /
lce rdo rje dang /
lus rdo rje dang /
yid rdo rje dang /
gzhan yang sku rdo rje dang /
gsung rdo rje dang /
thugs rdo rje ste rigs la rigs nyid kyis rgyas btab pa spangs pa'i phyir sa'i snying po dang /
phyag na rdo rje dang /
nam mkha'i snying po dang /
'jig rten dbang phyug dang /
sgrib pa rnam sel dang /
kun du bzang po dang /
gzhan yang sku'i rigs dang /
gsung gi rigs dang /
thugs kyi rigs te 'di dag gis ni byin gyis brlab nyid 'grub pa'o / /
la la ni bcom ldan 'das gshin rje gshed kho na'i skye mched dang sku gsung thugs byin gyis brlabs pas thams cad nas thams cad du thams cad mkhyen pa 'grub bo zhe na ma yin te /
bcom ldan 'das kyi sku ni ji lta bzhin / /
'khor rnams ji snyed ma lus gang de la / /
byin gyis brlab pa 'di ni mchog yin te / /
de las khyad par gtso las gzhan ma mchis / /
zhes pas gsal lo / /
gal te mngon par rtogs pa'i cho gar bcom ldan 'das ma yin pa gzhan gyis byin gyis brlab par ma gsungs pa ci'i phyir zhe na /
'di dag nyid kyis bla ma rje btsun pa gtso bor byed pa ste /
thun mong dang mchog gi dngos grub ni bla ma la rag las pa ste bla ma'i zhal gtso bor byas pa'i tha tshig go / /
thabs cig tu bzhugs so zhes bya ba ni gong gi thun mong ma yin pa'i 'khor dang thabs cig ste rta mchog la sogs pa'i 'khor yang byin gyis brlabs pa nyid du bzhugs so / /
'dir ni dkrugs par 'brel pa dran par bya ste ci'i phyir dkrugs she na the tshom mi za bar bya ba'i don to / /
ji ltar the tshom mi za zhe na dkrugs pa 'brel pa ni bla ma la rag lus pa ste /
bla ma la 'bras bu 'byin par byas pa'i don to / /
ci'i phyir 'brel zhe na /
le'u bco brgyad pa las /
bcom ldan 'das mngon par byang chub pa'i dus su bcom ldan 'das thub pa chen po la byang chub kyi bar du gcod pa'i phyir shin tu 'jigs su rung ba'i 'jigs pa chen po ston cing bdud kyi stobs kyi dpung chen po lhags te /
de'i dus na bdud chen po las mchog tu rgyal ba zhes bya ba'i ting nge 'dzin la snyoms par zhugs te /
bcom ldan 'das nyid kyi sku dang gsung dang thugs rdo rje rnams las gshin rje gshed kyi khro bo phyung ste /
nges par phyung nas kyang phyag na rdo rje bcom ldan 'das thub pa chen po'i bka' bzhin byed pa la phyag na rdo rje khyod ni 'di lta bu'i gshin rje gshed kyi khro bo'i gzugs su bsgyur te /
bdud dang klu dang gnod sbyin dang lha ma yin dang lha rnams kyang chings shig rtogs shig ces gsungs so / /
de nas bcom ldan 'das phyag na rdo rje sems dpa' de bzhin gshegs pa thams cad kyi bdag po la gsol ba btab pa dang /
de nas bcom ldan 'das de bzhin gshegs pa thams cad kyi bdag pos bdud thams cad 'joms pa'i rdo rje zhes bya ba'i ting nge 'dzin nyid kyis sku gsung thugs rdo rje rnams nges par bstan to zhes bya bas nges par 'brel pa'o / /
ma dkrugs par 'brel pa nyid du rigs so zhe na /
ma dkrugs par 'brel pa ni the tshom du gyur pa ste sgra'i don grangs med par 'gyur zhe na /
sen ta ba 'on cig ces brjod pa'i dus su chu dang lan tshwa dang rta dang ral gri la sogs pa la 'gro ba bzhin no zhes bya ba ni mkhas pa mngon pa'i nga rgyal can de dag rang bzor 'jug par ma byed cig pa'o / /
de nas zhes bya ba ni nges par 'byed pa dang tshig gi rgyan no / /
phyag na rdo rje ni rdo rje 'dzin pa ste dbyer med mi phyed pa'i ye shes ni chos kyi sku'o / /
ye shes de dang de la yod pas na'o / /
rdo rje sems dpa' ni zag pa med pa dang bde ba ro gcig pa nyid dang srid pa gsum de'i ngo bor bsdus pa de'i phyir /
mi phyed rdo rje zhes bshad de / /
sems dpa'i srid gsum gcig pa nyid / /
shes rab 'di yis sbyor bas na / /
rdo rje sems dpar bshad pa yin / /
zhes 'byung bas na'o / /
bcom ldan 'das de bzhin gshegs pa thams cad kyi zhes bya ba ni gti mug gshin rje gshed la sogs pa'o / /
bdag po ni gtso bor gyur pa ste rnam par shes pa'i phung po'i rang bzhin rnam par thar pa'i sgo stong pa nyid dang /
mtshan ma med pa dang /
smon pa med pa'i ngo bo nyid kyis khyab pa ni chos kyi dbyings kyi ye shes te zhe sdang rdo rje gshin rje gshed do / /
la ni bzhi'o / /
gsol ba btab pa dang zhes bya ba ni byang chub sems dpa' phyag na rdo rje de bzhin gshegs pa'i gzugs ji ltar bsgom zhing gzung snyam pa'i phyir gdams ngag zhus pa'o / /
de nas bcom ldan 'das de bzhin gshegs pa thams cad kyi bdag pos bdud thams cad 'joms pa'i rdo rje zhes bya ba'i ting nge 'dzin 'di nyid kyis sku dang gsung dang thugs rdo rje rnams las nges par ston to / /
'di dag gis ni mngon par byang chub pa lnga dang /
rdo rje 'dzin pa gshin rje gshed por bsgom pa ston te /
bdud thams cad ni phung po la sogs pa ste 'joms pa ni ting nge 'dzin gyi mthus so / /
ting nge 'dzin gyis 'joms par mi nus pa dag ni chos kyi dbyings rnam par dag pa'i ye shes rdo rjes so / /
ting nge 'dzin ni rtse gcig pa'i sems te gzhan du ma gyur pa'i don to / /
'di zhes bya ba ni nyid kyi sku dang gsung dang thugs rdo rje'i bdag nyid do / /
de las ci 'byung zhe na /
nges par ston to zhes bya ba ni rnam par spros pa'i ting nge 'dzin gyi don to / /
don de dag kyang ci zhe na /
mngon par rtogs pa las /
nam mkha' rdo rje'i dbus su ni / /
sna tshogs rdo rje 'jigs pa bsam / /
rtag pa'i rgyal po las byung ba / /
gzhal yas khang mchog mdzes pa ste / /
zhes bya ba de ma thag tu'o / /
zla ba rdo rje'i sbyor ba yis / /
gshin rje mthar byed bsgom par bya / /
zhes bya ba smos te zla ba ni dkar bo dang dmar po'o / /
de yang a thung ngu las zla ba'i dkyil 'khor gyi steng du /
a A i I u U r-i r-I l-i l-I e ai o au aM AHzhes bya ba'i dbyangs kyi yi ge bcu drug po nyis ltab tu bkod pa ni shes rab kyi bdag nyid do / /
raM las nyi ma'i dkyil 'khor gyi steng du /
ka kha ga g+ha nga /
tsa tsha dza dz+ha nya /
Ta Tha Da Na /
ta tha da d+ha na /
pa pha ba b+ha ma /
ya ra la wa /
sha Sha sa ha k+Sha /
Da D+ha da d+ha ya la /
nyis ltab tu bkod pa thabs kyi bdag nyid de /
byang chub kyi mchog tu sems bskyed pa'i byang chub ste /
me long lta bu'i ye shes kyi rang bzhin gti mug gshin rje gshed kyis nye bar brgyan pa'o / /
de gnyis ro mnyam par gyur pa ni shes rab dang snying rje dbyer med pa las byang chub kyi ste mnyam pa nyid kyi ye shes kyi rang bzhin nga rgyal gshin rje gshed kyis nye bar brgyan pa'o / /
de la hU~M dkar po rtsa dmar du gyur pa'i gsung mngon par rtogs pa las byang chub pa ste /
so sor rtog pa'i ye shes kyi rang bzhin 'dod chags gshin rje gshed kyis nye bar brgyan pa'o / /
de las skyes pa rdo rje'i nor bu'i mdangs su gyur pa ni thugs kyi mngon par rtogs pa las byang chub pa ste /
bya ba nan tan gyi ye shes kyi rang bzhin phrag dog gshin rje gshed kyis nye bar brgyan pa'o / /
sbyor ba yis zhes bya ba ni rdo rje las rdo rje 'dzin pa'i skur gyur pa ste sku yongs su rdzogs pa las byang chub pa chos kyi dbyings kyi ye shes kyi rang bzhin zhe sdang gshin rje gshed kyis nye bar brgyan pa'o / /
de yang rdo rje 'dzin pa rtsa ba'i zhal dkar dmar g.yas sngo g.yon dmar ba 'gying zhing sgeg pa'i cha byad nye bar 'dzin pa /
khro bo'i stangs la rang gi 'od shes rab dang yan lag 'khyud pa /
g.yas bskum nas g.yon brkyang ba'i zhabs /
phyag g.yas na rdo rje dang ral gri 'dzin pa /
phyag g.yon na 'khor lo dang pad+ma 'dzin pa /
rtsa ba'i phyag gis gri gug dang thod pas rang 'dra ba'i shes rab mngon par 'dzin pa'o / /
gal te 'di dag ni zhi ba nye bar 'dzin pa ste khro bar mi rigs so zhe na /
ma yin te nag po ni zhe sdang spyod pa tsam nye bar 'dzin pa'i don to / /
dkar po nyid khro bo ma yin na bcom ldan 'das kyis gsungs pa'i thabs dang shes rab kyi rgyud dag dang 'gal lo / /
de nas yang dgyes pa'i rdo rje las /
zla ba'i 'od zer nor bu'i mdangs / /
zhes gsungs pa'i phyir dang /
dpal gsang ba 'dus pa'i dgongs pa ye shes zhabs kyis bshad pa las /
g.yas dang g.yon gyi zhal ni sngo dang dkar / /
gang ba'i zla ba dkar ba'i mdangs dang ldan / /
zhes 'byung ba nyid kyi phyir ro / /
de ltar zla ba dang rdo rje rab tu sbyor ba byas nas thabs dang shes rab snyoms par 'jug pa la yongs su gyur pa ni khu ba'i thig le'o / /
de las lha mo bzhi 'phros shing bskul nas nyi ma sa bon dang bcas pa las sku yongs su gyur pa'i gshin rje mthar byed bsgom par bya'o / /
'dir phyag dang zhabs dang bzhugs stangs ni le'u bzhi pa las shes par bya'o / /
ci'i phyir bstan zhe na /
bdud bzhi'i don la sogs pa ste shin tu gsal lo / /
da ni de dag gi sngon du 'gro ba bshad par bya ste /
bdud rnams zhi bar bya phyir dang / /
zhe sdang thams cad bsal ba'i phyir / /
'od zer lnga yis 'khrigs pa yi / /
rdo rje bsrung ba'i don du bsgom / /
phyi mtshams rdo rje sa gzhi dang / /
rab dra ba de bzhin no / /
zhes bya ba smos te /
bdud rnams ni zhes bya ba ni zhi ba la sogs pa'o / /
zhi bar bya ba'i phyir zhes bya ba ni mi mthun pa de nus pa dang mi ldan par byas pa'i don to / /
zhe sdang ni gzhan gyis mngon par 'khrugs pa'i bsam pa'o / /
thams cad ces bya ba ni gti mug la sogs pas 'dod pa'i lha sdig can dang /
chung ma pad+ma'i phreng ba can gnyis kyi spyi gtsug na me tog gi mda' lnga yod pa'o / /
bsal ba'i phyir zhes pa'o / /
mi gnas par bya ba'i don de dgos pa'o / /
'od zer lnga yis zhes bya ba ni stong pa nyid bsgoms ma thag tu rnal 'byor pas bsrung bar bya ba ste /
raM las nyi ma'i dkyil 'khor gyi steng du hUM las sna tshogs rdo rje rgya gram gyi lte ba la nyi ma la gnas pa'i hUM gi 'od zer lnga 'phros pas 'khrigs pa'i rdo rje bsrung ba ni rang gi don phun sum tshogs par bya ba'i don du dang /
gzhan gyi don du yang bsgom par bya'o / /
ji ltar bsgom zhe na phyi mtshams zhes bya ste khor yug go / /
de'i bar du rdo rje'i sa gzhi dang /
phyi rim rdo rje ra ba dang /
nang rdo rje'i dra ba dang /
de bzhin du gur yang shes par bya'o / /
da ni gzhan gyi don phun sum tshogs par bya ba'i don du dkyil 'khor sprul pa ni /
de nas bcom ldan 'das de bzhin gshegs pa thams cad skyed pa'i bdud 'dul ba zhes bya ba'i ting nge 'dzin la snyoms par zhugs so / /
gti mug rdo rje gshin rje gshed la sogs pa'i sa bon 'di nyid kyis sku dang gsung dang thugs rdo rje rnams las nges par phyung ba /
dbus su ya k+She ma me /
da ya dza ni rA dza ya do /
do ru Na yo ni ra'o zhes bya ba smos pa ste /
de nas zhes bya ba smos pa ni rnal 'byor gnyis yongs su rdzogs pa'i de ma thag tu'o / /
bcom ldan 'das de bzhin gshegs pa thams cad ces bya ba ni rtsa ba'i dkyil 'khor du gyur pa'i lha'i tshogs so / /
bskyed pa ni byed pa po ste dpal gshin rje gshed nag po'o / /
de ni 'jig rten na pha ma lta bu'o / /
bdud 'dul ba'i rdo rje ni gang dbyer med pa'i gshin rje gshed kyi ngo bo nyid do zhes bya ba ni ming ste /
ting nge 'dzin la snyoms par zhugs nas zhes bya ba ni de yang dag par thob nas sems rtse gcig tu byed pa'i rnal 'byor ro / /
gti mug rdo rje gshin rje gshed la sogs pa thams cad ces bya ba ni nye bar gdags su rung ba bcu bdun no / /
sa bon zhes bya ba ni lha rnams rdzogs par 'gyur ba'i rgyu'o / /
'di zhes bya ba ni dkyil 'khor gyi bdag po'o / /
de nyid kyi sku dang gsung dang thugs rdo rje rnams las nges par 'byung ba zhes bya ba ni 'di ltar bshad par bya ba ste /
rang gi snying gnas ye shes kyi 'od zer tshangs pa'i bu gnas lcags kyu lta bus de bzhin gshegs pa thams cad bkug nas tshangs pa'i bu gar zhugs te snying gar rab tu zhu bar bya'o / /
de nas gsang ba byin gyis brlab par bya ste /
hUM dang oM las rdo rje dang pad+ma bskyed la ho dmar pos rnam par dkrugs pa'i chos kyi 'byung gnas su 'byung ba'i rnam pa can gyi gzhal yas khang mngon par sprul lo / /
der ji skad bshad pa'i gnas su pad+ma dang nyi ma dang zla ba rdo rje'i lam nas byung ba'i byang chub kyi sems kyi khu ba dgod do / /
de nas sa bon bcu bdun du gyur par blta'o / /
la la dag ni 'dir bcom ldan 'das snyoms par zhugs pa ma yin no zhes zer te /
de ltar ni rgyud 'di nyid dang 'gal lo / /
de yang le'u bcu pa las /
b+ha gar ling ga bsgom pa nyid / /
dkyil 'khor bdag po rnam par bsgom / /
zhes gsungs pa nyid kyis so / /
gzhan yang ji ltar rang gi chu skyes la dkyil 'khor rdzogs pa 'di ltar 'byung bar bya ste zhes bya ba ni snyoms par 'jug par byed na de'i sgra ji ltar rdzogs pa nyid du 'gyur /
'di'i sgra der mi 'jug go zhe na /
de'i tshe spro ba'i sngags la dgos pa med do / /
de'i tshe sngags kyis ni rang gi snying ga nas phyung ba'o zhe na /
de'i tshe chu skyes kyi gnas su sa bon de nyid nye bar bkod pa ci'i phyir de mi rigs so / /
de bas na 'di ltar sngags kyis sa bon rdzogs par phyung ste /
'di ltar gnas nas gnas su gnas par bya'o zhe na /
gang dam tshig gi dkyil 'khor du phyung ba'i sngags kyis gang du khyer bar byed /
de bas na nges par gsang ba'i dkyil 'khor du sa bon dang mtshan ma'i rim pa skur bskyed pa lhag ma ma lus pa sprul pa'i dkyil 'khor phyung ste /
dam tshig gi 'khor lo la gnas par bya'i gzhan smra ba ni blun po nyid du zad do / /
da ni gang las gang bskyed par gsal bar bya ste /
ya sogs yi ge dang po las / /
gshin rje gshed du gyur pa yin / /
yi ge k+She ni gti mug brjod / /
yi ge ma ni phra mar gsungs / /
yi ge me ni 'dod chags nyid / /
yi ge me ni phrag dog 'gyur / /
gshin rje gshed sogs lnga ru grags / /
yi ge ya las tho bar 'gyur / /
yi ge dza las dbyug pa'i gtso / /
lag na pad+ma ni yig las / /
lag na ral gri ra las yin / /
dza las tsartsi ka zhes brjod / /
yi ge sa las phag gdong ma'o / /
yi ge do las dbyangs can bsgrags / /
yi ge ru las gau rI dran / /
Na yo ni rA mtshams kyi bzhi / /
thod pa bzhi ru 'dod pa yin / /
zhes bya ba smos te /
ya sogs yi ge dang po ni ya ste de yongs su gyur pa las rdo rje rtse lnga pa in+d+ra nI la'i kha dog can de las zhe sdang gshin rje gshed du gyur pa yin no / /
yi ge k+She yongs su gyur pa las chos kyi 'khor lo rtsibs brgyad pa kha dog dung lta bu ste de las gti mug gshin rje gshed du brjod do / /
yi ge ma yongs su gyur pa las rin po che zur brgyad pa kha dog gser btso ma ltar rab tu dang ba ste de las phra ma gshin rje gshed du gsungs so / /
yi ge ma yongs su gyur pa las pad+ma 'dab ma bcu drug pa kha dog ni pad+ma rA ga lta bu ste de las 'dod chags gshin rje gshed nyid do / /
yi ge da yongs su gyur pa las ral gri rab tu rno zhing 'bar ba kha dog margad lta bu ste phrag dog gshin rje gshed du gyur pa yin no / /
gshin rje gshed kyi tshogs ni lnga ste gong du rdo rje sgra 'jug pa'i rgyu mtshan gyis khyad par du byas pa'i phyir grags pa'o / /
yi ge ya yongs su gyur pa las rdo rje tho ba rtsibs nyi shus spras pa kha dog bai DUR+Ya sngon po lta bu ste de las tho ba gshin rje gshed du gyur pa yin no / /
yi ge dza yongs su gyur pa las rdo rje dbyug pa kha dog dkar po ste mtshan pa dang ldan pa'i phyir gtso bo'o / /
de las dbyug pa gshin rje gshed du gyur pa yin no / /
yi ge ni yongs su gyur pa las pad+ma 'dab ma brgyad pa kha dog dmar po ste de dag las lag na pad+ma 'dzin pa'i pad+ma gshin rje gshed du gyur pa'o / /
yi ger yongs su gyur pa las ral gri kha dog ljang gu ste /
de las lag na ral gri 'dzin pa ral gri gshin rje gshed du gyur pa yin no / /
yi ge dza las 'khor lo dkar po ste /
de las lha mo tsartsi ka zhes brjod do / /
yi ge sa yongs su gyur pa las rdo rje sngon po ste /
de las lha mo phag gdong mar gyur to / /
yi ge do yongs su gyur pa las pad+ma dmar po ste /
lha mo dbyangs can ma nyid du bsgrags so / /
yi ge ru yongs su gyur pa las ral gri ljang gu ste /
de las lha mo gau rI ma dran par bya'o / /
Na yo ni rA gong bzhin du mtshams bzhir byang chub sems kyis gang ba'i thod pa bzhi 'dod pa yin no / /
de ni gnas gang du bsgom zhe na /
sna tshogs rdo rje 'jigs su rung ba zhes bya ba smos te /
sna tshogs ni paM dmar ser las pad+ma sna tshogs /
de'i steng du hUM las sna tshogs rdo rje 'jigs su rung ba de zla ba'i dkyil 'khor gyis g.yogs par byas la de'i steng na gzhal yas khang brtsegs pa'i ngo bo gdan dang bcas pa bsam par bya'o / /
de'i phyogs dang kha dog gi bye brag dang gzugs sna tshogs pa rnams ni le'u bcu bzhi pa las gsungs pa'o / /
dkyil 'khor de dag kyang gang la brten zhe na /
nam mkha' rdo rje'i dkyil 'khor bsam / /
zhes bya ba smos te /
nam mkha' ni b+ha ga ste chos thams cad kyi rang bzhin yin pas na chos kyi 'byung gnas te phyag rgya'o / /
de nyid rtog pa ma lus pa zad pa'i phyir dbyer mi phyed pa'i don de rdo rje'o / /
de'i dkyil du gong gi gzhal yas khang bsam mo / /
de lta bu'i gzhal yas khang der lha rnams kyi phyogs dang go rims ji ltar bzhugs she na /
dkyil 'khor bzhugs pa'i gshin rje gshed / /
gnag cing 'bar ba bsgom par bya / /
shar du gti mug rdo rje ste / /
lho ru de bzhin phra ma'o / /
nub tu 'dod chags rdo rje ste / /
de bzhin byang du phrag dog go / /
rdo rje rtsa ba'i mtshams bzhi la / /
tsartsi ka sogs rnam par bsgom / /
sgo yi rdo rje rtse bzhi la / /
tho ba la sogs rnam par bsgom / /
sna tshogs rdo rje'i mtshams bzhi ru / /
mi yi mgo bo bzhi dag go / /
zhes bya ba smos te /
'di dag gis ni rang gi chu skyes la gzhal yas khang brtsegs pa gsal bar bshad do / /
de'i dkyil ni gzhal yas khang gi rdo rje lte ba'o / /
de la bzhugs pa'i gshin rje gshed ni kha dog gnag cing 'bar ba ste zhe sdang chen po'i rigs su gyur pa dang /
chos kyi dbyings rnam par rtog pa'i cha gang gis kyang bsgyur bar mi nus pa'i don dang /
'gro ba thams cad kyi nyon mongs pa'i sgrib pa dang shes bya'i sgrib pa'i dri ma bsdus pas gshin rje mthar byas pa'i don dang /
longs spyod rdzogs pa'i mtshan dang [(]dpa [,]dpe [)]byad 'bar ba bsgom par bya'o / /
shar du zhes bya ba ni shar gyi phyogs te byang chub kyi sems bskyed pa'i rang bzhin no / /
der rdo rje rtsibs kyi rtsa ba la gti mug rdo rje'o / /
ste zhes bya ba ni ma 'ongs pa nye bar bsdu ba'i tshig go / /
lho ni lho'i phyogs te dbang yongs su rdzogs pa'i rang bzhin no /
der rdo rje rtsibs kyi rtsa ba las gong gi de bzhin du phra ma rdo rje'i yin zhes bya ba ni thams cad nas thams cad du 'khrug pa med pa'i don to / /
nub ni nub kyi phyogs te chos kyi phung po brgyad khri bzhi stong gi rang bzhin no /
der rdo rje rtsibs kyi rtsa ba la 'dod chags rdo rje'o / /
ste zhes bya ba ni byang nye bar bsdu ba'i tha tshig go / /
de bzhin byang du zhes bya ba ni byang gi phyogs te thams cad ma lus par rgyas btab pa'i rang bzhin no / /
der rdo rje rtsibs kyi rtsa ba la rdo rje phrag dog go / /
rdo rje ni sna tshogs rdo rje ste mtshams bzhi ni phyogs gnyis kyi mtshams so / /
rtsa ba bzhi la zhes bya ba ni shar lho la sogs pa'o / /
tsartsi ka ni swA ra swA sti ste la sogs pa ni phag mo dang dbyangs can ma dang gau rI'o / /
rnam par bsgom pa ni rang rang gi gtso bo la cung zad phyogs pa'o / /
sgo ni khyud dang logs dang ngos dang 'gram dang ya phubs dang ldan pa la bya'o / /
rdo rje'i rtse ni sna tshogs rdo rje'i rtse mo bzhi ste /
phyogs bzhi'i dbus na gnas pa'i phyir sgo bzhi la nye ba dang 'dra ba nyid du gnas pa'o / /
tho ba ni tho ba gshin rje gshed de /
la sogs pa ni dbyug pa dang pad+ma dang ral gri'o / /
rnam par bsgom zhes bya ba ni sgo'i dkyil du'o / /
sna tshogs rdo rje mtshams bzhir ni phyi mtshams te de la mchod pa yongs su rdzogs par bya ba'i phyir mi grags par zad do / /
mgo ni dbang po lnga'i gzhi'o / /
bzhi ni grangs de dag go // //
bam po gnyis pa /
da ni gsang ba'i dkyil 'khor de dag gzhal yas khang rdzogs par 'byung ba ni sngags dang ldan pa'i ting nge 'dzin gyis so / /
de yang ji ltar 'byung zhe na /
le'u bcu pa las /
so so'i rigs kyi sprin rnams ni / /
ba spu'i khung nas spro bar bya / /
zhes gsungs pa nyid kyis so / /
de la bcom ldan 'das de bzhin gshegs pa thams cad kyi bdag pos gshin rje gshed rdo rje zhes bya ba'i ting nge 'dzin la snyoms par zhugs nas zhes bya ba smos te /
rdo rje ni mi phyed pa ste de'i ting nge 'dzin la snyoms par zhugs nas gdul bya la sna tshogs par byed pa nyid ston to / /
ji ltar ston zhe na /
sku gsung thugs yongs su rdzogs par de nyid du gsal bar byed pa'o / /
de yang sngags kyi mthu khyad par can du bya ba ni zhe sdang chen po'i rigs kyi sngags gsungs pa /
oM hrIHSh+T+rIHw-i kr-i tA na na hUM hUM phaT phaT swA hA /
zhes bya ba smos te /
rigs gcig pa'i ngo bo gshin rje gshed 'di ltar dbyung bar bya'o / /
de dag gis 'gro ba thams cad mngon par sbyangs nas skal ba dang ldan par byas te bdag nyid la byin gyis brlab par bya'o / /
sngags ni yon tan ma lus pa'i don de bsam par mi nus so / /
phyogs gcig pa'i mngon par rtogs pa bshad pa ni ye shes lnga dag par 'dzin pa oM ste /
a A /
o aM k+a /
de dag gis ni skye ba med pa mnyam pa nyid kyi ye shes dang /
skyes pa so sor rtog pa'i ye shes dang /
bya ba mi slu ba bya ba grub pa'i ye shes dang /
thams cad chu'i nang gi zla ba lta bur rtogs pa me long lta bu'i ye shes dang /
thig le dbyer mi phyed pa'i chos kyi dbyings kyi ye shes te /
'dis ni byin gyis rlob pa'o / /
hrIHni snying po ste sangs rgyas thams cad kyi thugs sdud pa'o / /
Sh+T+r-iHni stobs ma lus pa mthar byed pa'o / /
wi ni longs spyod de /
'gro ba thams cad nye bar 'dzin pa'o / /
kr-i ni byas pa ste thams cad blo nyid snang ba'o / /
tA ni de kho na nyid de gang yang ma spangs pa'o / /
na ni dmyal ba ste 'khor ba nyid bde ba chen po'o / /
na ni spros pa ste gzhan gyi nus pa sel bar byed pa'o / /
ha u a ni hUM ste rgyu med pa dang /
tshogs dang bral ba dang /
mthar mi 'dzin pa ste de rtogs pas sangs rgyas kyi yon tan sdud pa'o / /
hUM gnyis pas ni ched du nyung ba nyid du sdud pa'o / /
zhe sdang zad par byed pas na phaT do / /
par bya'o / /
'di khyod kyi dam tshig gi rdo rje ste /
gal te khyod kyis 'di 'ga' zhig la smras na spyi po 'gems par 'gyur ro / /
rdo rje sems rang deng khyod kyi / /
snying la yang dag zhugs par mdzad / /
gal te tshul 'di smras na ni / /
de ma thag tu dral te gshegs / /
zhes pa 'dis mna' bsgags la /
tsan+dan dang gur gum la sogs pa bsres pa'i chu la / /
oM badzra a mr-i ta u da ka Tha /
zhes pa'i sngags lan bdun bzlas te /
'di ni khyod kyi dmyal ba'i chu / /
dam tshig nyams na sreg par byed / /
dam tshig bsrungs na dngos grub ste / /
rdo rje bdud rtsi'i chu 'thung shig /
ces brjod cing blud par bya /
de nas 'di dag brjod par bya ste /
deng nas brtsams te khyod kyi phyag na rdo rje nga yin gyis /
ngas 'di gyis shig bsgo ba gang yin pa de khyod kyis bya dgos so / /
khyod kyis nga la brnyas par ma byed cig /
ya nga ba ma spangs par khyod dus byas nas sems can dmyal bar ltung bar 'gyur ta re /
de dag ni dam tshig gi chu sbyin pa'o / /
de nas dkyil 'khor gyi cho ga la sogs par gsungs pa'i dbab pa'i cho gas dbab par bya'o / /
de nas bden pa'i byin rlabs kyis / /
de ltar bdag gi dkyil 'khor du / /
slob ma 'di ni legs bcug nas / /
bsod nams ji lta de bzhin shog /
lha rnams rigs kyi rim pa dag /
'di yis dngos grub ji 'drar 'gyur / /
rigs gang gis ni snod 'gyur dang / /
bsod nams mthu dag ci 'dra ba / /
de 'dra dkyil 'khor 'di ru shog /
ces de ltar byas nas /
khyod kyi mig gis ci 'dra ba dag snang zhes dri bar bya'o / /
de nas de brjod pa'i dkar po dang ser po dang dmar po dang nag por snang ba rnams kyis /
zhi ba dang rgyas pa dang dbang du bya ba dang drag shul spyod pa'i dngos grub kyi skal pa can rnams su go rims ji lta ba bzhin du brjod par bya'o / /
de nas des bzung ba'i me tog gi phreng ba de dkyil 'khor du pra tIts+tsha badzra ho / /
zhes bya ba 'dis dor bar bya'o / /
de nas me tog dor ba las dman pa dang mchog la sogs pa'i dngos grub mtshon par bya'o / /
de la gal te sangs rgyas rnams kyi dbu'am mdzod spu'am gtsug tor la lhung na phyag rgya chen po'i dngos grub 'grub bo / /
gal te spyan nam zhal la lhung na sngags kyi dngos grub tu 'gyur ro / /
yan lag mchog la ni mchog go / /
yan lag phar pa la ni 'bring ngo / /
smad kyi cha la ni tha ma'o / /
gzugs las yun ring bas na shin tu yun ring ba'o / /
nye ba la ni myur du dngos grub bo / /
lha rnams kyi rang gi gnas kyi le tshe la sogs par bcas par shes par bya'o / /
lha gnyis kyi bar du gal te lhung na de'i tshe me tog de gang la nye ba de'i rigs yin no / /
dkyil 'khor gyi phyi rol du lhung na ni dngos grub phran tshegs su 'gyur ro / /
gal te ri mo la lhung na de tshe slar yang dor bar bya ste /
lan gsum byas kyang de nyid du lhung na dngos grub med do / /
phyi rol gyi rdo rje ra ba'i phyi rol du lhung na dngos grub med do / /
snying po la lhung na ni phran tshegs so / /
de dag ni me tog dor ba'o / /
de nas dor ba'i phreng ba de slar yang blangs nas slob ma'i spyi bor bcings nas pra ti gr-ih+Na twa mi maM sa twa ma hA ba la zhes brjod do / /
oM badzra sa twa ya taR+ya tsak+Shu g+ha Ta dang s+pha ra Na ud+g+ha Ta a ti sar+b+ba k+Sho /
badzra tsak+Shur nut+ta raM /
zhes brjod cing gdong g.yogs dgrol bar bya'o / /
de nas dkyil 'khor gyi lha so so'i ming brjod la /
sngon du 'gro bas sgo skyong nas brtsams nas bdag po'i mthar thug par bstan par bya'o / /
de dag ni dkyil 'khor du gzhug pa'i cho ga'o / /
de nas /
byang chub rdo rje sangs rgyas la / /
mchod chen ji ltar stsal ba ltar / /
bdag kyang bskyab pa'i don slad du / /
nam mkha' rdo rje deng bdag stsol / /
zhes bya bas gsol ba btab la /
bum pa bzung ba'i spyan ma la sogs pa rnams kyis dbang bskur bar bya ste /
dbang bskur ba ni rdo rje che / /
khams gsum pa yis phyag byas pa / /
gsang ba gsum gyi gnas las byung / /
sangs rgyas kun gyis sbyin par bya / /
zhes brjod nas bdud rtsi 'khyil pa bzlas pa'i bum pa nas rdo rje khu tshur gyis chu blangs la /
oM badzra a b+hi Shiny+tsA mi /
zhes brjod la gdong bkru /
slob ma 'khor los sgyur ba bzhin du dbang bskur bar bya'o / /
de dag ni chu'i dbang bskur ba'i cho ga'o / /
de nas rang gi lha dang lhan cig pa'i gser dang ras la sogs pa las byas pa'i cod pan slob ma'i mgo bor sngar smras pa'i rim pas legs par bzhag la /
nam mkha'i yi dgrol ba 'dir rigs min / /
mkhas pa rnams kyis phyogs tsam brjod / /
ces 'byung bas shes par bya'o / /
de nas bcom ldan 'das rdzogs pa'i dkyil 'khor gyi sku gsung thugs byin gyis brlab pa ni lus ngag yid gsum 'bar bar bya ba'i don to / /
de yang ci zhe na /
de nas bcom ldan 'das kyis sku gsung thugs byin gyis brlab pa'i sngags gsungs pa /
oM sarba ta thA ga ta kA ya badzra swa b+hA ba At+ma ko\u0f85haM /
oM sarba ta thA ga ta bAka badzra swa b+hA ba At+ma ko\u0f85haM /
oM sarba thA ga ta tsit+ta badzra swa b+hA ba At+ma ko\u0f85haM zhes bya ba smos te /
sku'i gnas ni dpral ba'o / /
gsung gi gnas ni lkog ma'o / /
thugs kyi gnas ni snying ga'o / /
yig 'bru ni oM AHhUM ngo / /
de nas skyes pa'i mtshan ma ni 'khor lo dang pad+ma dang rdo rje'o / /
de las skyes pa'i sku rdo rje dang gsung rdo rje dang thugs rdo rje'o / /
de dag mtshan ma'i nang na chud pa la byin gyis brlab pa ni thugs ka'i sa bon gyi 'od zer gyis ye shes kyi sku gsung thugs rdo rje spyan drangs te gnyis su med par ro gcig par byed pa ni sngags so / /
byin gyis brlab pa'i sngags kyi don ni /
sarba ni thams cad do / /
ta thA ga ta ni de bzhin gshegs pa'o / /
kA ya ni sku'o / /
swa b+hA ba ni rang bzhin no / /
At+ma ni bdag go / /
ko\u0f85haM ni yin pa'o / /
bAka badzra ni gsung rdo rje'o / /
tsit+ta badzra ni thugs rdo rje'o / /
de dag ni mthus byin gyis brlab pa nyid du 'gyur ro / /
da ni yongs su rdzogs par 'gyur ba'i mdog dang zhal dang mtshan ma bstan par bya ste /
de nas bcom ldan 'das de bzhin gshegs pa thams cad kyi bdag pos zhe sdang gi sku nges par bstan pa /
zhal gsum phyag drug khros pa la / /
in+d+ra nI la 'dra ba'i 'od / /
phyag na rdo rje bsnams pa nyid / /
gshin rje gshed ni bsgom par bya / /
zhal gsum phyag drug zhi ba la / /
gsal ba'i gzugs dang mtshungs pa'i 'od / /
phyag na 'khor lo bsnams pa nyid / /
gti mug rdo rje rnam bsgom bya / /
zhal gsum phyag drug rgyas 'gyur ba / /
gser gyi rnam pa'i 'od dang ldan / /
phyag na rin chen bsnams pa nyid / /
phra ma rdo rje rnam bsgom bya / /
zhal gsum phyag drug dbang byed pa / /
pad+ma rA ga mtshungs pa'i 'od / /
phyag na pad+ma bsnams pa nyid / /
'dod chags rdo rje rnam bsgom bya / /
zhal gsum phyag drug thams cad la / /
rin chen margad 'od dang ldan / /
phyag na shugs can bsnams pa nyid / /
phrag dog rdo rje rnam bsgom bya / /
zhes bya ba smos te /
zhal gsum ni g.yas dang g.yon dang dbus su'o / /
phyag drug ni g.yas kyi dang po dang /
bar ma dang /
tha ma dang /
g.yon gyi dang po dang /
bar ma dang /
tha ma'o / /
khros pa la zhes bya ba'i spyan dgu mdangs dmar zhing rab tu bzlog pa dang /
zhal gsum la mche ba bcu gnyis kyis rab tu gtsigs shing ljags 'dril ba'i 'od zer gyis 'khrugs pa dang khro bo'i rtags ma lus pas brgyan pa'o / /
in+d+ra nI la ni rin po che ste dpe dang 'dra ba 'od do / /
phyag na zhes bya ba ni gnyis kyi dang po ste /
rdo rje rtse lnga pa 'bar ba bsnams pa nyid do / /
gshin rje gshed du bsgom pa ni rnal 'byor bdag nyid do / /
zhal gsum phyag drug pa ni sngar bzhin no / /
zhi ba la zhes bya ba ni /
khro zhing zhi la zhi ba'i las / /
gdon ma za bar mdzad pa'o / /
de dang mtshungs pa'i sku mdog ni / /
gsal ba'i gzugs dang mtshungs pa'i 'od / /
ces bya ba ste /
ston ka'i dus kyi zla ba'i gzugs dang mtshungs pa'i 'od do / /
phyag ni gnyis kyi dang po ste /
chos kyi 'khor lo rtsibs brgyad pa bsnams pa nyid do / /
gti mug rdo rje la sogs pa ni shes pa'i rnam pa ltar bsgom par bya'o / /
rgyas 'gyur ba zhes bya ba ni bsod nams ma lus pa rgyas par gdon mi za bar mdzad pas so / /
de dag gi mdog ni gser lta bu ste /
rnam pa'i 'od dang ldan zhes bya ba ni btso ma'i 'od ltar 'khrug pa'o / /
phyag gnyis pa'i dang po'i rin po che ni zur brgyad pa 'bar ba bsnams pa nyid do / /
de nyid phra ma rdo rje'i rnam par bsgom par bya'o / /
zhal gsum phyag drug ni sngar bzhin no / /
dbang byed pa zhes bya ba ni sa stengs dang sa 'og dang sa bla ste /
thams cad dbang du gyur pa'i las gdon mi za bar mdzad pas so / /
pad+ma rA ga ni rin po che'i bye brag go / /
de dag ni las dang mtshungs pa'i 'od do / /
phyag gnyis pa'i dang po'o / /
pad+ma ni pad+ma bcu drug pa ste 'phyar la bsnams pa nyid ces bya'o / /
zhal gsum phyag drug ni sngar bzhin no / /
thams cad ni phrin las te dgug pa dang bskrad pa dang sogs pa'i las kyang gdon mi za bar mdzad pa'o / /
margad ni mdog ljang gur gnas pa'i nor bu ste /
phrin las rab tu shes pa'i phyir rin po che margad kyi 'od dang ldan pa'o / /
phyag ni gnyis kyi dang po'o / /
shugs can ni ral gri'i shugs dang ldan pa ste ral gri ni phyag na bsnams pa nyid do / /
de nyid phrag dog rdo rje'i rnam par bsgom par bya'o / /
de bzhin gshegs pa thams cad kyi sku dang gsung dang thugs gshin rje gshed nag po'i rgyud ces bya ba ni bshad zin to / /
mngon pa ni bsgrub bya ste 'bras bu'o / /
rtogs pa ni sgrub pa'i thabs so / /
rim par phye ba ni rnal 'byor rnam pa bzhi ste dang po zhes bya ba ni bco brgyad kyi thog mar smos pa'o / /
nag po zhabs kyis bshad pa'i le'u dang po ste rgya cher bshad pa'o // //
de ltar mngon par rtogs pas bdag nyid kyi dngos grub kyi ro thob pa'am yid ches pa chen po grub nas /
da ni sems can rnams dbang bskur ba la sogs pas skal ba bskyed de gsang ba bshad par bya'o / /
de yang sngon du dkyil 'khor mnyes pa las dngos grub 'byung ba'i phyir byin gyis brlabs shing mchod pa'i dkyil 'khor la bstod par bya ste /
de nas bcom ldan 'das de bzhin gshegs pa thams cad kyis bcom ldan 'das rdo rje sems dpa' chen po la bstod pa zhes bya ba smos te /
chen po ni yod pa dang med pa'i yul dang /
gnyis dang gnyis med kyi rnam par rtog pa thams cad las 'das pa'i ye shes te sangs rgyas kyi sa'i de kho na nyid do / /
de'i phyir 'phags pa klu sgrub kyi zhal snga nas /
ngo bo nyid kyi rnal 'byor sgro 'dogs bral / /
gang gis bltas kyang de nyid mthong ba min / /
de yi yon tan gzhal bar mi nus kyang / /
rnam dag bstod pa blo yis nges pa brjod / /
ces gsungs pa'i phyir ro / /
phyogs tsam cig gis bstod pa brjod par bya ste /
gshin rje gshed po rab 'jigs pa / /
gti mug rdo rje'i ngo bo khyod / /
ston pa sangs rgyas kun rang bzhin / /
rdo rje'i sku la phyag 'tshal bstod / /
ces bya ba smos te /
gshin rje gshed po ni gti mug rdo rje ste /
dngos por 'dzin pa dang nyon mongs pa'i gti mug rab tu 'jigs par byed pa'o / /
gti mug rdo rje de dag kyang dbyer mi phyed pa'i ngo bo ste /
tsartsi ka ste khyod ces bya'o / /
ston pa ni bcom ldan 'das de spangs pa dang ye shes phun sum tshogs pa ste sangs rgyas so / /
de kun gyi rang bzhin ni tho ba rdo rje ste /
dbyer mi phyed pa'i rdo rje las sku'i rigs su mngon par snang ba rnams la phyag 'tshal ba ni lus ngag yid gsum gyi stobs ma lus pa ste /
dbyangs 'dzin pa'i don gyis na bstod pa'o / /
gshin rje gshed po rab 'jigs pa / /
phra ma rdo rje'i rang bzhin khyod / /
rdo rje thugs dang rab mtshungs pa / /
rin chen rdo rje phyag 'tshal bstod / /
ces bya ba smos te /
gshin rje gshed po ni phra ma rdo rje ste /
des nyon mongs pa'i phra ma rab tu 'joms par byed pa'o / /
phra ma chen po ni dbyer mi phyed pa'i don gyis na phra ma'o / /
de'i ngo bo ni phag mo ste khyod ces bya'o / /
rdo rje thugs ni zhe sdang rdo rje ste /
de dang rab tu mtshungs pa ni rdo rje dbyug pa'o / /
dbyer mi phyed pa'i rdo rje las rin po che'i rigs su gyur pa la phyag 'tshal ba dang bstod pa bya'o / /
'dod chags rdo rje'i ngo bo khyod / /
gshin rje gshed po rab 'jigs pa / /
rdo rje gsung dang rab mtshungs pa / /
rdo rje gsung la phyag 'tshal bstod / /
ces bya ba smos te /
gshin rje gshed po ni 'dod chags rdo rje ste /
nyon mongs pa'i 'dod chags rab tu 'jigs par byed pa'o / /
'dod chags chen po ni dbyer mi phyed pa'i don gyis ni rdo rje'o / /
de'i ngo bo ni rdo rje dbyangs can ma ste khyod ces bya'o / /
rdo rje gsung ni dbyangs te shes rab kyi pha rol tu phyin pa mchog nyid do / /
gtso bo de dang rab tu mtshungs pa ni pad+ma rdo rje'o / /
dbyer mi phyed pa'i rdo rje las gsung gi rigs su mngon par 'byung ba rnams la phyag 'tshal ba dang bstod pa bya'o / /
phrag dog rdo rje'i ngo bo khyod / /
gshin rje gshed po las kun pa / /
rdo rje sku dang rab tu mtshungs / /
phyag na ral gri phyag 'tshal bstod / /
ces bya ba smos te /
gshin rje gshed po ni phrag dog rdo rje ste /
nyon mongs pa'i phrag dog zad par byed pa las zhes bya'o / /
rigs gzhan yang 'grub par byed pas kun zhes bya'o / /
dbyer mi phyed pa'i ye shes ni rdo rje ste /
sku dang zhes bya ba ni sku'i rigs su mngon par bsdus pa'o / /
rab tu mtshungs pa ni rdo rje pad+ma'o / /
phrag dog chen po ni phrag dog rdo rje ste de'i ngo bo ni rdo rje go rI ma yin pa'i phyir khyod ces bya'o / /
phyag na ral gri ni phrin las mthar 'byin pa'i don te de la phyag 'tshal ba dang bstod pa bya'o / /
sangs rgyas kun gyi dngos po khyod / /
sangs rgyas thams cad gcig bsdus pa / /
sangs rgyas kun mchog gtso bo'i gtso / /
dkyil 'khor gtso la phyag 'tshal bstod / /
ces bya ba smos te /
sangs rgyas ni 'das pa dang ma 'ongs pa dang da ltar gyi'o / /
de kun gyi ngo bo ni bcom ldan 'das ma rdo rje phag mo ste ye shes kyi cha la khyod ces bya'o / /
sangs rgyas thams cad ni gti mug rdo rje la sogs pa'o / /
yab yum gnyis su med par snyoms par zhugs te bde ba'i ro lhan cig skyes pa gcig gi rang bzhin du bsdus pa'o / /
sangs rgyas kun gyi longs spyod rdzogs pa dang sprul pa ste mchog gi snying po'i ye shes sems dpa' ste /
de ni bcom ldan 'das kyi gtso bor gyur pa ste /
zhe sdang rdo rje bas kyang lhag pas na gtso bo'i gtso zhes bya'o / /
dkyil ni thun mong ma yin pa ste 'khor ni thun mong ngo / /
gtso bo ni mchog tu gyur pa'i zhe sdang rdo rje gshin rje gshed do / /
de la phyag 'tshal ba dang bstod par bya'o / /
yon tan gyi mngon par bstod pa de dag kyang yul 'os su rung bar byin gyis brlabs pa'i dkyil 'khor la bstod dgos pa'i phyir bcom ldan 'das rnams kyi skye mched byin gyis brlab par bya ste /
rdo rje mig dang /
rdo rje rna ba dang /
rdo rje sna dang /
rdo rje lce dang /
rdo rje lus dang /
rdo rje thugs zhes bcom ldan 'das kyis gsungs pa ni mig la sogs pa byin gyis brlab pa'i cho ga'o / /
zhes bya ba smos te /
mig rang bzhin med par mos pa byas pa las ri bong can gyi steng du yi ge k+ShiM bkod de /
de las skyes pa'i 'khor lo las yongs su gyur pa gti mug rdo rje dang 'dra ba'i sa'i snying po bskyed pa ni rdo rje mig go / /
rna bar zla ba'i dkyil 'khor gyi steng du yi ge dzr-iM las skyes pa'i rdo rje yongs su gyur pa las zhe sdang rdo rje dang 'dra ba'i phyag na rdo rje bskyed pa ni rdo rje rna ba'o / /
snar zla ba'i dkyil 'khor gyi steng du yi ge khaM las skyes pa'i rin po che yongs su gyur pa las phra ma rdo rje dang 'dra ba'i nam mkha'i snying po ni rdo rje sna'o / /
lce la zla ba'i dkyil 'khor gyi steng du yi ge g+haM las skyes pa'i pad+ma yongs su gyur pa las 'dod chags rdo rje dang 'dra ba'i 'jig rten dbang phyug bskyed pa'i rdo rje lce'o / /
dpral bar zla ba'i dkyil 'khor gyi steng du yi ge kaM las skyes pa'i ral gri yongs su gyur pa las phrag dog rdo rje dang mtshungs pa'i sgrib pa thams cad rnam par sel ba bskyed pa ni lus rdo rje'o / /
lhe'u snar zla ba'i dkyil 'khor gyi steng du yi ge saM las skyes pa'i rdo rje yongs su gyur pa las rdo rje 'dzin pa dang 'dra ba'i kun du bzang po bskyed pa ni yid rdo rje'o / /
bcom ldan 'das kyis gsungs pa ni tshad ma nyid de mi slu bar bya ba'i don to / /
mig la sogs pa byin gyis brlab pa ni bskyed pas chog pa ma yin gyi snying ga'i sa bon gyi 'od zer gyis skye mched kyi bcom ldan 'das spyan drangs te /
mchod pas cung zad mnyes par byas la gnyis su med par bya ba ni sngar bzhin no / /
cho ga zhes bya ba ni re zhig gsal bar byed pa'i don to / /
dkyil 'khor yongs su rdzogs par ma byas na gzhan smin par mi nus pa'i phyir dkyil 'khor brtsam par bya ste /
de yang las dang po pa'i shes pa 'jug pa ni de yang bya ba la rag las pa'i phyir ched du brjod pa dang thig dang tshon gyi cho ga brjod par bya'o / /
de nas yang dag bshad bya ba / /
'dod pa'i don kun sgrub byed pa / /
gshin rje gshed po nyid mtshungs pa / /
gshin rje 'jigs pa'i dkyil 'khor ro / /
zhes bya ba smos te /
de nas zhes bya ba ni tshig nges par 'byed pa dang rgyan no / /
thams cad mkhyen pa'i sku'i gtso bor gyur pas na yang dag go gsal bar bya ba'i don gyis bshad par bya zhes so / /
'di la dgos pa'i khyad par ci yod ce na /
ma smin pa smin par nus shing zhi ba la sogs pa 'dod pa'i don dang /
thun mong mchog gi dngos grub kun sgrub par byed pa'o / /
gal te de bzhin gshegs pas byin gyis brlabs pa nyid mthu dang ldan par rigs la /
gang zag gis byas pa la gong gi yon tan 'byung bar mi rigs so zhe na /
gshin rje gshed po nyid mtshungs pa / /
zhes pa smos te ye shes lnga dbyer med pa'i rang bzhin nyid do / /
de nyid kyi mthus mngon par rtogs pas byin gyis brlabs pa'i dkyil 'khor bdag la 'jug ste de mtshungs zhes bya'o / /
de'i phyir thams cad gsang ba las /
rten cing 'brel bar 'byung ba yi / /
rdzas kyi khyad par gang de la / /
sku gsung thugs kyis brlabs pa ni / /
sngags pa dpa' bo nus pa yis / /
ji lta ba bzhin 'byung ba ste / /
dper na mchod sdong grub pa yis / /
mthu yi bye brag de bzhin no / /
zhes 'byung ba nyid kyi phyir ro / /
dkyil 'khor de dag gi mtshan ma yang ci zhe na /
gshin rje zhes bya ba ni lnga'o / /
'jigs pa ni zad par byed pa'i don de gshed do / /
dkyil 'khor ni bshad zin to / /
ched du brjod pa dang ldan pa'i dkyil 'khor de dag kyang sta gon cho ga sngon du song bas nang par nyi ma 'char kar thig gdab par bya'o / /
skud pa sar pa legs bsgrims pa / /
legs pa'i tshad la mdzes pa yis / /
skud pa shes pas thig gdab pa / /
gshin rje tshogs kyi dkyil 'khor ro / /
zhes bya ba smos so / /
skud pa ni srad bu'o / /
sar pa ni smas pa dang nyams par ma gyur pa'o / /
legs pa ni lnga bsgril zhing 'jur ba la sogs pa med pa'o / /
bsgrims pa ni bu mo gzhon nu mas legs par bkal ba'o / /
legs pa'i tshad la zhes bya ba ni dkyil 'khor gyi nyis 'gyur la sgo'i nyi shu'i tshad do / /
mdzes pa ni 'jam pa la snum par bsgril zhing dri khyad par can gyis bsgos pa'i skud pa shes pas zhes bya ba ni shes rab can te mkhas pa'o / /
de yang ye shes kyi thig dang las kyi thig ste /
ye shes kyi thig ni sngar lngar bsgril ba'i dog pa kha dog lngar byas pa dag snod bzang po'i nang du go rims kyis bzhag ste /
yig 'bru lngar byin gyis brlabs la skud pas nam mkha' la gdab pa ni le'u bcu bzhi pa las gsal lo / /
las kyi thig gis dkyil 'khor gyi cha dgod pa yang le'u bcu bzhi pa las sgo ni dkyil 'khor brgyad cha la sogs pas bshad do / /
de ltar thig gdab pa ni gshin rje gshed lha bcu bdun pa'i tshogs kyi dkyil 'khor ro / /
de ltar thig gdab pa'i dkyil 'khor la tshon bri bar bya ste /
mtshan rnams thams cad rab rdzogs shing / /
bar chad thams cad rab nyams pa'i / /
zhi ba la sogs rab 'jug pa'i / /
dkyil 'khor 'khor lo'i cha byad la / /
rtse mo lnga dang mnyam ldan pa'i / /
las kyi rdo rje de la bri / /
zhes bya ba smos te /
mtshan ni sum cu rtsa gnyis rnams zhes pa'o / /
mtshan ni dpe byad bzang po brgyad cu ste de rab tu rdzogs pa'i rgyur gyur pa'o / /
shing zhes bya ba ni nges par 'byin pa'i rgyu'o / /
bar chad ni phyi dang nang dang shin tu gsang ba'i bar chad do / /
thams cad rab tu nyams par byed pa ni dkyil 'khor 'di'i byin gyis rlabs so / /
zhi ba la sogs pa ni rgyas pa la sogs pa gzhan yang ngo / /
dkyil 'khor 'di la rab tu 'jug pas rgyud thams cad kyi thogs pa med par rab tu 'jug par 'gyur ro / /
dkyil 'khor ni bcom ldan 'das rnams so / /
'khor lo la ni gzhal yas khang ngo / /
cha byad ni kha dog dang dbyibs so / /
rtse mo lnga ni phyogs re re ste 'jig tshogs kyi ri bo nyi shu 'joms par bya ba'i don to / /
mnyam ldan pa'i zhes bya ba ni mi mnyam pa med pa ste nor bu rin po che mu sa ra gal pa'i ri mo bzhin no / /
las ni sna tshogs rdo rje ste dbyibs so / /
de la bri zhes bya ba ni sta gon byas pa'i sa gzhi thig btab pa de la tshad dang mthun par bri'o / /
de dag gi kha dog dang bye brag kyang le'u bcu bzhi pa las /
shar du dkar bo chen po ste / /
zhes bya ba la sogs pa smos so / /
yang de nyid las /
de la phyag rgya dgod par bya / /
zhes bya ba ni 'di nyid de / /
rdo rje 'bar ba dkrigs pa yi / /
rdo rje de yi dbus su bri / /
'khor lo 'od kyis dkrigs bskor ba'i / /
'khor lo shar gyi phyogs su bri / /
'od kyi phreng ba mnyam 'phro ba'i / /
rin po che ni lho ru bri / /
pad+ma rA ga'i mdangs 'dra'i 'od / /
pad+ma nub kyi phyogs su bri / /
'od zer lnga dang mnyam ldan pa'i / /
ral gri byang gi phyogs su bri / /
shar lho'i mtshams su 'khor lo bri / /
lho nub rdo rje bri bar bya / /
nub byang pad+ma'i me tog ni / /
yu ba dang bcas kha dog gsal / /
'od kyi phreng ba mnyam 'phro ba / /
ut+pal ral gri byang du bri / /
shar gyi sgor ni tho ba bri / /
dbyug pa de bzhin lho yi sgor / /
'dam las skyes pa nub kyi sgor / /
byang du rdo rje ral gri'o / /
zhes bya ba smos te /
rdo rje 'bar ba ni 'od 'phro ba'o / /
dkrigs pa ni 'od kyi phreng ba'o / /
rdo rje ni de bzhin gshegs pa'i rdo rje ste /
sna tshogs rdo rje'i dbus su shar du phyogs par bri'o / /
'khor lo 'od kyi zhes bya ba ni 'od zer 'phro ba ste /
dkrigs pa ni 'od kyi phreng bas bskor ba'o / /
'khor ni chos kyi 'khor lo ste shar phyogs kyi ra'i dkyil du gtso bo'i mdun la phyogs par bri'o / /
'od kyi phreng ba ni sna tshogs pa'i 'od zer ro / /
mnyam 'phro ba zhes pa ni phyogs med par 'phro ba'o / /
rin po che zur brgyad pa ste lho'i phyogs kyi ra'i dkyil du gtso bo'i g.yas la phyogs par bri'o / /
pad+ma rA ga ni shin tu dmar ba'i mdangs so / /
de dang 'dra ba'i 'od 'phro ba ni pad+ma rab tu rgyas pa ste /
nub phyogs kyi rdo rje'i ra'i dkyil du gtso bo'i rgyab la phyogs par bri'o / /
'od zer ni dkar ser dmar ljang mthing ga ste lnga'o / /
de dang mnyam par ldan pa'i 'od 'phro ba ni ral gri 'bar ba'o / /
de byang phyogs su rdo rje ra'i dkyil du gtso bo'i g.yon la phyogs par bri'o / /
de ltar bzhi ni sor drug pa'i tshad do / /
shar lho'i mtshams kyi 'khor lo ni shar gyi 'khor lo dang mtshungs par bri'o / /
lho nub mtshams kyi rdo rje ni dbus kyi rdo rje dang mtshungs par bri bar bya'o / /
nub byang mtshams kyi pad+ma'i me tog ni yu ba ste rtsa ba dang bcas pa'o / /
de yang kha phye ba'i nang nas skyes pa rab tu rgyas pa na gsal ba'o / /
de dag thams cad kyang 'od kyi phreng ba gtso bo rnams dang mnyam par 'phro ba bri bar bya'o / /
ut+pal ni rtsa ba ste de las skyes pa'i ral gri byang shar mtshams su bri'o / /
de dag thams cad kyang gtso bo la mngon par phyogs shing sor bzhi pa'i tshad do / /
shar gyi sgor tho ba ni rtsibs nyi shu'o / /
dbyug pa rdo rjes mtshan pa de bzhin du lho'i sgor bri'o / /
mtsho'i 'dam las skyes pa ni pad+ma ste nub kyi sgor bri'o / /
byang du rdo rje yu ba can gyi ral gri sor lnga pa'i tshad tsam la sngar bzhin 'od rab tu 'khrugs pas dngos grub 'dod pa dang bar chad sel ba'i bye brag gis nang dang phyir mngon par phyogs pa dag bri bar bya'o / /
de dag thams cad kyang reg la ma reg pa ni rab tu ngo mtshar ba'o / /
de dag thams cad kyi mdog ni le'u bcu bzhi pa las phyag mtshan kun zhal dang mtshungs pa'i phyir ro / /
de dag bri ba'i thabs kyang /
las kyi cho ga mthong nas ni / /
zhes 'di nyid las byung ba nyid do / /
de ltar rdzogs pa'i dkyil 'khor byin gyis brlab par bya ba ni /
shes pas dkyil 'khor rdzogs pa la / /
zhes bya ba smos te /
shes pas zhes bya ba ni shes rab can bsnyen cing sgrub pa la rab tu rdzogs pa'o / /
dkyil 'khor rdzogs pa la zhes bya ba ni rnal 'byor bzhis yongs su smin par byas pa'o /
de ltar yongs su rdzogs pa'i dkyil 'khor la mchod pas mnyes par bya ba ni /
mchod pa khyad par 'phags pa ni / /
'dod pa'i yon tan lnga dag gis / /
'jigs pa med par mngon par mchod / /
ces bya ba smos te /
mchod pa ni dgyes pa bskyed par bya ba'i thabs so / /
de yang phyi dang nang dang /
gsang ba dang bla na med pa'o / /
khyad par 'phags pa ni ting nge 'dzin gyi mthu ma lus pa'i cho 'phrul lo / /
'dod pa'i yon tan lnga dag gis / /
zhes bya ba ni de dag thams cad kyi gzhi yang gzugs dang sgra dang dri dang ro dang reg dag tu mthun no / /
mchod pa'i dus su 'jigs pa med par bya ba ni dogs pa dang nges pa'i shes pa dang bral ba dang /
dngos por lta ba dang re ba dang bcas pa med pas mngon par mchod pa kho na'o / /
de bzhin gshegs pa thams cad kyi sku gsung thugs gshin rje gshed nag po'i rgyud bshad zin to / /
dkyil ni snying po ste 'khor ni len pa'o / /
chen po ni rgyu'i gtso bo'o / /
rim par phye ba ni dkyil 'khor gsal bar byas pa'i don to / /
gnyis pa ni dang po la ltos nas gzhag pa'o / /
nag po zhabs kyis bshad pa'i le'u gnyis pa gsal bar byas pa'o // //
dkyil 'khor chen po de dag kyang gsol ba ma btab par bri bar mi bya ste /
de ci'i phyir zhe na /
dngos grub ni bla ma la rag las shing de yang gsol ba btab pa las mngon par rnyed par bya ba'i phyir dang ma 'ongs pa'i 'gro ba rnams skal ba bzang po la bslab pa'i phyir dang /
de bzhin gshegs pa la gsol ba gdab par bya ste /
de yang bstod pa sngon du 'gro ba dag gis so / /
de'i phyir de nas bcom ldan 'das de bzhin gshegs pa thams cad kyis bstod pa'i rgyal po 'dis bstod nas zhes bya ba smos so / /
gsol ba btab pa zhes bya ba ni mchog tu gyur pa'i gtso bo de dag la ji ltar gsol ba gdab ce na /
gshin rje gshed 'jigs dkyil 'khor ni / /
dkyil 'khor kun gyi gtsor gyur pa / /
sdig pa thams cad 'joms pa yi / /
mgon pos dkyil 'khor bri bar mdzod / /
ces bya ba smos te /
gshin rje gshed smos par zad de 'jigs pa ni dgra rnams so / /
len par gyur pa rab tu thos pa na dkyil 'khor ro / /
dkyil 'khor kun gyi gtsor gyur pa ni 'dir dbang bskur ba'i sgrub pa pos dkyil 'khor thams cad kyi ye shes thob par gyur pas na'o / /
srog gcod pa la sogs pa'i sdig pa thams cad zad par byed pas na 'joms pa'o / /
mgon pos ni dkyil 'khor gyi bdag po dang tha mi dad pa'i rdo rje slob dpon no / /
dkyil 'khor ni sngar bshad pa bzhin bri bar mdzod ces bya ba'i tha tshig go / /
de nas rnal 'byor chen po rgyas par gsungs pa ni bdud rtsi myang ba dang dgug gzhug bya ba ste /
de nas bcom ldan 'das rdo rje 'dzin pa chen po nyid kyi sku gsung thugs las bdud rtsi myang ba'i cho ga nges par phyung ba /
oM AHhUM /
rdo rje lce yi sbyor ba yis / /
rdo rje can kun mnyes pa dang / /
rdzogs pa'i sangs rgyas thams cad gzhug /
ye shes 'byung gnas ngo bo nyid / /
dgug pa dang ni gzhug pa dang / /
bcing dang de bzhin dbang bya nyid / /
tho ba la sogs sngags bzhi yis / /
mnyam par bzhag pas rnam par bsgom / /
zhes bya ba smos te /
de nas bcom ldan 'das rdo rje ni ye shes lnga'i ngo bo nyid de bzhin gshegs pa lnga'o / /
de rnams kyi de'i bdag nyid 'dzin pa'o / /
chen po ni byang chub kyi sems rdo rje'o / /
nyid kyi sku gsung thugs rdo rje rnams las bdud rtsi zhes bya ba ni chos thams cad ro gcig pa'i byang chub kyi sems so / /
myang ba ni bdag nyid kyis te dngos su ste 'da' bar mi nus pas na dam tshig gi cho ga'o / /
nges par phyung ba zhes bya ba ni de'i bdag nyid bdag gis mngon par spros pa'o / /
de'i byin gyis brlab pa'i cho ga ni /
oM AHhUM /
chos thams cad skye ba med pa nyid ni a'o / /
skyes pa ma spangs pa o'o / /
skyes pa thams cad kyi rang bzhin chu zla lta bur rtogs pa ni ma'o / /
'di dag 'dus pa la oM zhes bya'o / /
chos thams cad gdod ma nas ma skyes pa ni AHste mtshan ma med ces pa'i don to / /
rang bzhin med pa las rang bzhin med pa'i chos rab tu phyung ste zad pa med pa'i chos thams cad ngo bo nyid rgyu med pa ste ha'o / /
rnam par dpyad pas dpyad pa nyid mngon par spangs pa ni chos thams cad kyi ngo bo nyid de u'o / /
de'i phyir 'di ltar smon pa'i dngos po nyid pas sgyu ma lta bu'o / /
'di rnams 'dus pa ni hUM ngo / /
bdud rtsi rnam pa lnga nye bar spyod pa ni de'i don gyis dam tshig las 'da' bar mi nus pa ste /
de byin gyis brlab pa'i sngags kyis ngo bo nges par phyung ba'o / /
de'i phyir oM AHhUM gis byin gyis brlab pa'o / /
de myang ba'i thabs ni lce mi dmigs pa'i sbyor bas yi ge hUM las skyes pa'i rdo rje dkar po rtse lnga pa khong seng can bskyed par bya'o / /
de ni rdo rje lce zhes bya ste 'od zer sbu gu'i dbyibs kyi sbyor bas rdo rje can kun mnyes par bya'o / /
yang na rdo rje ni me long lta bu dang mnyam pa nyid dang so sor rtog pa dang bya ba nan tan no / /
chos kyi dbyings rnam par dag pa'i ye shes so / /
de'i phyir dpal gsang ba 'dus pa las kyang rgyu lnga rdo rje zhes gsungs so / /
de la yod pas rdo rje can no / /
ye shes kyi bdag nyid can ni de bzhin gshegs pa lnga ste de rnams thams cad rdo rje can no / /
thams cad kyi sgras ni rigs thams cad kyi yongs su gzung ngo / /
de yang bdag gi bla ma'i zhal nas ni ma lus pa'i 'jig rten gsum na bzhugs pa'i sangs rgyas 'khor dang bcas pa thams cad rang gi lus la bcug ste bdud rtsi myang ba bya'o zhes gsungs so / /
bdud rtsi sgrub pa gsungs pa ni /
rdzogs pa'i sangs rgyas thams cad bzhugs / /
zhes bya ba ste /
de yang rlung dang me dang thod pa la gnas pa'i pad+ma'i snod du dbus dang phyogs kyi bye brag gis /
bi mu shur ma dang /
d+ha ha na g+ho ku kha rdo rjes brgyan pa byas dag pa 'od zer gyis bskyod cing spangs pas rab tu zhu nas oM gyi 'od zer gyis bkug pa'i rigs lnga'i rdo rje dang bcas pa gcig tu zhugs par byas te byin gyis brlab pa'i don to / /
dam tshig gi dkyil 'khor rdzogs pa la ye shes kyi dkyil 'khor yongs su gzhug pa ni / /
ye shes 'byung gnas zhes bya ba smos te / /
ye shes rnam pa lnga'i don to / /
ye shes kyi dkyil 'khor la ngo bo nyid ces bya'o / /
dam tshig gi 'khor lo dang mthun pas kyang ngo bo nyid do / /
thugs ka'i sa bon gyi 'od zer gyis spyan drangs la bgegs bskrad par bya ba ste /
dgug par bya ba ni dkyil 'khor dang nye ba nyid du spyan drangs pa'o / /
gzhug pa ni dkyil 'khor nyid du'o / /
bcing ba ni dam tshig dang gnyis su med pa'i g.yo ba'i ngo bo'o / /
dbang zhes bya ba ni dgyes pa bskyed pa nyid do / /
tho ba la sogs zhes bya ba ni le'u bcu pa las shes par bya'o / /
sngags ni gong du bshad pa la dzaHhUM baM hoHlhag pa nyid du brjod par bya'o / /
bzhi yis zhes bya ba ni dbyug pa dang /
pad+ma dang ral gri'o / /
mnyam par gzhag pa ni dkyil 'khor gyi bdag po'i nga rgyal te /
rnam par bsgom pa ni tho ba la sogs pa'i nga rgyal 'dzin pa nyid kyis so / /
de lta bu'i dkyil 'khor gyi chogs de dag kyang gang la gnas te gang la bsgom par bya zhe na /
ma he rdo rje gdan nyid la / /
dkyil 'khor gtso bo rnam bsgom bya / /
zla ba'i dkyil 'khor dbus gnas pa / /
gti mug rdo rje rnam bsgom bya / /
rta bdun ldan pa'i dbus gnas par / /
phra ma zhes bya rnam bsgom bya / /
dkyil 'khor dmar po'i dbus gnas pa / /
'dod chags rdo rje rnam bsgom bya / /
las kyi dkyil 'khor dbus bzhugs pa / /
rdo rje las ni bsgom par bya / /
zhes bya ba smos te /
dkyil 'khor gyi gtso bo ni ma he ser skya'am sngon po ste kha lho phyogs su bltas pa dag ni rdo rje gshin rje gshed kyi gdan no / /
zla ba'i dkyil 'khor gyi dbus su gti mug rdo rje'o / /
rta bdun dang ldan pa ni bdun gyi bdun dang ldan pa ste nyi ma'o / /
de'i dbus su phra ma rdo rje'o / /
dkyil 'khor dmar po nyi ma ste de'i dbus su 'dod chags rdo rje'o / /
rdo rje las ni dkyil 'khor ljang gu las kyi rigs te de nas yang nyi ma'i dkyil 'khor ro / /
de'i dbus su rdo rje las so / /
zhi ba gti mug rdo rje ste / /
rgyas pa de bzhin phra ma yis / /
'dod chags rdo rje dbang du byas / /
rdo rje las kyi thams cad du / /
zhes bya ba ni le'u dang po las gsal bar bshad do / /
gal te 'dir smos pa la dgos pa med do zhe na /
bsgom pa'i zhar las byung ba'i phyir dang /
las sbyor gyi sngon du rigs kyi bsnyen pa 'gro ba'i phyir ro / /
da ni rnal 'byor pa mtshan ma thob pa phyag rgya chen po'i dngos grub sgrub mi nus pa la mig sman la sogs pa'i dngos grub gsungs pa ni /
rdo rje las kyi sbyor ba yis / /
mi yi tshil bu thod par gzhag /
de bzhin mi skras sdong bu bya / /
dur khrod dag tu du ba bsgrub / /
mig smin dag ni de bzhin du / /
mig sman las kyis bsgoms pa la / /
las kyi bzlas pa'i sbyor ba yis / /
mig sman 'di ni 'grub par 'gyur / /
zhes bya ba smos te /
rdo rje las kyi sbyor ba zhes bya ba ni tshogs bsags pa sngon du 'gro bas srung ba'i 'khor lo dang ldan pa'i nang du raM las bskyed pa'i nyi ma'i dkyil 'khor gyi steng du yi ge d+ha sa rab tu brgyan par bya'o / /
de la ral gri 'bar bas rab tu brgyan pas rdo rje las rig pa dang bcas pa bskyed par bya'o / /
de nas /
a pradz+nyA d+h+r-ika hUM hUM phaT phaT bsnyen pa 'bum bya'o / /
mi'i tshil bu ni lcags kyi snod du legs par bzhu ba dag go / /
rtse mo can gyis phug pa dang /
steng du btags pa dang /
mtshon gyis phog pa'i mi'i thod par mi'i tshil bu blugs la gzhag par bya'o / /
de bzhin du mi de'i skra dang a rga'i ras bal dang lhan cig tu gzhag ste me sbar ba'i sdong bu bya'o / /
dur khrod kyi gnas dag tu mi'i thod pa de dang mtshungs pa ste bkab ste me sbar la dud pas bsdus la thod pa der gzhag go / /
yang las kyi rdo rje bsgoms te /
zla ba'i nag po'i gnam stong gi nub mo la lag pa g.yon pas steng du kha bkab ste ji srid du 'bar ba de srid du bzlas te /
mig la bskus pa tsam gyis gang gis kyang mi mthong bar 'jig rten gsum du spyod par 'gyur ro / /
du ba yis ni sa la spyod par 'gyur ro / /
dro ba yis ni sa bla'i 'jig rten thams cad la nye bar spyod pa'i thabs so / /
da ni rkang byug bsgrub par bya ste /
khrag dang gur gum gzung byas nas / /
rkang pa byug pa bsgrub par bya / /
rdo rje las kyi sbyor ba yis / /
rkang pa byug pa 'grub par 'gyur / /
zhes bya ba smos te /
khrag ni rang gi ste srin lag go / /
gur gum ni b+ha ga las skyes pa'i khrag go / /
de yang sngon gyi gnas su gzung bar byas nas rkang pa'i byug pa bsgrub par bya ste /
rdo rje las kyi rnal 'byor gyis gnam stong gi dus su gong gi rdzas sngon du song ba'i snod du bcug ste kha bkab la bsnyen pa khri'i sbyor bas rkang pa la byugs pa tsam gyis yang bar nus shing nyi ma gcig la dpag tshad brgyad cu rtsa gnyis su phyin par 'grub par 'gyur ro / /
da ni ri lu bsgrub par bya ste /
bdud rtsi lnga ni mnyam pa la / /
sha lnga dang ni ldan pa yis / /
lcags gsum du ni bcug byas nas / /
las kyi sbyor bas 'grub par 'gyur / /
zhes bya ba smos te /
bdud rtsi lnga ni bai ro tsa na dang /
bi shwa dang /
shu kra dang /
rak+ta dang /
a kro te ka dang rnams so / /
sha lnga ni mi sha dang /
glang po che'i sha dang /
ba glang gi sha dang /
rta'i sha dang /
khyi'i sha rnams so / /
de dag gi tshad mnyam pa na tsa na ka'i rus pa'i tshad tsam mo / /
lcags gsum ni gser dang /
dngul dang /
zangs rnams so / /
de gsum yang cha mnyam pa ste srang bzhi'o / /
de yang man cha'i ri lu bcings pas thub par dril te zla ba gzas gzung ba'i dus su rdo rje las kyi rnal 'byor gyis lag pa g.yon pa'i steng du gzhag ste g.yas pas kha bkab la /
bzlas pa'i sbyor bas ji srid du 'bar ba de srid du sgrub na 'grub par 'gyur te /
de nas khar bcug pa tsam gyis ji srid du 'gro ba der bsams pa tsam gyis 'gro ste nus pa thogs pa med do / /
da ni ral gri bsgrub par bya ste /
kan ta'i lcags kyi ral gri ni / /
las kyi sbyor bas bsgrub par bya / /
las kyi rdo rje sbyor ba yis / /
las kyi ral gri 'grub par 'gyur / /
zhes bya ba smos te / /
kan ta ni gzhon nu gdong drug gi sa bon rdzogs pa'i lcags bzang po'i ngo bo las ral gri brdungs te /
tshogs bsags pa sngon du song ba'i srung ba'i khang par pad+ma'i steng du a las skyes pa'i zla ba'i dkyil 'khor la yi ge d+hi ser po bkod do / /
de las gser las byas pa'i mda' gzhur gyur nas de las skyes pa'i gzhon nu gdong drug sku mdog gser btso ma'i kha dog lta bu dang /
dkar po gnyis dang /
rab tu dmar ba gnyis dang /
mthing nag ni nam mkha' la lta ba'i zhal te /
shes rab ral gri mda' gzhu 'dzin pa'i phyag dang ldan pa bsgoms la las kyi ral gri sor brgyad pa lag tu thogs te /
oM ka la rU pa hUM zhes bya ba'i sbyor bas bsgrub par bya'o / /
de nas lag tu thogs te gar 'dod pa der bstan pa tsam gyis mngon spyod nus so / /
'jig rten gsum ni gnas pa dag la khros kyang mi rgol lo / /
de yang las kyi rdo rje'i nga rgyal gyi sbyor bas las kyi ral gri yang 'grub par 'gyur ro / /
gzhan yang zhe sdang rdo rje'i sbyor bas gter gyi bdag nyid las rdo rje'i rig pa 'dzin pa bsgrub pa'o / /
gti mug rdo rje'i sbyor bas dngul gyi 'khor lo la 'khor lo'i rig pa 'dzin pa bsgrub pa'o / /
phra ma rdo rje'i sbyor bas rin po che margad cha dgu pa las rin po che'i rig pa 'dzin pa bsgrub pa'o / /
'dod chags rdo rje'i sbyor bas zangs dang pad+ma la pad+ma'i rig pa 'dzin pa bsgrub po / /
ral gri'i rdo rje sbyor bas rgyud gzhan las 'byung ba'i dngos grub kyang bsgrub par bya'o / /
de bzhin gshegs pa thams cad kyi sku gsung thugs gshin rje gshed nag po las zhes bya ba ni bshad zin to / /
thabs sna tshogs pa ni las te bya ba ni lha'i ngo bo nyid kyi sbyor ba mchog go / /
bsgrub bya tha dad pas ni rim pas phyed pa'o / /
gnyis las ltos nas gsum pa ste le'u gsum pa'i bshad pa nag po zhabs kyis rgya cher gsal bar byas pa'o // //
de ltar dngos grub kyi las kyi sbyor ba bshad nas /
da ni gzhan thams cad drag po la gzhug pa'i sbyor bas bdag nyid la gzhug par bya ba'i phyir 'khor lo'i le'u bshad par bya ste /
de nas bcom ldan 'das de bzhin gshegs pa thams cad kyis bcom ldan 'das rdo rje 'dzin pa chen po la bstod pa'i rgyal po 'dis bstod nas gsol ba btab pa /
las kyi dbye ba'i rab dbye la / /
sems can 'jug pa ji ltar 'gyur / /
rdo rje chen pos bshad du gsol / /
nyon cig ye shes chen po rnams / /
zhes bya ba smos te /
bstod pa'i rgyal po ni sngar bzhin no / /
de dang 'brel pa'i tshig ni 'og nas 'byung ba'i tshig gis gsol ba btab pa'o / /
las kyi dbye ba ni dam tshig ste zhi ba dang rgyas pa dang dbang dang drag po dang dgug pa dang bcing ba dang bsad pa'o / /
rab tu dbye ba ni thams cad kyi bye brag gis re re zhing sna tshogs pa'o / /
sems can ni ma rungs pa dang /
btang snyoms dang mnyam pa la 'jug pa ji ltar 'gyur /
dbyer mi phyed pa'i rdo rje chen po thugs su chud pa'i thams cad mkhyen pa khyed kyis ji ltar nus pa dang ldan pa bshad du gsol /
thun mong ma yin pa'i 'khor so so dag dang bye brag tu nyon cig ces smras te /
sangs rgyas kyi ye shes yon tan rgya mtsho dang ldan pa rnams yid la byos shig ces bya ba'i don to / /
de nas rdo rje 'dzin dkyil 'khor thams cad kyi bdag por gyur pas rgyal po ste /
las ni zhi ba la sogs pa thams cad rab tu grub pa gdul bya'i nyes pa kun gso ba'i bdag nyid kyis 'og nas 'byung ba 'di skad kyi tshig gsungs so / /
de nas bcom ldan 'das de bzhin gshegs pa thams cad kyi thugs rdo rje nyid kyi mthus phyag 'tshal zhing mchod pa byas nas /
bcom ldan 'das la lan gsum bskor ba byas te yang dang yang du phyag 'tshal nas bcom ldan 'das nyid kyi gsung nyan to / /
zhes bya ba ni sgra ji bzhin pa las lhag par gyur pa'i don med do / /
de nas rdo rje 'chang rgyal pos gsol ba btab pa'i don gsungs pa ni /
dbang du bya ba'i 'khrul 'khor bstan / /
gshin rje 'khor lo 'khor lo'i mchog /
ma byung 'byung bar mi 'gyur ro / /
zhes bya ba smos te dbang du bya ba ni bud med la sogs pa'o / /
'khrul pa ni sngags te yab rgyal po nyid do / /
bzlas pa'i nus pa ni 'khor bar 'byung bas mthu thun mong ma yin par bstan to / /
gshin rje 'khor lo ni lto ba'o / /
'khor lo gnyis pa ni legs par bkod cing bris pa'o / /
mchog ni dmigs pa khyad par du gyur pas byin gyis brlabs pa'o / /
ma byung ba ni sangs rgyas rab bdun te gzhan la'o / /
zhing dag pa'i bstan pa la sangs rgyas par 'dod pa dag gis byams pa'i bstan pa la yang 'byung bar mi 'gyur ro / /
de ci'i phyir zhe na /
gsang sngags ni nyon mongs pa lam du khyer ba'i phyir ro / /
bud med dbang du bya ba dang / /
bsrung ba'i don du de bzhin du / /
zhi ba'i ro tsa nas bzung ste / /
grog de bzhin shing shun la / /
'khor lo gnyis ni mnyam bris la / /
na ma na mas mtha' brten la / /
gnag dang spu can ma yin pa'i / /
kham phor gnyis ni kha sbyar te / /
mar dang sbrang rtsis bkang ba gzhug /
skud pa dkar pos kham phor bcing / /
shar du mngon par phyogs pa yis / /
me tog dkar pos dus gsum gtor / /
gshin rje mthar byed chu shel 'dra / /
bdag nyid bsgoms nas mdun du dgod / /
zla ba'i dkyil 'khor la gnas pa'i / /
bsgrub bya bltas nas dbang bskur bya / /
bdud rtsi lnga yis gang ba yi / /
bum pa dkar po zla ba 'dra / /
sangs rgyas du mas dbang bskur ba / /
bltas dang sngags kyi bzlas pa brtsam / /
oM che ge mo na ma hrIHSh+T+w+a-iaHwi kr-i tA na na hUM hUM phaT phaT de ba dat+ta ya shIn+taM ku ru swA hA /
zhes bya ba smos te 'dir bud med dbang du gyur pa ni sems zhi bar gyur pa la bya'o / /
skyes pa dbang du bya ba la ni khyad par gyi rdzas b+ha ga las byung ba'i gur gum gyis bya'o / /
gzhan gyi gdug pa'i sbyor ba thams cad ni zhi ba'i 'khor lor zhi bar nus pas ni bsrung ba'i don du yang 'gyur ro / /
de bzhin du zhi ba'i 'khor lo bri ba la ni khyad par gyi rdzas ro tsa na ste rdul dang klad pa gang yang rung bas bya'o / /
'khor lo de dag kyang gro ga'am smyug ma'i shun pa sor bcu drug pa'i 'khor lo gnyis kha sbyar te /
steng 'og gi yi ge dang lcags khang dang 'khor yug mnyam pa bris te na ma dang ming spel bas na mas mtha' rten bya'o / /
gnag pa dang yu ba dang rtsa ba can ni lhag par gyur pa ste zhi ba'i las mi 'grub po / /
de ma yin pa'i kham phor zlum zhing byil ba lhung bzed kha bregs pa lta bu so ma btang ba gnyis kha sbyar te mar dang sbrang rtsis bkang la der 'khor lo gzhug par bya'o / /
skud pa ma spyad pa dang ma rmas pa dkar pos rgya gram du kham phor bcings te mdud pa med par byas la /
'gan stan dkar po gso ras kyis bkang ba'i steng du bzhag ste rkang pa rtswa ku sha la mnyam par gnas nas zhi ba'i sems kyis kha shar du mngon par phyogs pas me tog spang rgyan dkar po la ga pur gyis bsgos te /
nyin lan gsum mtshan lan gsum du dus drug tu gtor ro / /
tshogs bsags pa sngon du song bas bsrung ba mtshams kyi 'khor lo'i nang du bdag nyid gshin rje mthar byed a las skyes pa'i zla ba'i dkyil 'khor gyi steng du k+ShaM dkar po yongs su gyur pa las rdo rje rtse lnga pa dkar po de las skyes pa chu shel dang zla ba'i dkyil 'khor dang 'dra ba'i bdag nyid bsgoms nas /
mdun du maN+Dal dkar po ga bur gyis byugs pa'i steng du 'khor lo bkod la / /
'khor lo a las skyes pa'i zla ba'i dkyil 'khor kha sbyor du bsams la der gnas pa'i bsgrub bya yid kyis bltas nas dbang bskur bya ste /
bdud rtsi rnam pa lnga dang 'o ma bsres pa'i khu ba la tsan+dan dkar po'i bdar bu bdar nas gang bar byas pa'i bum pa dkar po byin gyis brlabs te bum pa chus bkrus zhing dbang bskur bar bya'o / /
gzhan yang bum pa dkar po zla ba 'dra ba'i rdzogs pa'i sangs rgyas du mas thogs te dbang bskur zhing khrus byed par yid kyis bltas nas sngags kyi bzlas pa khri'i bar du bya'o / /
'di dag gis ni zhi ba'i dam tshig gi cho ga gsungs so / /
da ni rgyas pa'i dam tshig bshad par bya ste /
skyes pa zhi ba'i gur gum gyis / /
bri bya de bzhin rgyas pa yang / /
'khor lo gnyis ni kha phye yis / /
swA hAs ming ni brgyan pa yi / /
bsgrub bya'i ming ni bris byas la / /
mar dang sbrang rtsis bkang ba yi / /
kham phor kha sbyor nang du gzhug /
skud pa ser pos bcings nas ni / /
me tog ser pos dus gsum gtor / /
byang du kha bltas mdog ser ba'i / /
gshin rje gshed du bdag nyid dmigs / /
bsgrub bya zla ba ser nag la / /
bum pa ser pos bkrus byas nas / /
dbang bskur bar ni bsgom byas la / /
spros la rgyas pa'i bzlas pa bya / /
oM hrIHSh+T+r-iHwi kr-i tA na na hUM hUM phaT phaT swA hA /
de ba dat+ta puSh+Ti ku ru swA hA /
bau Sh+Ta kyang rung /
oM hrIHSh+T+r-iH wi kr-i tA na na hUM hUM phaT phaT bau Sha Ta na maHde ba dat+ta s+ya ba shaM ku ru bau Sha Ta na maH'di ni bcom ldan 'das kyis rgyas pa'i cho ga gsungs so zhes bya ba smos te /
sdig pa ma zhi na bsod nams mi rgyas pa'i phyir zhi nas rgyas pa'i las brtsam pa'i phyir rgyal po stod g.yogs kyi ras la sor bcu drug po'i tshad 'khor lo gnyis mnyam par byas te /
swA hAs ming brgyan par byas pa'i bsgrub bya'i ming 'khor lo la bris la kham phor gru bzhi pa khyim bdag gi gdan lta bu gnyis kha sbyar la de'i nang mar dang sbrang rtsis bkang ste dkyil 'khor lo gzhug par bya'o / /
skud pa ma rmas shing ma nyams pa ser po gur gum gyi dris bsgos pas bcings la mdud pa med par byas nas rtse mo nas gung mo dang /
mthe bong gis bzung ste tsam pa ka gur gum gyis byugs pa'i me tog ser pos nyin lan gsum mtshan lan gsum ste dus drug gam gsum du gtor ro / /
lho phyogs su 'gan stan a shwat+p+ra'i lo ma ser pos bkang ba'i steng du 'dug ste /
tshogs bsags pa sngon du 'gro ba'i srung ba'i 'khor lo'i nang du raM las nyi ma'i dkyil 'khor gyi steng du swa las rin po che de las mdog ser po gshin rje gshed du bdag nyid dmigs la /
bsgrub bya yang raM las zla ba'i dkyil 'khor kha sbyar gyi nang na gnas pa yid kyis bltas la /
bdud rtsi rnam pa lnga dang sbrang rtsi dang gur gum gyis gang bar byas pa'i bum pa ser po byin gyis brlabs la dbang bskur te /
bkru bar bya zhing rdzogs pa'i sangs rgyas du mas kyang bum pa ser po thogs te dbang bskur zhing bsod nams bsgrub par byas la rang gi rigs kyi bdag po spros la bsgrub bya'i lus la bcug ste yang dag par mchod pas bsod nams dang gzi mdangs ma lus par rgyas par bsam mo / /
de nas rgyas pa'i bzlas pa khri bya'o / /
'di dag gis ni 'khor los sgyur ba'i rgyal po dang bsod nams mnyam par gyur to / /
'di ni bcom ldan 'das kyis rgyas pa'i cho ga'i dam tshig gsungs so / /
da ni dbang gi dam tshig bshad par bya ste /
gro ga'am ras la rgya skyegs kyi / /
khu ba'am tsan+dan dmar po'am / /
srin lag gi ni khrag kyang rung / /
yi ge ho yis brten pa yi / /
'khor lo gnyis ni mnyam par bri / /
'khor lo nag sogs bral ba yi / /
kham phor gnyis ni kha sbyar du / /
mar dang sbrang rtsis bkang bar gzhag /
skud pa dmar pos bcings byas la / /
nub phyogs su ni kha bltas nas / /
me tog dmar pos mchod par bya / /
bdag nyid gshin rje mthar byed pa / /
kha dog dmar po cher 'bar ba / /
zla ba dmar po la gnas pa'i / /
bsgrub bya yang ni rnam bsam bya / /
rang gi lus las byung ba yi / /
'od zer dmar po'i lcags kyu yis / /
bsgrub bya bkug par bsam par bya / /
sngags ni spro zhing khri bzlas pas / /
des ni bsgrub bya nyams gyur nas / /
rkang pa gnyis su lhags nas ni / /
gos bral skra ni bshig 'gyur ba / /
rnam par bsams la bzlas pa brtsam / /
gal te dbang du ma gyur na / /
mar la sogs pa'i bral bcas pa'i / /
du ba med pa'i seng ldeng mes / /
'khor lo de ni sgrub pos bsro / /
oM hri'iHSh+T+r-iHwi kr-i tA na na hUM hUM phaT phaT /
ho de ba dat+ta s+ya /
ya dzanya dat+ta ba shaM ku ru ho /
oM hri'iHSh+T+w-iHwi kr-i tA na na hUM hUM phaT phaT bau ShaT /
de ba dat+ta s+ya bA sha ma nA ya bau ShaT ces bya ba smos so // //
bam po gsum pa /
de ltar bsod nams ma rgyas na /
gzhan dbang du bya bar mi nus pas bsod nams rgyas pas gzhan dbang du bya ba ni 'khor lo'i rgyu gro ga'am smad 'tshong ma'i sham thabs kyi ras la rgya skyegs sar pa'i khu ba'am /
yang na tsan+dan dmar po sngar khu ba la bdar ba dag gam srin lag g.yon pa'i khrag nyi shu gsum la phyung ba dag kyang rung ste yi ge ho dang brten zhes bya ba ni bsgrub bya'i ming dang spel ba'o / /
'khor lo gnyis ni gzhi gcig la yi ge dang khor yug dang bcas pa mnyam pa'o / /
bri ba ni dgongs mo'i dus so / /
'khor lo la dkar nag la sogs pa dang rang gi dri ma dang bral bar bya'o / /
kham phor zla gam gyi dbyibs su byas pa gnyis so btang ste ma tang ga'i rtsi btang la kha sbyar ba'i nang du mar dang sbrang rtsis bkang ste de'i bar du 'khor lo bcug la gzhag go / /
skud pa dmar pos skud pa lu gu rgyud du sbrel bas rgya gram du bcing ba byas la /
shar gyi phyogs su 'gan stan dmar po'i nang du tsher ma lcags kyu yod pa'i 'dab ma brdzangs la /
nub kyi phyogs su kha bltas pa de'i phyogs su 'dug par bya'o / /
skyer pa'i 'brum bu'am me tog dmar pos nyin lan gsum mtshan lan gsum ste dus drug gam gsum du dbang du bya ba'i yid kyis mchod par bya'o / /
bdag nyid tshogs bsags pa sngon du song bas srung ba'i 'khor lo'i nang du raM las nyi ma ma las pad+ma de las skyes pa'i gshin rje mthar byed kha dog dmar po rab tu 'tsher bar bsgom mo / /
mdun du ra las skyes pa'i zla ba dmar po gnyis kyi mdun du gnas pa'i bsgrub bya blo'i rnam par bsam par bya'o / /
rang gi lus kyi ba spu'i bu ga las byung ba'i 'od zer dmar po lcags kyu'i dbyibs lta bu 'dod chags rdo rje la sogs pa'i khro bo'i tshogs lag na lcags kyu dang zhags pa thogs pas bsgrub par bya ba'i snying phug ste /
yid kyis dngos su bkug la 'khor lo la thim par bsam par bya'o / /
de nas sngags bzlas pa'i ngag las 'od kyi tshogs 'phros pas ji srid khri'i bzlas pa byed kyi bar du 'od zer des bsgrub bya'i spyi gtsug nas rkang pa'i mthil du 'phros pas mdangs nyams par gyur nas mdangs thams cad rkang pa'i mthil gnyis su lhags par bsam mo / /
de nas bsgrub bya de dag kyang gos dang bral zhing skra rab tu bshig pa mdog thal skyar gyur pa dag rnam par bsams la bzlas pa gnyis la brtsam par bya'o / /
gal te dbang du ma gyur na mar dang sbrang rtsi dang kham phor la sogs pa dang bral bar byas te /
du ba med pa'i seng ldeng gi sol ba'i mes 'khor lo de dag gi sgrub pos sngags gnyis dang ldan pas ni nang nub tu bsro bar bya'o / /
'di dag gis ni srid pa'i rtse mo man chad dbang du 'gyur ro / /
'di ni bcom ldan 'das kyis dbang du bya ba chen po'i cho ga'i dam tshig gsungs so / /
da ni dgug pa'i sbyor ba bshad par bya ste /
dur khrod ras sam yang na ni / /
rang 'byung gis bskus ras la ni / /
khrag dang rgya skyegs bsres pa yis / /
'khor lo gnyis ni mnyam bris la / /
yi ge dza dang yi ge hris /
ming ni rnam par brten byas la / /
btsun mo yi ni pad+ma'i snod / /
kha sbyor nang du bcug byas te / /
skud pa dmar pos bcing byas la / /
me tog dmar pos mchod par bya / /
bdag nyid gshin rje mthar byed pa / /
nub ka'i nyi ma 'dra ba bsam / /
lcags kyu dmar pos bkug pa yis / /
bsgrub bya dag ni rnam bsgom bya / /
snying la lcags kyus brgyab nas ni / /
ske nas zhags pas bcing bya ste / /
gcer bu skra ni ma bcings pas / /
rlung gi dkyil 'khor sbyor ba yis / /
yi ge dmar po'i steng 'dug la / /
rdzas lnga yis ni bkrus byas te / /
'ongs pa ru ni bsam par bya / /
gal te bsgrub bya mi 'ongs na / /
seng ldeng gi ni me btang la / /
der ni bzlas pa brtsam par bya / /
brtul zhugs can gyis 'khor lo bsro / /
de la gzugs de bsam par bya / /
oM hrIHSh+T+r-iHwi kr-i tA na na hUM hUM phaT phaT /
hri a mu ki A kAR+Sha ya hri /
oM hrIHSh+T+r-iHwi kr-i tA na na hUM hUM phaT phaT dza de ba dat+ta A kAR+Sha ya dzaHzhes bya ba smos te /
de ltar dbang du ma 'dus na dgug par mi nus pa'i phyir te dbang du byas nas dgug par bsam par bya ste /
dur khrod kyi gos ni ro'i ras so / /
de ma rnyed na rang byung gis smad 'tshong ma'i sham thabs kyi ras la bskus la /
rang byung gi khrag dang rgya skyegs kyi khu ba phyed phyed du bsres pas 'khor lo gnyis kyi lte ba dang rtsibs dang khor yug tu mnyam par sprod pa bris la /
yi ge dza dang yi ge hris ming dbus na gnas pa'i tha ma rnam par brten par byas la /
btsun mo ni bud med de /
pad+ma'i snod ni thod pa'o / /
de kha sbyar ba'i nang du 'khor lo bcug la skud pa dmar po gnyis bsgril bas rgya gram du bcing bar byas la /
klu ka la sogs pa'i me tog dmar pos nyin lan gsum mtshan lan gsum dus drug gam dus gsum du mchod par bya'o / /
tshogs bsags pa sngon du song ba'i srung ba'i 'khor lo'i nang du yi ge raM las nyi ma'i dkyil 'khor /
de'i steng dzaM las pad+ma yongs su gyur pa las bdag nyid gshin rje mthar byed pa mdog nub ka'i nyi ma dang 'dra ba dmar ser du bsgoms te /
snying ga'i sa bon gyi 'od zer dmar po lcags kyu 'dra bas bkug pa'i bsgrub bya dag ni rnam par bsgom par bya'o / /
de nas khro bo lag na lcags kyu dang zhags pa thogs pa spros te bsgrub bya'i snying ga nas lcags kyu brgyab ste ske nas zhags pa dmar pos bcing ba byas te /
bsgrub bya de yang skra ma bcings par grol ba yaM las bskyed pa'i rlung gi dkyil 'khor ba dan gyis g.yob cing phyar ba'i sbyor ba byas pa'i steng du a las skyes pa'i seng ge dmar po la zhon pa'am steng du 'dug par bsams la dam tshig gi rdzas rnam lngas bdag nyid bkru bar bya ste sngags bzlas pas rlung gi dkyil 'khor gyis bteg nas myur ba nyid du ni 'ong bar bsam par bya'o / /
sngags khri bzlas kyang gal te bsgrub bya mi 'ong na /
seng ldeng gi me mngag la sgrub pa po brtson 'grus kyi brtul zhugs can gyis 'khor lo dus thams cad nas thams cad du bsro zhing der bzlas pa gnyis pa brtsam par bya'o / /
'khor lo de la bsgrub bya de nyid dngos su bsams na /
u ma de nyid kyang 'gugs par 'gyur ro / /
'di ni bcom ldan 'das kyis dgug pa'i cho ga gsungs pa'o / /
da ni rengs par bya ba'i dam tshig bshad par bya ste /
dur khrod gos la mkhas pas ni / /
yung ba yi ni khu ba yis / /
'khor lo gnyis ni mnyam par bri / /
yi ge laM gyis brten pa yi / /
bsgrub bya'i ming ni bri bar bya / /
kham phor kha sbyar nang du ste / /
kham phor ser po'i steng du gzhag /
de la mkhas pas re khA bri / /
re khA bdun nam yang na bzhi / /
mnyam par bzhag pas bri bar bya / /
ri rab lcog brgyad ces grags pa / /
de yi steng du mnyam par bri / /
yi ge hUM dang yi ge baM / /
ri rab de ni bsten par bya / /
de yi steng du laM yig las / /
dbang chen dkyil 'khor dgod par bya / /
sna tshogs rdo rjes mnan pa las / /
skud pa ser pos bcings nas ni / /
gshin rje gshed po mdog ser po / /
bdag nyid rnam par bsam par bya / /
rnal 'byor lho phyogs kha bltas te / /
dbang chen dkyil 'khor la gnas pa / /
bsgrub bya ser po rnam bsams la / /
ri rab kyis ni mnan byas nas / /
dbang chen dkyil 'khor gyi 'og tu / /
man+dA ra sogs ri bo dang / /
sna tshogs ri bo rnams kyis kyang / /
bsgrub bya mnan par bsgom par bya / /
de la gnas nas bzlas pa brtsam / /
oM hrIHSh+T+r-iHwi kr-i tA na na hUM hUM phaT phaT laM de ba dat+ta staM b+ha ya laM /
de ltar dgug par ma nus na rengs ba mi 'grub pa'i phyir bkug nas rengs pa brtsam par bya ste dur khrod kyi gos la mkhas pas bsnyen pa sngon du song zhing las kyi sbyor ba man ngag 'brel ba shes pa ste /
yung ba chang du sbangs pa'i khu bas 'khor lo gnyis ni ma 'grus par mnyam par byas te snga dro'i dus su bri'o / /
yi ge laM gyis brten zhes pa ni bsgrub bya'i ming bla dgas dang bcas pa bri bar bya /
kham phor skyer pa'i me la so btang ba'i gru bzhi pa kha sbyar ba'i nang du 'khor lo bcug ste /
gcig sa'i kha dog tu bzhag la /
kham phor gcig sa ser pos byugs te steng du gzhag go / /
de la shes rab dang ldan pa'i mkhas pas skra shad kyi pir gyis yung ba'i khu ba blangs te /
re khA bri ba ni bar na sor re yod pa'i mdun nam yang na zhi ba lha'i rnal 'byor la mnyam par bzhag pas bri bar bya'o / /
ri rab kyi rtse mo'i 'jig rten na lcog brgyad ces grags pa de'i steng du che chung med pa mnyam par bri bar bya'o / /
yi ge hUM dang yi ge laM gnyis ni rtse mo brgyad la rab tu spel bar bya ste de'i phyir /
ri rab de ni bsten par bya / /
zhes gsungs so / /
de'i steng du yi ge laM ser po las dbang chen gyi dkyil 'khor gru bzhi pa tha ma rdo rje rtse gsum pas mtshan pa dgod par bya'o / /
de'i steng du hUM las sna tshogs rdo rjes mnan pa la /
gshin rje mthar byed ser pos rab tu mi g.yo bar bsam mo / /
skud pa ser po la rdo rje mdud pa nyi shu rtsa gcig byas te rgya gram du bcings nas srin lag gis gzung bar bya'o / /
tshogs bsags pa sngon du 'gro ba'i 'khor lo'i nang na sngar yang bskyed pa'i gshin rje gshed mdog ser po'i bdag nyid rnam par bsam par bya'o / /
byang gi phyogs su 'gan stan ser po'i nang na shwa twa'i lo mas brdzangs la rnal 'byor pas de'i steng du kha lho phyogs su bltas te skyil mo krung bca'o / /
mdun du laM las dbang chen gyi dkyil 'khor kha sbyar ba'i dbus su bsgrub bya ser po skra grol ba'i rnam pa yid kyis bsams la /
de'i steng du laM las bskyed pa'i ri rab kyis mnan pa byas nas /
hUM las bskyed pa sna tshogs rdo rjes kyang mnan par bsam mo / /
de'i steng du laM las bskyed pa'i dbang chen gyi dkyil 'khor gyis kyang mnan pa de'i 'og tu 'jigs pa'i rlung ltar snang ba'i ri ni man+d+ra ra la sogs pa'i ri bo dang zhes bya ba ste /
gzhan yang gser gyi ri bdun la sogs pa'i sna tshogs pa'i ri bo rnams kyis bsgrub bya mnan par bsam par bya'o / /
ting nge 'dzin de la mi g.yeng bar gnas nas bzlas pa brtsam par bya'o / /
de dag gis ni gsang ba'i bdag po yang non cing rengs par gyur na gzhan lta smos kyang ci dgos /
'di ni bcom ldan 'das kyis shin tu rengs par byed pa'i rdo rje'i go cha'i dam tshig go / /
da ni ngag bcing bar bya ste /
ngag ni rengs par 'dod pa las / /
de bzhin 'khor lo gnyis bris la / /
bsgrub bya'i ming yang bri bar bya / /
der ni sngags kyang spros nas bzlas / /
oM hrIHSh+T+r-iHwi kr-i tA na na hUM hUM phaT phaT /
laM de ba dat+ta swA hA tha ne staM b+ha na ku ru laM /
de'i don ni 'di yin te /
ngag ni lce ste de rengs par 'dod pas sngar gyi de bzhin du 'khor lo gnyis bris la byis pa'i thod pa kha sbyar gyi nang du bcug ste bsgrub bya'i ming dang /
tha ne dang /
staM b+ha dang /
laM du spel la sngar bud med kyi nu zhos bri bar bya'o / /
bdag nyid gshin rje mthar byed ser po sngar bzhin du bskyed la /
bsgrub bya mun khung na gnas pa'i lce la yi ge laM las skyes pa'i dbang chen gyi dkyil 'khor gyi steng du hUM las gyur pa'i sna tshogs rdo rje gshin rje gshed ser pos mnan par bsgom mo / /
de nas nim pa'i lo ma'i khu ba la sngags bzlas shing byugs pas sprul pa'i smra ba yang lug bzhin du 'gyur ro / /
bcom ldan 'das kyis ngag rengs par byed pa'i cho ga'i dam tshig 'di skad ces gsungs so / /
da ni gsad pa'i dam tshig bstan par bya ste /
shin tu legs par sbas pa yi / /
ji ltar gsungs pa bzhin du bya / /
gshin rje gshed nag sbyor ba yis / /
nyi ma gcig gis 'grub par 'gyur / /
de yi don ni 'di yin te / /
shin tu bla na med pa'o / /
legs pa ni gsang ba'i don to / /
sbas pa ni rgyud gzhan du blta'o / /
ji ltar gsungs pa ni sngags dang 'og nas gsungs pa'i sbyor ba'o / /
mi nyams par bya ba'i don gyis na bzhin du bya zhes so / /
gshin rje gshed nag po'i sbyor ba ni gnyis te sngon du bya ba ni rnal 'byor bzhi'i don to / /
de zla ba drug sngon du song ba'i sbyor bas bsgrub pa'i sbyor ba 'di la gnas na nyi ma gcig gis gdon mi za bar 'grub par 'gyur ro / /
'khor lo'i rgyu gsungs pa /
sngar bzhin dur khrod kyi ras la / /
brtul zhugs can gyis 'khor lo bri / /
zhes pa ste dur khrod kyi ras ni ro'i ras so / /
de khyad par du mtshon gyis bsnun pa'o / /
gdug pa'i rdzas kyis btul la lus ngag yid gsum gyi brtul zhugs can gyis tshogs kyi 'khor lo bskor te 'khor lo bri bar bya'o / /
brtsam par bya'o / /
ras gdul ba'i rdzas ni /
ske tshe dang ni tsha dang ni / /
dug dang gzhan yang nim pa dang / /
tsha ba gsum dang tsha ba'i mar / /
da du lo ma'i khu ba dang / /
tsan+dan 'bras bu mdzub mo'i khrag /
tsi tra ka yi khu ba dang / /
tsha sgo can gyi sa blangs te / /
gdol pa'i rdza ma'i dreg pa dang / /
zhes bya ba la /
ske tshe ni rigs ngan gyi ldum ra nas skyes pa'i 'bras bu'o / /
tsha ni bong bus gcin btang ba'i sa'o / /
dug ni mche ba gtsigs pa'o / /
nim pa ni nim pa'i lo ma skyur du sbangs pa'o / /
tsha ba gsum ni pi pi ling dang na le sham dang rdzar rdza'o / /
tsha ba'i mar ni yungs kar nag po'i mar khu'o / /
da du ra'i lo ma'i khu ba ni til mkhan gyi til rdo las byung ba'o / /
tsan+dan gyi 'bras bu ni gtum po'i sa bon no / /
mdzub mo ni g.yung mo'i mdzub mo ste de'i khrag go / /
tsi tra ka'i khu ba ni bya rog gi sgo nga dang bsres te /
tsha sgo can gyi sa ni chu zad par byas pa'o / /
gdol pa ni ro'i mkhar len pa ste rdza ma ni 'bras chan 'tshed pa'i snod do / /
drag pa ni du ba chags pa'o / /
de dag gis ni bri ba yang bya'o / /
de'i sbyor ba gsungs pa ni /
rab tu ltogs pa'i myu gu yis / /
bcu bzhi la ni brtul zhugs can / /
khros pa'i sems kyis nyi phyed na / /
gdug pa can rnams gsad pa'i phyir / /
sems can gnon pa byed pa'i mi / /
yi ge hUM gis brten byas la / /
zhes gsungs pa la /
rab tu ltogs pa ni rgyun du ltogs pa ste bya rog go / /
de'i gshog pa g.yas kyi sgro'i myu gus tshes bcu bzhi'i nam phyed kyi dus su man ngag gi lugs kyis bri bar bya'o / /
de yang brtul zhugs can shin tu khros pa'i sems kyis gdug pa can rnams gsad par bya ba'i phyir the tshom med pa la lta ba'i nga rgyal dang mi 'bral ba'i ting nge 'dzin gyis sems can gang gnod par byed pa'i ming dang hUM spel ba nyid kyis brten byas la zhes bya'o / /
bsgom par bya ba gsungs pa ni /
bdag nyid gshin rje mthar byed pa'i / /
sbyor bas lho phyogs kha bltas te / /
khro chen rab tu drag po'i gzugs / /
rus pas mgo bo bsam brgyan pa / /
zhes gsungs te /
bdag nyid ni rnal 'byor pa bdag nyid do / /
gshin rje mthar byed pa'i sbyor ba ni ting nge 'dzin to / /
lho phyogs su kha bltas pa ni rab tu bsad pa la shis pa'i phyogs so / /
khro bo chen po ni thams cad kyi gtso bor gyur pa'o / /
rab tu drag po'i gzugs ni rno zhing 'bar ba'i cha byad thun mong ma yin pa'o / /
rus pa ni rang bzhin gyis brgyan pa'o / /
mgo bo ni byin gyis brlab pa'i gnas so / /
bsam pa ni med na bsgom par bya ba'i don to / /
brgyan pa ni dngos su bgo bar bya'o / /
de yang 'di ltar gsal bar bya ba ste /
ma he la bzhugs lce phyung 'dril / /
gsus pa che la rab 'jigs pa / /
sreg byed skra 'bar gyen du 'greng / /
sma ra smin ma de bzhin ser / /
g.yas na rdo rje chen po dang / /
gnyis pa na ni ral gri dang / /
gsum pa'i phyag na gri gug go / /
da ni g.yon pa'i bri bar bya / /
'khor lo dang ni pad+ma che / /
thod pa nyid ni g.yon na'o / /
rtsa ba'i zhal ni shin tu gnag /
g.yas pa zla 'od bzang po 'dra / /
g.yon pa dmar po yin par brtan / /
zhes pa smos te /
rdo rje rgyan gyis rab tu brgyan / /
ba spu'i khung nas 'jigs chen po / /
rang rig bdag po rab 'phro ba / /
nyi ma'i dkyil 'khor steng na ni / /
zhabs ni g.yon pa brkyang bas gnas / /
mche ba gtsigs shing 'gying ba yi / /
bskal pa 'bar ba'i me dang mtshungs / /
zhes bya ba smos te /
ma he ni de'i 'khor ba'i sems can te de la bzhugs pa ni 'gro ba thams cad kyi dri ma sdud par mdzad pa'o / /
lce phyung zhing 'dril ba ni gdug pa can myur ba nyid du gsod par mdzad pa'o / /
gsus pa che ba ni srid pa gsum lto ba na gnas pa'o / /
rab tu 'jigs pa ni zhe sdang gi bdag nyid gtsor gyur ba'o / /
ba spu'i bu ga'i 'od zer gyis 'byung po sreg par byed do / /
skra 'bar ba ni me lta bu ste srid pa gsum zil gyis gnon pa'i brdar dbu skra gyen du 'greng ba'o / /
sma ra smin ma ser po ni srin po'i rtags nye bar 'dzin pa ste gsod pa nyid du myur du 'grub pa'o / /
rdo rje chen po ni de bzhin gshegs pa'i rdo rje ste ye shes lnga dang ldan pa'o / /
ral gri ni zhe sdang chen po nyid kyis khams gsum gcod pa'o / /
gri gug ni bla na med pa'i shes rab dang ldan pa'o / /
'khor lo ni chos thams cad dbyer mi phyed pa'i 'khor lor mkhyen pa'o / /
pad+ma ni 'khor ba'i skyon gang gis kyang ma gos pa'o / /
che ba ni stong pa nyid bcu drug gi 'dab ma dang ldan pa'o / /
thod pa ni byang chub kyi sems kyis thugs rgyud rab tu tshim pa'o / /
g.yas g.yon ni zung du 'jug pa'o / /
gzhan du phyag drug pha rol tu phyin pa drug la phyag mtshan drug ni ser sna la sogs pa'i skyon drug sel ba'o zhes zer ro / /
rtsa ba'i zhal gnag pa ni mi 'gyur ba'i phyir smon pa med pa'o / /
g.yas pa zla ba'i 'od ni dngos po'i dri ma med pa'i phyir stong pa'o / /
g.yon dmar ba ni snying rjes zhen pa'i mtshan ma med pa'o / /
rdo rje ni dbyer mi phyed pa ste gshin rje gshed do / /
rgyan gyis brgyan pa ni sbrul brgyad la sogs pa'o / /
rab tu brgyan pa ni mgo bo lnga bcu'i phreng ba'o / /
ba spu'i khung ni bu ga chen po'o / /
'jigs pa chen po ni khro ba'o / /
rang rig bdag po ni gti mug la sogs pa'o / /
rab tu 'phro ba ni spros nas bsgrub bya'i lus la bcug ste byin gyis brlab pa'i lha yang dag par mchod la des ji ltar bya ba mchod de /
bcom ldan 'das 'di ltar nges pa'i ngo bo byed pas 'dir dmyal bar 'gro bar 'gyur ro / /
de bas na 'di yongs su thong shig ces brjod la ye shes kyi 'khor lo rang gi sa bon la bsdu'o / /
nyi ma'i dkyil 'khor ni byang chub kyi sems nye bar 'phel bar byed pa nyid do / /
zhabs g.yon brkyang ba ni sangs rgyas kyi sa la gnas pa'o / /
mche ba bcu gnyis gtsigs pa ni rten 'brel zad par bya ba'i don ston to / /
bsgyings pa ni tshogs gnyis yongs su rdzogs pas rang dang 'dra ba'i yum dang gnyis su med pa'o / /
bskal pa 'bar ba'i me ni dus mtha'i me'o / /
de dang mtshungs pa ni mthu thogs pa mi mnga' ba'i don to / /
'di lta bu'i bdag nyid kyi sgrub pa brtsam par bya ste bsgrub par bya ba mdun du dgod do / /
gdug pa'i mtshon gyis brgyab pa yis / /
dri ma can la nad kyis gzir / /
gos med 'dar zhing nyam chung ba / /
don 'dod pa yi tshig smra zhing / /
mtshon gyis gzir bar byas pa yi / /
rnag gi thum pos lus gang ba / /
grang ba'i rlung gis gtses gyur cing / /
me yi nang du zhugs pa la / /
ma he dang ni stag dag dang / /
khyi dang mchu rings can dag dang / /
sangs rgyas des ni mngon 'jigs pa'i / /
sdig po che dag zad par byed / /
ces bya ba smos te /
bsgrub bya ni dmigs par bya ba'i yul lo / /
mdun du dgod ces pa ni lho phyogs su'o / /
de nyid la sgrub pa pos mthun par brtags pa'i sngags kyi bzlas pa byas pas rigs kyi rgyal po spros te /
sngar gyi byin gyis brlabs pa dang bral bar byas pa de dag la lcags kyu dang zhags pa'i sbyor bas bkug ste rab tu thim par bya'o / /
de nas 'khor lo dang /
'bar ba'i ral gri dang /
dgra sta dang /
mdung thung dang /
be con dang /
dbyug pa dang /
mda' dang /
kha T+wAM ga dang /
mdung rings la sogs pa'i gdug pa'i mtshon gyis rab tu brgyan pa'i byang chub sems kyi mda' ji snyed pa bsdus shing gdug pa'i du ba sngo ljang du 'dug pas lus khyab pa'i dri ma can du byas pa la nad sna tshogs kyis mi bzod par gzir cing gos med la rab tu 'dar zhing nyam chung ba de dag e ma'o bdag kho na shi bar gyur na ci ma rung zhes don 'dod pa'i tshig smra bar bsam zhing /
mtshon cha gdug pa can gyis gzir bar byas pa'i rnag gi thum pos lus gang bar gyur pa la /
nub byang gi mtshams nas grang ba'i rlung mdog dud kar gnas pa la 'jigs pa'i sgra 'byin pa dag gis gtsos par gyur cing bskyod par gyur pas me rab tu 'bar ba'i nang du zhugs pa la dur khrod kyi gnas nas ma he dang /
stag dang khyi rgod dang sbrang bu mchu rings can la sogs pa rnams kyis sangs rgyas kyi bstan pa dang /
gsang sngags kyi sde mngon par 'jigs pa'i sdig pa stobs che ba dang ldan pa de dag rngam par zad par byed par bsam mo / /
gzhan yang drag po'i sbyor ba chen po ni /
mthar byed pa yi ltor gnas pa / /
tsher mas lus ni gang ba dang / /
rkang pa shing lcags sgrog gis bsdams / /
de bzhin dum bu dum bur byas / /
pags pa dag ni bshus byas nas / /
de la tsha dang ske tshes bsku / /
hu zhes zer ba bsgom par bya / /
zhes bya ba smos te /
mthar byed ma ni gshin rje gshed do / /
lto ba ni 'khor lo ste de la gnas pa ni bsgrub bya'o / /
gdug pa'i ting nge 'dzin ni sprul pa'i khro bo'i tshogs rnams kyis gdug pa can gyi tsher ma phur bu'i dbyibs su 'dug pa lag pa g.yon du thogs nas g.yas pa'i tho bas brdung zhing /
oM g+ha g+ha zhes lus bkas pa dang rkang pa shing gi gdos dang lcags sgrog gis bsdams nas sngar bzhin du spros pas gdug pa'i mtshon cha dag gis lus dum bu dum bur byas pa dang /
la la ni pags pa dag bshus par byas nas gdug pa'i rdzas tsha dang ske tshe la sogs pas bsku bar byed cing hu zhes zer ba mdangs rab tu 'phro bar bsam par bya'o / /
shin tu drag po'i sbyor ba ni / /
de yi lus bsrung la sogs pa / /
bcad pa dag ni mdun du dgod / /
de'i go cha yang med byas nas / /
stong pa'i lus ni mdun du bsam / /
rang gi lus byung khro bo ni / /
gshin rje gshed tshogs bdag nyid 'dras / /
de yis lus la brgyab nas ni / /
tshil bu rkang dag 'thung bar byed / /
de yi mdun du gshin rje bsgom / /
lag na dbyug pa stobs po che / /
gdug pa can de rdeg par byed / /
de yi rgyu ma'i phreng ba sogs / /
bya rgod kyis khyer mkha' la 'gro / /
sa yi 'og nas klu dang ni / /
lha ma yin la sogs pas rdeg /
'di ltar bsgrub bya nyams bya ba / /
snying rje la gnas sems kyis ni / /
byed pa 'khor ba'i gnas bton nas / /
sangs rgyas zhing du 'gro bar byed / /
ces bye ba smos te /
de'i lus bsrung zhes bya ba ni bla ma'am rig sngags pa gzhan dag gis byin gyis brlabs pa'i 'khor lo sogs pa ni phur bu dang mdud pa yang yungs kar dang rdzas gzhan dag la sogs pa bcad pa dag gis bral bar bya ba'o / /
mdun du dgod pa ni nam mkha' la'o / /
de'i go cha ni rdo rje go cha ste /
med par byas nas bya ba ni bshus pa'o / /
stong pa ni rang rgyud pa ste lus ni gcer bu pa'o / /
de lta bu'i bsgrub bya mdun du bsam mo / /
rang gi lus kyi snying ga nas byung ba'i gshin rje gshed kyi tshogs bdag nyid kho na 'dra bas 'jig rten pa'i bsrung ba la sogs pa bzung nas rang gi 'og gi chu skyes la bcug ste /
phur bu gshin rje gshed yang dag par btab nas rdo rjes mnan no / /
de'i lus la gdug pa'i mtshon chas brgyab nas tshil gyi khu ba dang rkang mar dag 'thung bar byed do / /
de'i mdun du stobs can gyi gshin rje bsgom ste /
lag na dbyug pa stobs rab tu che ba rdo rjes brgyan pas gdug pa can de nan tan gyis brdeg par bya'o / /
de'i rgyu ma la sogs pa'i nang grol dag kyang bya rgod kyis nam mkha' la khyer nas dum bur za zhing 'gro ba dang sa'i 'og nas klu dang lha ma yin la sogs pas dum bur brdeg cing lhag ma ma lus par byed par bsam par bya'o / /
gal te theg pa chen po ni sems can thams cad la brtse ba chen po dang ldan pa nyid do / /
'di dag gis 'bras bu 'jig par byed do zhe na /
gsungs pa /
'di ltar bsgrub bya nyams bya ba / /
snying rje la gnas so zhes bya ba gsang ba bla na med pa nyams par byas nas rdo rje dmyal ba las mi thar ba'i phyir gdug pa de dag bde ba thob par bya ba'i sems kyis yid 'khor lo la bcug ste /
dbang gis yongs su smin par byas nas ye shes kyi 'khor lo dang tha mi dad pas gshegs su gsol bas sdug bsngal byed pa'i rgyu 'khor ba'i gnas nas bton nas sangs rgyas kyi zhing du 'gro bar byed do / /
da ni gsang ba bsad pa'i sbyor ba bshad par bya ste /
de nas bcom ldan 'das de bzhin gshegs pa thams cad khyad par can gyi thugs kyis 'di lta bu'i gsung phyung bar mdzad do / /
e ma'o bsad pa yang dag bsad / /
bsad pa ma yin sdig las grol / /
ji srid bsad kyang ma bsad de / /
sdig pa stong phrag byas pa yis / /
mnar med la sogs mi skye bar / /
e ma sangs rgyas bskyed pa'i bdag /
e ma'o sangs rgyas che ba'i bdag /
bsad pas byang chub thob par byed / /
ces bya ba smos te /
e ma zhes bya ba ni 'gal ba 'dus pa ngo mtshar ba'i don to / /
bsad pa ni rnam par rtog pa'i rtsa ba bcad pas yang dag par bsad pa'o / /
'dus byas pa zhig pa ni bsad pa ma yin te /
de ci'i phyir zhe na / /
sdig pa las grol ba nyid kyi phyir ro / /
de bas na 'khor ba pa ji srid pa bsad kyang rnam par smin pa dang bral ba'i phyir ma bsad pa ste /
de dag ni sangs rgyas kyi stobs che ba'i ngo mtshar ro / /
de'i phyir /
sdig pa stong phrag byas pa yis / /
zhes bya ba la sogs pa bstan te don lhag par brjod pa ni med do / /
da ni thun mong ma yin pas bsad pa bstan par bya ste /
sems can gsod pa bsad pa nyid / /
snying rje chen po nyid kyis byas / /
e ma'o snying rje stobs kyi mchog /
snying rje dman pas 'grub mi 'gyur / /
zhes bya ba smos te /
gshin rje mthar byed pa'i stobs kyis sems can gsod pa ni yang dag par gsod pa nyid du byed pa ni rgyu snying rje chen po nyid kyis byas pa'o / /
e ma'o dmigs pa med pa'i snying rje dang bsam gyis mi khyab pa'i snying rje'i stobs kyis 'grub pa nyid ni mchog go / /
sems can la dmigs pa dang chos tsam la dmigs pa'i snying rje ni dman pa ste /
bsad pa dang bsad pa chen po'i sbyor ba yang 'grub par mi 'gyur ro / /
de dag gi sngags gsungs pa ni /
oM hrIHSh+T+r-iHwi kr-i tA na na hUM hUM phaT phaT de ba dat+ta mA ra ya hUM /
nyin mo la'o / /
oM hrIHSh+T+r-iHwi kr-i tA na na hUM hUM phaT phaT de ba dat+ta mA ra ya hUM phaT /
mtshan mo la'o / /
'di ni bcom ldan 'das kyis rnam par rtog pa bsad pa ni lus la bsten pa nyid kyis so / /
rdo rje ni dbyer mi phyed par byas pa nyid do / /
'khrul 'khor ni bshad zin to / /
sngags ni hrIHSh+T+r-iHla sogs pa rnams kyis so / /
sman ni rdzas kyi khyad par ro / /
bsad pa'i le'u 'di ni gtso bor gyur pa'o / /
la sogs pa ni phrin las bzhi yang bsdus pa'o / /
cho ga ni tshul lam thabs ji lta ba rnams so / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to /
las ni zhi ba la sogs pa'o / /
rim par phye ba ni re re zhing 'khor lo dang sngags dang ting nge 'dzin dang rdzas la sogs pas dbye ba'o / /
gsum pa'i don gyis na bzhi pa'o / /
nag po zhabs kyis bshad pa'i le'u bzhi pa rgya cher gsal bar byas pa'o // //
de ltar las kyi sbyor ba thams cad kyang 'khor lo la rag las pa'i phyir 'khor lo'i sngon du 'gro ba le'u bzhi pa las ma gsungs pa'i cha gcig pa'i dbye ba dang bskrad pa'i las gnyis shes nas 'khor lo bri bar gsungs pa /
de nas 'khor lo gnyis bris la / /
yi ge phaT kyis brten pa yi / /
bsgrub bya'i ming ni bris byas la / /
thod pa kha sbyar nang du gzhug /
ces bya ba'i don ni 'khor lo ni rno zhing gcod pa'i don gyis na'o / /
gnyis ni steng 'og go / /
bri ba ni man ngag dang mthun pa'o / /
yi ge phaT kyis brten zhes pa ni ming dang spel ba'o / /
bsgrub bya'i ming ni bla dgas dang bcas pa bri bar byas la /
thod pa ni pho mo gnyis ka'i byi tang ka dang tsi tra ka byugs pa kha sbyar ba'i nang du dur khrod kyi thal bas bkang ste de'i dkyil du bris pa'i 'khor lo gzhug par bya'o / /
de yang thun mong ma yin pa'i sbyor ba 'di nyid kyis 'grub ste /
skud pa sngon pos bcing byas te / /
nyi ma phyed kyi dus su ni / /
dur khrod sa yi nang du sba / /
zhes bya ba smos te /
skud pa sngon po ni da du ra'i lo ma dang /
ra mi ta nag po'i lo ma bsres te de gnyis sbyar bas bcos pa'o / /
de yang thod pa'i mthil gnyis su kha phye ba lta bur bcings te /
tshes drug gi nyi ma phyed kyi dus su dur khrod kyi sa'i gting gru gsum du brus te dur khrod kyi g.yam pa la rdo rje rgya gram bris te kha bcad pa'i nang du 'khor lo sba'o / /
de yang sgrub pa 'di bsgom pas 'grub ste /
gshin rje gshed kyi sbyor ba yis / /
rta dang ma he zhon pa yi / /
lag na mtshon thogs bsgrub bya gnyis / /
mdun du bsgom bya dgod par bya / /
zhes bya ba smos te gshin rje gshed kyi sbyor ba ni /
bdag nyid gshin rje gshed kyi nga rgyal lo / /
rta dang ma he zhon pa ni bsgrub bya ste g+ho dang d+ha las bskyed pa'o / /
bsgrub bya gnyis ni lag na mtshon thogs shing bral ba'i bsam pa dang bcas pa'o / /
mdun du bsgrub bya gnyis pa gsal bar bya ba kho na'o / /
de nas yang /
khros pa'i lus las sprul pa'i tshogs / /
gnyis ka'i phyogs su bsam par bya / /
gnyis kas 'thab mo mang po byed / /
khros shing gdug pa'i sems ldan pa'i / /
stobs ldan khros pa bsgom par bya / /
bsgoms nas bzlas pa brtsam par bya / /
zhes bya ba smos te /
bdag gi snying ga'i sa bon las sprul pa'i tshogs bsgrub bya gnyis ka'i phyogs su dpung byed par bsam par bya'o / /
yang snying ga'i sa bon las rlung lta bu'i 'od zer rab tu 'khrugs pa 'byung ste /
bskul bas gnyis ka 'thab mo mang po byed par bsam mo / /
bdag nyid kyang khros shing gdug pa'i sems dang ldan pas phan tshun yang stobs dang ldan pas rab tu khros pa bsgom par bya'o / /
bsgom bya de dag dang mi 'bral ba'i bzlas pa brtsam par bya ste /
oM hrIHSh+T+r-iHwi kr-i tA na na hUM hUM phaT phaT de ba dat+ta /
k+Sha dza dat+te de bi de sha ye hUM phaT /
ces bya ba stong bzlas pas phan tshun dgrar 'gyur ro / /
'di ni bcom ldan 'das kyis dbye ba'i cho ga'i dam tshig chen po gsungs pa'o / /
da ni bskrad pa'i cho ga bshad par bya ste /
cho ga dag ni snga ma bzhin / /
'khor lo gnyis ni bris byas la / /
thod pa kha sbyar nang du gzhug /
skud pa nag pos bcing byas la / /
sha za'i tshul du sba bar bya'o / /
zhes bya ba smos te /
cho ga ni dbye ba dag dang phal cher mthun pas na snga ma bzhin zhes bya'o / /
'khor lo gnyis ni e ra n+da'i mar me'i dud pa dang /
ltogs pa dang mig ser dag gi khrag dang sbyar te bri bar byas la /
yi ge hUM phaT gnyis kyi bar du ming bla dgas dang bcas pa gzhug pa ni rten zhes bya'o / /
thod pa ni slong mo ba'i ste dkar nag tu byugs la kha sbyar ba'i nang du bya rog dang mig ser gyi rtug pas bkang la bris pa nang du gzhug par bya'o / /
g.yung mo'i sgra'i skud pa nag pos dum bu dum bur bcing ba byas la sha za'i tshal ni gnas te dur khrod kyi gnas su sba bar bya'o / /
de dag kyang ting nge 'dzin gyi mthu 'dis 'grub par 'gyur ro / /
gshin rje'i sbyor ba la gnas pas / /
mdun du bsgrub bya bsgom par bya / /
yaM byung gzhu yi dbyibs 'dra ba'i / /
rlung gi dkyil 'khor nag po la / /
de steng mdog sngon rnga mo bsgom / /
de la gdug pa can bskyon la / /
lho yi phyogs su kha bstan te / /
khro bo'i tshogs kyis de brdeg pas / /
sangs rgyas yin yang bzlog par dka' / /
zhes bya ba smos te /
ched du lhag par brjod pa ni med do / /
de yang dus chen po bcu gnyis la bdag nyid gshin rje mthar byed pa'i sbyor ba la gnas nas mdun du bsgrub par bya ba'i sngags kyis rmongs pa lta bu dang yan lag thams cad bra shing gi rtsa ba dang 'dra bar bsgom par bya'o / /
de nas mdun du e nag po chos kyi 'byung gnas mun pa lta bu'i nang du yaM las byung ba'i gzhu'i dbyibs lta bu'i rlung gi dkyil 'khor nag po la /
rlung lha sha ba la zhon pa mdog dud kha bdun gyis bskor ba'i dbus su yi ge shaM las byung ba'i rnga mo la 'dug pa'i 'od zer chen po 'phros pa'i steng du gdug pa can bskyon la lho'i phyogs su kha bltas te phyi nas phar khro bo mtshon cha sna tshogs thogs pas rdeg cing ded par bsam mo / /
dper na sangs rgyas yin yang bzlog par dka' ste nges par bskrad pa byas par 'gyur ro / /
de nas rdo rje dril bu la sngags 'di brgya rtsa brgyad du bzlas te 'khor lo la byugs nas bsgrub bya 'grub par 'gyur ro /
oM hrIHSh+T+r-iHwi kr-i tA na na hUM hUM phaT phaT /
hUM phaT de ba dat+ta u tsa ta ya hUM phaT /
'di ni bcom ldan 'das kyis bskrad pa'i cho ga'i dam tshig gsungs pa'o / /
da ni 'khrul 'khor bri ba bstan par bya ste /
khros pas rnal 'byor lhor bltas la / /
rang khrag ro bsregs thal ba dang / /
dug dang tshwa dang ske tshe dang / /
mar khu smyon pa'i khu ba yis / /
zhes bya ba smos te /
khros pas ni khro bo'o / /
rnal 'byor ni de'i nga rgyal lo / /
lhor gnas pa ni las la shis pa'i phyogs so / /
rang khrag ni khro mdzub kyi'o / /
ro bsregs pa'i thal ba ni rus pa nag po'o / /
mar khu ni mi'i tshil lo / /
smyon ba ni smyo byed kyi lo ma'o / /
khu ba ni du ra'i lo ma'i khu ba'o / /
rim pa gsum pa /
dur khrod ras la 'khor lo gnyis / /
rim pa 'di bzhin bri bar bya / /
zhes bya ba ni dur khrod kyi ras ni ro ras so / /
drag po ni de kho na'o / /
'khor lo gnyis ni thams cad la'o / /
rim pa 'di bzhin ni bzhi dang 'khor lo de gsungs pa /
bsad pa gshin rje'i lus la gnas / /
dbye ba rta dang ma he yis / /
bskrad pa rnga mo'i lus la bskyon / /
zhi ba zla ba'i dkyil 'khor gyi / /
rgyas pa zla ba ser po la / /
btsun mo'i snying gar dbang du bya / /
rang la bskyon na 'gugs par byed / /
lkugs pa lug gi khog par gzhug /
rengs pa la ni ri bong dbus / /
dgug pa seng ge shar pa / /
zhes bya ba smos te /
bsad pa ni gshin rje'i khong par chud par ro / /
dbye ba ni ma he dang rta'i rgyab tu chud par ro / /
bskrad pa ni rnga mo'i rgyab tu chung par ro / /
zhi ba ni zla ba'i dkyil 'khor la chud pa'o / /
rgyas pa ni nyi ma'i dkyil 'khor la chud par ro / /
dbang gi ni bud med kyi snying ga ste pad+ma'i gnas su chung par ro / /
'gugs par skyes kyi snying gar chud par ro / /
lkugs pa lug gi lto bar chud par bya'o / /
rengs pa ni ri bong gi dbus su chud par bya'o / /
sha rab ni seng ge rkang pa brgyad pa'o / /
dgug pa ni de'i 'phongs su'o / /
'di ltar smyo ba dang nad kyis smyo bar bya ba ni spre'u chang gis smyos par byas pa'i lto bar ro / /
khyad par gyi rgyu gsungs pa ni /
ro tsa na dang rgya skyegs dang / /
kha cher skyes pa'i khyad par gyis / /
dbang du bya ba gro gar bri / /
zhes pa ni ro tsa na ni glang pa'o / /
rgya skyegs ni sar pa'i khu ba'o / /
kha cher skyes pa ni gur gum mo / /
gro ba ni dmar por ro / /
de thams cad la yang /
dge ba'i sems kyis gzung byas na / /
'grub 'gyur 'di la the tshom med / /
ces bya ba smos te /
dge ba'i sems kyis ni las tha dad pa'i bsam pa'o / /
gzung ba ni mi bral ba'o / /
bcom ldan 'das kyis gsungs pa nyid kyi phyir mi slu ba'i don gyis na 'grub par 'gyur te the tshom med ces bya'o / /
mngon spyod kyi lhag ma gsungs pa /
kham phor la sogs pa smos te gong du bshad pa kho nar zad do / /
sngon du bsnyen pa gsungs pa /
mtha' yi ya bor zhi ba la / /
yi ge ni de gnyis ka dang / /
phyi nas dkyil 'khor ya spangs te / /
yi ge lhag ma ci bde bar / /
sngon du bsnyen pa khri tsho tsam / /
zhes bya ba smos te /
mtha'i ya ni sngon gyi yi ge ya'o / /
ni ni nub byang gi yi ge gnyis so / /
phyi nas dkyil 'khor du yi ge ya spangs pa'i yi ge lhag ma ci bder gzhag go / /
bsnyen pa ni khri ste tsam lhag mi dgos pa'o / /
'di ni las rnams rab bsgrub pa / /
ye shes ni gshin rje mthar byed pa'i ye shes so / /
rdo rje ni gzung ba dang 'dzin pa'i rtog pas mi phyed pa'o / /
bris pa'i skyon gsungs pa ni 'thab mo 'byung ba ste /
de bas na ya dang ni dbyi bar bya'o / /
de bzhin gshegs pa thams cad kyi sku gsung thugs gshin rje gshed nag po'i rgyud las zhes bya ba ni bshad zin to / /
sngags 'khrul zhing 'khor ba'i zhi ba la sogs pa'i go rims bris pa 'khor lo ste rim par phye ba snga ma bzhin no / /
nag po zhabs kyis bshad pa le'u lnga pa rgya cher gsal bar byas pa'o // //
da ni sngon du gsungs pa'i phyag rgya dang gtor ma 'khor lo dmigs pa'i le'u gsungs pa ni /
de nas bcom ldan 'das de bzhin gshegs pa thams cad kyis de bzhin gshegs pa thams cad kyi bdag po bcom ldan 'das rdo rje 'chang chen po la bstod pa'i rgyal po 'dis gsol ba btab pa /
gang gis rdo rje can mnyes pa / /
zhe sdang phyag rgya'i rnal 'byor gyis / /
rdo rje'i phyag rgyas rgyas gdab pa / /
dngos grub rgya chen ji ltar thob / /
ces bya ba smos te /
gang gis ni rgyu'i rgyud do / /
rdo rje can ni 'bras bu'i rgyud de /
mnyes pa ni tshogs rdzogs par gyur pa'i thabs kyi rgyud de /
de dag las gzhan yang zhe sdang phyag rgya'i rnal 'byor ni bskyed pa'i rim pa'o / /
rdo rje ni dbyer mi phyed pa ste de'i phyag rgyas rang rgyud dang gzhan rgyud la ji ltar gdab snyam pa dang mchog dang thun mong gi dngos grub rgya chen po ji ltar 'thob par byed pa lags zhes zhus so / /
de nas rtog pa gsum pa bsal ba'i phyir /
bcom ldan 'das rdo rje 'chang chen pos tshig 'di gsungs so / /
dkyil 'khor gyi ni lha kun gyi / /
dbu la gshin rje gshed po bsgom / /
rtag tu dkyil 'khor bri bar bya / /
rtag tu sbyin sreg gis kyang dgang / /
rtag tu dam tshig dag kyang bsgrub / /
sdom pa dag kyang yang dag gzung / /
zhes bya ba smos te /
dkyil 'khor gyi lha ni bcu gnyis so / /
de ni rigs bzhi ste de rnams kyi bdag por gyur pa ni zhe sdang rdo rje ste /
de thams cad kyi dbu la rgyas btab pas gshin rje gshed po bsgom zhes bya'o / /
mnyes par bya ba'i thabs ni bsnyen sgrub yongs su rdzogs pa'i dkyil 'khor bri bar bya ba dang /
byin gyis brlabs pa'i zhing la yid kyis bri ba dang yang phyi ma ni rtag tu'o / /
sbyin sreg ni nang gi bdag nyid can te kha zas sbyang ba'i ting nge 'dzin gyi mchod pas ni rtag tu dgang zhes so / /
dam tshig ni shes par bya ba dang spyad par bya ba ste / /
shes par bya ba ni rtsa ba lnga'i bye brag mngon du byed pa'o / /
spyad pa ni go ku da ha na la sogs pa'o / /
rgyun du bsten pa'i phyir rtag tu bsgrub ces bya'o / /
sdom pa ni bla na med pa ste 'jig rten pa las ring du gyur pa'o / /
mchog ni slob dpon gyi'o / /
kyang ni gzhan rnams nye bar bsdu'o / /
yang dag par gzung ba ni brtan par gyur pa'o / /
dngos grub rgya chen po thob par bya ba ni / /
dang po la ni bum pa'i dbang / /
gnyis pa ral gri sbyin pa ste / /
gsum pa rdo rje dril bu dang / /
bzhi pa zla ba bza' ba yin / /
bzhi po 'di ni dbang chen po / /
zhes bya ba smos te /
dang po ni 'gro ba'i yid brtan pa'i phyir bum pa'i dbang ngo / /
bum pa ni chu 'dzin pa'i bya ba byed pa yin la /
dbang bskur bar byed pa ni spyan ma la sogs pa yin pa'i phyir rig pa'i dbang zhes bya'o / /
de yang rnam par rgyal ba 'khor los sgyur ba dang bcas pa'i bum pa lnga gtso bor gyur pa ste re re zhing bcom ldan 'das nyid du gyur pas na cod pan gyi dbang ngo / /
de ltar slob ma'i dbang sngon du song ba'i slob dpon gyi dbang ni gzhan gyi don khyad par du spyod cing log par rtogs pa'i rnam grangs du ma gcod pa nyid kyi phyir /
gnyis pa ral gri sbyin par bya / /
zhes gsungs so / /
gsang ba'i dbang ni gnyis su med pa snyoms par 'jug pa'i byang chub kyi sems kyi khu ba dag slob mas yongs su spyod pa ste /
bo la dang ka k+ko la'i sgra'i bdag gi rtags su rdo rje dang dril bu ste de las byung ba zhes bya ba'i don to / /
zla ba ni byang chub kyi sems shes rab ye shes kyi rang bzhin te /
chos thams cad gzugs brnyan lta bu'i nyams su myong ba'i lhan cig skyes pa nyid gzung ngo / /
bza' ba ni yid kyis sems nyams su myong bar bya'o / /
de yang thams cad gsang ba las / /
dbang bzhi pa ni bde chen skyed / /
yan lag ldan pa'i rig byed can / /
zhes pa dang /
he badzra las /
dang po la ni bum pa'i dbang / /
gnyis pa gsang ba'i dbang yin te / /
shes rab ye shes gsum par bshad / /
de ltar de bzhin bzhi pa yang / /
zhes gsungs pa ste /
mthong ba'i don bla ma'i man ngag gis brgyan par byas pas lhag ma mi dgos pa'i don to / /
bzhi po 'di ni dbang chen po'i / /
zhes bya ba ni mtha' drug dang ldan pa nyid du ste /
zla ba rlung gi ngor byas pa ni tshogs la bshad pa'o / /
sngar bkod pa ni slob ma la bshad pa'o / /
dang po ni sgra ji bzhin du bshad pa'o / /
gnyis pa ni sgra ji bzhin du ma yin par bshad pa'o / /
gsum pa ni dgongs te bshad pa'o / /
bzhi po 'di ni dgongs pa ma yin par bshad pa ste 'di dag gis bya ba byas shing lhag pa mi rnyed pa'i don dang ye shes la dbang bar byas pa'o / /
dngos grub ji ltar thob ce na /
dbang 'di dag gi bye brag gis / /
rgyal ba'i sras kyi byang chub thob / /
ces bya ste /
'di ni bla na med par gyur pa'i phyir nag po'i zhal nas 'byung ba'o / /
dbang 'di dag gi bye brag ni rim gyis goms par byas pa'i don to / /
rgyal ba ni dgra las so / /
sras ni dbang dang ldan pas so / /
byang chub ni chen po'o / /
thob pa ni tshe gcig gis so / /
da ni gtor ma bshad par bya ste /
'byung po kun gyi gtor ma yi / /
sngags ni de nas bshad par bya / /
sngags chen bzlas pa tsam gyis ni / /
'byung po thams cad 'dar gyur pa / /
zhes bya ba smos te /
'byung po ni dbang po la sogs pa'o / /
gtor ma ni chen po la /
sngags ni 'bru re ba'am bcud len gyi tshul las legs par bskyed pa ste las grub pa'i phyir bshad ces bya ba'i don to / /
sngags chen ni hrIHSh+T+r-iHla sogs pa'o / /
de dang mthun pa ni 'jig rten pa'i bzlas pa'o / /
tsam gyis ni de las gzhan pa'i 'jig rten pa'i gtso bo mi gnas pa'o / /
thams cad 'dar bar gyur pa ni ye shes kyi byin gyis brlabs pas rnal 'byor pa'i 'dod pa bzhin byed pa'o / /
sngags gsungs pa /
oM en+d+rA ya hrIHya ma yaSh+T+r-iH /
ba ru na wi /
ku be+e rA ya ti /
I sha na ya ta /
ag+na ya a /
nai ri t+yA ya na /
ba ya be na /
tsan+d+rA ya hUM /
arkA ya hUM /
brad+ma nA ya phaT /
ba su d+ha rA ya phaT /
bi ma tsi tra ne swA /
sarba bud+d+he b+h+yo hA /
hi hi he he pheM pheM swA hA zhes bya ba smos te /
oM ni rdo rje'i sa bon no / /
id+d+hA ni dbang po'o /
hrIHni dbyug pa'i sa bon no / /
ya ma ya ni gshin rje'o / /
ShaT+r-iHni zhags pa'i sa bon no / /
ba ru na ni chu lha'o / /
wi ni gang ba'i sa bon no / /
ku be ra ni gnod sbyin no / /
tri ni rtse gsum gyi sa bon no / /
I sha ya ni dbang ldan no / /
ta ni gu N+De'i sa bon no / /
ag+na ye ni me lha'o / /
a ni gri gug gi sa bon no / /
nai ri t+yA ya ni srin po'o / /
na ni ba dan gyi sa bon no / /
ba ya be ni rlung lha'o / /
na ni ku mu ta'i sa bon no / /
tsan+d+ra ya ni zla ba'o / /
hUM ni pad+ma'i sa bon no / /
arka ya ni nyi ma'o / /
hUM ni bgrang phreng gi sa bon no / /
brad+ma nA ya ni tshangs pa'i sa bon no / /
phaT ni pad+ma'i sa bon no / /
ba su d+ha rA ya ni sa'i lha mo'o / /
phaT ni ral gri'i sa bon no / /
bi ma tsi tra ne ni thag zangs ris so / /
swA ni dbyug tho'i sa bon no / /
sarba bud+d+he b+h+yo ni khyab 'jug go / /
hA ni dgra sta'i sa bon no / /
hi hi he he ni sna can gyi'o / /
pheM pheM ni mkha' 'gro ma'o / /
swA hA ni thams cad mnyes par gyur cig pa'o / /
bskyed cing byin gyis brlab pa'i tshul ni dkyil 'khor gyi mngon par rtogs pa las shes par bya'o / /
da ni phyi rol gyi lha yang dag par tshim pa'i gnas bshad pa ni /
bshang dang gci ba chu bsres pas / /
dkyil 'khor gru gsum byas nas ni /
lha rnams tshim byas rnal 'byor pas / /
ha ha zhes kyang dran par bya / /
dkyil 'khor rim gsum bya ba ni / /
brgyad dang bcu gnyis bcu drug pa'i / /
dkyil 'khor mkhas pas bri bar bya / /
shes rab can gyis sngags kun dgod / /
brtul zhugs can gyis bcu gnyis par / /
grub pa'i sngags rnams dgod par bya / /
rgyu dang mi rgyu'i 'jig rten gsum / /
ma lus lus pa med par 'grub / /
dkyil 'khor ni yi ge'i dbyibs la gdags so / /
gru gsum ni khru bzhi pa'i tshad do / /
byas pa ni skyang nul dang ldan pa'o / /
rgyu ni bshang ba dang gci ba chen po dang bsres pa ni byang chub kyi sems dang khrag dang rnam par snang mdzad do / /
lha rnams ni phyi rol gyi 'khor lo'o / /
de rnams tshim par byed pa'i byed po ni rnal 'byor pa'o / /
ha ha ni mnyes pa'i rjes su gad mo rnam pa brgyad kyi bzhad pa dran par bya'o / /
da ni 'khor lo bri ba bshad par bya ste /
dkyil 'khor ni sngags so / /
rim pa gsum ni re khA'o / /
brgyad ni nang du'o / /
bcu gnyis ni bar du'o / /
bcu drug ni phyi'o / /
de bri ba ni man ngag dang ldan pa'i mkhas pa dag gis so / /
shes rab can ni 'khrul pa mi 'byung ba'o / /
sngags ni byin gyis brlabs pa'o / /
kun ni ma lus pa'o / /
dgod pa ni rtsibs la'o / /
brtul zhugs can ni bsnyen pa sngon du song ba'o / /
bcu gnyis pa ni re'u mig go / /
grub pa'i sngags ni ya ma rA dza la sogs pa'o / /
dgod pa ni ma nor ba'o / /
rgyu ba ni 'gro ba'o / /
mi rgyu ba ni snod do / /
'jig rten gsum ni 'dod pa dang gzugs dang gzugs med pa'o / /
ma lus pa ni thams cad do / /
lus pa med pa ni lhag ma med pa'o / /
sngags gsungs pa /
ya ma rA dza /
sa dwa me ya /
ya me do ru /
Na yo da ya /
ya ta yo ni /
ra ya k+She ya /
ya k+She yats+tsha /
ni rA ma ya /
'di dag ni nus pa mi 'jig pa'i don du bshad par mi bya'o / /
dang po ni thig bzhi'i re'u mig byas pa la bskor bar bya'o / /
gnyis pa mtshams med de bskor bas bcu gnyis su 'gyur ro / /
gsum mtshams cha gsum du bcad pa la bskor bas bcu drug tu 'gyur ro / /
de la bye brag gi dgod pa gsungs pa ni /
dkyil du ya byas shar du k+She / /
lho ru 'joms pa'i rdo rje ma / /
yi ge me ni nub tu bri / /
byang du da na da pa ni / /
bsgrub bya'i ming ni sbyin bya ba / /
mtshams kyi stong pa dag tu'o / /
hUM gnyis kyis ni brten byas nas / /
dgos pa thams cad sgrub par byed / /
ces bya ba'i don 'di yin te /
'khor lo ni dkyil gyi ya ni lho phyogs pa'o / /
k+She ni shar ro / /
ma ni ngag gi nges pa dang bral bas 'jam pa'i rdo rje'i dkyil 'khor gyi sa bon te lho'o / /
d+ha d+ha ni swa dang lce rtse las byung ba ste D+ha'o / /
ba na ni tha ma'o / /
bsgrub bya'i ming sbyin par bya ba ni 'khor lo la'o / /
mtshams kyi stong pa ni re'u mig bzhi'o / /
hUM gnyis kyis ming gi g.yas g.yon du brten par bya'o / /
dgos pa thams cad ni las kyi tshogs ma lus pa'o / /
sgrub par byed pa ni 'khor lo'i stobs kyis te dkyil lo / /
bar ma gsungs pa ni yats+tsha ni ra /
ya me do ru /
Na yo ni ra la sogs pa / /
phyi rol rim par g.yon brtsams bri / /
don kun rab tu bsgrub pa'i phyir / /
rim pa gsum pa de las ni / /
kun du cha re bor ba la / /
shar nas brtsams nas bri bar bya / /
zhes bya ba smos te /
yats+tsha la sogs pa ni phyi rol te rtsibs brgyad phyi rol la rim pa ni bar ma'o / /
g.yon brtsams ni phyin ci log go / /
bri ba ni go rims bzhin du bya'o / /
don kun ni zhi ba la sogs pa'o / /
rab tu bsgrub pa ni gdags yig gis so / /
dgod ni de'i phyir rim pa gsum pa de dag la dgod pa gsungs pa'o / /
kun du cha re bor ba ni shar la sogs pa brtsams pa'i phyir phyogs bzhi dang mtshams bzhi la dgod pas brgyad stong par 'gyur ro / /
oM hrIHni shar la'o /
Sh+T+w-iHwi ni shar lho la'o / /
kr-i tA ni lhor ro / /
na na ni lho nub tu'o / /
hUM hUM ni nub tu'o / /
phaT ni nub byang du'o / /
yang phaT ni byang du'o / /
swA hA ni byang shar du'o / /
la sogs pa'i sngags ni brgyad shugs kyis shes par bya'o / /
cha brgyad bor ba la ni /
mu kam pa ku ru /
u tsa ta ya /
b+ha sh+mi ku ru /
tsi d+he ba ya /
shin+taM ku ru /
puSh+TiM ku ru /
'di ltar dgod pa'i yi ge rnams / /
g.yon gyi phyogs nas brtsams pa ste / /
zhi ba la sogs pa'i las dang rjes su mthun par bri'o / /
oM dang po ste ming ni bar / /
tha mar lha shad bau ShaT / /
ho hUM phaT ldan sa bon gyis / /
zhi rgyas dbang drag tha mar bya / /
zhes bya ba smos te /
oM ni dang po ste phyag 'tshal ba'i don to / /
ming ni bar du gzhug go / /
tha mar shad dang bau ShaT tha de ni thams cad la yang shis te khyad par du rgyas pa la'o / /
ho hUM phaT la sogs pa sngon du rang gi sa bon dang ldan pa ni zhi ba'am rgyas pa'am dbang dang mngon spyod kyi tha mar yang bya'o / /
de'i gdags yig re re zhing gis re'u mig brgyad dgod par bya'o / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
'khor lo ni re'u mig sum cu rtsa gsum pa'o / /
rnam par bri ba ni snyoms shing cha snyoms pa gzhi gcig pa las log par ma gyur pa'o / /
rim par phye ba ni ma nor ba'o / /
drug pa ni lnga pas gzhag pa'o / /
nag po zhabs kyis bshad pa'i le'u drug pa rgya cher gsal bar byas pa'o // //
bam po bzhi pa'o / /
da ni mtshan ma thob pa'i rnal 'byor pas sems can gzhug pa dang ma rungs pa 'dul bar gsungs pa /
khrag dgug pa yi sbyor ba ni / /
zhal gsum phyag drug skem pa yi / /
phyag na 'khor lo zla 'od 'dra'i / /
mkhas pas tsartsi ka bsgom bya / /
zhes bya ba smos te /
khrag ni khrag chen po ste khams gsum pa'i khrag dgug pa'o / /
sbyor ba ni rang gi snying gar pad+ma dang zla ba'i steng du yi ge dza bkod la /
de las 'phros pa'i 'od kyis rje btsun rnams bsams te /
bdun pos sbyangs la tshad med pa bzhi sngon du 'gro ba'i stong pa nyid du byin gyis brlabs pa las /
oM las nyi ma'i steng du hUM las rdo rje srung ba'i 'khor lo bya'o / /
de'i nang du pad+ma dang zla ba'i steng du dza dang 'khor lo las yongs su rdzogs pa mdog dkar mo g.yas g.yon mthing ga dang dmar ba'i zhal gsum phyag drug pa'i g.yas na 'khor lo dang ral gri dang /
g.yon na pad+ma dang nor bu 'dzin pa /
rtsa ba'i phyag gis gri gug dang thod pa 'dzin pa thugs kar bsnol ba /
g.yon brkyang ba'i zhabs lus skem pa /
ral pa kham nag gyen du 'bar ba /
khrag 'dzag pa'i mgo phreng dpyangs pa /
rus pa'i phreng bas brgyan pa /
'od zer gyi phreng ba 'phro ba /
mkhas pas de lta bu'i lha mo tsartsi ka bsgom par bya'o / /
de'i ting nge 'dzin ni rang gi lce la yi ge dza dmar po bkod de 'od zer khab lta bus snying nas rgyab tu phug cing sbrang bu mchu rings lta bu'i 'od zer gyis khrag thams cad bkug ste rang gi kha yongs su gang bar bsam par bya'o / /
de nyid kyi phyir de nas bcom ldan 'das gshin rje gshed po gsad pa dang khrag dgug pa zhes bya ba'i ting nge 'dzin la snyoms par zhugs nas rdo rje tsartsi ka'i sngags 'di gsungs so / /
oM tsartsi ka sid+d+ha d+ha na la ha ri ni /
rat+na tra ya /
a pa ka ri /
no ru d+hi ra /
A kAR+Sha ya dza /
sngags 'di dag ni dran byas nas / /
kha gdangs pa dag byas pas ni / /
'jig rten gsum gyi khrag chen po / /
'gugs par 'di la the tshom med / /
ces gsungs so / /
da ni chang dgug pa'i sbyor ba ni /
zhal gsum phyag drug phag gdong la / /
rab sngo phyag na rdo rje bsnams / /
mkhas pas phag mo bsgom par bya / /
zhes bya ba smos te /
tshogs bsags pa dang srung ba'i 'khor lo sngar bzhin byas pa'i nang du pad+ma dang zla ba dang rdo rje la rdzogs pa'i sku sngon mo g.yas dang g.yon dkar ba dang dmar ba'i zhal /
phyag g.yas na rdo rje dang ral gri /
g.yon na 'khor lo dang pad+ma /
rtsa ba'i phyag na gri gug dang thod pa 'dzin pa ste de'i phyir zhal gsum phyag drug go / /
rtsa ba'i zhal phag gdong la rab tu sngo ba'o / /
rdo rje bsnams pa ni bye brag go / /
mkhas pas de lta bu'i phag mo bsgom par bya'o / /
chang dgug pa'i sbyor ba ni /
rdza mkhan lag pa phyis pa'i sas bum pa'i kha rdo rjes mdzes par byas pa'i bre brgyad pa'i tshad bya'o / /
de nas rkun ma'i skra'i rtse mos bcings pa dag rtsa ba brten pa dang khar dum bu dum bur gzhag par bya'o / /
de nas sngags rjes su dran par byas pas sngags 'di'i che ba'i bdag nyid kyis ni pa ta na zhes bya ba ste mchod rten gyi grong khyer chen po o d+ha des+ya zhes bya ba rgya mtsho'i 'gram na gnas pa der 'jigs byed chen po dang /
'jigs byed dbang phyug ma'i tshogs kyi dkyil 'khor gyi chang der 'gugs nus so / /
dmigs pa ni dal gyi dal gyis 'bab par bsam mo / /
rdo rje phag mos 'jig rten gsum ma lus pa'i chang 'gugs nus so / /
rdo rje phag mo'i dbus kyi khang par skad cig kyang chang zad pa med do / /
dad pa dang ldan pa ni dad pa nye bar 'phel ba'i phyir chen por bshad do / /
bsam gtan pa ni dmigs pa nye bar brtan par byed pa'o / /
de'i phyir 'dir ni 'grub par byed do / /
de bas na 'di nyid kyi phyir de nas bcom ldan 'das gshin rje gshed chen po chang 'gugs pa zhes bya ba'i ting nge 'dzin la snyoms par zhugs te /
rdo rje phag mo chang 'gugs pa'i sngags 'di gsungs so / /
oM badzra g+ho ne pu go ne badzra ma mak+ti b+ha ra b+ha ra sam+b+ha ra sam+b+ha ra /
tre ta hu ka d+h+yA kAR+Sha ya dza /
rdza mkhan lag pa phyis pa'i sas / /
bum pa kha mdzes nyer byas la / /
rkun ma'i skra yi rten gzhag ste / /
sngags ni rjes su dran par bya / /
sngags 'di che ba'i bdag nyid ni / /
pa ta mchod rten dag tu bstan / /
dal gyis dmigs nas 'bad par bya / /
chang ni 'gugs par rab tu grags / /
zhes gsungs so / /
da ni shes rab bskyed par bya ba'i phyir /
zhal gsum phyag drug dmar ba la / /
zhi ba'i phyag na pad+ma bsnams / /
dbyangs can brtul zhugs can gyis bsgom / /
zhes bya ba smos te /
tshogs bsags pa sngon du 'gro ba'i srung ba'i 'khor lo'i nang du pad+ma dang zla ba dang rdo rje dang chu skyes la rdzogs pa'i sku mdog dmar po g.yas dang g.yon sngo ba dang dkar ba'i zhal /
phyag g.yas pa na pad+ma dang ral gri /
g.yon na 'khor lo dang chu skyes rtsa ba'i phyag gnyis kyis gri gug dang thod pa 'dzin pa bsnol ba rab tu zhi ba'i cha byad can pad+ma bsnams pa ni khyad par ro / /
de lta bu'i lha mo dbyangs can ma shes rab kyi brtul zhugs can gyis rab tu bsgom par bya'o / /
shes rab ni chos thams cad kyi ye shes te /
'khor ba dang mya ngan las 'das pa ni rtog pa'i rgya mtsho ste de dang bral ba ni mi gnas pa'i mya ngan las 'das pa'i shes rab kyi pha rol tu phyin pa'o / /
bdag dang gzhan gyi phun sum tshogs pa'i ngo bo rdo rje dbyangs can ma'i ngo bo nyid do / /
sbyor ba ni tshes gcig gi dang po nas bzung ste nya'i mtha'i bar du'o / /
thabs dang shes rab gnyis su med pa'i sbyor ba'i rnal 'byor pa lhan cig skyes pa'i nyams dang ldan pa dag gis sa ha dza zhes smra bar bsam mo / /
bzlas pa'i tshad kyang ji srid du zla ba shar nas nub pa'i tshad kyi rjes su 'jug pas /
yon tan gyi phung po ni dpag tu med pa'i tshigs bcad brgya ni mtshon pa tsam du zad de bya ba dang ldan pa ni rnal 'byor pa ni khri 'bum du yang zin par 'gyur te ngag ni gsung gi bdag nyid do / /
de'i dbang phyug ni ma lus pa phun sum tshogs pa'o / /
de lta bu'i phyag rgya chen po 'grub po / /
khams gsum pa'i las thams cad kyang 'grub po / /
ma lus pa ni nyan thos dang rang sangs rgyas dang 'phrog ma dang tshangs pa la sogs pa'i las 'grub pa nyid do / /
ma lus pa gzhan ni zhi ba la sogs pa'i las so / /
grub pa ni ji ltar 'gyur ba'i las so / /
de bas na de nyid kyi phyir de nas bcom ldan 'das dam tshig chen po bcom ldan 'das gshin rje gshed rdo rje shes rab kyi pha rol tu phyin pa zhes bya ba'i ting nge 'dzin la snyoms par zhugs nas rdo rje dbyangs can ma'i sngags gsungs pa /
oM pi tsu pi tsu pradz+nyA bar+d+ha ni dz+wa la dz+wa la me d+ha bar+d+ha ni /
d+hi ri d+hi ri bud+d+hi bar+d+ha ni swA hA /
tshes kyi dang po nas bzung ste /
kun du zla ba nya yi bar / /
sbyar ba'i skad ni smra bar bsam / /
ji srid zla ba rjes 'jug pas / /
rtag tu tshigs bcad brgya zin ni / /
ngag gi dbang phyug 'gugs par 'gyur / /
khams gsum ma lus pa dag ni /
ma lus lus pa med par 'grub / /
ces bya ba nyid kyi phyir ro / /
da ni khu ba dgug pa bshad par bya ste /
khu ba dgug pa'i sbyor ba ni / /
zhal gsum phyag drug ral gri bsnams / /
nor bu margad 'dra ba ni / /
gau rI mkhas pas bsgom par bya / /
zhes bya ba smos te /
tshogs bsags pa sngon du 'gro ba'i srung ba'i 'khor lo'i nang du pad+ma dang zla ba la /
mda' dang ral gri las yongs su rdzogs pa'i sku mdog ljang gu g.yas g.yon sngo dang dkar ba'i zhal gsum pa /
phyag g.yas na ral gri dang nor bu /
g.yon na 'khor lo dang chu skyes /
rtsa ba'i phyag gri gug dang thod pa bsnol ba'i phyag drug pa ral gri bsnams pa ni khyad par ro / /
nor bu margad dang 'dra ba'i 'od 'phro ba'i gau rI ni mkhas pas bsgom par bya'o / /
khu ba dgug pa'i sbyor ba ni khu ba ni shu kra ste byang chub kyi sems so / /
dgug pa ni mkha'i gnas nas so / /
pad+ma'i kha ni rdo rje dang pad+mo'i lta ba'o / /
rdo rje'i lam ni skyes pa'i rdo rje'i sbu gu'o / /
dril bu ni gsung gi rang bzhin te bdag gi lce la yi ge dza dmar po bsams nas /
smin mtshams kyi lam nas tshangs pa'i bu gar zhugs te /
lcags kyu lta bu'i dbyibs kyi 'od zer gyis skyes pa la ni tshangs pa'i bu gar zhugs te drang ba'am /
phyag rgya ma la ni sngar gyi lam du 'og sgo'i rlung sbyor gyis so / /
bdag nyid 'dod chags rdo rjer gyur te gau rI gzhan du 'phrul pa ni gzhan gyi gnod pa'o / /
de nyid nub byang du 'phro ba ni man ngag go / /
bzlas pa ni sngags brjod pa'o / /
bsgom pa ni bsam gtan dang ldan pa'o / /
sbyor ba ni sems brtan pa'o / /
shu kra ni byang chub kyi sems so / /
tshogs ni 'khor lo bzhi'i thig le'o / /
de la zhugs pa'i rlung khar btung ba ni dgug pa'o / /
de bas na de'i phyir de nas bcom ldan 'das gshin rje gshed rdo rje khu ba 'gugs pa'i rdo rje zhes bya ba'i ting nge 'dzin la snyoms par zhugs nas khu ba 'gugs par byed pa'i lha gau rI'i sngags 'di gsungs so / /
oM ka d+ha ni /
A kAR+Sha ni /
gau rI dza hri /
duSh+Ta duSh+Ta ya /
shu kra ya /
A kAR+Sha ya dza /
dza hUM phaT swA hA /
pad+ma'i kha dang rdo rje dang / /
dril bu lcags kyu'i rlung sbyor gyis / /
bzlas dang bsgom pa'i sbyor bas ni / /
khu ba'i tshogs ni 'gugs par byed / /
shis pa'i gnas dang bsgrub pa'i dus bstan pa ni /
nags kyi nang ngam dben pa ru / /
las 'di dag ni bsgrub byas na / /
nub bdun tsam du sbyor ba yis / /
'grub 'gyur 'di la the tshom med / /
ces bya ba gsungs pa nyid yin no / /
gsang sngags kyi las kyi dngos grub thams cad ni sgrub pa la rag las shing de dag gi nus pa ni dbang la yang 'byung zhing /
dbang gi byin rlabs ni rjes su gnang bas 'jug pa'i phyir / /
u dum bA ra man+dA ra / /
ba ri tsi tra ba le ka /
karni ka yi phreng ba ni / /
bu khyod long la byin gyis rlobs / /
zhes bya ba ni bum pa'i rjes su gnang ba'o / /
ral gri chen pos khams gsum pa'o / /
sangs rgyas kun gyis phyag byas pas / /
'byung po thams cad 'gugs par byed / /
las kyi ral gri dam pa 'di / /
gzung na bdud las rgyal bar 'gyur / /
de dag gis ni rdo rje slob dpon gyi rjes su gnang ba'o / /
shes rab thabs kyi ngo bo nyid / /
rdo rje dril bu sgrub pa 'di / /
long la slob mas yang dag gzung / /
rdo rje khyod kyis slob ma gzung / /
zhes bya ba ni gsang ba'i dbang gi rjes su gnang ba'o / /
btung ba rin po che 'di ni / /
rdo rje'i lus ni rab tu sgrub / /
kun du ye shes bu khyod kyis / /
'thung shig ye shes las byung 'di / /
slob ma'i khar yang blug bya ba / /
gshin rje gshed kyis bsgrags pa 'di / /
rdo rje slob ma bdag nyid kyis / /
shin tu dge ba'i sems su bya / /
zhes bya ba ni shes rab ye shes kyi rjes su gnang ba'o / /
de dag gi don ni rdo rje'i dkyil 'khor du 'jug pa'i dus su dkyil 'khor du 'phangs pa'i me tog la zla ba gnyis su chad pa'i tshul gyis nyi shu rtsa lnga dang ldan pa'i me tog gi phreng ba la byin gyis brlabs shing satwa ma hA ba la zhes bya ba dang /
gong gi tshigs su bcad pas slob ma'i mgo la bcing bar bya'o / /
gal te me tog gi phreng bas rigs lngar yongs su bsdu bar mi rigs so zhe na /
rigs la rigs nyid rtogs pa yi / /
rigs pa lnga po bstan pa ni / /
me tog ming gi slob ma la / /
bde ba dam pa rtogs par byed / /
ces bya ba'i don gyis phreng ba re re yang myu gu dang /
kha bye ba dang shin tu rgyas pa'i bye brag gi phreng ba ste rgyan gyi ngo bo nyid yin pa'i phyir dang dbang lnga po dag gis kyang rang gi lha gsal bar byed pa'i phyir ro / /
slob dpon gyi dbang ni gzhan gyi don gtso bor byed pa ste /
ral gri ni slob dpon las thob pa'i shes rab chen po'o / /
de las kyi go rims dang sems chen po'i stobs kyis ral gri de nyid rdo rje ste dbyer mi phyed pa'i ye shes lnga'o / /
de dag la khams gsum gyi sangs rgyas thams cad kyis phyag byas pa ste 'os su gyur pa nyid do / /
khams gsum gyi sems can thams cad 'byung ba ste /
slob dpon gyi las kyi mthus de nyid du 'gugs par byed do / /
las kyi ral gri ni las thams cad byed pa ste /
phrag dog gshin rje gshed nyid dam pa'o / /
de nyid rdo rje brtul zhugs te don dang rtags 'brel bar gzung na bdud bzhi las rgyal bar 'gyur ro / /
'di dag gis ni dam tshig gsum pa dang snod du bya ba dang /
rjes su gnang ba dang /
lung bstan pa dang /
dbugs dbyung zhing gzengs bstod pa dag kyang gzung ngo / /
gsang ba ni gsang ba las byung ba ste shes rab dang thabs kyi gsang ba las de nyid kyi ngo bo nyid byang chub kyi sems dang shes rab dga' ba bzhi'i ye shes su bsgrub par bya ba 'di dag ni ngag gi rtse mo long zhes brjod la /
bdag byin gyis brlabs la slob ma yongs su zung shig pa'o / /
shes rab ni tshe dang ldan pa'i phyag rgya ste ye shes ni de las skyes pa'o / /
de nyid ni btung ba ste yid lhan cig skyes pa'i ros tshim par byed pa'o / /
chos thams cad de nyid kyi ngo bor byed pas na rin po che ste das bcos pa med pa'i don mthong bas na rdo rje lus rab tu sgrub par byed pa'o / /
de nyid me long lta bu la sogs pa'i kun du khyab pa'i ye shes lnga ste /
rdo rje slob ma la bu zhes bos la khyod kyis goms par bya ba'i don du lhan cig skyes pa 'thung shig /
ye shes las 'byung ba'i chos 'di dag thams cad ni slob ma skal ba dang ldan pa'i yid ches pa'i khar rin po che dbang gis blug par bya ba ni bcom ldan 'das gshin rje gshed kyis bsgrags pa yin no / /
rdo rje slob ma bdag nyid la yi rangs shing myong ba ches che ba dag gis ni shin tu ste rang rig pa dang bla ma'i bka'o / /
dge ba ni dge ba chen po ste thun mong ma yin pa'i don mthong ba'o / /
rtag tu de'i sems su bya ba ni bzhi pa'i dbang ngo / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
dgug pa ni khrag dang chang dang shes rab dang khu ba dgug pa'o / /
la sogs pa ni dbang gi tshigs su bcad pa'o / /
rim pa ni go rims so / /
phye ba ni ma nor ba'o / /
drug pas gzhag pa ni bdun pa'o / /
nag po zhabs kyis bshad pa'i le'u bdun pa rgya cher gsal bar byas pa'o // //
da ni dbang bskur ba'i cho ga yongs su rgyas par 'gyur bar bshad par bya ste /
de nas rdo rje 'dzin rgyal pos / /
srung ba'i 'khor lo sbyor bar byed / /
bgegs dang log par 'dren pa dang / /
gdug pa can dag bsal phyir gsungs / /
zhes bya ba smos te / /
de nas zhes bya ba ni sta gon gyi dus slob dpon gshin rje mthar byed kyi nga rgyal dang ldan pas rdo rje dang dril bu 'brel pa'i phyag dang /
hUM zhes brjod la slob ma 'khor lo bzhi'i nga rgyal dang ldan pa bzhis gsol ba btab ba'i rjes thogs la'o / /
rdo rje ni ye shes bzhi ste de gang dang ldan pa ni 'dzin pa'o / /
rgyal po ni gtso bo'o / /
srung ba ni bgegs ma lus pas 'da' bar mi nus pa'o / /
'khor lo ni ting nge 'dzin dang sngags yongs su sbyor bar byed pa'o / /
bgegs ni lus las kun du 'byung ba'o / /
log par 'dren pa ni ngag las kun du 'byung ba'o / /
gdug pa can ni sems las kun du 'byung ba'o / /
bsal ba ni phyogs de dag rnam par bcad pa'o / /
phyir ni bar chad srung ba'i dgos pa ste de'i don du gsungs pa'o / /
de yang tshigs su bcad pa 'di dag bsgrub par bya ste /
dpal ldan ral gri 'chang ba bdag /
srung ba'i 'khor lo sbyor bar byed / /
ral gri 'bar ba'i bdag nyid kyis / /
rigs gsum skyes kyang gcod par byed / /
ces bya ba smos te /
dpal ldan ni bdag dang gzhan gyi don phun sum tshogs par byed pa'o / /
ral gri ni las la shis pa'i phyir mtshon pa tsam du zad kyi de dag gnas su rdo rje dang 'khor lo dang rin po che dang pad+ma bcug pas tshigs su bcad pa brjod par bya'o / /
'chang ba ni bcom ldan 'das de nyid rdo rje la sogs pa 'chang bas so / /
bdag ni de bzhin gshegs pa thams cad kyi skur gyur cig pa'o / /
srung ba'i 'khor lo sbyor bar byed pa ni bshad zin to / /
ral gri 'bar ba ni bya ba nan tan gyi ye shes kyi mthu dang ldan pa'o / /
de nyid kyis rdo rje 'bar ba la sogs pa yang bsdu'o / /
de'i bdag nyid kyi rigs gsum ni sku dang gsung dang thugs rdo rje las skyes pa'o / /
kyang zhes bya ba ni de dag kyang gcod cing 'joms par byed na gzhan gyi 'jigs pa lta smos kyang ci dgos zhes bya ba'i don to / /
de dag gi rjes la sa'i lha mo lhag par gnas pa'i phyir gsungs pa / /
sems can thams cad skyob pa yi / /
lha mo khyod ni dbang du gyur / /
gshin rje gshed kyi dkyil 'khor ni / /
slob dpon bdag gis dkyil 'khor bri / /
zhes bya ba smos te /
sa gzhi legs par bstar ba'i dkyil 'khor gyi nub phyogs su khru gang pa'i maN+Dal byas te me tog dmar po'i tshom bu lnga bkod la /
slob dpon bdag nyid mthar byed pa'i nga rgyal gyis lag pa g.yas pas rdo rje 'dzin pas rdo rje rtse gsum pa'i phyag rgya sa la gzhag ste /
rdo rje sems dpa'i yi ge brgya pa lan gsum du brjod par bya'o / /
de nas sa'i lha mo lag bzang mo mdog gser btso ma'i kha dog lta bu zhal gcig phyag gnyis pa dbang po'i lag pa lta bu /
g.yon pa gser gyi bum pa lo ma dang bcas pa 'dzin pa /
lus phyed phyung ba sgrub pa po la mngon par phyogs par dmigs te me tog la sogs pas mchod la /
glu dang ldan pa'i rdo rje dril bus lan gsum du bskor bar bya'o / /
sems can ni sangs rgyas kyi sras su gyur pa ste /
sems can thams cad snying rje dang shes rab kyis skyob pa'i thabs thar pa'i grong mchog tu 'jug pa la lha mo khyod ni dpang por gyur pa ste /
sngon mar me mdzad la sogs pas ji ltar dpang du bzhag pa bzhin du gshin rje gshed kyi dkyil 'khor ni rtsa ba'i dkyil 'khor thams cad la 'jug pa ste /
gang la yang ltos pa med par rdo rje sems dpa' bdag nyid kyi snying po len pa'i dkyil 'khor bri ba'i dpang mdzod cig pa'o / /
dgos pa ci yod ce na /
tshul lam thabs ji lta ba bzhin du mnyam par spyod ces ba ba'i tha tshig go / /
da ni dkyil 'khor du gzhug pa bshad par bya ste /
gos kyis gdong ni bcing byas la / /
dkyil 'khor gyi ni mdun sgor gzhag /
khyod su zhes kyang 'di skad dri / /
bskal bzang bdag ces tshig tu brjod / /
gsol ba btab pa'i blo bzang la / /
yol ba'i nang du sbyin par bya / /
zhes bya ba smos te /
gos kyis zhes bya ba ni ras dmar zhes bya ste /
las thams cad pas bsang ba byas nas hUM zhes nyi shu rtsa gcig bzlas nas /
'jug pa'i cho ga ma rdzogs par dkyil 'khor mthong na khyad par gyi spro ba mi 'jug pa'i phyir khru gang pa de dag gis mig bcings la dkyil 'khor gyi shar phyogs kyi sgor gzhag pa'o / /
de nas slob ma rnam par snang mdzad kyi nga rgyal du gnas pas gsol ba btab nas rdo rje rtse gcig pa'i phyag rgyas me tog gi phreng ba bzung ste /
gsang ba'i dkyil 'khor mtshan ma dang bcas pa snying gar bkod la /
oM sarba ta thA ga ta yo ga tsit+ta ut+pA da yA mi zhes rnal 'byor gyi sems bskyed par bya'o / /
de nas byang chub kyi mtha'i bar du dam bca' bar bya'o / /
oM sarba ta thA ga ta su ra te sa ma ya s+t+waM ho su khaM zhes brjod pas /
de nas bla ma yon gyis mnyes par byas te bla mas kyang khyod su yin gang la dga' zhes dri bar bya'o / /
slob mas kyang bdag ni skal ba bzang po ste dkyil 'khor mthong bar spro ba'i yid can no / /
gzhan yang bdag ni bde ba chen po la dga' zhes tshig tu brjod do / /
de nas oM a khaM bI ra hUM zhes brjod du bcug la shin tu spro ba'i yid kyis rdo rje rtse lnga pa lag pa g.yas par gtang ste spom po dang dbang po'i rtses 'dzin du bcug la /
deng khyod de bzhin gshegs pa thams cad kyi rigs su zhugs kyis ye shes gang gis de kho na nyid kyi dngos grub thob par 'gyur ba'i ye shes gang khyod la bskyed par bya yis ye shes gang gis de kho na nyid kyi dngos grub thob par 'gyur na dngos grub gzhan lta smos kyang ci dgos /
de bas na 'di khyod kyis dkyil 'khor ma mthong ba rnams kyi drung du brjod par mi bya ste dam tshig nyams par gyur ta re zhes brjod la yol ba'i nang du dgug par bya'o / /
de nas yi ge hUM las bskyed pa'i de bzhin gshegs pa'i rdo rje la rigs rnam pa drug gis byin gyis brlabs la spyi gtsug tu gzhag ste /
'di ni dam tshig gi rdo rje ste khyod kyis dam tshig dang mi ldan pa 'ga' la brjod par mi bya ste /
gal te gsang sngags kyi tshul 'di dag dam tshig dang mi ldan pa la brjod na mgo 'gas par 'gyur ro / /
rdo rje sems dpa' rang nyid ni / /
de ring khyod kyi snying la gnas / /
gal te tshul 'di smras na ni / /
de yi mod la bkas nas gshegs / /
zhes brjod la /
de nas las thams cad pa'i chu khyor ba gsum blud de /
'di ni khyod kyi dmyal ba'i chu / /
dam tshig 'das na sreg par byed / /
dam tshig bsrungs na 'grub par byed / /
dngos grub bdud rtsi'i chu 'thung shig /
ces brjod par bya'o / /
de nas slob ma snyim pa me tog gis gang bar byas la /
gus pa'i yid kyis bltar bcug ste de ring phan chad khyod kyi phyag na rdo rje nga yin gyis ngas smras pa khyod kyis mnyan par bya'o / /
nga la brnyas pa yang ma byed cig /
nyam nga ba ma spangs par 'chi ba'i dus byas pas dmyal bar 'gro bar gyur ta re zhes brjod par bya'o / /
de nas yan lag smad lnga sa la gtugs pa'i phyag lan gsum du btsal te rdo rje thal mo sbyar te /
de nas de bzhin gshegs pa thams cad kyis byin gyis brlabs nas rdo rje sems dpa' bdag la dbab tu gsol /
zhes brjod pa de'i spyi bor baM las chu'i dkyil 'khor mdog dkar po la dbyibs zlum po ste /
bum pas mtshan pa la yi ge ha'o / /
snying gar yi ge laM las gser gyi sa gzhi kha dog ser la dbyibs gru bzhi ste rdo rje rtse gsum gyis mtshan pa la yi ge hUM ngo / /
lte bar raM las me'i dkyil 'khor kha dog dmar la dbyibs gru gsum rno ba la yi ge A+o / /
rkang mthil du yi ge yaM las rlung gi dkyil 'khor kha dog sngo la dbyibs zla gam ste /
rab tu g.yo ba'i ba dan bye bas mtshan pa de la yi ge dzr-iM drag cing bzod par dka' ba 'bar ba'i phung po de rlung gis bus par bsam la /
chu'i dkyil 'khor gyi bar du 'bar bar gyur pas de nas dag cing gtsang ba'i rgyun babs pas lus byang chub kyi sems kun+das gang bar gyur cing sems lhan cig skyes pas tshim par gyur nas rlung gis bteg par bsam mo / /
de nas slob ma rang nyid 'gying bag dang bcas pa'i gshin rje mthar byed du bsam mo / /
lag pa g.yas pas rdo rje gsor la /
g.yon pas dril bu dkrol te 'bebs pa'i sngags kyis phab la spos dbul bar bya'o / /
de'i sngags ni 'di yin te /
oM hrIHSh+T+r-iHwi kr-i tA na na hUM hUM phaT phaT a be sha ya a a a a a a a a a a a a a a a a a s+t+waM b+ha la ya ra ra ra ra tsa la ya hUM ha a dz+heM phaT ces bya bas myur du 'bebs par 'gyur ro / /
de nas slob dpon 'dod chags rdo rje'i lus su dmigs te /
lce la a dmar po bkod nas tiSh+Tha badzra zhes rdo rje gzhag ste /
rdo rje chos ni mgon po che / /
'od dpag med ni bde ba che / /
smros shig 'dod chags chos chen po / /
zhes brjod la dge ba dang mi dge ba dri bar bya'o / /
de nas lus ngag yid gsum gyi ltas shes par byas la ring du 'gro na dbang chen dang rdo rjes mnan no / /
de nas oM pra tits+tsha badzra ho zhes me tog dor la sngar bzhin du phreng ba dor ba blang bar bya'o / /
de nas /
oM rdo rje sems dpa' deng khyod kyi / /
mig 'byed pa ni brtson par byed / /
rdo rje mig ni bla med pa / /
de ring bdag gis dbye bar bya / /
he badzra pA sh+ya zhes bya bas gdong g.yogs bkrol la byang nas brtsams te lha bstan par bya'o / /
de nas slob mas gsol ba btab pa gsungs pa ni /
dbang bskur don du gus chen po / /
de nas lan gsum rjes su brjod / /
ji ltar sangs rgyas chos chen pos / /
rdo rje sems dpa' dbang bskur ltar / /
bdag kyang mgon pos dbang bskur zhing / /
mchog kyang bdag la stsal du gsol / /
zhes bya ba smos te /
ji ltar ni mngon du 'byung ba'o / /
sangs rgyas ni chos kyi sku dang gnyis su med pa'i ngo bo nyid do / /
chos chen po zhes bya ba ni longs spyod rdzogs pa'i sku'o / /
rdo rje ni bla na med pa'i chos thams cad dang dbyer med pa'i ye shes te de la sems dpa'o / /
dbang ni bum pa la sogs pa'o / /
bskur ba ni byin pa'o / /
ltar ni ma 'ongs pa 'dzin pa'o / /
bdag ni skal ba dang ldan pa'i slob ma'o / /
kyang ni gzhan nye bar bsdu ba'o / /
mgon po zhes bya ba ni bla ma mkhas pa'o / /
dbang bskur zhing zhes bya ba ni nyin par gsol ba gdab pa'o / /
mchog ni dngos grub po / /
kyang ni thabs so / /
bdag la stsal du gsol / /
zhes bya ba ni de dag bla ma la rag las pa'i phyir gsol ba gdab pa'o / /
de bzhin glu dang rol mos mchod / /
de bzhin khrus chab byug pas kyang / /
slob ma dad pas blug par bya / /
de nas bstod pa dag kyang bya / /
zhes bya ba ni slob ma'i bya ba mdor bstan pa gsungs pa'o / /
da ni zab mo sngags bshad par bya ste /
de nas rdo rje 'chang rgyal pos stong pa nyid kyi sngags gsungs pa /
oM shU n+ya tA dz+nyA na badzra swa b+hA ba At+ma ko\u0f85haM /
oM pU dza badzra swa b+hA ba At+ma ko\u0f85haM /
oM d+ha rmA thA tu badzra swa b+hA ba At+ma ko\u0f85haM /
de yang bshad pa'i rgyud las /
skye med rtog bral sgyu ma oM / /
rang bzhin med pa shU n+ya tA / /
rtogs pa'i ye shes dz+nyA na ste / /
mi phyed gzhan byed badzra'o / /
bdag gi ngo bo swa b+hA ba / /
gang la yod pa At+ma ko\u0f85 / /
bsdu ba'i mchog ni haM du bshad / /
'di dag ni bsod nams kyi tshogs bsags pa'i rjes thogs su de bzhin gshegs pa'i chos kyi ngo bo nyid zang zing med pa'i phyir badzra'o / /
byang chub kyi sems kyi 'phrul pa ni pU dza'o / /
gzhan ni sngar bzhin te de'i bdag nyid gang la yod pa de ni bdag ste ko\u0f85haM ngo / /
de dag ni ye shes kyi 'khor lo bcug pa'i rjes thogs su'o / /
d+harmA ni chos so / /
d+hA tu ni dbyings so / /
gang la rang bzhin yod pa ni swa b+hA ba'o / /
phyag dang zhal gyi dbyibs kyi bdag nyid can ni At+ma ko\u0f85haM ngo /
'di gzhan ni khu ba yongs su gyur pa las bzhengs nas srid pa zhi ba gnyis su med pa'i nga rgyal du gsungs pa'o / /
da ni las rab 'byams bshad par bya ste /
zhi ba la sogs dbye ba yi / /
sbyin sreg de nas bshad par bya / /
sbyin sreg gang zhig 'grub pa yis / /
las rnams thams cad rab bsgrub pas / /
zhes bya ba smos te zhi ba ni zhi ba ste / /
sogs pa ni rgyas pa dang /
dbang dang /
dgug pa dang /
rengs pa dang /
dbye ba dang /
bskrad pa dang /
mngon spyod kyi bye brag gis so / /
sbyin pa ni mchog ste /
sreg pa ni mi mthun pa'i phyogs so / /
de nas ni las gzhan rdzogs pa'i mthu'o / /
bshad par bya ba ni dngos grub mi nyams par bya ba'i dgos pa'o / /
zhi ba la sogs pa re re zhing sbyin sreg gsungs pa'o / /
gang zhig ni gang dag ste grub pa ni rdzogs par gyur na'o / /
ye shes bya ba ni nus pa dang ldan pa'o / /
de nyid kyi phyir gcig grub pas las thams cad rab tu 'grub par nus so / /
de yang ji ltar sgrub ce na /
sems ni ji ltar gzhag pa gsungs pa /
zhi ba zhi ba'i sems kyis te / /
rgyas pa rgyas pa'i sems kyis so / /
dbang yang der gtad sems kyis te / /
bskrad dang bsad pa la yang ngo / /
zhes bya ba'i don ni 'bras chan dang 'o ma bza' zhing dge ba'i sems rnam par mi g.yeng ba ni zhi ba'i sems so / /
bu ram dang 'o ma bza' zhing rtag tu bsod nams dang ldan par bya ba'i sems ni rgyas pa'i las so / /
chang dang 'o ma btung zhing bsgrub bya la chags pa'i sems der gtad pa'i sems so / /
skyur ba dang nya sha bca' zhing khros pa dang bcas pa'i sems ni bskrad pa dang bsad pa'i sems so / /
sems dang ldan pa'i thab khung de gsungs pa ni /
zhi ba'i dkyil 'khor rnam pa ste / /
rgyas pa yi ni rdzing bu 'dra / /
dbang du bya ba zla gam ltar / /
nam mkha'i khams 'dra bas ni bsad / /
ces bya ba'i don to / /
dkyil 'khor gyi rnam pa ni zlum po'o / /
rdzing bu ni so phag gi rdzing bu ste gru bzhi pa'o / /
zla gam ni gzhu lta bu'o / /
nam mkha'i khams 'dra ba ni gru gsum pa'o / /
de yang 'o ma dang gur gum gyi chu dang /
skyer 'brum btsir ba'i chu dang du ra'i khu ba rnams kyis byug par bya'o / /
de dag gi tshad gsungs pa /
zhi ba khru gang tshad du ste / /
de bzhin rgyas pa khru do pa / /
ji ltar rgyas pa de ltar dbang / /
bsad pa la ni sor nyi shu / /
zhes bya ba'i don ni khru gang ni sor bcu gnyis bskor ba'o / /
sor bzhi pa bskyed pa dang kha khyer ni lhag pa'o / /
khru do ni logs re re'i zhing ngo / /
sor brgyad phyir bskyed pa dang kha khyer ni lhag pa'o / /
dbang yang rgyas pa'i tshad du bya ba ni chur khru do pa ste rgyar khru gang ngo / /
kha khyer ni gong dang mtshungs pa'o / /
sor ni nyi shu logs re re zhing ngo / /
bskyed pa dang kha khyer ni sor gsum lhag pa'o / /
zabs kyi tshad du gsungs pa / /
zhi ba'i steng du khru phyed tshad / /
rgyas pa la ni khru tsam ste / /
sor lnga gnyis ni bsad pa la / /
dbang la ji ltar de bzhin dgug /
ces bya ba'i don ni steng gi kha nas zhabs su ste /
khru phyed kyi tshad sor bcu gnyis so / /
khru ni sor nyi shu rtsa bzhi ste tsam ni lhag pa bkag pa'o / /
sor ni mtheb sor te lnga gnyis ni bcu tham pa'o / /
rgyas pa ni dbang dang mthun la de bzhin du dgug par yang sbyor ro / /
zhi ba'i kha khyer ni pad+ma rgyas pa'o / /
dkyil du ni sor bcu drug pa'i rdo rje'o / /
yam shing ni grwa bzang la sogs pa rtse mo'i cha las byung ba mdzub gang gi tshad do / /
rgyas pa'i kha khyer ni 'khor los mtshan pa'o / /
dkyil du rin po che snga ma lta bu'o / /
yam shing n+ya gro d+ha rlon pa sor nyi shu rtsa bzhi dang ldan pa'o / /
dbang gi kha khyer ni lcags kyu dang zhags pa'o / /
dkyil du pad+ma 'dab ma bcu drug pa tshad sngar bzhin no / /
yam shing tsher ma lcags kyu can la byas pa sngar bzhin no / /
mngon spyod kyi kha khyer ni mtshon cha sna tshogs pa'o / /
dkyil du rdo rje gdengs pa sor brgyad pa'o / /
yam shing seng ldeng las byas pa sor bcu pa'o / /
zhi ba'i sbyin sreg gi rdzas ni zho dang /
sbrang rtsi dang /
sha kha ra dang /
'bras chan ma god pa'o / /
sran gre'u khyad par du'o / /
rgyas pa ni gong gi rdzas rnams kyi steng du gur gum gyis kha dog bsgyur ba dang khyad par du bu ram mo / /
dbang la gong gi rdzas rnams tsan+dan gyis kha dog bsgyur ba'i steng du 'ol ma se khyad par du'o / /
mngon spyod la ni nim pa dang /
da du ra dang /
tsha ba'i mar dang /
ske tshe dang tshwa rnams so / /
bskrad pa la khwa ta dang mig ser gyi sgro'o / /
til dang mar gyi bye brag ni thams cad pa'o / /
sbyin sreg bya ba'i dus gsungs pa /
tshes gcig la ni zhi ba'i bya / /
zla ba nya la rgyas pa ste / /
bcu bzhi la ni mngon spyod do / /
dbang gi las ni tshes brgyad la'o / /
zhes bya ba ni bcu bzhi ni nag po'i bcu bzhi ste nyi shu dgu la'o / /
gzhan la ni de las lhag pa'i brjod pa med do / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
sbyin sreg ni le'u 'di'i gtso bor gyur pa'o / /
cho ga ni tshul dang thabs so / /
rim pa ni go rims so / /
phye ba ni ma nor ba'o / /
brgyad pa ni bdun pas gzhag pa'o / /
nag po zhabs kyis bshad pa'i le'u brgyad pa rgya cher gsal bar byas pa'o // //
de ltar sbyin sreg gi las yongs su mthar byas nas da ni las phran tshegs kyis gdug pa can sems nges par legs pa la 'jug pa'i phyir brtsam par bya ste /
rgya mtsho'i sa ni blangs byas la / /
klu yi gzugs ni brtsam byas te / /
yi ge hUM phuHsnying gar dgod / /
hrIHSh+T+r-iHla sogs bzlas pa bya / /
zhes bya ba ni char dbab pa'i cho ga gsungs pa'o / /
de yang 'di ltar shes par bya ste /
bdag nyid bcom ldan 'das gshin rje mthar byed pa nag po'i rnal 'byor la lhag par sems brtan pa mtshan ma thob pa dag gis kham phor so ma btang ba'i nang du rams kyi khu ba la gro ga'i bir gyis 'khor lo rtsibs brgyad pa'i lte bar pad+ma 'dab ma brgyad pa bris te /
de nas lha mo ku ru kul+le'i sngags phuHdang swA hA'i bar du bsgrub bya klu'i ming bcug pa spel bar bri bar bya'o / /
bsgrub bya de dag kyang dus 'di dag gis gnas te dbyar zla tha chungs la karko Tas so / /
ston zla ra ba dang ston zla 'bring po la ta k+Sha kas so / /
ston zla tha chungs la ba su kis so / /
yang de nyid la bltas pas dgun zla ra ba la sogs pa bzhi bzhi la sbyar bas char 'bebs so / /
de las gzhan pa'i kham phor so ma btang ba kha sbyar du byas la /
le'u bco lnga pa las 'chad par 'gyur ba'i ku ru kul+le'i gzugs bskyed la bkug ste yang dag par mchod la ba'i rnam lngas byugs te /
klu gnas pa'i mtsho la sogs par gzhug par bya'o / /
yang na sa bon ni naM hris brten pa'i sngags kyi tshig bris la /
de yongs su gyur pa las ku ru kul+les klu thams cad sreg par byed pa'i gzugs bsgoms la sngar bzhin du ste /
bcom ldan 'das ma bdag gi las 'di zhes bya ba'i dgos pa'i don du mdzod cig pa'o / /
zhes bka' bsgos nas klu'i gnas su gzhug par bya'o / /
de nas dben pa'i sa phyogs su gdugs dang rgyal mtshan dang bla re dang yol ba dang ba dan la sogs pa thams cad sngon por byas la sgra khyad par can lag tu thogs te rgyan sngon po dang ldan pa'i rnal 'byor pas yaM sngon po las byung ba'i rlung gi dkyil 'khor gzhu lta bu ba dan gyis mtshan pa de'i dbus su raM las me'i dkyil 'khor gru gsum pa 'od 'bar ba zhig bsams la yi ge re phas mtshan pa /
de'i dbus su chu'i dkyil 'khor dkar zhing zlum pa bum pas mtshan pa /
de'i steng du paM las pad+ma 'dab ma brgyad pa dkar po /
de'i steng du naM las chu bdag dkar po sbrul brgyad kyi gdengs ka can skyes bu'i cha byad la lag pa g.yas na ral gri /
g.yon pa na klu'i zhags pa thogs pa'o / /
shar gyi 'dab ma la dga' bo ut+pala'i 'dab ma ltar rab tu ljang ba /
lho'i 'dab ma la nor rgyas kyi bu dkar po /
nub kyi 'dab ma la ta k+Sha ka dmar po /
byang gi 'dab ma la karko Ta nag po /
me'i mtshams su pad+ma dkar po /
bden bral gyi mtshams su pad+ma chen po dkar po /
rlung du dung skyong ser po /
dbang ldan du rigs ldan sna tshogs bskyed do / /
de dag thams cad ni yi ge naM gi sa bon las byung ba'o / /
de nas bu ram dang 'o ma dang mar dang bag zan gtsang ma'i bshos yi ge phus bsngags la dbul bar bya'o / /
dus kyi rjes su 'brang ba dang /
kun du ru dang /
chu srin sen mo dang /
nyungs kar ser po dang /
nA ga pus pa dang /
nA ga ge sar gyi thang chu dang /
sha ka ra sbyar ba'i spos dang /
zhun mar gyi mar me mngon par sngags pa yang dbul bar bya'o / /
de nas dza gnyis kyi bar du sa bon gyi yi ge bcug ste / /
oM dang swA hA mthar gzhag pa'i sngags bzlas la /
'od zer lcags kyu'i dbyibs kyis klu rnams bkug ste rang rang gi gnas su gzhag cing yon chab byin nas yang dag par mchod de gzhan yang /
me tog sngon po de bzhin dri / /
gos dang 'phan yang sngon po dang / /
sngon po chu dang ldan pa yi / /
bum pa dag kyang dbul bar bya / /
zhes pa dang ldan pa dag gis gsol ba gdab par bya ste /
klu'i rgyal po chen po khyed kyis bcom ldan 'das kyi bka' dang /
bdag la nye bar brtse bar dgongs la char chen po dus 'dir dbab pa mdzod cig /
ces brjod la de nas klu'i rgyal pos thams cad bkug nas char 'bebs pa la ched cher byed par bsams la /
oM hrIHSh+T+r-iHwi kr-i tA na na hUM hUM phaT phaT /
oM ha nA ga naM par sha pa ya swA hA /
zhes ting nge 'dzin dang ldan pas khri bzlas na de'i rjes la char 'bebs so / /
gal te char mi 'bebs na de nas yang me thab zlum po la dkyil 'khor zlum por bskor te /
der klu'i rgyal po rnams bskyed cing bkug la lce la yi ge naM bsgoms nas yon chab la sogs pa mchod pas mnyes par byas te /
bu ram dang zhun mar dang 'o mas bkang ba'i bsreg blugs gsum gsum g.yas su bzhag nas bsreg par bya'o / /
de ltar tshim par gyur nas char 'bebs so / /
de ltar yang gal te char mi 'bebs na klu la chad pa gcad par bya ste /
snga ma ltar klu'i dkyil 'khor byas te 'on kyang khyad par ni dang po rlung gi dkyil 'khor bri bar bya'o / /
bdag nyid kyang blo'i pad+ma'i dbus su bskal pa'i me ltar 'bar ba'i rnam pa can klu thams cad 'jigs par byed pa'i gshin rje gshed kyi rnal 'byor du byas nas thams cad gcig tu g.yon brkyang ba'i zhabs kyis mnan par bsams te /
rang gi sngags kyi yi ge 'bru re re dang klu'i snying po re re spel la nga rgyal dang bcas pas bzlas par bya'o / /
de nas rlung gis bskul ba'i me'i 'od kyis pad+ma snying gar bltas te /
de ltar 'og nas mes gdungs shing steng nas khro bo'i mes gdungs pas shin tu sems dad par gyur pas chu skyug par byed pa'i klu'i 'khor lo bsams nas nges par char 'bebs so / /
de ltar na yang char mi 'bebs na tshig gi don du bshad par bya ste /
rgya mtshos ni chu klung gi sa dang /
klu gnas pa'i sa dang /
grog mkhar gyi sa dang /
shing gcig gi rtsa ba'i sa las klu'i gzugs sbrul mgo bdun pa byas la /
de kham phor so ma btang bar blang ba byas la dur khrod kyi ras sam mtshon gyis bsad pa'i gos dang dug dang tshwa dang ske tshe dang tsha ba'i mar gyis rtsibs brgyad pa'i ral gri'i 'khor lo bris la /
de'i lte bar pad+ma 'dab ma brgyad pa ste /
'dab ma la klu'i snying po dkyil du yi ge baM dang hUM gis brten pa bri bar bya ste /
'khor lo de'i snying gar gzhug go / /
de'i phyir klu'i gzugs gcig bsam par bya ste /
yi ge hUM phuHsnying gar dgod par bya'o / /
bdag nyid gshin rje gshed kyi gzugs su gyur pa zhabs kyis de'i gzugs mnan nas snga ma bzhin du sngags ni hrIHSh+T+r-iHla sogs pa'i sngags bzlas pa byas la nam mkha' nas klu rnams kyis char 'bebs par bsam mo / /
de dag gis nges par 'bebs par 'gyur ram zhe na 'di ni nges pa ste /
char ni mi 'bab dus dag tu / /
bzlas pa khri byas 'bab par 'gyur / /
zhes bya ba'i phyir ro / /
gal te ches na gcod par bya ba ni bcom ldan 'das gti mug rdo rje gtso bo byas pas klu brgyad zhi ba'i thab khung du legs par bsams la /
zhi ba'i cho gas mar dang 'o ma la sogs pa'i sbyin sreg khri bya'o /
de lta na yang na klu gdug pa can gal te char mi gcod na mngon spyod kyi thab khung du mngon spyod kyi cho gas dpal rdo rje sems dpa'i snying po dang /
ras bal gyi 'bras bu bcas pas sbyin sreg khri byas na char nges par gcod do / /
rgya mtshor zhon pa dang 'gro ba dang khrus byed pa'i tshe mtsho'i rlabs rengs par byed pa'i cho ga gsungs pa /
sbrul nag gi sha dang de'i sbyar zla ni nim pa'i lo ma dang bsres la nya'i shun par ril bu byas te /
bcom ldan 'das gshin rje gshed kyi brtul zhugs dang ldan pas rgya mtshor bsgyur bar bya ba'i ril bu ni sngags bzlas pa khri byas nas 'os dang ldan pa'i ril bus mtsho rlabs rengs par byed pa'i mchog yin no / /
rnal 'byor pa dag gis zhes pa ngo mtshar la gzengs bstod par bya ba'i phyir dang /
dngos grub nye bar blang ba'i don du dbang gi thab khung legs par bya ste /
tsan d+ha'i 'bras bu ni gtum po'i sa bon no / /
de'i 'brum bu brgya blangs la 'bras dang sran ma sha rnams bsres bzhib par btags te gur gum gyi chus ril bu tsa na ka'i 'bras bu tsam bya'o / /
bdag nyid gshin rje gshed kyi rnal 'byor pas 'bum phrag brgya ni sa ya ste /
de'i tshad kyi sngags bzlas la bcom ldan 'das gshin rje gshed pad+ma rA ga'i mdog dang ldan pa la dbang gi sbyin sreg khri byas pas lha gshin rje gshed kyi zhal mthong bar 'gyur ro / /
de ni mtshon pa tsam du zad kyi tshangs pa la sogs pa yang ngo / /
mthong nas dga' ba'i yid kyis mnyes par byas nas mngon par 'dod pa ster bar 'gyur ro / /
gdug pa can tshar gcad par bya ba'i phyir mngon spyod kyi cha drag po gsungs pa ni dur khrod ro gnas pa'i sa la bya'o / /
ro bsreg gi me bskul ba'i yog pa'i shing la rnal 'byor pa gshin rje gshed kyi gzugs su gnas pas bsgrub bya'i gzugs sor bcu gnyis pa'i tshad du byas la smyon pa'i khu ba ni da du ra ste de'i lo ma'i khu bas dus gsum du gzugs la bsku ba byas pas bsgrub bya bkug cing bstims te sngags khri bzlas pas mdzes thebs par 'gyur ro / /
rnal 'byor pa dag gis nags tshal gyi gseb tu sbrul gyis bzung ba'i dug bsal pa'i phyir sngags gsungs pa ni grub pa'i yungs kar ni sngags btab pa ste mdog ser po de dag blang bar byas la bdag nyid gshin rje gshed mdog dmar po zhi ba'i yid kyis dkar po'i tshes gcig nas nye bar bzung ste /
sngags 'bum phrag bzhi'i bar bzlas pa byas nas rnal 'byor bas bsdu ba byas nas shing lo'i snod kyi nang du bcug ste lus la bcang bar bya'o / /
de nas sbrul gyis bzung ba'am 'gyil ba la gtor na 'tsho bya gang yin pa de dag 'tsho bar the tshom med do / /
gal te de dag zhi bar ma gyur na bdag nyid gshin rje gshed zhi ba'i nga rgyal dang ldan pas bsgrub bya'i cod pan nas nye bar bzung ste srin lag la zla ba'i steng du yi ge hUM dkar po bltas la /
de'i 'od kyis rtsa ji srid du 'pho bar bsam zhing /
de'i 'od kyis khrag gi mdangs dug gis nag por gyur pa thams cad mdangs dkar por gyur par bsams la bshad pa'i lam du gdon par bya'o / /
de nas ga pur la bzlas pa khri byas pas zin pa'i sar byug pa byas la /
mngon par zhi ba'i 'od zer gyis nya bar gzir bar bya'o / /
'di dag gis ni nges par gtong bar 'gyur ro / /
gal te dug zhi bar ma gyur na dug gsad par bya ba'i don du bsgrub bya'i snying gar hUM ngam hrIHSh+T+r-iHla sogs pa nyi ma'i dkyil 'khor gyi steng du bsams la /
yi ge hUM de'i 'od kyis de'i nang na yod pa'i dug rab tu 'bar bar 'gyur bar bsam mo / /
lag pa g.yon nam g.yas pa'i mthil du baM yongs su gyur pa las pad+ma hUM dkar pos mdzes par byas pa las bdud rtsi 'dzag pa blta bar bya'o / /
de nas oM hri ha hUM dza ha /
zhes bya ba'i sngags brjod cing lag pas spyi gtsug nas rkang pa'i bar du byab par bya'o / /
de'i sa bon gyis dug bsdus shing lus bdud rtsi dkar pos gang bar bsam par bya'o / /
gzhan yang khro bo'i mche ba 'od dang ldan pa la rab tu 'bar ba'i me chen po sa bon dang bcas pa bsams te / /
phyag 'tshal dang po gshegs gsol mthar / /
brdeg pa cho ga bzhin du sbyar / /
dug ni bcing bar bya ba yi / /
rnal 'byor pas ni gsal 'dod kyang / /
zhes bya ba'i man ngag las shes par bya'o / /
da ni sa rlangs kyis mgo na ba dag zhi bar bya ba'i phyir gsungs pa ni /
ri gshong chu yis dag la / /
sngags kyi bzlas pa 'bum byas nas /
mgo la bskus pa tsam gyis ni / /
mgo yi nad ni nyams par byed / /
ces pa la /
ri gshong ni spang ljongs rab tu gtsang bar bya'o / /
chu'i sa ni chu klung gi bye ma'i sa'o / /
blangs pa ni shing lo gtsang ma'i 'dab mas so / /
la ni rdzas yongs su rdzogs pa'o / /
sngags ni /
oM hrIHSh+T-iHwi kr-i tA na na hUM hUM phaT phaT ces pa'o / /
kyi ni gdags yig dang nye bar 'brel pa'o / /
de yang /
oM sarba big+ha nan nA sha ya hUM phaT swA hA /
zhes pa'o / /
bzlas pa ni rdo rje bzlas pa zhi ba'i man ngag can no / /
'bum du byas nas ni tshad nye bar rdzogs pa ste de dag ni bsnyen pa'o / /
tshig phyed po rjes su bsgrub pa ni yi ge gcig pa ste sngags ni bsgrub pa'i dus su lan bdun mngon par bzlas shing mar sar pa dang bsres te lag pas mgo bo khor yug tu mnyes na ni mgo'i zug gzer 'byung bar mi 'gyur te las kyi sbyor ba ni de ltar 'grub par the tshom med de / /
gdug pa can tshar gcad pa'i phyir 'jigs byed gshin rje gshed kyi rnal 'byor gsungs pa /
bram ze yi ni sha dag dang / /
dur khrod sa dang thal ba las / /
gshin rje gshed kyi gzugs byas te / /
zhes pa la bram ze'i sha ni ro ma nyams pa dag go / /
de la gzugs kyi khog legs par brgyangs la /
de dang mtshungs pa'i byug pa ni dur khrod kyi me'i thal ba'o / /
de'i sa ni dur khrod kyi sa'o / /
de'i phyir thal ba las gshin rje gshed kyi gzugs byas te zhes pa dang 'brel lo / /
phyag gnyis pa ni g.yas dang g.yon no / /
zhal ni khro ba ste gcig pa ni g.yas dang g.yon yangs pa'o / /
la zhes pa de dang mtshungs pa'i mtshan pa'o / /
rdo rje chen po ni gnam lcags shin tu sbyangs pa las byas pa'i de bzhin gshegs pa'i rdo rje'i tshad do / /
g.yas pa zhes pa ni shin tu 'jigs pa 'phyar ba'o / /
de bzhin ni g.yas dang mtshungs pa'o / /
mi mgo ni skyes pa'i ste g.yon pa na 'dzin cing khrag gis bkang ba'o / /
mdog ni dkar po zhes bya ba ni pha rol de ltar bri zhing bsgom par bya ba yang de nyid do / /
de bas kyang de'i mthu thogs pa med pas so / /
gdug pa ni lus dang ngag dang sems la gnod par byed pa'o / /
'joms par byed pa ni ma lus pa'i mthu med par byed pa'o / /
las la sbyar ba'i de dag la dam tshig gis mnyes par bya ba ni /
bdud rtsi dang ni sha lnga yi / /
nyin re bzhin du gtor ma sbyin / /
zhes bya ba la bdud ni bsgrod pa dang bsgrod pa ma yin par rtog pa'o / /
de sel bar byed pa'i rtsi ni bai ro tsa na dang byi shwa dang shu kra dang rak+ta dang /
a kro te ka'o / /
de dang 'o ma shin tu sbyar te sha lnga ni mi dang glang po che dang ba lang dang rta dang khyi'o / /
des nyin re bzhin du zhes pa ni mar ngo'i gcig nas bcu bzhi'i bar de snyed du nyin dang mtshan mo dus drug tu'o / /
gtor ma ni 'bras chan la sogs pa yang ngo / /
sbyin pa ni sngags dang ldan pa dag gis nye bar mchod pa'o / /
bdag gi dgra ni gnod pa gang byed pa'i mi nyid dang 'brel pa'o / /
chom shig ces bya ba ni bskul ba'i tshig mA ra ya la sogs pa dang ldan par ro / /
rnal 'byor pas zhes bya ba ni bcom ldan 'das gshin rje gshed nag po dang de'i ye shes kyi cha rtogs pa'o / /
rtag ces bya ba ni dus ji srid pa de srid do / /
gsol ba gdab pa ni gtor ma'i rjes su ste /
kye gshin rje bdag la gdug pa byas pa'i che ge mo 'di nye bar gsol cig /
sha dang khrag dang rkang dang rus pa dang tshil bu dang /
nang khrol la sogs pa dum bu dum bur gsol cig ces nub re re zhing khyad par du bcu bzhi'i nub mo 'di skad ces brjod pas nyal lo / /
bsgrub bya'i mi de dag ni tho rangs 'chi bar 'gyur ro / /
'chi ba'i nad kyi mtshan ma ni chu 'gags pa la sogs pa ni skyug pa dang glal ba dang yi dags ma rungs pa'i skad 'don pas gzir zhing sngangs pa 'byung ngo / /
yang na nad kyis 'debs par 'gyur / /
zhes bya ba ni ma shi na yang ngo / /
gzhan yang smyo bar bya ba'i sbyor ba gsungs pa /
dgra yi bai ro tsa na blang / /
mi yi rkang sbubs yongs bkang ste / /
zhes pa la dgra'i bai ro tsa na ni dri chen no / /
blangs pa ni ma he'i rwa dag gis so / /
mi ni skyes bu ste smyo ba'o / /
rkang sbubs ni rkang rus kyi bu ga'o / /
yongs bkang ste zhes pa ni dur khrod kyi sol ba dang bsres pas nan tan du dgang ba'o / /
rab tu bkang nas bya ba gang yin pa ni sngags hrIHSh+T+r-iHla sogs pa gdags yig dang bcas pa 'bum bzlas pas ni smyo bar 'gyur te /
dper na ba ru ra'i shing rtser ro btags te skam pa dang smyo nas rgyu ba'i yi dgas de nye bar mtshungs so / /
de dag gi rnal 'byor pa'i yon tan nye bar sgrub par byed do / /
lha rdzas kyi bu mo sdu gu kun sbyin par byed cing de las gzhan pa'i dgos pa sna tshogs sgrub par byed do / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
shin tu 'jigs su rung bas na 'jigs byed do / /
gshin rje ni gdug pa can no / /
de nyid tshar gcod par byed pas gshed do / /
zhes bya ba ni bshad par zad do / /
rim par phye ba ni las brgyad kyi go rims so / /
dgu pa ni brgyad pas gzhag pa'o / /
nag po zhabs kyis bshad pa'i le'u dgu pa rgya cher gsal bar byas pa'o // //
da ni rnal 'byor pa'i dgos pa ngo mtshar du bsgrub par bya ba'i phyir ro langs kyi sgrub thabs mdor bsdus te gsungs pa /
ro langs chen po'i sgrub thabs ni / /
de nas yang dag bshad par bya / /
zhes pa la ro ni shes pa dang bral ba'o / /
langs ni gzhan gyis byin gyis brlabs pa ste shes pa dang ldan pa lta bu'o / /
chen po ni rab tu grub cing 'jigs pa 'byung ba'o / /
sgrub pa'i thabs ni 'og nas 'byung ba dag go / /
de nas ni le'u dgu pa'i de ma thag tu'o / /
yang dag ni mi slu ba'i don to / /
gsal bar bya ba la bshad par bya zhes so / /
sgrub pa ni thams cad mkhyen pa'i ye shes so / /
de'i grogs su gyur pas na bzang po'o / /
shes pa'i mthun rkyen kun byed pa ste yid dang mthun pa'i dgos pa sna tshogs sgrub pa'o / /
de yang ji lta bu la brten te rab tu sgrub ce na /
bzang po ma god rma med pa / /
shing la dpyangs pa bkrol byas la / /
phab la legs par bkru byas te / /
der 'dug sngags bzlas brtul zhugs can / /
zhes pa la /
bzang po ni bram ze ste skyes pa'i ro'o / /
ma god pa ni bya dang ce spyang gis nyams par ma byas pa'o / /
rma med pa ni shak+ti la sogs pa'i mtshon gyis ma bsnun zhing /
'bras dang phol mig la sogs pas rnags shing rul bar ma gyur pa'o / /
shing la dpyangs ni skra ba ru ra'i shing la bcings pa'o / /
de bkrol bar byas ni shing gi stegs su phab la dri zhim pa'i chus legs par bkru bar bya'o / /
der 'dug ces pa ni ro bkan te mgo lho phyogs su bstan pa'i snying gar ro / /
sngags bzlas pa ni shin tu drag cing khro ba dang bcas pa'o / /
brtul zhugs can ni gshin rje gshed kyi rnal 'byor te /
nag po 'jigs su rung ba'i gri gug dang thod pa lag na thogs pa bkug cing bcug ste de la spos dang me tog la sogs pas mchod cing so rtsi la sogs pa yang byin nas so / /
de'i steng na gnas pa'i khro bo sngags kyi che ba'i bdag nyid gsungs pa /
e ma'o ngo mtshar sngags kyi mthu / /
bsam pa med pa'i 'o dod 'bod / /
ces pa la /
e ma'o ni ngo mtshar ba nyid do / /
ci'i phyir zhe na /
sngags dang ting nge 'dzin gyi mthu nyid do / /
bsam pa med pa ni shi ba'o / /
rtags ni 'o dod rab tu drag cing mi bzad pa 'bod pa 'byung ngo / /
de nyid bar chod du gyur pa nye bar zhi bar bya ba gsungs pa ni /
gshin rje'i rnal 'byor ldan pa yi / /
yid kyis cung zad 'jigs mi bya / /
zhes pa la gshin rje'i rnal 'byor ni zhe sdang rdo rje'o / /
de dang ldan pa ni gti mug la sogs pa'o / /
yid kyis rnal 'byor rnam pa bzhi ste /
de'i khyad par gyis bya ba dang byed pa dang dngang zhing 'jigs su rung ba ci dang ci byung yang cung zad cig 'jigs par mi bya'o / /
gal te 'jigs pa skyes na bshad pa'i rgyud las /
'jigs dang dogs pa'i yid ni byung 'gyur na / /
bla ma rjes dran dam tshig rjes dran zhing / /
rang gi rnal 'byor nyid ni dran byas la / /
shes shing rig pa mi 'jigs seng ge lta'i / /
dpa' bo yid kyi rnal 'byor bsgom par bya / /
'jigs pa'i yid nyid kyis ni bar chad byed / /
ces 'byung ba'i phyir ro / /
de'i 'bras bu ji ltar 'gyur zhe na /
rnal 'byor lam ni gang 'dod pa / /
de kun thams cad ster bar byed / /
ces pa la rnal 'byor ni thabs dang shes rab snyoms par 'jug pa ste /
de'i lam ni sems kyi nus pa'o / /
gang 'dod pa ni mkho bar gyur pa ste mkha' spyod dang /
sa 'og dang /
bum pa bzang po dang /
ral gri dang /
mig sman dang /
rkang byug dang /
lcags kyu dang /
zhags pa dang /
rdo rje dang /
gi hang dang /
dngul chu dang /
bcud kyis len gang ci yang rung ba rnal 'byor pas gsol ba btab pas de kun thams cad ster bar byed de ji snyed pa blang bar bya'o / /
da ni mtshan ma thob pa'i rnal 'byor pas rig pa brtul zhugs kyi phyir bu mo dgug pa'i sbyor ba gsungs pa /
ma he dang ni ku be ra / /
stag dang de las gzhan pa dang / /
dom dang spre'u dag dang ni / /
khyi dag gi ni khyad par dang / /
dug dang ske tshe tshwa dang ni / /
de bzhin tsha gsum so ban dza / /
'di dag legs sbyar gzugs su bya / /
zhes pa la ma he ni glang rgod do / /
ku be ra ni ce spyang ngo / /
stag ni ri mos khyad par du byas pa'o / /
de las gzhan pa glang po che dang dred mo'o / /
dom ni mkhris pas khyad par du byas pa'o / /
spre'u ni nags kyi rol mo'o / /
khyi ni khyim bdag nyid nye bar srung ba'o / /
khyad par ni de dag thams cad kyi sgron ma'o / /
dug ni mche ba gtsigs pa'o / /
ske tshe ni ldum ra'i sngon po'o / /
tshwa ni zas kyi ro bskyed pa'o / /
tsha ba gsum ni g+ha dra'i shing dang /
pi pi ling dang /
ra ta ka'i 'bras bu'o / /
so ban dza ni phye ma gsum mo / /
legs par sbyar ba ni rdzas 'di rnams gcig tu sbyar ba'o / /
gzugs ni gshin rje gshed po'o / /
bya ba ni tshul dang mthun pa'o / /
de dag ji ltar brtsam zhe na /
gshin rje gshed po 'jigs pa'i gzugs / /
de la rnal 'byor pas gsol gdab / /
ces pa la gshin rje ni las grub par byed pa'o / /
gshed po ni las la thogs pa med par 'jug par byed pa'o / /
'jigs pa'i gzugs ni gong dang mtshungs pa'o / /
de la rnal 'byor pas sha lnga bdud rtsi lnga /
'bras chan gyis nye bar bran pa'i gtor ma'i snod chen po mdun du gzhag ste byin gyis brlabs shing mnyes par dbul ba'o / /
gsol ba gdab pa ni lha la sogs pa rab tu zhi ba pad+ma'i mdangs dang ldan pa'i bu mo ni /
gang gA chu yi rgyun ltar rgyud zhi ba / /
mdangs ni pad+ma lta bur rab tu mdzes / /
'khor ba nyer mthun mdzes pa'i rol rtsed bcas / /
sna tshogs yo byad kun gyis nyer bsten pa / /
gsang chen lhan cig skyes pa sbyor bar byed / /
lha mo klu mo gnod sbyin dri za mo / /
mi yi bu mo rab mdzes bzhin mdangs can / /
bdag gi don du khyod kyis dgug sbyor mdzod / /
ces pa dag gis so / /
de dag gi 'grub cing ji ltar 'gyur ba gsungs pa ni /
hrIHSh+T+r-iHla sogs sngags kyis ni / /
che ge mo de bdag la stsol / /
de yi pha yis ster bar byed / /
ces pa la hrIHSh+T+r-iHni bcu bzhi pa ste la sogs pa'i sngags ni /
oM b+hi sha ya ka ra pa tra sha ya hUM hUM phaT phaT swA hA /
zhes bya ba 'bum tsho gcig sngon du song bas nag po'i tshes gcig nas nye bar bzung ste /
bcu bzhi pa'i dus la khri'i tshad kyis che ge mo bdag la stsol bar 'gyur ro / /
de ci'i phyir zhe na /
de'i pha ni gshin rje gshed de de'i lto ba na srid pa gsum gnas so / /
de'i rjes su 'gro ba dang nye bar ldog pa rnams ni de dag nyid byed pa'i phyir ster bar byed pa'o / /
gal te mi ster ba srid na de tshar gcad par bya ba'i phyir gsungs pa /
gal te rnal 'byor ma byin na / /
rmi lam gshin rje gshed brdeg cing / /
lho yi phyogs su khyer bar byed / /
sad nas de yi pha yis te / /
zhes pa la gal te ma 'grub pa'am rab tu dka' ba'o / /
rnal 'byor pa ni bdag nyid do / /
ma byin pa ni bsgrub bya'i lha mo'o / /
de'i phyir des kyang de la chad pa byed par 'gyur te rmi lam du mchog gi gshin rje gshed kyis brdeg cing rab tu 'joms par byed do / /
rlung gi dkyil 'khor gyi steng du rab tu bsgyings pa'i rnga mo la bskyon te lho'i phyogs su khyer bar byed do / /
de nas gnyid sad nas de'i phas rig pa'i brtul zhugs la brten pa'i 'os dang ldan pa'i rdzas ster bar byed do / /
da ni rjes su dran pa'i bsgom pa'i rim pa gsungs pa ni /
zhal gsum phyag drug 'jigs pa la / /
in+d+ra nI la 'dra ba'i 'od / /
tho ba 'dzin pa'i brtul zhugs can / /
phyag tu tho ba dgod par bya / /
zhes pa la zhal gsum ni g.yas dang g.yon dang dbus so / /
phyag drug ni g.yas dang g.yon gyi bye brag gsum mo / /
in+d+ra nI la ni sngon po ste de lta bu'i 'od dang mtshungs pa ni rtsa ba'i zhal lo / /
tho ba 'dzin pa ni rdo rje tho ba ste sna tshogs rdo rje rtse mo nyi shu pa'o / /
brtul zhugs can ni sems kyi 'du byed kyi ting nge 'dzin to / /
phyag ni g.yas kyi bar ma ste de lta bu'i tho ba rdo rje ni /
shar phyogs kyi sgo skyong du ting nge 'dzin gyis dgod do / /
zhal gsum phyag drug khros pa la /
mdog dkar po ste khros pas 'jigs / /
'jigs pa yang ni 'jigs par mdzad / /
mkhas pas phyag tu dbyig pa dgod / /
ces pa la zhal gsum phyag drug ni sngar bshad par zad do / /
khros pa la zhes pa ni spyan la sogs pa rab tu gdangs shing smin ma bsdus pa'o / /
mdog dkar po ni shel lta bu rab tu 'tsher ba'o / /
khros pas 'jigs pa ni phyag drug gi mtshon cha rno zhing rab tu 'bar bas lho phyogs kyi bdud ma rungs pa zad par byed pa'o / /
'jigs pa ni nga bdag dang gnod sbyin rab tu mi bgrungs pa dag go / /
de yang 'jigs par byed pa ni bcom ldan 'das dbyug pa rdo rje'o / /
mkhas pa ni rnal 'byor pa blo dang ldan pa ste phyag tu dbyug pa dang ldan pa'i ting nge 'dzin gyis lho phyogs kyi sgo skyong du dgod do / /
zhal gsum phyag drug dmar ba la / /
'jigs pa chen po sdigs pa yi / /
phyag na pad+ma dmar po bsnams / /
pad+ma zhes bya mkhas pas bsgom / /
zhes bya ba la dmar ba ni pad+ma rA ga'i mdog can te /
'jigs pa chen po ni log par rtogs pa ste /
sdigs pa ni tshar gcod cing de kho na nyid la dgod pa'o / /
phyag na pad+ma ni 'dab ma brgyad pa ste rnam thar dang nye bar mtshungs pa'o / /
dmar po bsnams pa ni chags pa'i rang bzhin te snying rjes sems can yongs su 'dzin par byed pa'o / /
pad+ma rdo rje gshin rje gshed / /
ces bya ba blo gros dang ldan pa'i rnal 'byor pa mkhas pas nub phyogs kyi sgo skyong du ting nge 'dzin gyis dgod do / /
zhal gsum phyag drug ljang gu ste / /
phyag na ral gri bsnams pa yis / /
las kun byed par gyur pa yi / /
ral gri zhes bya rnam bsgom bya / /
zhes pa la ljang gu ni margad ste sngo zhing rab tu 'khrugs pa'o / /
ral gri rab tu rno zhing 'bar la rgyas pa'o / /
las ni sangs rgyas thams cad kyi phrin las te zhi ba dang rgyas pa la sogs pa kun byed pa por gyur pa ni ral gri rdo rje gshin rje gshed ces bya ste byang phyogs kyi sgo skyong du ting nge 'dzin gyis dgod do / /
mngon par rtogs pa'i rim pa phye ba'i zhe sdang gshin rje gshed la sogs pa'i phyag dang zhal dang mdog ni bstan zin pa dang sbyar bar bya'o / /
rim par phye ba dang por gsungs pa'i dkyil 'khor gyi bdag po bsgom par bya ba de lta bu nyid du bsgrub pa'i phyir mkha'i dkyil 'khor brtsam par gsungs pa ni / /
b+ha gar ling+ga rnam bsgom bya / /
dkyil 'khor bdag po rnam par bsgom / /
zhes pa lta b+ha ga ni rdo rje phag mo'i b+ha ga ste de kho na nyid chos thams cad kyi 'byung gnas su bshad zin to / /
de yang rang nyid dang mtshungs pa'o / /
ling+ga ni rang gi gsang ba'i rdo rje'o / /
rnam pa ni lha'i 'khor lo ste de dag zhu ba'i thig le byang chub kyi sems rdo rje'i lam nas b+ha ga la 'phro ba bsgom par bya'o / /
dkyil 'khor gyi bdag po ni gtso bo ste zhe sdang rdo rje rnam par bsgom pa'i don ni 'di yin te /
rang dang rab tu mtshungs pa dang / /
yan lag 'khyud cing bde ba'i gar / /
rdo rje pad+ma mnyam sbyar bas / /
bcom ldan 'das b+ha ga'i gnas na bzhugs / /
zhes bya ba'i don to / /
'di ni shin tu rnal 'byor gyi skabs su drod gsher las skye ba dang /
sgo nga las skye ba dang /
rdzus te skye ba yin gyi /
bcom ldan 'das snyoms par zhugs pa ni ma yin no / /
zhes gang la la dag gi 'dod pa bsal ba yin no / /
da ni yum gyi pad+ma'i dkyil 'khor du gsang ba'i dkyil 'khor go rims kyis rjes su dran par bya ba gsungs pa /
zhe sdang rjes dran rnal 'byor gyis / /
gti mug rjes dran bsgom par bya / /
gti mug rjes dran la dmigs nas / /
phra ma rjes dran bsgom par bya / /
phra ma rjes dran rnal 'byor gyis / /
'dod chags rjes dran bsgom par bya / /
'dod chags rjes dran rnal 'byor gyis / /
phrag dog dran bya brtul zhugs can / /
zhes bya ba'i don ni gtso bo nas go rims kyis dran par bya ste /
'dir yang /
ji ltar skyes dang lam rim dang / /
'jigs pa'i phyogs dang ting 'dzin gyis / /
zhes pa dang sbyar bar bya ste /
dang po ji ltar skyes pa ni sum cu rtsa gnyis pa'i mchog tu gyur pa'i phyir dang rjes su mthun pa'i 'khor lo la ya k+She ma me d+ha go rims su bskyed pa'i phyir ro / /
gzhan dag ni de dang mtshungs par sbyar ro / /
gzhan yang gtso bo ni chos kyi dbyings kyi bdag nyid ste chos kyi sku'o / /
de la longs spyod rdzogs pa dang sprul pa'i sku 'byung bas na gti mug la sogs pa'i go rims 'di nyid rigs so / /
lam gyi rim pa dang sbyar ba ni snying po'i rgyud 'di nyid zhe sdang lam du byed pa'i phyir zhe sdang sngon du 'gro bar rigs so / /
de'i rtags bcom ldan 'das kyi sku mdog mi 'gyur ba'i chos kyi dbyings kyi ye shes te gti mug la sogs pa bzhi ni nyon mongs pa rags pa'i rim pas gzhag pa yin la de nyid rnam par dag pa ni gti mug rdo rje gshin rje gshed la sogs pa bzhi ste /
dang po sna tshogs lha'i 'khor lo gsal bar bsgom pa dang /
de dag thams cad rang bzhin gyis chos gcig tu mnyam pa dang /
de bzhin gshegs pa'i rigs la sogs pa rigs lngar 'byung ba dang /
sna tshogs pa'i phrin las kyis sems can gyi don du 'jug pa'i phyir go rims 'di nyid rigs so / /
'jug pa ni gang dag gtso bo la dmigs pa ste de yang shar nas brtsams nas nye bar 'jug pa'i phyir ro / /
gong du bstan pa ni las kyi 'khor lo'i dus su 'jug pa dang dbang bskur ba de ltar bya ba'i tha tshig go / /
ting nge 'dzin ni bshad pa'i rgyud rdo rje phreng ba las /
rgyal pos khri bzung 'khor gyi 'tsho ba rnyed / /
rnam par shes pa phung po lnga yi gtso / /
sbyor ba dang pos gtso bo gsal byas te / /
mi bskyod pa yi rnal 'byor dag pa yis / /
rdo rje sems dpa' la sogs go rims bsgom / /
zhes bya ba dang 'brel to / /
gzhan yang phyogs de nyid gsal bar bya ba'i phyir mngon par rtogs pa rim par phye ba las /
zla ba rdo rje sbyor ba yis / /
gshin rje 'joms pa bsgom par bya / /
zhes bya ba'i phyir zhe sdang rdo rje sngon du dran par rigs so / /
gal te byang nas nye bar brtsam par bya ba ni mchog ste /
bde mchog 'khor lo las rnyed pa'i cho ga bzhin no zhe na /
bden te de dag ni shes rab kyi rgyud dang de nyid sgrub par byed pa'i cho ga ste /
dgyes pa rdo rje'i rgyud las /
la la thabs kyi rang bzhin te / /
ra sa shes rab rnam par smin / /
a ba d+hU tI rtog med myong / /
zhes pa'i phyir shes rab kyi rgyud ni g.yon nas brtsam par rigs so / /
'di dag ni dpal gsang ba 'dus pa dang rjes su mtshungs pa ste thabs dang mtshungs pa nyid kyi phyir shar nas g.yas phyogs su go rims nyid kyis dran par bya'o / /
tshig gi don ni le'u dang po las shes par bya'o / /
brtul zhugs can zhes bya ba ni ting nge 'dzin rnam par gnon pa'i tshul du cho ga mnyam pa nyid legs par sbyangs pa'o / /
da ni gsang ba'i dkyil 'khor spro bar bya ba gsungs pa /
so so rigs kyi sprin rnams ni / /
ba spu'i khung nas spro bar bya / /
zhes pa la so so rigs ni zhe sdang la sogs pa rnam par dag pas rdo rje'i rigs la sogs pa lnga dang sku la sogs pa gsum mo / /
kyi ni rjes su mthun pa'o / /
sprin ni sprin dang mtshungs pa ste phal che ba'o / /
rnams ni rigs kyi sprul pa'o rang las byung ba'i gzugs de nyid kyi ba spu'i bu ga'i khung las spros pa'i gzugs kyis rang dang mtshungs pa'i don byas shing so so'i khyad par gyis rten la dgod do / /
gti mug rdo rje sngon du gsal bar byas pa'i dkyil 'khor ba'i gdan gsungs pa /
nyi ma'i dkyil 'khor dbus su ni / /
gtum po'i khro bo bsgom par bya / /
zla ba'i dkyil 'khor dbus su ni / /
lha mo bzhi po rab bsgom bya / /
zhes pa la nyi ma ni byang chub kyi sems rgyas pa nyid kyis so / /
de las gzhan pa'i me long lta bu'i ye shes kyi rang bzhin dang /
zhi ba'i phrin las dang rjes su mthun pa nyid dang /
dbang bskur ba la sogs pa'i sngon du sems bskyed pa nyid 'gro bas so / /
zla ba'i dkyil 'khor bzhi ni byams pa la sogs pa zhe sdang dang phrag dog dang ser sna dang mngon du rgyu ngan pa tha dad pa'i bag chags kyi dri mtshangs pa'i phyir dang /
rig pa la brten te byang chub sems kyi myu gu nye bar 'phel bar byed pa nyid kyi phyir dang shes rab nye bar 'dzin pa'i phyir dang /
kun rdzob byang chub kyi sems kyi mchod pa'i rnam par 'phrul pa'i phyir 'di nyid rigs so / /
de bzhin gshegs pa thams cad kyi sku gsung thugs gshin rje gshed nag po'i rgyud bshad zin to / /
rjes su dran pa ni go rims kyis gsal bar byas pa'o / /
bsgom pa'i mtshan nyid ni rgyu mtshan gyis rnam par phye ba ste skyon dang bral ba'o / /
bcu pa ni dgu pas gzhag pa'o / /
nag po zhabs kyis bshad pa'i le'u bcu pa gsal bar byas pa'o // //
de ltar bsgom pa'i rim pas bskyed ba'i rim pa bstan pa dang /
mthar phyin par byas nas mtshan ma 'byung bar 'gyur te /
de dag kyang gang zhe na /
lha'i zhal mthong ba dang /
chos dang lung ston pa dang rang gi sems dag pa dang /
bum pa nam mkha' la 'jog nus pa dang /
dkyil 'khor bslangs pa dang /
ye shes phebs pa dang /
rkyen du ma zhi ba la sogs pa'i mtshan ma thob pas rnal 'byor chen po bsgrub pa'i phyir rigs pa brtul zhugs kyi spyod pa brtsam par bya ste /
de yang theg pa chen po'i dge ba'i rtsa ba thams cad ni sems can rjes su brtse ba'i phyir byed pa ste de'i phyir /
snying rje chen pos dmigs byas nas / /
sems can don du rjes su brtse / /
bsod nams yongs su rdzogs par bya / /
dam pa'i yon tan 'di rnyed 'gyur / /
zhes pa'i phyir 'di yang dmigs pa med pa'i snying rje chen po dag gis spyod pa'i rim par phye bar gsungs pa /
zhe sdang gis mnan 'gro mthong nas / /
zhe sdang gshin rje gshed gzugs su / /
bcom ldan thugs rje'i dbang gis mdzad / /
ces pa la zhe sdang ni sems can phan tshun mi dga' ba'o / /
de dag gis dgrar gyur cing mnar sems rnam pa dgu skyed par byed do / /
des mnan pa ni sems la shin tu khyab pa'o / /
'gro ba sna tshogs pa ste phal cher rigs drug go / /
de lta bu shin tu sdug bsngal gyis gdungs pa mthong nas bde ba dang stong pa gnyis su med pa'i ye shes la sems can de dag gzhug par bya ba'i don du zhe sdang gshin rje gshed kyi gzugs su mdzad do / /
de'i khyad par ji lta bu zhe na bcom ldan 'das kyis sems can thams cad zhe sdang rgyun chags par gzigs te de dag thams cad tshar bcad nas thugs rje'i dbang gis zhe sdang thams cad zad par byed pa'o / /
gal te gnyis su med pa las zhe sdang rdo rje la sogs pa 'byung bar mi rigs te /
spros bral dang spros bcas shugs kyis 'gal lo zhe na ma yin te /
bcom ldan 'das 'gro ba'i snang ba las 'byung ba ni snying rje chen po dang re ba med pa'i smon lam gyi dbang gis mdzad pa'o / /
gti mug gis mnan 'gro mthong nas / /
gti mug gshin rje gshed gzugs su / /
bcom ldan snying rje can mdzad nas / /
gti mug thams cad zad par mdzad / /
ces pa la gti mug pa ni ma rig pa ste /
tha dad kyi bag chags skyed pa'i rlung 'byung ba'i gnas so / /
de dag ni sems can thams cad kyi sems khyab par mnan pa'i 'gro ba rnams mthong nas gti mug gshin rje gshed kyi gzugs su mngon par mdzad de /
de dag gi mthus gti mug thams cad dbyer mi phyed pa'i ye shes gti mug chen po nyid kyis zad par mdzad do / /
de yang bcom ldan 'das nyid kyis snying rje can ni smon lam ste de dag gis mdzad nas so / /
'gro ba phra mas mnan mthong nas / /
phra ma gshin rje gshed gzugs su / /
bcom ldan snying rje can gyis mdzad / /
phra ma thams cad zad par mdzad / /
ces pa la 'gro ba ni sems can thams cad do / /
phra ma ni 'dum pa med pa'o / /
de dag gis sems can thams cad kyi sems khyab par mnan par mthong nas phra ma gshin rje gshed kyi gzugs kyis phra ma thams cad zad par mdzad do / /
bcom ldan 'das de dag kyang snying rje dang ni smon lam ste /
de nyid kyi rgyun gyis sems can gyi don mdzad do / /
'dod chags kyis mnan 'gro mthong nas / /
'dod chags gshin rje gshed gzugs su / /
bcom ldan snying rje can mdzad nas / /
'dod chags thams cad zad par mdzad / /
ces pa la 'dod chags ni yul la rab tu zhen pa'o / /
mngon du rgyu bag chags dang bcas pa'o / /
de dag gis sems khyab par gnas pa'i 'gro ba rnams mthong nas 'dod chags gshin rje gshed kyi gzugs su sprul te spyod pa mdzad pas de dag gi mthus sems can thams cad kyi 'dod chags zad par mdzad do / /
bcom ldan 'das kyi gzugs de dag kyang snying rje dang smon lam ste /
de dag gi dbang gis mdzad nas so / /
phrag dog gis mnan 'gro mthong nas / /
phrag dog gshin rje gshed gzugs su / /
bcom ldan snying rje can mdzad nas / /
phrag dog thams cad zad par mdzad / /
ces pa la phrag dog ni gzhan gyi yon tan la yid 'khrugs pa'o / /
de dag gis sems can gyi yid khyab par mnan pa'i 'gro ba rnams mthong nas /
rnal 'byor pas phrag dog gshin rje gshed kyi gzugs su sprul te de'i mthus sems can gyi phrag dog thams cad zad par byas so / /
bcom ldan 'das de nyid kyang snying rje chen po can gyi re ba med pa'i smon lam ste de dag gi dbang gis mdzad nas so / /
gal te lam dang 'bras bu'i dus brtag par bya ste spyod pa la dogs pa med pa'am lam gyi dus su sprul mi nus so zhe na bden te /
snying rje dang smon lam gyi dbang gis byung ba ni 'bras bu'i dus yin la /
mnyam gzhag las rjes thob tu sprul pa ni lam gyi dus su'o / /
gal te lam gyi dus su rigs pa ma yin pa ni blon pos rgyal po byas pa bzhin no zhe na /
ma yin te /
pha rol tu phyin pa dag gi 'bras bu'i gnas thabs gsang sngags kyi lam du byed pa ste de'i phyir de nyid du rigs so / /
de yang bshad pa'i rgyud las / /
de yi rang bzhin de yin phyir / /
de yi nus pa de la gnas / /
de phyir de yi nga rgyal ni / /
lam nyid las ni bsgom par bya / /
zhes gsungs pa'i phyir dang /
yang de nyid las /
thabs chen rnams dang ldan pa las / /
nyon mongs byang chub yan lag 'gyur / /
sngags kyis gsad pa'i dug bzhin du / /
'khor ba zhi ba'i bdag nyid do / /
zhes bya ba'i phyir ro / /
gal te rnal 'byor pa gang la bab pa'i lha nyid kyi spyod pa ni rigs te gzhan dang gzhan gyi nga rgyal ni mi rigs so zhe na /
'di dag ni sems kyi khyad par la rag las pa ste gsang ba'i spyod pa'i dus su rigs kyi nga rgyal gyi spyod pa bya zhing rig pa brtul zhugs kyi ngo bo spyod pa'i dus su gdul bya ni yul la shis pa'i spyod pa bya'o / /
de ci'i phyir zhe na /
gsang spyod ni bdag nyid byin gyis brlab pa'i ched du byed pa yin zhing / /
rig pa brtul zhugs kyi spyod pa ni gzhan gyi don du spyod pa sna tshogs pa ye shes kyi ngo bor longs spyod pa ste du ma du ma'i khyad par ye shes kyi ngo bor rtogs pa'o / /
gzhan yang rnal 'byor pa rnams kyis rnam par dag pa'i ngo bor gsungs pa ni /
byams pa tsartsi kar gsungs te / /
snying rje de bzhin phag mo'o / /
dbyangs can ma ni dga' ba ste / /
btang snyoms gau rI'i gzugs su'o / /
zhes pa sems can thams cad la byams pa dang /
bde ba bsgrub pa ni byams pa ste tsartsi ka ni rdo rje sems ma'o / /
gdul bya zhe sdang gis mnan pa dag la gtso bo dang mthun par rjes su sbyor ro / /
snying rje ni sems can thams cad kyi sdug bsngal dang sdug bsngal gyi rgyu las bral bar 'dod pa'o / /
de'i rang bzhin ni rdo rje phag mo ste zhe sdang rdo rje dang mtshungs par sbyar ro / /
dga' ba'i sems can rnams kyi sems ngo bo med par rtogs nas skad cig ma de nyid la nus pa ma lus par rtogs pa la dga' ba'i sems so / /
de'i rang bzhin ni rdo rje dbyangs can ma ste /
'dod chags rdo rje dang mtshungs par sbyor ro / /
btang snyoms ni bde ba dang sdug bsngal dang /
rnyed pa dang ma rnyed pa dang /
grags pa dang ma grags pa dang /
smad pa dang bstod pa'i 'jig rten gyi chos brgyad la sems mnyam pa nyid do / /
de'i rang bzhin ni rdo rje gau rI'i gzugs te phrag dog rdo rje dang gnyis su med par mtshungs par sbyar ro / /
mngon par rtogs pa'i skabs su shin tu rnal 'byor gyi lha tshogs skyed par byed pa'i rgyu ni gang zhe na gsungs pa /
bdag nyid dngos po thams cad kyis / /
rdzogs par byas nas dkyil 'khor bri / /
rnal 'byor snying ga'i sa bon spro / /
'grub par 'di la the tshom med / /
ces pa la bdag nyid ni dkyil 'khor gyi bdag po ste /
dngos po ni cho ga'i yan lag go / /
thams cad kyis zhes bya ba ni dang po'i rnal 'byor dang rjes kyi rnal 'byor ro / /
de nyid kyis bdag nyid rdzogs par byas nas dkyil 'khor ni bskyed par bya ba la'o / /
rnal 'byor snying ga'i sa bon ni yi ge ya ste /
de las 'phros pa'i 'od las sna tshogs pa'o / /
de'i 'od kyis de bzhin gshegs pa thams cad bkug nas khar zhugs pas snying ga'i sa bon la zhu bar gyur te /
de'i byang chub kyi sems kyi rgyun rdo rje'i lam nas pad+ma'i lte ba la spros pa las bskyed par bya'o / /
gong gi mtshan ma thob pa'i spyod pa de dag ni chos thams cad rang dbang du gyur pas ye shes cung zhig la dbang thob pa'i rnal 'byor pa ste /
yang dag pa'i ye shes kyi phyag rgya chen po'i dngos grub bsgrub pa'i phyir rig pa brtul zhugs chen po'i spyod pa brtsam par bya ste /
de nas da ni bshad bya ba / /
spyod pa yi ni mtshan nyid mchog /
gshin rje gshed po 'jigs gzugs kyi / /
sku dang gsung dang thugs su 'grub / /
ces bya ba la spyod pa ni ched du bya ba'i ngo bo nyid do / /
mtshan nyid ni ci zhe na /
mchog ste bdag dang gzhan gyi don nges par bsgrub pa'i phyir ro / /
de yang gang gis bya ba yin zhe na /
gshin rje gshed nag 'jigs pa la / /
gzugs kyis bya ste nyon mongs pa thams cad 'jigs par mdzad pas na 'jigs gzugs kyis so / /
dgos pa gang gi don du spyod pa byed ce na dngos grub sgrub pa'i don du ste drag po dang zhi ba la sogs pa'i rnam pa sku'i sbyor ba nyid ni sprul pa'i sku'i gzugs so / /
gdul bya ji ltar 'dod pa bzhin du kha sbyor la sogs pa longs spyod rdzogs pa'i skus chos ston pa ni gsung ngo / /
spros pa dang bral ba ni ngo bo bde stong dbyer mi phyed par rtog pa ma lus pa nub par gyur pa rang bzhin med pa'i ngo bo nyid kyi sems ni chos kyi sku'o / /
de dag gi ni thugs te 'grub pa ni skye ba 'di nyid kyis thob par gyur pa'o / /
de dag kyang gnas ji lta bur bsgrub ce na /
dgon pa chen po'i sa phyogs su / /
zhes bya ba la dgon pa ni dgon pa chen po stong pa mis khyad par du dben pa'am dur khrod do / /
sa phyogs ni /
spang ljongs dang ni chu klung dang / /
nags tshal gsang ba'i sa phyogs dang / /
ri bo'i sul dang dga' ba'i zhing / /
zhes pa la sogs pa'o / /
spyod pa ji ltar bya zhe na /
ma he mchog ni bkug la zhon / /
sbrul dag gis ni rnam par brgyan / /
lcags kyi rdo rje gzung bar bya / /
skra yang ser po dag tu bya / /
gyen brdzes pa yi khyad par gyis / /
mgo la thod pa yang dag bskor / /
sma ra kos sbu ser por bya / /
hrIHSh+T+r-iHla sogs sngags brjod cing / /
lcags kyi rdo rje mkha' la bsor / /
zhes bya ba la ma he ni glang rgod de mchog ni khyu mchog tu gyur pa'o / /
de dag ni ting nge 'dzin gyi bsdu bas bkug la /
zhon pa ni 'khor ba la nye bar 'dzin pa'i brda'o / /
sbrul ni klu'i rgyal po mtha' yas mdog sngon po la sogs pa brgyad kyis mgo la sogs pa'i gnas rnam par brgyan pa'o / /
lcags kyi rdo rje rtse lnga pa dag zhe sdang lam du bya ba'i phyir dang /
dbyer mi phyed pa'i ye shes kyi brdar gzung bar bya'o / /
skra ser po dag tu bya ba ni srin po'i rtags te zhe sdang la sogs pa gsod pa nyid kyi brda'o / /
gyen la brdzes pa'i khyad par ni 'khor ba'i skyon gyis gos pa med cing 'khor ba'i mtshan nyid shes pas 'khor ba nas nges par 'byung ba'o / /
mgo la thod pas yang dag par bskor ba ni drug ste rigs rnam pa lnga dang rdo rje sems dpa'i rigs kyis rgyas gdab ste /
ye shes lnga dang bde ba chen por shes par bya'o / /
sma ra dang kos spu ser por bya ba ni gdug pa can ma lus pa tshar gcod cing 'dul bar byed pa ste /
zhe sdang lam du byed pa nyid kyis khro bo'i rtags so / /
hrIHSh+T+riHla sogs pa'i sngags brjod cing zhes pa ni nus pa skyes pa mi nyams shing ma skyes pa bskyed par bya ba'i don to / /
lcags kyi rdo rje nam mkha' la bsor ba ni sems kyi rdo rje bstod par bya ba'i phyir dang /
bar du gcod pa gang de nyid de ma thag tu bzlog par bya ba'i phyir dang phyi rol pa mngon par gdul bar bya ba'i phyir dang /
ye shes chen pos gzengs bstod par bya ba'i phyir ro / /
spyod pa de dang ldan pa la khyad par gyi ming gdags par bya ste /
rdo rje gshin rje gshed sbyor bas / /
seng ge sgra yang de la bya / /
zhes pa ni rdo rje ni gang du yang mi rtog cing thub pa med pa'i phyir ro / /
gshin rje ni tha dad pa'i rnam rtog bag chags du ma dang bcas pa rnams so / /
gshed ni rang gi ye shes de nyid du byed pa'o / /
sbyor bas ni chos thams cad rnal 'byor pas thabs dang shes rab zung du 'jug pa'i ngo bor ro /
seng ge ni nyon mongs pa'i rigs thams cad sreg par byed pa'i phyir sgra zhes de la bya'o / /
spyod pa bya ba'i dus ci zhe na /
nus pa cung zhig skyes pa na / /
rol zhing grong du 'jug par bya / /
zhes bya ba la nus pa ni lus dang ngag dang sems kyi'o / /
de yang kun du bzang po'i spyod pas ngag gi nus pa thob par byas pa'o / /
mtshan ma thob nas gsang ba'i spyod pas lus kyi nus pa thob par byas pa'o / /
rig pa'i brtul zhugs chen po'i spyod pas sems kyi nus pa cung zad skyes na sems la mngon par 'dod pa'i bsam pas tshogs kyi spyod pa ste 'dod pa'i yon tan la rol zhing grong du 'jug par bya'o / /
de dag tu ji ltar spyad ce na /
gar dang bde ba'i cha kun gyis / /
drug las skyes sogs glu blang bya / /
zhes bya ba la gar ni he ru ka'i gar te 'jigs su rung ba la sogs pa rnam pa brgyad do / /
nyams dgu'am bcu gsum gyi rjes su brjod pa dag bya'o / /
yang na bshad pa'i rgyud las /
sangs rgyas sems dpar sbyor ba yis / /
sna tshogs gar gyis rol par rtse / /
zhes pa'i phyir ye shes chen po mnyam pa nyid kyi don dang ma bral ba dag gis so / /
bde ba'i cha 'jig rten pa dang khyad par can mthong ba dang lhan cig skyes pa'i cha ste /
de dag kun gyi myong ba nyid kyis drug la sogs pa ni rdo rje'i tshig dang ldan pa'i glu'i khyad par te blang bar bya'o / /
de yang bla ma rje btsun dam pa rnams dang /
de'i rjes su 'jug pa'i don khyad par can gyi byin gyis brlabs pa nye ba nyid dang /
rang gis rang gi de nyid mthong nas chos thams cad kyang de lta bur nye bar rdzogs pa nyid dang /
gsum nyid dbyer mi phyed pa'i nyams su myong ba nyid dang /
ched du byas pa dang ma byas pa'i spyod pa khyad par du ngo mtshar du ma brtsis pa nyid dang /
rnal 'byor pa rnams kyis khyad par du 'byed cing gzhan la sbas pa mtshon cha lta bu ko Ta khya la sogs pa nyid 'jig rten pa dang rjes su dga' bar nus pa brtse ba dang ldan pa'i sems kyis mthun zhing dga' bar byed pa nyid kyis glu blang bar bya'o / /
yang na drug pa'i sgra bzhi gcig gis bsdus pa ni drug las skyes pa ste /
sogs ni te te te na la sogs pa glu'i khyad par dang mnyam par ma bzhag pa'i sbyor ba bstan to / /
da ni bstan pa'i rig ma dang snyoms par 'jug pa gsal por bstan cing rjes su mthun pa yang bsgrub pa'i phyir gsungs pa /
de nas rgyal mtshan khyams mthong nas / /
der ni 'o ma rab bsgrub bya / /
zhes pa la rgyal ni rnam par rgyal byed de skyes bu'o / /
mtshan ni mtshan pa'o / /
de nyid dang rjes su 'brel pa ni bcom ldan 'das kyi rdo rje'o / /
khyams ni shes rab kyi mtsho skyes so / /
de yang dpa' bo dang dpa' mos byin gyis brlabs pa'i gnas su mthong ba ste /
hUM las rdo rje bskyed pa'i steng du oM yongs su gyur pa nor bus mtshan pa'i nang du phaT las khong seng bskyed do / /
a las bskyed pa'i pad+ma'i khya khyer a yongs su gyur las ge sar gyi nang du phaT las khong seng du'o / /
der zhes bya ba ni mtshan dang ldan pa'i pad+ma'i gnas de nyid du'o / /
'o ma ni lhan cig skyes pa'i ye shes te bsgrub pa ni dga' ba bzhi'i bye brag bzhi pa'i rjes su 'gro ba nyid kyis bde ba gnyis dbyer mi phyed pa'i ye shes mnyam du tshogs pa'i skad cig ma gsum gyis dben par bya ste /
gnas pa ni rnal 'byor pas so / /
de dag lam du goms par bya ba nyid gsungs pa /
'o ma la sems gcig goms pas / /
phyag rgya chen po rab bsgrub bya / /
'o ma ni rang rig pa'i lhan cig skyes pa la sems de gcig pu nyid du goms par bya ba ste /
de yang dgyes pa rdo rje'i rgyud las /
dkyil 'khor la sogs pa thabs dang / /
bdag byin brlab pa'i sbyor ba yis / /
zhes gsungs pa dang rjes su mthun pa ste /
dkyil 'khor gyi 'khor lo ni rang 'od kyi rig ma la brten te bsgrub pa'o / /
sogs pa'i sgras las kyi phyag rgya ste sna tshogs pa'i dngos po yang de nyid du bsdu bar bya'o / /
'di dag ni gzhan gyi lus la nye bar brten pa ste rgyu'i don du gsum pa'i dam tshig gcig par 'jug pa'i man ngag go / /
de'i khyad par ji lta bu zhe na /
phyag rgya chen po ste don to / /
de dag ni mnyam pa nyid kyi ye shes rnam par rtog pa thams cad nub par gyur pa 'gro ba med pa'i ye shes rdzogs pa dang bral ba nyid do / /
de 'di las byung bas na nan tan gces spras nyid du goms par bya ba ste /
rnyed pa'i bu mo la snyoms par zhugs nas bde ba bskyed par bya'o / /
de nas bskul ba dang ldan pa'i sgo nas bsgom pa ni rtse gcig tu'o / /
rgyas btab pas thams cad 'gro ba med par byed cing lam du byas pas phyag rgya chen po goms pas thob par 'gyur ro / /
de yang dbang yongs su brten pa ni dam tshig mchog tu gyur pa ste /
'di yang rtsa ba bzhi pa nyid nye bar bzung bas mi spang ba nyid do / /
de yang bshad pa'i rgyud rdo rje phreng ba las /
sor mos cung zhig bskyod byas nas / /
phyi nang lce yis bskams pas kyang / /
na ti gang de rgyas pa las / /
byang chub sems ni 'bab par 'gyur / /
sngags pas rdo rje cung zhig tsam / /
bar bar du ni bskul bar bya / /
nor bu la gnas phaT kyis ni / /
sems las 'byung ba bstan par bya / /
byang chub sems ni ma shor na / /
dam pa'i bde ba rgyas myong 'gyur / /
'gro ba de yi rang bzhin du / /
spros la rgyun mi chad snang bya / /
brtan pa khyab pa bde ba zhing / /
go 'phang mchog 'di thob par 'gyur / /
byang chub sems ni shor gyur na / /
thob pa nyams 'gyur sems brgyal phyir / /
zhes 'byung ba'i phyir ro / /
da ni rig ma dang rjes su sbyor ba gsal bar bya ste /
phag mo yi ni gzugs bzung ba'i / /
btsun mo kun las 'khyud pa yi / /
dpa' bo seng ge bzhin du spyad / /
'dod pa'i don kun rab tu bsgrub / /
ces pa la phag mo ni rdo rje phag mo ste de'i gzugs su bzung ba ni kha dog dang dbyibs so / /
de ni sngo bsangs su 'dug pa dang /
phag mo rgyan gyis rab tu spras pa dang /
rnam par rtog pa chung ba dag gzung bar bya'o / /
btsun mo kun ni rigs rnam pa lnga las byung ba'i bu mo'o / /
'khyud pa'i zhes bya ba ni gong gi bu mo de dag thos pa dang /
dad pa dang /
skyabs su 'gro ba dang /
sems bskyed pa dang /
legs par sbyangs pa dang /
dbang bskur ba dang /
yon tan gzung ba dang /
nges par 'byin pa'i don dang /
man ngag gi yon tan gyi 'dus byas pa nyid dang mtshungs par chags pa skyed pa'i sbyor ba sna tshogs pa byas te phyag rgya chen po'i dngos grub bsgrub pa'i phyir dmigs pa gcig pas 'jug par bya'o / /
de ltar gnas pa'i rnal 'byor pa'i 'jigs pa med par bya ba nyid du gsungs pa /
dpa' bos seng ge bzhin du spyad / /
ces bya ba ni sangs rgyas kyi ye shes bzhin du rtogs pas dpa' bo ste nyon mongs pa'i ri dgas thams cad 'jigs par byed pa nyid kyis seng ge'o / /
de yang re ba dang dogs pas stong zhing 'tsho ba yid la byed pa dang ma bral ba bzhin du rnal 'byor pas spyad par bya'o / /
'dod pa ni 'dod pa'i yon tan lnga ste lnga'o / /
don kun ni ma lus pa'o / /
des don yang dag par rdzogs pa'i byang chub kyi mtshan nyid can bsgrub par bya ba'i phyir dang /
de nyid du bsdus shing dbyer mi phyed pa'i phyir rab tu 'grub ces bya'o / /
da ni snying rje dang gdul bya'i bsam pa'i dbang gis sgrub pa'i thabs kyi bye brag gsungs pa /
de nas yang ni bshad bya ba / /
phyag brgya pa ni rab sgrub thabs / /
gsang sngags chen po'i yi ge gcig /
de yi sgrub thabs mngon bshad bya / /
zhes pa la phyag ni g.yas dang g.yon te brgya phyed kyi don gyis phyag brgya pa'o / /
sgrub pa ni thob par bya ba'i 'bras bu mngon par rnyed pa'i mchog nyid do / /
thabs ni mngon par rtogs pa'o / /
gsang sngags ni gsang ba las yon tan mchog tu bsngags shing ngo mtshar rab tu 'byung bas so / /
chen po ni thugs kyi yi ge ste gcig ni Sh+T+r-iH'o / /
phyag brgya pa de'i bzlas pa yang de nyid du mngon par bshad par bya'o / /
yi ge Sh+T+r-iHni sku bskyed pa'i rgyu nyid kyi phyir Sh+T+r-iHlas 'byung ba'i zhes bya'o / /
ma he yang dag bsgom zhes bya ba ni ma he lta bu'i zhal yod pas so / /
rdo rje ni sna tshogs rdo rje ste gur dang ra ba'i nang du chud pas dkyil 'khor ro / /
de la gnas pa ni nyi ma dang ma he ste /
steng ni rgyab tu shes par byas la gang yang cung zad gcod pa ni mtshon cha ste 'bigs pa yang de nyid do / /
mtshon cha sna tshogs ni gzugs te de dang ldan pa'i gzugs de ni blo dang ldan pa zhes bya ba ste gnyis su med pa'i bde ba chen po thams cad ro gcig pa nyid du rnyed pa ste rnal 'byor pa'o / /
brda khyad par can dang ldan pa'i phyag na bsnams pa 'di ni bskyed pa dang rdzogs par sbyar bar bya'o / /
'di'i don ni 'di yin te /
skad cig dran pas sngon du 'gro ba'i 'khor lo la phyag btsal ba la sogs pa'i rjes la stong pa nyid du gyur ba dang ra ba yang bya'o / /
de'i steng du baM las skyes pa'i pad+ma'i dkyil 'khor du re pha las skyes pa'i nyi ma'i steng ni ShiT+raHyongs su gyur pa las rdo rje rtse lnga pa sa bon de nyid dang bcas pa las skyes pa'i sku ma he'i zhal can g.yas pa dang g.yon pa khro bo'i zhal dkar ba dang dmar ba dang phyag gi gtso bo gnyis na gri gug dang thod pa bsnams pa /
de las gzhan pa'i g.yas kyi phyag na rdo rje dang /
ral gri dang /
mdung thung dang /
dgra sta dang /
tri shU la dang /
thag mdung dang /
tho ba dang /
kha T+wAM ga dang /
dbyug pa dang /
chan pa dang /
gtun shing dang /
bskor bu dang /
'khor lo dang /
pad+ma dang /
mda' dang /
sog le dang /
tra shad dang /
me'i phung po dang /
sbrul gyi zhags pa dang /
sna tshogs rdo rje dang /
'bigs byed chen po dang / /
ka ka ru dang /
shaka ti dang /
gsor bu dang /
segs chen dang /
mda' thung dang /
rgyud mangs dang /
drags rdeb can dang /
gnod sbyin mdung dang /
mche ba rnon po dang /
spu gri dang /
rdo rje mdung dang /
ldeng 'phen dang /
gtun khung dang /
kha sbyor 'joms pa dang /
lcags kyu dang /
gcod byed chen po dang /
tog dang /
yan lag rdeb dang /
'khrul 'khor dang /
rtse mo brgyad pa dang /
glang chen sna dang /
brag dang /
so'i phreng ba dang /
glang po che'i mche ba dang /
chu glang dang /
seng ldeng gi mtshon dang /
rlung dang /
shing gi 'khrul 'khor tsar rnams so / /
g.yon gyi phyag na rim pa bzhin du chu skyes dang /
nyi ma dang /
zla ba dang /
lhung bzed dang /
khri snyan dang /
nags kyi lcug ma dang /
brgya byin dang /
tshangs pa dang /
gshin rje dang /
chu bdag dang /
gnod sbyin dang /
'byung po dang /
me lha dang /
bden bral dang /
rlung lha dang /
sa'i lha mo dang /
thags bzangs ris dang /
khyab 'jug dang /
sna chen dang /
shing rta dang /
mchod rten dang /
phub dang /
glegs bam dang /
lcags sgrog dang /
zhags pa dang /
mig dang /
cod pan dang /
dril bu dang / /
gtsug tor dang /
gos dang /
bgrang phreng dang /
spyi blugs dang /
ri dgas dang /
nya dang /
rus sbal dang /
gyad kyi khar pa dang /
ras chengs dang /
keng rus dang /
sprin dang /
dung dang /
dgu bo rgyud mangs dang /
gzhu dang /
gling bu dang /
cang te'u dang /
ma he dang /
Da ma ru dang /
dge slong dang /
phyugs bdag dang lha'o / /
de dag gi mig dang sku la sogs pa byin gyis brlab cing dbang dang byin gyis brlab pa dang mchod pa dang bstod pa bdud rtsi myong ba dang spro bsdu byas la /
oM Sh+T+r-iHhUM phaT swA hA dang zhes bya bas yongs su mnyes par byas la /
oM AHhUM muHzhes phyag rgya dgrol ba'o / /
da ni de dang mtshungs pa'i mngon par rtogs pa bshad par bya ste /
de nas yang dag bshad bya ba / /
dbyug pa gshin rje gshed sgrub thabs / /
yi ge hrIHni gsang sngags che / /
ma he chen po la bcibs pa / /
'bum phrag gnyis ni rdzogs pa'i phyag /
sku ni mi yi thal bas bskus / /
ri rab dang ni mnyam pa'i lus / /
gser gyi sa gzhi thug par mnan / /
zhes pa la dbyug pa ni gzhan gyi stobs rab tu 'joms par byed pa'o / /
gshin rje ni bdud dang lta ba dang sbrib pa dngos por mthong ba'o / /
de 'joms pa ni dbyug pa rdo rje gshin rje gshed do / /
bsgrub la bya ba 'bras bu'i yul la de'i mngon par rtogs pa ni thabs so / /
yi ge ni yi ge chen po ste hrIHgsung gi yi ges bsgom pa'i las thams cad thogs pa med pa'i don to / /
gsang sngags ni sa bon dang bzlas pa'i sngags gong dang mtshungs pa ste dngos grub 'byung bas che ba'o / /
ma he chen po glang rgod de khyu'i mchog go / /
bcibs pa ni bskum pa dang brkyang bas mnan pa'o / /
g.yas dang g.yon gyi bye brag gis phyag ni 'bum phrag gnyis so / /
rdzogs pa ni mtshan ma ste gri gug dang / /
dbyug pa dang /
ral gri dang /
rdo rje dang /
zhags pa ni g.yas so / /
thod pa dang /
'khor lo dang /
nor bu dang /
chu skyes dang /
lcags kyu ni g.yon te /
khri phrag gnyis gnyis kyi phyag rgyas gang bar byas pa'i phyag rgya'o / /
sku ni rdo rje 'jigs par byed pa'i lus so / /
mi'i thal bas bskus pa ni shes rab kyi phyag rgya ste /
cha shas phra bar 'jug pa nyid kyis sa bcu gsum du sbyar bar bya'o / /
de yang bshad pa'i rgyud las /
sna tshogs phrin las rjes 'gro zhing / /
bskyod pa med par 'khor lo'i gzhi / /
thod pa drug gis rgyas gdab mchog /
snying po nyid phyir mgul pa'i rgyan / /
spros pa du mas yan lag spras / /
nyon mongs rnam dag gdug pa sprul / /
brtul zhugs mthar phyin brgya phyed phreng / /
dpa' bo'i go cha ri mos mdzes / /
rtogs pa'i mthus ldan glang chen gos / /
tha dad sreg pa'i me chen po / /
dmigs pa bral ba'i yi dags gdan / /
'gro ba 'dzin byed ma he mchog /
sprul pa mtha' yas rdzogs phyag mtshan / /
'dis 'gro lha yi khyad par nyid / /
ces 'byung ba'i phyir ri rab dang mnyam pa ni dpag tshad 'bum drug khris gnas pa'i lus so / /
gser gyi sa gzhi la thug par mnan pa ni dpag tshad brgyad khri rjes su 'gro ba'i ri rab bo / /
bcom ldan 'das kyis ni gser gyi sa gzhi la mnan pa ma yin te /
rdo rje gur dang ra ba'i gnas na bzhugs pa'o / /
de'i don ni snga ma dang rjes su mthun pa ste khyad par du hrIHlas skyes pa'i pad+ma 'dab ma bcu drug pa las sa bon de nyid kyis mtshan pa la rdzogs pa'i sku'o / /
da ni las gzhan pa'i khyad par gsungs pa /
de nas yang dag bshad bya ba / /
bye ba'i phyag can sgrub pa'i thabs / /
yi ge hUM las byung ba'i gtso / /
wi kr-i tA na gsang sngags che / /
zhes pa la bye ba'i phyag ni g.yas dang g.yon gyi bye brag gis 'bum phrag lnga lnga'o / /
can ni mtshan ma ste /
gri gug dang /
ral gri dang /
rdo rje dang /
dbyug pa dang /
gtun shing ni g.yas kyi phyag go / /
thod pa dang /
'khor lo dang /
nor bu dang /
pad+ma dang /
ro dang /
mdung thung ste g.yon gyi phyag go / /
de re re zhig gis 'bum phrag gnyis kyi phyag gang bar byas pa'o / /
sgrub pa ni gshin rje gshed do / /
yi ge hUM las byung ba'i rdo rje las skyes pa'i gtso bo bcom ldan 'das te lhag ma ni sngar bzhin no / /
bzlas pa'i sngags wi kr-i tA chen po'i gsang sngags te /
oM hUM gis bar du mtshan pa'o / /
da ni rnal 'byor pa'i bza' ba dang mi bza' ba'i rnam par rtog pa spangs pa dang /
sngags kyi skyo ba dang dub pa spang ba'i phyir dam tshig sgrub pa'i thabs gsungs pa /
dgos pa thams cad sgrub pa yi / /
dam tshig sgrub thabs bshad par bya / /
sngags kyis dub pas kha zas bza' / /
ngan pa dang bral rnyed dka' min / /
zhes pa la dgos pa ni dam tshig gi rnam par mi rtog pa dang mnyam par byed cing rnam par mi rtog pa nyid kyis dgos pa thams cad bsgrub pa'i phyir dgos pa thams cad kyi bdag nyid yin pa'i phyir ro / /
dam tshig ni mi rtog pa thob par byed pa'am rnal 'byor pas mi rtog pa las 'da' bar bya ba ma yin pas so / /
de mngon du bya ba la sgrub thabs bshad par zhes bya'o / /
spyad pa'i dus ni lus lha'i rnal 'byor dang /
ngag bzlas pa'i rnal 'byor gyis dub pa'i dus nyid dam sems ngal sos shing gzengs bstod pa'i dus gnyis su kha zas 'di bza'o / /
'di dag ni mi gtsang ba'i zas so zhe na brtags nas mi gtsang ba ni thams cad yin na yang 'di ni dngos grub kyi zas te /
yon tan thams cad kyi bdag nyid du shes par bya'o / /
de yang na ba dang bral zhes bya ba yin te /
dpyas pa dang bral ba dang srog chags gnod pa dang bral bas so / /
rnyed par dka' ba min pas ni thams cad kyis bor bas so / /
de dag kyang ci zhe na /
she chen dang ni rta dang ni / /
glang po che yi khyad par dang / /
ba lang gi dang khyi dang ni / /
bong bu rnga mo ce spyang ngo / /
zhes bya ba'i khyad par ni bdud rtsi rnam pa lnga ste sha rnam pa lnga dang mtshungs par sbyar ba sngon po ni lo ma'i tshogs gang yang rung ba dang bsres pa la longs spyad par bya'o / /
mdung la bskyon pa dang /
mtshon gyis phog pa dang /
btags pa la mes gdungs pa dag gis snum 'byung bar 'gyur te snum chen gyis lus la byug par bya'o / /
de'i dgos pa ji ltar 'gyur zhe na /
lus la byug pa tsam gyis ni / /
'gro ba thams cad dbang du 'gyur / /
zhes pa la bdud rtsi rnam pa lnga dang snum bsres pas lus la byug pa tsam gyis mngon par mtho ba srid pa'i rtse mo man chad nas thams cad la khyab pa'i bdag nyid du skal ba chen po rnams kyang dbang du 'gyur ro / /
sbyor ba gzhan yang gsungs pa /
snang mdzad sin+du ba ra dang / /
zhes bya ba la sogs pa la snang mdzad ni bai ro tsa na ste dri chen no / /
sin+du ba ra ni legs shing long ste snabs so / /
pi la ba'i lo ma ni dpal 'bras te byang chub kyi sems dkar po'o / /
so phag phye ma ni de dag thams cad mnyam du bsres pa'o / /
gser shing lo ma'i khu ba ni da du ra'i lo ma'i khu ba ste dri chu'o / /
'di la longs spyod pa'i mthu nye bar rnyed pa dang /
des lus la dril zhing phyis byas na ni 'dod pa dang gzugs dang gzugs med pa'i khams gsum pa ste dbang du 'gyur ro / /
dug dang chu bur dang mdze rnams kyang dril zhing phyis byas pas nyams par byed do / /
sbyor ba gzhan yang gsungs pa / /
gci ba chen po ni a kro te ka ste btung bar bya'o / /
rdo rje bdud rtsi ni byang chub kyi sems so / /
de legs par sbyar ba'i khu ba dag sna'i nang nas rngubs shing legs par 'thungs na bdud rtsi re res kyang rgas pa dang 'chi ba spong ngo / /
rkyen gyis 'chi ba'i dus su bdud rtsi snar blugs nas btab na 'cho bar 'gyur ro / /
'og nas 'byung ba 'di dag gi phan yon yang 'di lta bu ste /
'di ni rnal 'byor mchog gtso bos / /
rang byung me tog btung ba bzhin / /
zhes pa la 'di ni rnal 'byor zhes bya ba ni thabs dang shes rab snyoms par 'jug pa'o / /
mi rtog pa thob par nus pa de'i phyir mchog gtso bo zhes bya'o / /
rang byung ni bud med kyi dang po'i dus kyi me tog go / /
de yang gnag pa dang sngo bsangs dang /
sme sha can gyis mar ngo blangs te btung ngo / /
dkar dang dkar sham dang dmar ser dang smug pa'i yar ngo la blangs te btung ngo / /
bzhin zhes bya ba ni bstan pa'i tshogs 'thungs na 'chi bar mi 'gyur ro / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
spyod pa'i rnam pa bzhi ste ston pa ni le'u 'di nyid do / /
rim par phye ba ni go rims su bab pa'i spyod pa'o / /
bcu gcig pa ni bcu pas gzhag pa'o / /
nag po zhabs kyis bshad pa'i le'u bcu gcig pa rgya cher gsal bar byas pa'o // //
da ni mngon par rtogs pa'i tshogs byin gyis brlabs nas dbang bskur te /
bkug cing bstims pa'i dkyil 'khor de mnyes par bya ba la sgrub pa'i mchod pa'i glus yongs su rdzogs par bya ba'i phyir /
de nas bcom ldan 'das skyes bu chen po'i dam tshig rdo rje sems dpa' tsartsi ka'i rnam pa'i ting nge 'dzin la snyoms par zhugs shing phag mo'i rnam pa'i ting nge 'dzin la yang snyoms par zhugs so / /
dbyangs can ma'i ting nge 'dzin la snyoms par zhugs so / /
gau ri'i rnam pa'i ting nge 'dzin la yang snyoms par zhugs te /
mchod pa'i glu 'di dag brjod par mdzad do zhes pa la /
de nas ni le'u bcu gcig pa'i de ma thag tu'o / /
bcom ldan 'das ni bshad zin to / /
skyes bu'i bshad pa'i rgyud las /
sangs rgyas kun gyi pho brang ni / /
sangs rgyas kun gyi zhing yin te / /
snying rje chen po'i dam tshig gis / /
pho brang 'geg par byed pas na / /
de phyir skyes bu zhes brjod do / /
rgyun mi 'chad pa chen po nyid / /
ces bya ba'i don gyis so / /
dam tshig ni rgyu'i dus na sems bskyed pa dang smon pa 'jug pa'i khyad par gyis sems can gyi don byed pa dus las mi 'da' bas so / /
rdo rje ni dbyer mi phyed pa'i ye shes te /
sems dpa' ni 'dod pa dang gzugs dang gzugs med pa'i rnam pa gcig tu nges par byas pa'i don to / /
de yang dgyes pa'i rdo rje las /
mi phyed rdo rje zhes bshad de / /
sems dpa' srid gsum gcig pa nyid / /
shes rab 'di yi sbyor bas na / /
rdo rje sems dpar bshad pa yin / /
zhes 'byung ba'i phyir ro / /
de nyid kyi ngo bo las kun rdzob byang chub kyi rnam 'phrul la /
de bzhin gshegs pa'i 'khor lo gnyis su med par gyur pa'i khu ba nyid las dpag tu med pa'i lha mo rab tu zhi zhing dbyangs can 'di rnams su gyur te tsartsi ni rdo rje sems ma'o / /
rnam pa de nyid kyi bye brag ste dpag tu med pa'o / /
ting nge 'dzin ni sems rtse gcig par byas pa'i don to / /
la zhes pa ni gzhi ste dkyil 'khor gyi bdag po nyid kyis so / /
snyoms par zhugs pa ni tha mi dad par zhugs pa ste lha mo thams cad kyi bdag nyid du'o / /
shing zhes bya ba ni rigs gcig gi lha mor ma zad kyi rigs gzhan gyi lha mo yang yongs su bsdu ba'o / /
phag mo ni don dang rtags rjes su mthun pa'o / /
yang ni 'das pa'i phyogs su ma 'ongs pa yang yongs su bsdus pa'o / /
dbyangs ni gsung de'i rnam par dag pa dang ldan pa la can zhes bya'o / /
gau rI ni pra ha d+ha karma ste phrin las thams cad mnyam pas ngo bor spyod pa'o / /
te zhes bya ba ni lhan cig mtshungs pa'i lha mo rnams nye bar mtshungs pa'i mchod pa'i glus mgrin gcig tu mchod pa ni dam pa mnyes par byed pa ste /
glu ni lhan cig tu skyes pa'i de kho na nyid gsal bar byed pa'o / /
'di dag ni 'og nas 'byung ba 'di dag go / /
brjod pa ni tshig dang ldan pa'o / /
mdzad do zhes bya ba ni lus kyi gar dang rjes su mthun pa'o / /
rjes su mthun pa'i tshig de gang zhe na gsungs pa /
a kye kye gshin rje gshed nag bla / /
srin po'i gzugs can rang bzhin khyod / /
bdag gis khyod mthong shin tu 'jigs / /
khros pa'i rang bzhin 'di mthong mdzod / /
ces bya ba ni rdo rje sems ma'i glu ste a ni ma skyes pa ste skye ba med pa chos kyi sku'o / /
kye kye ni gdul bya la nges par bos pa ste longs spyod rdzogs pa dang sprul pa de las snang bas so / /
gshin rje gshed nag po ni bla ma ste yang dag par rdzogs pa'i sangs rgyas bsgrub par bya ba'i mtshan nyid do / /
srin po'i gzugs can ni bshad pa'i rgyud las /
zhal gsum srid gsum 'jigs byed pa / /
'gro ba gsod byed phyag drug pa / /
'khor ba mthar byed mdog gnag cing / /
srin po'i gzugs ni he ru ka /
zhes gsungs pa nyid do / /
chen po ni bzod par dka' ba'i gzugs te de yang 'gro ba la byams pas sprul pa'i rang bzhin khyod ces bya'o / /
bdag gis zhes bya ba ni byams pa'i bdag nyid tsartsi ka dag gis so / /
khyod ni bcom ldan 'das te mthong ba ni yul du gyur pa'i sku shin tu 'jigs pa'o / /
khros pa'i rang bzhin ni khros pa'i rgyu ste /
'di thong mdzod ces bya ba ni byams pa las phyogs gzhan du gyur pa'i tha tshig gis so / /
'di ni byams pa nyid kyis zhe sdang gi rtags mngon par mthong ba'i sku la ched du brjod pa'i mchod pa'o / /
gzhan yang gsungs pa /
mtho ris sa steng sa 'og bcas / /
khyod kyi gar gyis g.yos par mdzod / /
a dza nag po bcag 'dra yi / /
khro khyod ro langs bzhin gar mdzod / /
ces bya ba ni rdo rje phag mo'i glu ste /
mtho ris ni lha dang lha ma yin gyi gnas so / /
sa steng ni mi dang byol song gi gnas so / /
sa 'og ni yi dags dang dmyal ba'i gnas so / /
bcas pa ni 'gro ba ma lus pa'i don to / /
gar gyis zhes bya ba ni bshad pa'i rgyud las /
sangs rgyas he ru ka yi gar / /
bla na med pa'i mchog 'di dag /
mgon pos 'gro la phrag dog pa'i / /
stabs kyis thams cad g.yos par mdzad / /
ces 'byung ba'i phyir ro / /
g.yos par mdzad pa ni rab tu gzir zhing sdug bsngal bar mdzad pa'o / /
de'i sku mdog kyang a dzan te mig sman gyi thang chu'o / /
bcag pa 'dra ba ni gnag cing 'tsher ba ste 'jigs su rung ba'o / /
khros pa ni tha dad kyi rtog pa las khros shing phrag dog pa'i yid can no / /
ro langs ni gzhan gyi byin gyis brlabs pas langs pa ste rang gis gzhan la sdang ba'i 'dun pa dang bral ba'o / /
de bzhin du byin gyis rlabs las byung ba'i skus khro bo'i gzugs de dag thong mdzod la /
sangs rgyas kyi gzugs kyis 'gro ba rnams sdug bsngal las nges par sgrol bar mdzad cig pa'o / /
zhes bya ba ni snying rje'i glu ste thugs rje chen po yid kyis tshar gcod pa'i phrin las mdzad pa la ched du brjod pa'i glu'o / /
gzhan yang gsungs pa /
rnam pa sna tshogs gzugs sprul zhing / /
mdog nag tshad ni thung ba la / /
bde chen ngo bor khyod gar mdzod / /
rdo rje dbyangs can ma gsol 'debs / /
zhes bya ba ni dbyangs can ma'i glu ste rnam pa ni longs spyod rdzogs pa dang sprul pa'o / /
de yang sems can gyi don gzigs pas dga' bar gyur nas gzugs rnam pa sna tshogs pa sprul zhing sems can gyi don mdzod cig ces bya ba'i don to / /
de yang ji lta bu'i gzugs kyis she na /
mdog nag tshad ni thung ba la zhes bya'o / /
bde chen ni bde ba chen po'i ye shes kyi ngo bo nyid do / /
de yang bshad pa'i rgyud las /
spangs dang ye shes phun tshogs pa'o / /
bde ba chen po zhes bya ste / /
sems can rnams kyi snang ba la / /
dga' bar mdzad khyod dgar mdzod cig /
ces bya ba nyid do / /
rdo rje dbyangs can ma ni dga' ba'i bdag nyid de sangs rgyas la yang sems can rjes su dga' ba'i don du gsol ba 'debs pa ni dga' ba'i glu'o / /
bcom ldan 'das bskyod pa med pa'i ye shes kyis 'gro ba rnams dga' bar mdzad pa'i phyir ched du brjod pa'i mchod pa'o / /
gzhan yang gsungs pa /
hrIHSh+T+r-iH'i sngags dang gar gyis khyod / /
srid pa gsum gyi 'khrul pa chod / /
snying rjes khros pa'i dad sgrol gar / /
'gro bas mthong na ngo mtshar 'gyur / /
zhes bya ba ni rdo rje gau rI ma'i glu ste /
hrIHSh+T+r-iH'i sngags ni hrIHSh+T+r-iHla sogs pa'i thugs kyi sngags rnams so / /
gar ni sngags kyi nga ro drag po bsgrags pa dang 'brel pa'i gar gyis so / /
srid pa gsum gyi 'khrul pa ni 'jig rten gyi chos brgyad do /
gzung ba dang 'dzin pa'i ngo bo de spong bar byed pa ni sngags kyi de nyid dang gar gyi de nyid de de'i rang bzhin btang snyoms chen pos chod ces bya'o / /
snying rjes khros pa ni snying rje'i dbang gis sprul pa ste dad pa can sgrol bar byed pa'i phyir dad sgrol gar ro / /
'gro ba ni sems can te des khyod kyi gzugs mthong na lta bas chog shes par mi 'gyur ba'i phyir ngo mtshar du gyur zhes bya ba ni btang snyoms kyi glu'o / /
'di dag gis ni de bzhin gshegs pa'i thugs bsam gyis mi khyab pa'i ched du brjod pa'i mchod pa'o / /
da ni bzlas pa'i rab tu byed pa gsungs pa /
de yang yang dag bshad bya ba / /
bzlas pa yi ni mtshan nyid mchog /
bzlas pa gang zhig rab bzlas na / /
dngos grub yangs pa thob pa ni / /
myur bar ma yin dal bar min / /
ring du ma yin thung ngu min / /
sngags ni cung zad thos par bzlas / /
zhes pa la bzlas pa ni gang gi rjes su 'gro ba'o / /
mtshan nyid ni 'byung 'jug rjes su dran pa'o / /
mchog ni de bzhin gshegs pa'i thugs kyi snying po'o / /
bzlas pa gang zhig ni sku dang gsung dang thugs kyi sngags so / /
bzlas pa ni skyes pa dang bud med dang ma ning gi'o / /
skyes pa ni ngag gtso bor ro / /
bud med ni sems gtso bor ro / /
ma ning ni nang du gzhag ste lus ngag yid gsum gyi 'brel pa rjes su dran pas na rab bzlas zhes bya'o / /
de'i khyad par ci zhe na / /
dngos grub yangs pa ste phyag rgya chen po de nyid thob pa'o / /
de dag bzlas pa'i thabs kyi bdag nyid ji lta bu zhe na myur bar ma yin te mthug po mi rdzogs shing ring po thung ngur 'gyur ba'i phyir ro / /
dal bar ma yin te stug po lhag par 'grel par 'gyur zhing thung ngu ring por 'gyur ba'i phyir ro / /
ring por ma yin te lhag par 'jug pa'i phyir ro / /
thung ngu ma yin te khong nas 'byung ba med par 'gyur ba'i phyir ro / /
sngags ni cung zad ces bya ba ni sgra che bar ma yin par ro / /
thos par bzlas pa ni rang gi ngag rang gi yul la 'brel zhing gzhan gyis mi thos par ro / /
bzlas pa de dag dang ldan pa'i phreng ba gsungs pa /
gshin rje slob dpon mi mchog gis / /
ma he mi dang so gnyis dang / /
ba glang dag dang rta dag dang / /
bong bu rnga mo rus pa las / /
bzlas pa'i phreng ba rab bsgrub bya / /
zhes pa las gshin rje slob dpon ni gshin rje gshed rdo rje slob dpon gyi dbang thob pa'o / /
mi mchog gis zhes bya ba ni dam tshig dang ldan pa'o / /
ma he ni glang rgod de gsad pa la'o / /
mi ni dngos grub sgrub pa la'o / /
so gnyis ni glang po che ste zhi ba la'o / /
ba glang ni rgyas pa la'o / /
rta ni dbang du bya ba la'o / /
bong bu ni khur skyes de dgug pa la'o / /
rnga mo ni bskrad pa la'o / /
de dag gi rus pa las byas pa'i bzlas pa'i phreng ba grangs ni nyi shu rtsa gcig dang brgyad dang lha'i grangs dang nye bar mthun pa dang brgya rtsa brgyad dang /
lnga bcu dang nyi shu rtsa lnga dang /
bzhi bcu rtsa brgyad de /
de dag la de bzhin gshegs pa'i 'khor lo rab tu gnas pa bya ste /
gsang ba'i gnas su rab tu bsnyen bkur ba'i phyir sba bar bya'o / /
de dmigs pa rjes su dran par bya ba gsungs pa / /
mkhas pas yang na mi mgo ste / /
khrag gis sbags pa'i mgo bsgom bya / /
zhes pa la mkhas pa ni shes rab dang ldan pa'i rnal 'byor pa ste mi'i mgo bo ni thod pa skam po'o / /
khrag gis spags pa'i mgo bo ni rlon pa ste dbang po lnga dang ldan pa bsgom par bya'o / /
bzlas pa de nyid yang dag par sbyor ba'i tshogs gsungs pa /
zla ba cog gi bcu bzhi la / /
bdud rtsi lnga dang ldan pa yi / /
sha lnga yis ni bskus byas nas / /
bzlas na dngos grub sgrub pa'i mchog /
ri lu dag ni so so la / /
rnal 'byor pa yi gshin rje bsgom / /
zhes bya ba la zla ba cog gi zhes bya ba ni lo gcig cha'i rnam grangs bcu gnyis pa'o / /
bcu bzhi pa ni dkar po'i ngo dang nag po'i ngo bcu bzhi pa'o / /
bdud rtsi rnam pa lnga dang ldan pa'i sha lnga ni bdud rtsi'o / /
de yis bsku bar bya ba'i rdzas ni bza' ba dang bca' ba dang /
myang ba dang /
bldag pa dang /
btung ba'i bye brag 'bras chan dang nya sha la sogs pa'o / /
bzlas na zhes bya ba ni gcig nas khri'i bar te mtshan mo'i phyed kyi dus so / /
gong gi man ngag gis bzlas na dngos grub sgrub pa'i mchog tu 'gyur ro / /
dngos grub sgrub pa'i phreng ba'i dmigs pa khyad par du gsungs pa /
dril bu dag ni phreng ba'o / /
so so ni 'bru re re la'o / /
rnal 'byor pa zhes bya ba ni ting nge 'dzin gyis nyams su myong ba ni yid dang mi 'bral ba'o / /
gshin rje gshed bsgom zhes pa ni mtshan dang dpe byad yongs su rdzogs pa'i sku'o / /
bzlas pa'i grangs kyi sbyor ba gsungs pa /
khri tsam gyis ni 'byung po rnams / /
mkha' 'gro ma ni stong phrag dang / /
bdud dang yi dags tshogs kyang 'chi / /
gshin rje rdo rje sbyor ba yis / /
rnal 'byor bdag nyid 'bum bzlas na / /
des ni las kun byed par 'gyur / /
bye ba bzlas na dngos grub ster / /
bye ba lnga bzlas smos ci dgos / /
zhes pa la khri ni stong phrag bcu'o / /
tsam gyis ni zhes bya ba ni lhag mi dgos pa'o / /
'byung po rnams dang mkha' 'gro ma / /
zhes bya ba ni gnyis kyi don gyis drug ste 'ching ba'am tshar gcod par nus so / /
stong phrag gcig gis bdud dang yi dags kyi tshogs 'ching bar nus te dpa' bo stobs can gyi sems kyi bye brag gis so / /
gshin rje gshed rdo rje ni de bzhin gshegs pa ste /
sbyor bas zhes bya ba ni rnal 'byor pa bdag nyid de nyid du'o / /
rnal 'byor ni dpa' bo'i rnal 'byor dang rjes kyi rnal 'byor dang /
shin tu rnal 'byor chen po'i bdag nyid kyis so / /
'bum bzlas nas zhes bya ba ni khri phrag bcu'o / /
des ni las kun zhes bya ba ni zhi ba dang rgyas pa dang dbang dang drag po dang /
dgug pa dang bskrad pa la sogs pa byed pa yin no / /
bye ba ni 'bum phrag bcu ste /
bzlas nas thun mong gi dngos grub sgrub po / /
bye ba lnga bzlas pas rang gi sems dag par gyur te dngos grub gzhan lta smos kyang ci dgos so / /
de yang bshad pa'i rgyud las /
he ru ka yi rnal 'byor gyis / /
chos 'byung byang chub sems kyis byug /
sgron ma bcu bcas gtor ma sbyin / /
gsang sngags bzlas pa'i bsnyen byas nas / /
'byung po mthu yis gzung byas la / /
'bru re ba dang sde tshan gyi / /
yi ge cho ga'i sbyor ba brtsam / /
zhes 'byung ba ltar shes par bya'o / /
de yang ci zhe na /
ting nge 'dzin gyi 'od zer lcags kyu lta bus bkug nas bsgrub bya'i lus la bcug cing snying gar nyi ma'i steng du yi ge hUM 'bar bar 'phros pa'i lcags sgrog gis bcings la /
bdag nyid kyi yi ge'i 'od zer rab tu rno ba dag gis spyi gtsug nas rkang pa'i bar du 'bigs shing e las chos kyi 'byung gnas rab tu dkar ba'i nang du re pha las me'i dkyil 'khor rab tu 'bar bar bsams te /
de'i 'od kyis rab tu g.yengs pa'i bsgrub bya la thal chen dang yungs kar brdeg cing /
sarba big+h+nA na nA sha ya b+hi de sha ya A kaR+Sha ya hUM phaT phaT phaT ces nyi shu rtsa gcig gam brgya rtsa brgyad du brjod pas grol bar 'gyur ro / /
gcig pa'i bud med dang gcig pa'i skyes pa'i dur khrod kyi thal bas byugs la shing gi lo ma la bsgrub bya'i gzugs du ma dang mi'i tshil bu bsres pas bris te 'jigs byed kyi rlung bur btsugs ting nge 'dzin gyis dgug cing bstim pa'i sbyor ba bya ste /
gdug pa'i rdzas kyis gong ltar bskrad la dud pas 'dug pa yang bya'o / /
de nas sprul pa'i khro bo'i 'od zer du ba ltar rab tu 'khrug cing gdug pa dag gi gsang ba'i lam nas yar zhugs pas sems mar me lta bur mog mog por byas shing skyob pa'i lha dang yang bral te /
mdog thal skyar gyur cing skra grol bar bsam ma / /
de nas du ba dang tshwa dang ske tshe la sogs pas byugs la gzugs brnyan thod pa gnyis kyi bar du bcug nas nam phyed na dur khrod kyi dkyil 'khor du mnan te dur khrod kyi g.yam pas kha bkab la /
khro ba dang bcas pa'i sgo nas gshin rje gshed chen po rnams che ge mo 'di zung la bdag nyid kyi sgrub pa rdzogs par gyis shig ces bskul ba'i tshig ci rigs pa gdags par bya'o / /
glo bur ba rnams la ni lag pa gnyis rab tu khro ba'i mtshon chas g.yas g.yon du nye bar bya zhing gong gi sngags bzlas so / /
las kyi sbyor ba ni mar ngo'i brgyad kyang rung ngo / /
bdag nyid ni dpa' bo rnams kyis khyad par bya'o / /
sdom du bsnyen pa song ba dag gis 'grub par 'gyur ba ni bshad zin to / /
sgrub pa'i gtor ma'i cho ga gsungs pa /
nyin re'am yang na zla re'am / /
de bzhin lo ni re re la / /
gtor ma drug cu rtsa bzhi sbyin / /
dbyu gu drug cu rtsa bzhir shes / /
zhes pa la nyin re'am zhes pa ni rtag tu'o / /
zla re'am zhes bya ba ni zla ba re'i bcu bzhi la'o / /
de bzhin lo ni re re zhes bya ba ni gcig gi dus chen po nyi ma gcig la'o / /
gtor ma ni gtor ma chen po'o / /
drug cu rtsa bzhi sbyin zhes bya ba ni gtor ma'i grangs te sbyin ba ni mgron nye bar mchod pa'o / /
dus nam zhe na /
dbyu gu zhes bya ba dang dus mnyam pa'i phyed ni thun bzhi'o / /
de ltar zhag gcig la thun brgyad do / /
thun gyi brgyad cha brgyad ni dbyu gu'o / /
de'i khyad par yang rlung gis gzung bar bya ste dkar po ni tshes gcig la g.yon pa'i sna bu ga nas zla zhes bya ba'i rlung byung bas thun dang po'i phyed khyab par gnas so / /
de nas 'phos te thun bdun gyi phyed kyi cha ni sngar bzhin no / /
'pho ba ni ji srid pa'i phyed nub par 'gyur ro / /
nyin mo ji lta ba bzhin du mtshan mo yang de bzhin te /
de dag ni 'pho ba bcu drug go / /
de'i phyed ni cho tshod de /
chu tshod re re la dbang chen gyi skad cig gnyis gnyis so / /
skad cig re la dbyu gu zhes bya ste gang gi tshe steng du rgyu ba ni me yin no / /
logs gnyis su byung ba de ni rlung yin no / /
thur la 'byung ba ni chu yin no / /
dbus nas 'byung ba ni dbang chen yin no / /
de yang bshad pa'i rgyud las /
de la gang tshe dbus gnas te / /
gang tshe gang gi blo gnyis nas / /
gang tshe 'og char khyab pa ni / /
skad cig skad cig rlung 'byung ba / /
'pho ba bzhi ni shes byas la / /
dbyu gu bzhi la blta bar bya / /
ji ltar dbyu gu dbyu gu bzhin / /
rang sbyor bdag nyid gtor ma sbyin / /
de bzhin du mar ngo'i tshes gcig la nyi ma zhes bya ba'i rlung sna bug g.yas pa nas 'byung ste /
de ltar tshes gnyis dang gsum gyi bar du'o / /
bzhi la nyi ma nas zla bar 'pho /
de lta ba dang drug pa'i bar du 'byung ngo / /
de nas yang nyi ma 'pho ste /
bdun dang brgyad dang dgu'i bar du 'byung ngo / /
de nas yang zla bar 'pho ste bcu pa dang /
bcu gcig pa dang / /
bcu gnyis kyi bar du 'byung ngo / /
de nas yang nyi mar 'pho ste bcu gsum pa dang /
bcu bzhi pa dang /
bco lnga'i bar du 'byung ngo /
zla ba phyed gang las dang por 'byung ba der tha mar nub par 'gyur ro / /
nyin mo ji lta ba bzhin du mtshan mo yang ngo / /
'di yang mtshan mo'i sbyor ba la brtsam par bya ste /
sa dang chu la dge ba'i las / /
me dang rlung la gsad pa'i las / /
zla ba yang dag nyid shes bya / /
nyi ma la ni 'bring bo yin / /
mi dge gal te nyi mar bya / /
de ni nges par 'chi ba ste / /
de nyid zla bar 'byung ba ste / /
shin tu sdug bsngal ster ba min / /
zhes bshad pa'i rgyud las so / /
da ni rnal 'byor pas thun mong gi dngos grub kyi bya ba gsungs pa /
rtag tu cung zad ci za dang / /
de bzhin cung zad 'thung ba dang / /
gzhan yang bza' ba thams cad kyi / /
phud ni gshin rje gshed la dbul / /
zhes bya ba la rtag tu ni ji srid 'tsho'i bar du'o / /
cung zad ni tham ste chen po ci za ba la lta smos kyang ci dgos te /
de bzhin du cung zad ci 'thung ba ni dus kyi'o / /
gzhan yang bza' ba thams cad kyi / /
zhes bya ba ni dus med cing ris su ma chad pa'i longs spyod do / /
phud ni longs spyod ste phyi dang nang gi gshin rje gshed mnyes par bya ba'i phyir dbul ba'o / /
de las gzhan pa ni 'khor ba'i yo byad kyang bsdu bar bya ste /
rang gi ye shes khyad par du 'gro ba'i don gyis so / /
da ni mchog gi dngos grub bla ma mnyes pa las dngos grub chen po 'grub pa'i phyir bsgrub par bya ste /
de nas yang dag bshad bya ba / /
bla ma la ni yon dbul ba'o / /
las ni thams cad bsgrub pa dang / /
bdag nyid zhi bar bya ba'i phyir / /
zhes pa la bla ma ni yon tan 'byung ba'i gzhi yin pas so / /
yon dbul ba ni thugs mnyes par byed pa'i rtsa ba'o / /
las ni 'khrul 'khor la sogs pa bsgrub pa dang /
bdag nyid nye bar zhi ba mi gnas pa'i mya ngan las 'das pa thob par bya ba'i phyir 'bad pas nye bar bsten pa ni dgos pa'o / /
bsnyen bkur gyi las ni /
bdag nyid kyang ni dbul ba dang / /
zhes bya ba la sogs pa ni go sla'o / /
brtul zhugs can ni bshad pa'i rgyud las /
'di dang don nye bar gzhag ste / /
ma 'ongs gzhan don sems dpa' ni / /
blo ldan gtong ba mthu yis brgyan / /
dpa' bo sems kyis brtul zhugs 'chang / /
zhes pa nyid do / /
des bla ma la yon dbul bar bya'o / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
nye bar mkho ba ni rnal 'byor pa'i longs spyod kyi bdag nyid du 'tsham pa'o / /
las kyi khyad par ni bsnyen pa dang gtor ma'o / /
thams cad pa zhes bya ba ni dam pa bsnyen bkur pa'o / /
rim par phye ba ni de re re'i khyad par ro / /
bcu gnyis pa ni bcu gcig pas gzhag pa'o / /
nag po zhabs kyis bshad pa'i le'u bcu gnyis pa rgya cher gsal bar byas pa'o // //
da ni sems can mi shes pa rmongs pa dag la phyag mtshan gyi rnam par dag pa gsungs pa /
de nas sems can thams cad kyi / /
sdig pa'i las rnams ji snyed pa / /
de dag gcod pas gri gug ste / /
zhe sdang gcod pas shugs can no / /
zhes bya ba la gzhan dag ni 'dir mi rigs te sems can gsod pa'i ngang tshul can yin te de dag gis thar pa'i sa bon ma rung bar byed pa'o zhe na ma yin te /
sems can rnams kyi sdig pa ni nyon mongs pas kun nas bslang zhing bskyed pa'i phyir sgo gsum du bcu skyed pa ni las so / /
ji snyed pa zhes bya ba ni ma lus pa'i don te de dag gcod cing ma lus par byed pas na gri gug go / /
zhe sdang ni mtshon pa tsam du zad de lnga'o / /
de gcod cing gsheg pas zad par byed pas na shugs can zhes bya ba ste ral gri'o / /
da ni 'bad pa med par gzhan dang gzhan gyi shes rab kyi mthu bdag gis thos shing khong du chud par bya ba bsgrub pa'i phyir gsungs pa /
de nas yang dag bshad bya ba / /
ring po'i thos pa bsgrub pa'i phyir / /
zhes bya ba'i don ni dgos pa ste /
ring po ni nye bar mtshungs pa'i gnas ma yin par gzhan no / /
thos pa ni bdag gi yul du bya'o / /
sgrub pa ni de'i lus la skyed par byed pa'i cho ga 'di nyid do / /
phyir ni de la 'di dgos pa'i don gyis na'o / /
de nas rdo rje mkha' 'gro ma'i sgrub pa gsungs pa /
rdo rje mkha' 'gro ma sgrub thabs / /
nam mkha' khams kyi dbus gtogs par / /
nyi ma'i dkyil 'khor mchog bsam bya / /
gnas der rtse lnga pa yang bsgom / /
zhes bya ba la rdo rje ni ye shes so / /
mkha' 'gro ma ni mkha' dang ldan pa'i bcom ldan 'das so / /
'dir yang tshogs bsags pa sngon du 'gro ba'i tshangs pa'i gnas bzhis sbyangs pa stong pa nyid du'o / /
nam mkha'i khams kyi zhes bya ba ni zla ba rdo rje'i sbyor bas chos kyi 'byung gnas dkar po rnam thar gyi bdag nyid can no / /
dbus ni de'i dbus te gtogs par ni khor yug ste nye bar bsdu ba zla bar 'khor lo'i sbyor bas gzhal yas khang ngo / /
de'i dkyil du re pha las nyi ma'i dkyil 'khor 'od zer rno ba dang bcas pa'i mchog bsam par bya'o / /
gnas der zhes bya ba ni dkyil du'o / /
des sa bon gyi yi ge las rdo rje rtse lnga pa ni nor bu'i mdangs la rab tu 'khrugs pa'i 'od zer can bsgom par bya'o / /
de'i steng du zhes bya ba ni lte ba la ste gnas pa ni nyi ma'o / /
dgos pa ni mdog nag po las 'phros shing 'dus pa las shin tu 'jigs su rung ba'i sku zhal gsum pa g.yas dang g.yon ni dkar ba dang dmar ba /
phyag drug pa'i dang po'i phyag tu rdo rje rtse lnga pa rnam par bsgom par bya'o / /
gzhan ni zhes bya ba ni ral gri dang gri gug dang 'khor lo dang pad+ma dang thod pa'i mtshan ma ste phyag gzhan dag la zhes bya ste lnga yongs su gang bar dgod do / /
shar du zhes bya ba la sogs pa ni go sla'o / /
sbyor ba ni zla ba ste de'i dkyil du sangs rgyas mkha' 'gro ma'o / /
rim pa zhes bya ba ni mkha' 'gro ma lnga po dkyil 'khor gyi dbus su ste /
'dis ni dkyil 'khor rim pa gnyis su shes par bya'o / /
dkyil 'khor ni rtsa ba'i dkyil 'khor la sna tshogs rdo rje rgya gram med par byas pa ka ba brgyad kyi khyad par can no / /
de yang bshad pa'i rgyud las /
mkha' 'gro ma yi dkyil 'khor mchog /
ka ba brgyad kyis mdzes byas pa / /
rdo rje rin chen pad+ma dang / /
ral gri rang bzhin ka chen po / /
zhes 'byung ba bzhin no / /
me la sogs pa ni bden bral dang rlung lha dang dbang ldan gyi mtshams bzhi ru'o / /
lha mo ni lA s+ye ma dkar mo sgeg pa'i tshul dang /
phreng ba ma ser mo phreng ba 'dzin pa'i tshul dang /
glu dbyangs ma dmar mo pi wang 'dren pa'i tshul dang /
gar ma sngo bsangs gar byed pa'i tshul de bsgom par bya ba yang phyag gnyis pa zhal gcig pa g.yas pa bskum zhing g.yon brkyang ba rin po che'i phreng ba do shal du 'dzin pa cung zhig khros pa'i tshul can no / /
las kyi cho ga ni bsnyen pa dang sgrub pa ste /
mthong ba ni mkhas shing nges par sbyangs pa des so / /
der ni zhes bya ba dkyil 'khor gyi shar la sogs pa rnams su'o / /
sgo skyong ni las byed cing bgegs srung bar byed pas so / /
de yang tho ba la sogs te sngar bzhin no / /
de dag la byin gyis brlab pa dang dbang dang /
dgug par byas la mchod pa dang bstod pa dang bdud rtsi myang ba yang bya'o / /
de nas spro ba dang bsdu ba sngon du 'gro bas bzlas pa bya ste / /
oM badzra TA ki nI zhes bya ba ni bcom ldan 'das rdo rje mkha' 'gro ma'i sngags so / /
oM karma DA ki nI zhes bya ba ni bcom ldan 'das las kyi mkha' 'gro ma'i sngags so / /
oM pad+ma DA ki nI zhes bya ba ni bcom ldan 'das pad+ma mkha' 'gro ma'i sngags so / /
o bud+ha DA ki nI zhes bya ba ni bcom ldan 'das sangs rgyas mkha' 'gro ma'i sngags so / /
oM rat+na DA ki nI zhes bya ba ni bcom ldan 'das rin chen mkha' 'gro ma'i sngags so / /
laM maM naM gaM zhes bya ba ni mtshams kyi lA s+ye la sogs pa'i sngags so / /
oM mung+ga ra dzaH oM d+ha na d+ha hUM /
oM pad+ma baM /
oM khad+ga hoHzhes pa ni tho ba la sogs pa bzhi'i sngags so / /
'di dag ni sngon du bsnyen pa'i cho ga ste /
le'u bcu gnyis pa las rgya cher shes par bya'o / /
da ni sgrub pa brtsam par bya ste /
dgos pa ni sngar dang rjes su mthun pa nyid la gsungs pa /
de ni gsang sngags kyi dngos grub 'byung bar 'gyur te zhes bya ba la /
gsang sngags ni snying po nye bar len pa'o / /
dngos grub ni shes rab kyi mthu thob pa'o / /
de dag gi sbyor ba thogs pa med par byed pa 'di dag ste /
oM a ka sha tsa ra DA ki nI swA hA /
zhes khri dang ldan pa dag gis 'grub par 'gyur ro / /
de'i nye bar len pa sgrub pa'i las kyang ga bur dang gur gum dang dzA ti pha la dang /
byang chub kyi shing gi me tog rnams la mngon par bsngags te mchod pa dang btung ba dang byug pa bya'o / /
byang chub sems dpa' phyag na rdo rjes snang ba rab tu byin gyis brlabs te ut+pal sngon po'i dbyibs su blta bar bya'o / /
des gang dang gang thos pa de dag thams cad kyang tshig gi gzungs dang /
don gyi gzungs dang /
mi brjed pa'i gzungs dang ldan par 'gyur ro / /
da ni rdo rje sa 'og gi dngos grub sgrub pa'i phyir gsungs pa /
sa 'og rnam par sgrub don du / /
gnod mdzes rnam par bsgom par bya /
zhes pa la rdo rje ni nus pa rjes su gnas pa'o / /
sa 'og ni sa 'og gi gter ro / /
de mthong zhing thob par bya ba'i don du rab tu grub pa'i 'khor lo rdo rje gnod mdzes la sogs pa bsgom par bya'o /
de yang sngon du tshogs bsags pa dang stong pa nyid dang srung ba'i mtshams kyi 'khor lo'i rjes la de'i nang du gzhal yas khang nyi ma dang bcas pa sprul te /
de'i dkyil du hrI las bskyed pa'i rdo rje yongs su gyur pa las khro bo gnod mdzes sku mdog thams cad sngo ba g.yas dang g.yon gyi zhal dkar ba dang dmar ba phyag drug pa rab tu 'jigs pa'i phyag tu gtun shing dang ral gri dang 'khor lo dang /
chu skyes dang gri gug dang thod pa dgod par bya'o / /
dkyil 'khor gyi ni zhes bya ba ni ka ba brgyad kyis nye bar mdzes pa snga ma bzhin no / /
dkyil du zhes bya ba ni dkyil ni nyi ma la'o / /
'di ni rab tu dgod par bya / /
zhes bya ba ni gnod mdzes so / /
phyogs bzhi sngags kyi sa bon gyi yi ge las /
shar du spyan ma dgod par bya / /
de bzhin lho ru mA ma kI / /
nub tu lha mo gos dkar mo / /
sgrol ma byang gi phyogs su dgod / /
ces bya ba la shar ni shar gyi zla ba la'o / /
spyan ma ni zhal gsum phyag drug mdog dkar ba dgod par bya ste zhal g.yas pa dang g.yon pa ni sngo ba dang dmar ba dang /
phyag mtshan ni ral gri dang rin po che dang pad+ma 'dzin pa'o / /
de bzhin lho ru mA ma kI zhal gsum phyag drug pa mdog sngo ba ste /
zhal g.yas pa dang g.yon pa dkar ba dang dmar ba /
phyag mtshan ni rdo rje dang ral gri dang rin po che dang pad+ma bsnams pa'o / /
nub tu lha mo gos dkar mo zhal gsum pa phyag drug pa dmar ba g.yas pa dang g.yon pa sngo ba dang dkar ba /
phyag mtshan ni pad+ma dang ral gri dang 'khor lo dang nor bu bsnams pa'o / /
grol ma ni byang gi phyogs su dgod par bya ste zhal gsum phyag drug mdog sngo bsangs zhal g.yas pa dang g.yon pa dmar ba dang dkar ba /
phyag mtshan ni ral gri dang 'khor lo dang nor bu dang pad+ma bsnams pa'o / /
rtsa ba'i phyag gri gug dang thod pas thugs la rab tu 'khyud pa'i tshul lo / /
de dag thams cad kyi zhabs kyang g.yas bskum zhing g.yon brkyang ba /
khro bo dang bcas pa'i khro bo'i rgyan gyis rab tu spras pa spyan dgu rnam par bzlog cing blta ba mche ba bcu gnyis kyi phreng ba rab tu gtsigs pa'o / /
me tog dang spos dang dri dang mar me ma bzhi ni me la sogs pa zhes bya ste bden bral dang rlung dang dbang ldan mtshams su dgod do / /
de yang sngar gyi sa bon las bskyed pa'i lha mo zhal gcig phyag gnyis pa mdog dkar ba dang dmar ba dang ljang gu'i mdog can no / /
me tog dkar po'i phreng ba dang spos kyi snod dang /
mar me dang /
dri'i dung phor lag na thogs pa gtso bo la mngon par phyogs pa'o / /
tho ba la sogs pa zhes bya ba ni dbyug pa dang pad+ma dang ral gri gshin rje gshed bzhi sgo bzhi ru dgod par bya ste /
zhal gsum phyag drug pa'i khro bo sbrul gyi rgyan dang ska rags byas pa ya tsa ni ra bzhi las bskyed pa'i sku ni las kyi cho ga mthong nas dkyil 'khor gyi 'khor lo 'di ltar bsgom par bya'o / /
sngags gong nas 'byung ba nyid kyis bsnyen pa 'bum byas nas rdo rje sa 'og gi sbyor ba rnam pa de dag la nges par ldan pas bcom ldan 'das kyis rmi lam gyi mtshan mar sa 'og gi gter dang bsgrub pa'i lam mthong bar 'gyur ro / /
rmi lam dang rjes su mthun par rdo rje sa 'og gi rnal 'byor pa der 'jug par bya'o / /
da ni mkha' spyod kyi dngos grub bsgrub pa gsungs pa /
de nas yang dag bshad bya ba / /
bdun pa'i rgyal po'i dkyil 'khor de / /
mkha' spyod nyid ni rab bsgrub phyir / /
rta yi mchog ni rab tu bsgrub / /
ces pa la bdun pa ni rta ste /
des 'dul ba'i gdul bya rnams kyi rgyud la rgyal po lta bur gnas pas na rgyal po'o / /
dkyil 'khor zhes bya ba ni rten gyi dkyil 'khor te sngon du 'gro ba dang bcas pas snga ma bzhin no / /
de la brten pa'i khyad par bsgom pa ni dgongs pa'i mkha' spyod ces bya ste /
khams gsum gyi nam mkha' la rgyu zhing ji ltar 'dod pa dag tu byed do / /
de nyid rab tu bsgrub pa'i phyir rta'i mchog rab tu bsgrub par bya ste /
de'i khyad par yang nyi ma'i steng du hrIHlas skyes pa'i mon sran gre'u yongs su gyur pa las phyag gnyis pa zhal gcig pa sku mdog thams cad ljang gu rab tu 'jigs par byed pa'i stangs can nyi ma'i steng du gnas pa rta'i gdong pa rngog ma ser pos rab tu mdzes pa /
g.yas pa na mon sran gre'u rtsa ba dang bcas pa khu tshur gyis bcangs pa /
phyag g.yon na thod pa thogs pa'o / /
sngags ni oM la sogs pa'i 'bru bdun pa dag las hUM phaT swA hA /
legs par btags te man ngag la mkhas pas bzlas na rta mchog gi rgyal por grags shing nyi ma ltar nam mkha' la dbang bar 'gyur ro / /
sngags 'dis ni zhes bya ba ni hrIHste /
thams cad du zhes bya ba ni lha'i tshogs so / /
gshegs su gsol zhes bya ba ni bcom ldan 'das kyi thugs ka nas phyung ba ste 'khor rnams rang gi thugs ka nas sprul zhes bya bar rab tu grags so / /
de yang gong gi sngags kyis rab tu bskul ba'i rjes la smyug ma'i gling bu ni bug pa bdun pa nyid do / /
pi wang ni gzhu rgyud dang bcas pa'o / /
rnga zlum ni khog pa gcig gi steng 'og yongs su dril ba'o / /
rnga bran ni pa hra ha chen po ste rnga bo che'i dbyibs can la rked pa cung zad phra ba rnga ma'i skud pas sbrel pa lus kyi g.yon phyogs su 'phyang ste steng nas brdung ba de dag go / /
mtshams zhes bya ba ni me la sogs pa bzhir yid kyis gzhag pa'o / /
ba glang sna dang glang po che'i sna zhes bya ba ni de nyid kyi gdong pa can no / /
de bzhin mdog bzang zhes bya ba ni rab tu zhi ba'i mdangs rab tu rgyas pa'i zhal lo / /
mdog ngan ni khros pa'i bzhin rab tu bsdus pa'o / /
g.yas kyi phyag rnams su gtun shing dang sta re dang lcags kyu dang zhags pa'o / /
gar la sogs pa g.yas bskum zhing g.yon brkyang ba'o / /
rnal 'byor gyi zhes bya ba ni rnal 'byor gyi blo'i yul gyis so / /
gnas ni sgo bzhi ru'o / /
rtag tu bsgom pa zhes bya ba ni bsgrub bya yongs su ma thob pa'i bar de srid du'o / /
mon sran gre'u sngo bsangs phyag g.yon par bsgom par bya'o / /
rang gi phyag mtshan gong du bshad pa de bzhin du g.yas su'o / /
sgrub pa de dag gi khyad par gyi 'bras bu ci zhe na /
ji ltar rta mchog sngags kyis ni / /
rdo rje sa 'og gi yang ste / /
rta mchog rnal 'byor nyid kyis ni / /
khams gsum nam mkha'i khams su rgyu / /
zhes bya ba la rta mchog gi sngags ni bskyed pa dang bzlas pa'i sngags so / /
bskyed pa ni sa 'og gi dkyil 'khor dang ring po'i thos pa bsgrub pa dag kyang hrIH'i sa bon las sprul pa dang /
yang na sa 'og dang mkha' spyod gnyis kyi yi ge bdun pa'i sngags kyis bsgrub pa'o / /
rta mchog ni bsgrub par bya ste rnal 'byor sgrub pa byed pa rtse gcig pa'i yid kyis so / /
khams gsum ni 'dod pa dang gzugs dang gzugs med pa'i khams so / /
nam mkha'i ni srid pa'i rtse mo mthar thug pa'i bar ro / /
khams gsum rgyu ba ni thogs pa med par dbang du byas pa'o / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
bshad pa ni thun mong gi dngos grub ste /
nges par bstan pa ni las kyi cho ga ma lus par bstan pas slu ba med pa'i don to / /
bcu gsum pa ni bcu gnyis pas gzhag pa'o / /
nag po zhabs kyis bshad pa'i le'u bcu gsum pa rgya cher gsal bar byas pa'o // //
da ni sngon du bsnyen par rdzogs pa dag gis sa'i cho ga dang sta gon du gnas pa yongs su rdzogs pa'i rjes la /
srad bu mngon par bsngags pa'i sngags gsungs pa /
de la 'di ni srad bu rkyong ba'i dam tshig gi mchog ste /
oM a kA ro mu khaM sarba d+harmA NA a d+yA nut+pan+na twAta ces bya ba la /
srad bu ni ye shes kyi srad bu ste nyi shu rtsa lnga'i bye brag lnga lnga'i bsgril ba lnga'o / /
de ltar dbye ba byas pa'i dog pa lnga bsang bar byas pa'i rjes la sa bon byin gyis brlab pa ste /
ye shes kyi sgra lngas spyan drangs nas gnyis su med par gyur pa rdo rje'i thig ste /
phun sum tshogs pa de dag byin gyi rlabs kyi nus pas sems can bsdu zhing rgyud smin par byas pa las mi 'da' bar bya ba'i phyir dam tshig gi mchog ste /
rdo rje las kyi dza zhes bskul bas drang bar bya'o / /
sngags 'dis ni lus byin gyis brlabs pa'i dkyil 'khor dang /
ma rig pa bsal ba'i dkyil 'khor dang /
byang chub kyi sems kyi dkyil 'khor gsum gyi spel ba ni de kho na nyid gsum gyis spel ba yin par shes par bya'o / /
de yang a ni skye ba med pa ste /
a kA ro mu khaM ni de las skyes pa'i zhal dang mdog can no / /
sarba ni thams cad de d+harmA ni chos so / /
NAM ni gnas te 'byung gnas su shes par bya'o / /
a d+yA ni 'phags pa ste /
nut+pan+na ni rtogs pa'i gnas lugs so / /
na ni rang ste nyams su myong ba'o / /
twAta ni de kho na nyid kyi byang chub kyi sems te de ltar lha'i sku'i de kho na nyid dang /
gsung gi de kho na nyid dang /
thugs kyi de kho na nyid kyi nus pa bcom ldan 'das kyis de kho na nyid kyis byin gyis brlab pa'o / /
slob dpon dang slob ma'i rjes su mthun pa'i ting nge 'dzin yang /
dpal ldan gshin rje gshed bsgoms pas / /
slob ma rnam snang mdzad du bsgom / /
ye shes thig mchog rtse mo'i rtse / /
shin tu mnyam par gzhag pas gdab / /
ces bya ba la gshin rje gshed kyi slob dpon gyis bsgom par bya'o / /
slob mas bsgom par bya ba ni rnam par snang mdzad gti mug rdo rje ste ye shes ni yak+She ma me d+ha'i sa bon las byung ba'o / /
thig mchog ni dri zhim pa rnam pa lnga dang khyad par gyi rdzas bdud rtsi rnam pa lnga byugs pa'o / /
rtse mo ni ye shes kyi thig ste rtse zhes bya ba ni ye shes kyi 'khor los byin gyis brlabs nas so / /
shin tu mnyam par bzhag nas zhes bya ba ni phyogs dang sa la mkhas pas 'debs pa'i dus su phyogs dang sa thams cad mnyam par bya'o / /
gdab pa ni thig gi bye brag gis nam mkha' dang sa la gdab par bya'o / /
de la 'di ni dkyil 'khor du 'jug pa'i dam tshig go / /
oM AHhUM /
zhes bya ba la de la ni slob ma ste gon du gnas pa'i cho ga yongs su rdzogs nas so / /
'di ni zhes bya ba ni 'og nas 'byung ba'i bya ba rnams so / /
dkyil 'khor chen po ni rtsa ba'i dkyil 'khor ro / /
'jug pa ni slob ma ste lus ngag yid gsum bag med pas 'da' bar mi bya bas na dam tshig go / /
de nyid bag dang ldan pa'i brda'i don du oM ni lus tshad las mi 'da' ba dang lus byin gyis brlab pa 'di nyid do / /
AHni ngag tshad las mi 'da' ba dang ngag gi dam tshig go / /
hUM ni yid tshad las mi 'da' zhing yid byin gyis brlab pa'i de nyid do / /
de ltar yi ge gsum bdag slob ma dkyil 'khor du 'jug pa dang / /
dkyil 'khor bri ba'i dus gnyis kar bzlas pa bya ste /
'di dag gis byin gyis brlabs pa'i re khA dang thig la nang du 'jug pa dang /
phyir dbyung bas 'gong ba'i nyes pa zad par byas so / /
da ni thig skud kyi khyad par gsungs pa / /
dkyil 'khor nyis 'gyur ring bar bya / /
der ni sgo yi nyi shu tshad / /
ba yi rnam lngas mnyam byugs pa'i / /
skud pa sangs rgyas kyis rab brtags / /
zhes bya ba la thig skud dkyil 'khor gyi nyis 'gyur du ring ba'i brda ni phyi dang nang gi dkyil 'khor la nye bar dgongs pa yin no / /
sbom phra sgo'i nyis 'gyur tshad du bya ba ni tshon rnam pa lnga la nye bar dgongs pa yin no / /
ba'i rnam pa lnga'i ni lci ba dang gcin dang 'o ma dang zho dang mar te /
snyoms par byugs shing skyang nul byas pa'i sa gzhi la gdab par sangs rgyas bcom ldan 'das kyis thabs dang shes rab gsang ba'i rgyud thams cad du rab tu bsngags so / /
da ni gsang ba dang shes rab ye shes kyi dbang gi phyir slob mas gsol ba gdab pa gsungs pa /
de la 'di ni rdo rje chen pos gsol ba gdab pa'i dam tshig go / /
e ma'o sangs rgyas slob dpon che / /
e ma'o chos dang tshogs kyi gtso / /
dam tshig de nyid bdag la stsol / /
byang chub sems kyang bdag la stsol / /
zhes bya ba la de la zhes bya ba ni dkyil 'khor gyi 'khor lo dang bcas pa'i slob dpon no / /
'di ni zhes bya ba ni 'og nas 'byung ba'i tshig go / /
rdo rje ni sangs rgyas ye shes te chen po ni chos thams cad de'i bdag nyid du byed pa'i byang chub kyi sems so / /
de'i rtsa ba ni rdo rje slob dpon yin pa'i phyir gsol ba gdab pa ste dad pa can gus pa dang 'bras bu la dmigs pa dang brtse ba yongs su mi gtong ba 'di ni dam tshig go / /
e ma'o zhes bya ba ni ngo mtshar ba'i 'byung ba ste gdol pa mo las 'khor los sgyur ba'i rgyal po skyes pa bzhin no / /
sangs rgyas ni byin gyis brlabs pa'i rang bzhin nye bar rtogs pa dang /
smon lam chen po'i rgyun gyis 'byung ba ste rdo rje slob dpon de'i ngo bo nyid yin pas che ba'o / /
chos ni zhi ba mya ngan las 'das pa dang /
tshogs ni byang chub sems dpa'i dge 'dun te de'i rang bzhin yin pa'i phyir gtso bo zhes bya'o / /
dam tshig ni sangs rgyas dang chos dang dge 'dun gyi dam tshig ste /
shes rab ye shes dang gsang ba dang bum pa rnams sbyar bar bya'o / /
de yang /
skad cig ye shes bde ye shes / /
e baM la ni rab tu gnas / /
zhes pa dang /
sangs rgyas kun gyi sdom pa ni / /
e baM la ni rab tu zhugs / /
zhes bya ba dang /
gang la bde gshegs bzhugs pa dang / /
'chag pa dang ni bzhengs pa dang /
seng ge lta bur gzims brtags pa'i / /
gnas de la ni bdag phyag 'tshal / /
zhes bya bas shes rab ye shes ni sangs rgyas kyi dam tshig go / /
rje btsun dang ni rje btsun ma / /
sbyar las btung ba byang chub sems / /
bsgrod dang bsgrod min spangs pa ni / /
'di ni gnyis bral chos kyi mchog /
ces bya bas gsang ba ni chos kyi dam tshig go / /
sgrub pos rig pa'i dbang blangs nas / /
slob dpon dag gis gzhan smin byed / /
nus pa bum pa'i dbang thob pa / /
skyes bu 'di ni tshogs kyi mchog /
ces bya bas bum pa'i dbang ni dge 'dun gyi dam tshig go / /
de nyid ces bya ba ni grol bar bya ba'i go rims te bskyed pa'i rim pa dang bdag byin gyis brlab pa dang rdzogs pa'i rnal 'byor ro / /
de lta bu'i smin pa dang grol ba bdag la stsol zhes bya'o / /
byang chub kyi sems zhes bya ba ni bzhi pa ste /
kyang ni nye bar bsdu ba snga ma las phyogs pa'o / /
de lta bu'i bzhi pa dam tshig dang bcas pa bdag la stsol zhes bya'o / /
de las sa srung ba yan chad byas pa'i rjes las gzung ba gsungs pa /
de la 'di ni sa chen po yongs su gzung ba'i cho ga ste rdo rje sa ma'i lha mo bkug la /
lha mo khyod ni dbang du gyur / /
skyob pa sangs rgyas thams cad kyi / /
spyod pa yi ni khyad par dang / /
sa dang pha rol phyin pa la'o / /
zhes bya ba la sa chen po ni byin gyis brlabs pa'i sa'o / /
yongs su gzung ba ni sa'i bdag pos yongs su gzung ba'o / /
cho ga ni dkyil 'khor gyi nub phyogs su dkyil 'khor dang nye bar gnas pa'i mchod pa'o / /
rdo rje sa ma ni sa'i lha mo ste rab tu mdzes shing rgyas pa gser gyi mdog can no / /
bkug la zhes bya ba ni lus kyi phyed chung ngu gnas pa yongs su brtol nas gnas zhes bya ba'i don to / /
de lta bu'i sa'i lha mo khyod ni thar pa'i grong mchog 'dir skyes bu dam pa 'jug pa'i dpang du 'gyur ba'o / /
de dag kyang gang zhe na /
skyob pa ste sems can thams cad kyi yid skyob pa'i sangs rgyas thams cad ni mar me mdzad la sogs pa'o / /
spyod pa'i khyad par ni mdzad pa bcu gnyis so / /
sa ni bcu gcig go / /
pha rol tu phyin pa ni bcu lta bu ste /
de lta bu'i dka' ba mdzad pa'i dbang po yin pa bzhin du bdag rdo rje slob dpon ming 'di zhes bya bas slob ma 'di'i ched du dkyil 'khor chen po 'di bri zhing 'di nyid du dbang bskur ba'i dpang gyis shig pa'o / /
de nas dkyil 'khor gyi mtshan nyid gsungs pa /
sgo ni dkyil 'khor brgyad cha ste / /
khyams chen dag ni bor ba las / /
bdag nyid chen pos shes par bya / /
yid du 'ong zhing legs spras pas / /
sgo yi khyud tsam shes par bya / /
lha yi snam bu'ang de tsam mo / /
rdo rje lha mo ldan pa yis / /
glu dang rol mo gar yang dgod / /
mchod snam sgo yi phyed yin te / /
'gram dang khyud kyang de tsam mo / /
do shal se mo do dang ni / /
nyi ma zla ba me tog phreng / /
de la gos dang 'phan dag go / /
rtsa ba'i lha yi thig rgyab tu / /
tshon rtsi snam bu de yi phyed / /
ces bya ba la sgo ni zhes bya ba la sgo bzhi'o / /
dkyil 'khor zhes bya ba ni khor yug thams cad nye bar bsdu ba'o / /
mnyam pa ni cha chen po bcu drug go / /
tshangs pa'i thig nas nye bar bzung ste phyed la ni cha brgyad do / /
de'i cha gcig ni sgo ste nub nas shar gyi sgor yang cha brgyad nges par gzung ngo / /
de ltar brgyad cha brgyad pa las nges par rnyed pa'i sgo ni mnyam pa ste /
shar dang lho'i bye brag gis cha bzhi bzhi brgyad du yang shes par bya'o / /
khyams chen ni nang gi khyams dang gtso bo'i dkyil 'khor gyi phyi'i khyams so / /
de yang gshin rje gshed kyi bdag nyid kyi rnal 'byor pas 'di ltar shes par bya ste /
gtso bo'i dkyil 'khor ni nang dang phyi thams cad yid du 'ong zhing legs par spras pa'i mtshan nyid can yin la /
phyi rol gyi khyams ni gzhal yas khang gi grib ma ma byung zhing rten khyad par can dang mi ldan pas khyad par du rgyan gyis spras shing mi mdzes pa dang bral ba yin no / /
nang gi khyams ni brten pa'i lha dang mi ldan pas bor zhes bya'o / /
sgo khyud ni sgo'i tshad dang mnyam pas sgo tsam shes par bya zhes bya'o / /
lha'i snam bu ni sgo skyong gnas pa'i khor yug ste /
sgo'i tshad tsam yang de tsam mo / /
gzhan dag ni khyams chen por zhes bya ba'i nang du stong par bor ba ste de'i tshad sgo dang mnyam zhes zer ro / /
rdo rje lha mo ni gzugs rdo rje ma la sogs pa ste /
ldan pa'i sa zhes bya ba ni sgo khyud kyi me long dang /
pi wang dang /
spos phor dang /
lhung bzed zhos bkang ba dang /
lha'i na bza' pany+tsa li ga rnams te gar dang ldan pa rnams kyis thogs pa dgod do / /
de'i gnas kyang ci zhe na /
mchod snam zhes bya ba ste kha khyer ro / /
'gram pa ni ya phubs kyi g.yas dang g.yon no / /
khyud kyang zhes bya ba ni sgo khyud kyi phyi rol gyi ste mchod snam gyi khungs so / /
de tsam zhes bya ba ni cha chung gnyis gnyis so / /
do shal ni phreng ba'i phyi'i rim pa'o / /
se mo do ni nang gi rim pa'o / /
nyi ma dang zla ba ni mchog gi gzhi'o / /
me tog phreng ba ni de 'phyang ba'i rtsa ba'o / /
de la ni rta babs te gos ni rta babs kyi g.yas g.yon du ba dan du 'bar ba'o / /
'phan ni rta babs la brgyan pa gnyis gnyis so / /
rtsa ba'i sa ni cha gsum gyi tha ma rdo rje ra ba phyi ma'o / /
de'i thig gi rgyab tu tshon rtsi'i snam bu ni pany+tsa ra ga'i gzhi ste /
de'i phyed ces bya ba ni kha khyer phyed do / /
de nas dkyil 'khor sgrub pa gsungs pa /
de la snying po chen po 'dis / /
bdag nyid 'khor lo rnam par dgod / /
der ni rang gi phyag rgya'ang bsten / /
dam tshig yi ge gzhug pa ste / /
de ltar dkyil 'khor bsgrub par bya / /
zhes bya ba la de la zhes bya ba ni phyi rol gyi rten gyi dkyil 'khor ro / /
snying po ni sngags te chen po ni lha so so'i rtsa ba'i sngags so / /
'dis zhes bya ba ni de'i mthus so / /
bdag nyid ni dkyil 'khor gyi bdag po ste /
'khor lo ni gti mug la sogs pa'o / /
rnam par dgod ces bya ba ni nang nas 'byung zhing phyi rol du dgod do / /
nang gi de dag ji ltar rdzogs zhe na /
der ni zhes bya ba ste rnal 'byor pa gnyis sngon du song nas so / /
rang gi phyag rgya ni rang snang ba'i yul rdo rje phag mo'i chu skyes so / /
rten zhes bya ba ni khang bu brtsegs pa'i gnas su dkyil 'khor gyi 'khor lo mngon par sprul lo / /
de skyed pa'i rgyu yang ci zhe na /
dam tshig yi ge zhes bya ba ste ye shes sems dpa'i thugs ka'i sa bon te yi ge ya'o / /
gzhug ste zhes bya ba ni 'phros shing bsdus nas zhu bar gyur pa'o / /
de dag kyang gang las 'byung zhe na /
yab yum gyi brdas dbyibs kyi e waM byin gyis brlabs pas 'byung ba ste /
des mtshon pa'i don gyi e waM lhan cig skyes pa'i ye shes de nyid las skyes pa ste /
de nyid las skye ba gnas pa ni byang chub kyi sems kyi dkyil 'khor ro / /
de ltar zhes bya ba ni rnal 'byor rnam pa bzhi'i dkyil 'khor bsgrub pa'o / /
de bzhin du dpal gsang ba 'dus pa las kyang /
dkyil 'khor rnam pa gsum du brtag /
ces gsungs pa ni b+ha ga rig pa'i dkyil 'khor dang / /
byang chub sems kyi dkyil 'khor dang /
lus kyi dkyil 'khor gsum du shes par bya'o / /
dkyil 'khor gyi mdog gsungs pa /
shar du dkar po zhes bya ba la sogs pas ni zhi ba dang rgyas pa dang dbang dang drag po dang rang bzhin mi 'gyur ba mtshon pa nyid do / /
de nas mtshan ma gdab par bya ste / /
de la phyag rgya dgod par bya / /
las kyi cho ga mthong nas ni / /
rtag tu phyag rgya mnyam gzhag pa / /
phyag rgya de nyid rtag tu bri / /
zhes bya ba la de la ni dag par bris pa'i dkyil 'khor ro / /
phyag rgya ni lha'i mtshan ma'o / /
dgod pa ni ji lta bar 'os pa'o / /
las kyi cho ga ni bsnyen pa dang sgrub pa'i cho ga mthong nas so / /
rtag tu phyag rgya chen po'i rnal 'byor nam mkha' dang mnyam pa'i 'khor lo bsgom pa dag gis so / /
phyag rgya de'i ngo bo nyid ni mtshan ma byin gyis brlab pa ste /
rtag tu bri zhes bya ba ni dkyil 'khor bri ba de srid du'o / /
de'i bye brag gsungs pa /
de yi dkyil 'khor du rdo rje bri / /
zhes bya ba ni sor bcu pa'o / /
shar du 'khor lo ni chos kyi 'khor lo'o / /
de lta bu la sogs pa ni rin po che cha dgu pa dang /
pad+ma 'dab ma brgyad pa dang /
ral gri 'bar ba rnams sor drug pa'i tshad de shar la sogs pa'i rdo rje'i rtsibs rnams la'o / /
gzhan yang 'khor lo dang rdo rje dang pad+ma dang ral gri rnams ni me la sogs pa'i mtshams bzhir ro / /
tho ba dang dbyug pa dang pad+ma dang ral gri rnams ni shar la sogs pa'i sgo bzhi ru'o / /
skye mched dang ldan pa'i thod pa byang chub sems kyis gang ba bzhi ni dkyil 'khor gyi phyi'i mtshams bzhi ru'o / /
phyag mtshan kun du zhal dang mtshungs / /
zhes bya ba ni rtsa ba'i zhal dang phyag mtshan gyi mdog mtshungs pa'o / /
de nas dgang gzar dang blugs gzar gyi tshad gsungs pa /
de la 'dir ni dgang gzar ni / /
de yi yu ba'i tshad du bya / /
khru gang dang ni ldan par bya / /
de yi rtse mo'i dkyil 'khor ni / /
sor bzhi pa la zlum por bya / /
gting du sor gnyis zab pa la / /
de la sor phyed mchur bcas pa'o / /
zhes bya ba la 'dir ni zhes bya ba ni rgyud 'di ru'o / /
dgang gzar ni de bzhin gshegs pa thams cad mnyes par byed pa'i zas kyi mchog byin gyis brlabs pa bdun nam nyi shu rtsa gcig gis dgang bar bya ba yin pas so / /
gzar zhes bya ba ni thal ba la phyogs pa yin pas so / /
yu ba'i tshad du bya ba ni khru gang ste sor nyi shu rtsa bzhi'o / /
de'i rtse mo zhes bya ba ni de las lhag pa'o / /
dkyil 'khor ni zlum po'i gzhi gru bzhi dang bcas pa'o / /
sor bzhi pa las zlum por bya ba ni nang gi tshad do / /
gting du sor gnyis zab dang ldan pa la rdo rje hUM gis mtshan pa bri'o / /
de la sor phyed kyi bu ga dang bcas pa ni sor bzhi pa rdo rje rtse gsum pa'i dbyibs can no / /
de lta bu'i dgang gzar gyi tshad do / /
gzhan yang /
blugs gzar pad+ma'i 'dab 'dra ba / /
kha ni mthe bo'i lto gang la / /
de la sor ni gcig zab pa / /
rgyud 'di ru ni rab tu bsngags / /
zhes bya ba la blugs gzar gyis blugs par byed pa'o / /
pad+ma'i 'dab 'dra ba ni dbyibs so / /
mthe bong gi lto gang ni sor gnyis kyi tshad do / /
de la sor gcig tsam zab pa la rdo rje hUM gis mtshan pa bris pa ni blugs gzar ro / /
rgyud ni snying po'i rgyud 'di nyid du rab tu bsngags so / /
de nas rgyud kyi che ba bstan par bya ste /
dkyil 'khor du ni ma zhugs dang / /
mtshams med lnga ni byas pa dang / /
nya dang sha ni mngon za dang / /
chang la mngon par dad pa dang / /
chad lta'i brtul zhugs 'dzin pa dang / /
mngon par dbang ni ma bskur dang / /
kun du 'khyam zhing ldom pa dang / /
grong gi bla ma mi byed pas / /
gshin rje gshed rgyud mngon gzhol na / /
nag po'i tshig ni ji lta bar / /
'grub par 'di la the tshom med / /
ces bya ba la gal te dkyil 'khor du ma zhugs pa ni rgyud smin par ma byas pa ste 'dir zhugs kyang grol bar mi 'gyur ro / /
gal te grol na de bzhin gshegs pa thams cad slus pa'o zhe na ma yin te /
rgyud 'di nyid kyis smin par ma byas kyang man ngag 'di nyid kyis rab tu grol bar 'gyur ba dang rgyud ma lus pa gzhan thams cad kyis dbang bskur ba 'di dag 'dir ma bskur kyang de la dgongs pa'o / /
mtshams med pa lnga ni pha dang ma dang dge slong dgra bcom pa bsad pa dang /
de bzhin gshegs pa la ngan sems kyis khrag phyung ba dang /
dge slong ma sun phyung ba'i las byas pas kyang 'grub par 'gyur te rab tu zab pa'i don gyis so / /
sems can gyi srog gcod pa ni rtsa ba'i ltung ba ste de dag gis ma bsgribs pa ci zhe na /
zhe sdang la sogs pa nyon mongs pa lam du byed pa'i phyir ro / /
nya sha mngon par za ba dang chang la mngon par dad pa ni 'dod pa la 'dun pa'i bdud kyis kun nas slus pa'o zhe na /
ma yin te 'dod chags lam du byed pa'i phyir grol bar 'gyur ro / /
chad par lta ba'i brtul zhugs 'dzin pa ni rang gi grub pa'i mtha' bor te 'di nyid la gzhol lo / /
kun du 'khyam zhing ldom pa dang / /
grong gi bla ma mi byed pa rnams spros pa dang bral bas g.yengs pa ste spyod pa'i dus su shin tu 'tsham mo / /
mngon par dbang ni mi bskur dang / /
zhes bya ba ni gong du bsdu'o / /
gshin rje gshed rgyud ni tshig gi rgyud dang don gyi rgyud do / /
mngon gzhol zhes bya ba ni tshig gi rgyud la zhugs pas gzhol zhing don gyi rgyud goms par bya ba'i phyir lam nyid du gzhol na nag po'i tshig ji lta bar zhes gsungs pa kho na bzhin du phyag rgya chen po'i dngos grub 'grub par the tshom med do / /
de yang gong gi bya ba ma lus pa gtong ba las 'byung ngo / /
de nas ngo mtshar ba'i ched du brjod pa gsungs pa /
de nas byams pa la sogs kyis / /
rdo rje nges pa 'di thos nas / /
rdo rje byang chub sems dpa' kun / /
mi smra bar ni sdod par 'gyur / /
de nas zhes bya ba ni rgyud kyi khyad par brjod ma thag tu'o / /
byams pa ni byang chub sems dpa' byams pa ste /
la sogs pa ni sa'i snying po dang /
phyag na rdo rje dang /
nam mkha'i snying po dang /
'jig rten dbang phyug dang /
sgrib pa thams cad rnam par sel ba dang /
kun du bzang po dang /
dpa' bar 'gro ba dang /
rdo rje nges pa ni dbyer mi phyed pa'i bde ba chen po'i ye shes rnam pa lnga'i bdag nyid gnas lugs kyi nges pa nyid ni thos nas rdo rje'i byang chub sems la kun cang mi smra bar sdod par gyur pa ni brda ste /
phyi nang gi rtog pa ma lus pa thams cad de kho na nyid du thim par gyur nas ngag gi spyod yul las 'das pa'i de bzhin nyid mngon sum du byas pa'i don to / /
da ni dkyil 'khor du slob ma yid ches pa dang ngo mtshar du zhugs pa'i phyir rdo rje dbab pa gsungs pa /
'byung bzhi'i sa bon chen po yis / /
'khor lo bzhi ni rab bsgrub bya / /
gnas bzhir rab tu sbyor ba brtsam / /
zhes bya ba ni mdor bstan pa ste /
'byung ba bzhi ni rlung dang me dang sa dang chu'o / /
sa bon chen po ni yaM raM laM baM ngo / /
dkyil 'khor bzhi ni rlung gi dkyil 'khor zla gam ba dan bye bas mtshan pa / /
me'i dkyil 'khor gru gsum pa yi ge re phas mtshan pa dang /
sa'i dkyil 'khor gru bzhi pa rdo rje rtse gsum gyis mtshan pa dang /
chu'i dkyil 'khor zlum po bum pas mtshan pa bzhi ni slob ma'i lus la rab tu bsgrub par bya'o / /
gnas bzhir zhes bya ba ni gsang ba dang lte ba dang snying ga dang mgo bo'o / /
sbyor ba bsam zhes bya ba ni sa bon las byung ba'i mtshan ma mtshon pa nam mkha' la g.yo bar byed ces pa ni rlung gis so / /
rgyas par bshad pa ni go sla'o / /
ched du dbab pa'i sbyor ba ni /
rgya mtsho du ma chus bkang ba'i / /
gangs kyi ri bo ltar bsil ba / /
gnas bzhi ru ni sbyor bas na / /
zhes bya ba la rlung gi steng na dzraiM drag cing bzod par dka' ba'i 'od kyis rgya mtsho du ma chus bkang ba lta bu rab tu rgya che zhing yangs pa gangs kyi ri bo ltar bsil ba la reg pas byang chub sems kyi rgyun gnas bzhi ru rab tu gang ba'i sbyor bas phab par bsams la /
rab tu bsngags pa'i spos sbyin zhing sin+d+hu ras bris pa'i sngags dang ldan pa'i sgra dkrol bar bya'o / /
de nas lus ngag yid gsum phebs pa'i rtags byung ba dang dri ba'i cho ga gsungs pa /
khar ni snang ba mtha' yas te / /
slob ma rdo rjer bsgom par bya / /
myur ba ru ni 'bebs par byed / /
ces bya ba la slob ma 'dod chags gshin rje gshed du dmigs te /
de'i khar a las snang ba mtha' yas te de yongs su gyur pa las slob ma de'i mgrin pa rdo rjes rab tu brgyan pa'i pad+ma 'dab ma bcu drug pa bsgom par bya'o / /
de nas sngags brjod pa tsam gyis myur ba ni de ma thag tu ste 'bebs par byed do / /
de nas slob dpon gyis 'dod chags rdo rjer byin gyis brlabs pa'i rdo rje slob ma'i lce la gzhag la / /
rdo rje chos ni zhes bya ba la sogs pa'i dam tshig brjod do / /
de nas bar chad du mi 'gyur ba'i bya ba gsungs pa /
khru gang nas zhes bya ba la sogs pa ste /
gal te ring du 'gro na laM las byung ba'i dbang chen gyi dkyil 'khor gyi steng du hUM las byung ba'i sna tshogs rdo rje dang hUM las skyes pa'i ri rab kyis mnan par bya'o / /
de nas gnod sbyin pho mo'i sgrub thabs gsungs pa /
'jigs gzugs ri mo'i mtshan nyid ni / /
de nas yang dag bshad par bya / /
sa ni 'jam po blangs byas la / /
brtul zhugs can gyis bzlas pa bya / /
zhes bya ba la 'jigs pa'i gzugs kyi lder so dang /
bris pa'i gzugs kyi ri mo dang /
dkyil 'khor du bya ba'i mtshan nyid ni chu klung gi sa 'jam po blangs la /
rnal 'byor pa gshin rje gshed kyi brtul zhugs can gyis 'og nas 'byung ba'i rdzas dang bsres la lder so brtsigs pa dang ri mo'i ras gdul ba'am dkyil 'khor bca' ba bya'o / /
de nas yang mon sren gre'u dang ba'i 'o ma dang sran ma sha dang bu ram dang tin ti na'i ba'i rnam pa lnga dang la sogs pa ni bye ma'i sa dang til gyi snum dang /
shing nim pa'i lo ma dang /
na ti ste lcags kyi phye ma dang /
dza ge sa te dur khrod kyi phye ma la bya'o / /
sa tshon gyi sbyor ba gsungs pa /
dang po dkar por bri bar bya / /
zhes bya ba ni gzhi'i tshon no / /
kha dog gzhan gyis de nas bsgo / /
zhes bya ba ni go sla'o / /
de la 'dzin byed du bil ba'i snying po gzhug par bya'o / /
gzugs kyi mtshan nyid gsungs pa /
gzugs ni khro dang zhi ba yi / /
mtshan nyid dag ni bshad par bya / /
rol pa zhi bar gsungs pa ste / /
khro bo sbom la thung bar bshad / /
ces bya ba la rol pa ni ring zhing lcug pa'i gzugs so / /
gzhan ni gsungs par zad do / /
da ni lder so brtsigs pa dang sku bri ba'i tshad gsungs pa /
sna ni rang gi sor bzhi'o / /
dpral ba dang kosko mchu dang bcas pa yang de bzhin no / /
'gram pa la yang sor bzhi ste sna mchan g.yas g.yon du sor gnyis gnyis so / /
mtshan ma la sor bzhi'o / /
lag pa'i gru mo dang gung mo'i bar du sor nyi shu rtsa bzhi'o / /
dpung pa nas gru mo'i par du sor nyi shu'o / /
lag mthil dang rkang mthil ni gdong pa'i tshad do / /
mig mthe bong gang tsam ste sor gsum pa'o / /
mig gi 'bras bu la sum cha ste /
khugs la nges pa med do /
rna ba'i bu ga 'khyil ba sor gnyis so / /
rna mchog dang snyan shal la nges pa med do / /
'bras bu ni nu ma ste sor bzhi bzhi'o / /
mchu gnyis bsdoms pa sor gnyis so / /
lte ba'i gting du sor gcig zab pas so / /
gdong pa'i sum 'gyur lus la dgod / /
brla la gdong do'o / /
ngar gdong la de dang mtshungs so / /
chu so dang pus mo dang long mo nas mtshams su sor bzhi'o / /
mi'u thung la ni chu so gsum gyis pus mo yan chad khyab par gnas so / /
rol pa lus gdong do'i tshad do / /
ral pa dang cod pan la ni sor drug ste gdong gang gi tshad do / /
de nas gnod sbyin mo bsgrub par 'dod pas ral pa gcig ma'i sgrub pa gsungs pa /
ral pa gcig ma rab sgrub thabs / /
de nas yang dag bshad bya ba / /
gnod sbyin mo ni sgrub 'dod pa / /
ral pa gcig ma bsgrub par bya / /
zhes bya ba ni bran dang jo mo'i tshul dang phan btags pa la lan ldon pa'i tshul lta bu yod pas /
de yang tshogs bsags pa dang /
stong pa dang srung ba'i 'khor lo dang gzhal yas khang snga ma kho na bzhin du bskyed pa'i dkyil du hUM las skyes pa'i gri gug yongs su gyur pa las ral pa gcig ma phyag gnyis pa la zhal gcig ste /
phyag gnyis na gri gug rdo rje'i yu ba can dang g.yon thod pa bsnams pa /
shin tu spom la mdog sngo ba dkyil 'khor gyi dbus su bsgom par bya'o / /
de nas sa bon gyi yi ge las lha bcu gnyis po go rims kyi tshul gyis phyung la dgod par bya'o / /
de'i mdog dang phyag mtshan gsal bar gsungs pa /
'khor lo snga ma mthong ba bzhin / /
de bzhin mdog ni rab sbyar bya / /
phyag mtshan bdag po ltar 'dzin pa / /
zhes bya bas gsal lo / /
dkyil 'khor de dag thams cad la yang byin gyis brlab cing dbang bskur la bkug cing bstims te mchod pa la sogs pas mnyes par byed pa ni snga ma kho na bzhin no / /
de nas bsnyen pa bya ste rnal 'byor pa blo gros dang ldan pa mkhas pas bya'o / /
phyi nang gi lha pa skyed pa'i bye brag go / /
sngags bzlas te zhes bya ba ni oM la sogs pa 'di nyid do / /
de nas 'bum du bzlas te /
ral gcig ma'i rnal 'byor dang ldan pas bu mo gzhon nu rdo rje'i mdas ma phog pa lo bcu gnyis kyi tshad tsam ba so shing btus nas btung du bcug pa'i bal rams kyis tshos su btsos te /
mkhal zhing 'thag tu bcug pa'i snam bu la sngar gyi rdzas kyis byugs te /
ri mo mkhan rigs ngan gyi bu'am bu mo dang lhan cig tu gnas pa dag gis rtswa dUr ba la bir byas te /
gnod sbyin mo'i gzugs rgyan rnams kyis brgyan pa lo bcu drug lon pa'i tshad tsam sgeg pa'i mdangs kyis rab tu brgyan pa a ru ra'i shing la lag pa g.yon pa brten pa /
lag pa g.yas pa pad+ma'i mdangs rab tu rgyas pas mchog sbyin pad+ma dang zla ba'i gdan dang ldan pa mdangs rab tu 'phro ba bris la /
bdag gi sa bon gyi 'od kyis byang gi phyogs dur khrod kyi gnas nas bkug pa'i gnod sbyin mo bstim par bya'o / /
de nas de'i mdun du mchod pa'i yo byad sna tshogs pas mchod la /
gong gi sngags la yak+Sha ni aM ku sha dza dzaHzhes rang rnal 'byor dang ldan pas nyi ma nub nas skya rengs ma shar gyi bar du bzlas na mtshan mo bdun gyis 'ong bar 'gyur ro / /
byug pa dang me tog la sogs pas mchod de /
sgron ma dang legs par sbyar ba'i chang la bdud rtsi myang ba'i tshogs byin gyis brlabs te /
e ma dam tshig chen po'i chu 'di dag 'thung la ji ltar 'os pa'i dngos grub khyod kyis bdag la slong ngo / /
de yang ma dang sring mo dang chung ma'i tshul gyis byung na 'dod pa'i gtam nges par gleng ba dang /
shin tu khros pas las bcol ba dang /
rtsed mo byas la las bcol ba'i bye brag shes par bya'o / /
shin tu 'jigs pa ston na yid 'jigs par mi bya'o / /
ngag smra bar mi bya'o / /
'dod pa'i rtsed mo byas na gang 'dod pa'i dngos grub ster ro / /
da ni gdug pa can tshar gcod pa'i phyir sbos mo'i sgrub thabs gsungs ba /
puk+ka sI ni rab sgrub thabs / /
de nas yang dag bshad par bya /
zhes pa la pu ni pu'i sa bon las skyed pa'o / /
ka sI ni sbos par byed pa ma ste 'jig rten gsum la gnod nus pa'i puk+ka sI'o / /
de yang sngon du tshogs bsags pa dang /
stong pa dang srung ba'i 'khor lo'i nang du pad+ma'i lte ba la nyi ma'i dkyil 'khor gyi steng du pu yongs su gyur pa las zhags pa /
de las skyes pa'i puk+ka sI sku mdog ser mo zhal bzhi pa phyag bzhi dang ldan pa bong bu la chibs pa /
zhal g.yas pa dang g.yon pa dkar ba dang dmar ba nam mkha'i zhal sngo ba /
phyag g.yas kyi dang po dang g.yon gyi dang po zhags pa dang tho ba bsnams pa /
'og ma gnyis na mda' dang gzhu bsnams pa bsgom mo / /
snying ga'i pu'i sa bon las 'od 'phros pas lho phyogs kyi dur khrod nas bkug cing bstims te /
oM puk+ka sI oM zhes 'bum du brjod do / /
de'i las ni 'di yin te yi ge g+haM las lce pad+ma lcags kyus mtshan par bsams la /
de'i lte ba la gnas pa'i dza dmar po'i 'od kyis bsgrub bya'i gzugs sbyin sreg gi thal bas bris pa la bkug cing bstims te /
de la yang 'od zer sna tshogs 'phros pas snying phug ste nang khong stong du byas pa'i yi ge baM dkar po las sems kyi 'od dmar po lta bu 'phro ba bsams te /
yang lce'i 'od kyis drangs pa kha nas lto bar gzhug par bya'o / /
des ni bsgrub bya thams cad 'tshe bar byed do / /
da ni mi snang ba'i don du 'jam pa'i rdo rje'i sgrub thabs gsungs pa /
'jam pa'i rdo rje'i dkyil 'khor ni / /
de nas yang dag bshad par bya / /
de yi mod la mi snang bar / /
'jam pa'i rdo rje grags 'gyur ba / /
zhes bya ba 'jam pa'i rdo rje ni gtso bo ste dkyil 'khor ro / /
'khor lo ni mdzes pa la sogs pa'o / /
bsgom pa rab kyi mthar phyin pa'i khyad par ni de'i mod la mi snang bar nus so / /
de la 'jig rten du byang chub sems dpa' 'jam pa'i rdo rje zhes grags par 'gyur ro / /
de yang sngon du gsungs pa'i gzhal yas khang dang nang du yi ge maM yongs su gyur pa las /
ut+pal sngon po ral gris mtshan pa can las skyes pa'i 'bar ba ni gser btso ma ste de'i 'od dang 'dra ba'i ser mo zhal gsum gyi g.yas dang g.yon sngon po dang dkar po /
phyag drug pa'i rtsa ba gri gug dang thod pa /
lhag ma rnams na ral gri dang mda' dang ut+pal sngon po dang gzhu bsnams pa /
gzhon nu lo brgyad lon pa'i gzugs mgon po 'jam pa'i rdo rje mi mthong bar bya ba'i don du bsgom pa'o / /
rang gi snying ga'i sa bon muM las phyung ste /
shar la sogs pa'i phyogs su gzhag pa ni mdzes ma la sogs pa bzhi ste /
gti mug rdo rje la sogs pa bzhi dang mtshungs pa ste /
de'i phyir thams cad lag na ral gri dang 'khor lo la sogs pa gzhan la dgod ces bya ba'o / /
gzhan zhes bya ba ni phrag dog rdo rje dang mtshungs pa'i nye ba'i skra can ma sngon du smos par zad do / /
'di'i khyad par gsungs pa /
sa bon yi ge maM las byung / /
zhes bya ste gtso bo ni maM las bskyed pa yin la /
gzhan rnams ni maM las phyung ba'o / /
dkyil 'khor dbus na bzhugs pa ni lnga ste /
thams cad kyi dbus na bzhugs pa ni 'jam pa'i rdo rje'o / /
phyi'i dkyil 'khor dgod pa gsungs pa /
'od zer can la sogs pa'i lha mo bzhi ste /
bsdus pa dgod bya snying po la / /
zhes bya ba ni phyi nang gi lha mo kun gyi bdag nyid yin pas bsdus pa dgod bya zhes bya'o / /
snying po la zhes bya ni gtso bo'i dkyil 'khor du'o / /
lha mo bzhi'i phyag mtshan gyi gtso bo gsungs pa /
mya ngan med dang yal 'dab dang / /
'bras kyi snye ma dbyug pa'o / /
zhes bya ba la mya ngan med pa ni byang chub kyi shing ngo / /
yal 'dab ni ljon pa'i shing ngo / /
'bras kyi snye ma ni yu ba'o / /
dbyig pa dkar po ni gtun shing ngo / /
phyag mtshan gzhan rnams ni tsartsi ka la sogs pa'i lha mo bzhi dang rjes su mthun pa'o / /
sku mdog gi khyad par ni ser pa dang zhes bya ba la sogs pa'o / /
mtshan nyid kun kyang zhal gsum zhes bya ba la sogs pa'o / /
tho ba la sogs bzhi zhes bya ba ni sgo skyong ste rtsa ba'i dkyil 'khor dang mtshungs pa'o / /
bsgoms nas zhes bya ba ni skye mched dang lus la sogs pa byin gyis brlab cing dbang dang dgug pa dang bstim pa dang mchod pa dang bstod pas mnyes par byas la /
oM wA gI shwa ri muM zhes 'bum du bzlas par bya'o / /
de nas rnal 'byor pas sems brten pa dang bdag nyid 'jam pa'i rdo rjer gnas pa'i lus kyi ba spu'i bu ga'i nang du yi ge laM bkod na mthong bar mi 'gyur ro / /
de dag gi dus su nye bar mtshungs pa'i sbyor ba ni tsan+dan dang ga bur dang sbrang rtsi'i chus byug par yang bya'o / /
gdul bya bsam pa khyad par can dang ldan pa rnams kyis mthong zhing re ba ltar spyod par yang 'gyur ro / /
gzhan gyis ni ma yin te thun mong ma yin pa'i phyir ro / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
'jam pa'i rdo rje'i sgrub thabs ni rgyud dang rjes su mthun pa'i zhi ba'i sgrub thabs de nyid kyi phyir gtso bo'o / /
rim par phye ba ni bcu bzhi pa'i cho gas ji snyed pa gsal bar byas pa'o / /
bcu bzhi pa ni bcu gsum pas gzhag pa'o / /
nag po zhabs kyis bshad pa'i le'u bcu bzhi pa gsal bar byas pa'o // //
de nas sems can rjes su mos shing gus pa bskyed pa'i phyir chu rengs pa'i sbyor ba gsungs pa /
'phags ma dz+haM gu li'i sgrub pa'i thabs /
de nas yang dag bshad bya ba / /
gang zhig bsgoms pa tsam gyis ni / /
chu yi steng du 'gro 'gyur ba / /
zhes bya ba la 'phags ma zhes bya ba ni bcom ldan 'das ma'o / /
dz+haM gu li ni 'gro ba mos pas byed pa'o / /
bsgrub par bya ba ni 'di'i rnal 'byor te thabs ni 'og nas 'byung bar zad do / /
de'i bsgom pa rab kyi mthar phyin pa ni bcom ldan 'das ma gang zhig bsgom pa dang bzlas pa'o / /
tsam gyis ni 'bum las lhag mi dgos pa ste chog pa'o / /
chu ni zab cing rgya che ba'i steng du tshogs med par 'gro bar 'gyur ro / /
'dir yang tshogs bsags pa la sogs pa sngar bzhin te gzhal yas khang gi dbus su nyi ma'i steng du zla ba la gnas pa'i hrIHdang sprul zhags las skyed pa ni ser mo zhal gsum phyag drug pa g.yas dang g.yon pa'i zhal ni sngo ba dang dkar ba dang dmar ba /
phyag drug ni sbrul dang ral gri dang 'khor lo dang gtun shing dang gri gug dang thod pa 'dzin pa /
bskyed pa'i sa bon yi ge phu las yang dag par byung ba sku chen po'i phyag gnyis pa'i dang po na sbrul zhags bsnams pa rma bya la zhon nas rab tu dgyes pa'i gad mo dgod par bsam par bya'o / /
shar la sogs pa'i phyogs bzhi ru rma bya la sogs pa dgod do / /
de'i phyag mtshan gyi khyad par gsungs pa /
rma bya'i sgro zhes bya ba la sogs pa ste lo ma ni yal ga dang bcas pa'i 'dab ma'o / /
lcags sgrog ni rdo rje'i lcags sgrog go / /
kha dog gi dbye ba gsungs pa /
ser dang zhes bya ba la sogs pa'o / /
mkhas pa zhes bya ba ni sbyor ba 'di nyid la rab tu mkhas pa'i rnal 'byor pa'o / /
'di ltar bsgom par bya zhes bya ba ni lha bcu gsum pa'i 'khor lo'i tshogs so / /
de bzhin sngags 'di dag kyang zhes bya ba ni rnal 'byor dang ldan pas sngags 'di dag rdo rje'i bzlas pas bzla bar bya'o / /
oM phu dza /
tho ba la sogs sgo ru dgod / /
me tog la sogs mtshams su dgod / /
ces bya ba la sngar bshad pa bzhin no / /
de dag thams cad zhal gsum phyag drug pa'o / /
rma bya la sogs pa bzhi ni gti mug la sogs pa bzhi dang mtshungs pa ste rang gi phyag mtshan gyi khyad par gyis byas pa'o / /
me tog la sogs pa bzhi ni rdo rje sems ma la sogs pa dang rjes su mtshungs pa ste rang gi phyag mtshan gyis khyad par byas pa'o / /
bdag nyid dz+haM gu li'i rnal 'byor gyis sngags bzlas shing chu'i dkyil 'khor thams cad yi ge laM las gser gyi sa gzhi rab tu brtan par bsams la chu'i steng nas bcag cing rtag tu 'gro bar bya'o / /
de nas dgug pa'i sbyor ba gsungs pa /
ku ru kul+le rab sgrub thabs / /
de nas yang dag bshad bya ba / /
gang zhig bsgoms pa tsam gyis ni / /
klu yi bu mo rab 'gugs pa / /
zhes bya ba la ku ru ni dgug pa ste /
kul+le ni rab tu 'jigs par mdzad pa'o / /
rab sgrub can ni gdug pa tshar gcod pa'i thabs so / /
bsgom pa rab kyi mthar phyin tsam na rnal 'byor pa gang gis bsgoms pa tsam gyis klu'i bu mo rab tu 'gugs par nus so / /
'dir tshogs bsags pa la sogs pa sngon bzhin te /
gzhal yas khang gi dkyil du zla ba la gnas pa'i hrIH'i sa bon las rin po ches mtshan pa'i sbrul gyi zhags pa las skyes pa'i kha dog dmar po zhal bzhi pa g.yas pa dang g.yon pa sngo ba dang dkar ba nam mkha'i zhal gser gyi mdog can phyag rgya dang ldan pa la klu'i rgyal po brgyad bkod de /
klu'i rgyal po mtha' yas dang /
tak+Sha ka dkar po dang /
rigs ldan sna tshogs pa'i mdog can dang /
dung skyong ser po dag ni g.yas na'o / /
pad+ma dkar po dang /
karko Ta ljang gu dang /
nor rgyas kyi bu na ros dang /
pad+ma chen po pad+ma'i rtsa ba ltar dkar dmar du gnas pa g.yon du dgod / /
lus thams cad sbrul thams cad kyis rab tu brgyan pa bskyed la rdzogs pa dang byin gyis brlab cing dbang bskur la dgug cing bstim ste mchod bstod kyis mnyes par byas la /
snying gar nyi ma la gnas pa'i hrIH'i 'od zer gyis mtha' yas kyi snying ga'i hrIHbskul te /
de'i 'od kyis klu'i bu mo sngo bsangs kyi cod pan nas nye bar bzung ste sngo bsangs mdzes ma bkod la mdun du dgod par bya'o / /
ting nge 'dzin dang ldan pa rtse gcig pa'i yid kyis rab tu 'khrugs pa'i bzlas pa bya ba ste /
khri dang bcu'i cha nyid thun gcig gis yongs su rdzogs par bya'o / /
de nas lhan cig skyes pa'i stobs rab tu ngo mtshar ba 'phel bar bya ba'i don du rdo rje lus med kyi lha'i bu mo dgug pa gsungs pa /
de nas gsang ba bshad bya ba / /
bsdus nas yin gyi rgyas pa min / /
gang gis shes pa tsam gyis ni / /
lha yi bu mo 'gugs byed pa / /
zhes bya ba la gsang ba ni sangs rgyas kun gyi thugs te dbyer mi phyed pa'i ye shes de nyid kyi chos thams cad de'i bdag nyid du byed cing de nyid ni rig pa mchog la rag las pas de'i bdag nyid mtshan dang ldan pa rig ma bsgrub ste /
nyan thos la sogs pa'i yul ma yin pa'i phyir gsang ba'o / /
bsdus nas yin gyi zhes bya ba ni sgrub pa po'i bdag nyid du byas pa'o / /
rgyas pa min pa ni spros pa zhi ba'i sgrub thabs te /
na ta ku ba'i rgyud 'bum pa las dgug pa'i sbyor ba stobs chen la sogs pa min pas so / /
gang zhig ni bsgrub par bya ba bdag nyid de / /
gang gis zhes bya ba dang yang sbyar ro / /
shes pas ni gus pa'i stobs can gyis bsgom pa'o / /
tsam zhes bya ba ni lhag mi dgos pa ste yongs su dag pa'i sbyor ba 'di dag gis so / /
lha ni bde ba'i yul la longs spyod pa ste /
bu mo ni rigs gsum du bsdu'o / /
de yang lhan cig skyes pa'i bde ba stobs che ba dang /
longs spyod kyi mthu thogs pa med par yod pa dang /
spyod lam rab tu sbyangs pa dag gis phan 'dogs pa'o / /
de yang rtags 'di dag gis shes par bya ste sngo bsangs me tog gis rab tu spras pa dang /
dbyangs dang ldan pa'i rin po ches rab tu spras shing dmar ser du gnas pa dang /
rgyan dang bral ba rang bzhin gyi rgyan gyis spras shing dkar sham gyi mdog can no / /
'gugs par byed pa'i sbyor ba ni gsum ste /
bshad pa'i rgyud las /
rnal 'byor spyod pa'i ting nge 'dzin / /
'gugs par gur gum gyi gzugs te / /
'gugs pa yang ni gtso zhes bya ba ni man ngag go / /
'di yang sngon du 'gro ba'i bya ba yongs su rdzogs nas gzhal yas khang gi dkyil du zla ba la gnas pa'i hrIHlas yang dag par byung ba'i sku phyag gnyis pa la zhal gcig pa ste /
phyag g.yas pa na mu tig gi mdog can gyi mda' dang /
gser gyi mdog can gyi gzhu g.yas g.yon na bsnams pa'o / /
lus ser po dang /
dpag tshad brgyad khri'i tshad tsam du khyad par du che ba rdo rje lus med ces bya ste /
'jig rten gyi lus las khyad par du gyur pa'i phyir ro / /
shar la sogs pa'i phyogs su dga' ma la sogs pa bzhi dgod par bya'o / /
'dod pa'i lha mo zhes bya ba ni gtso bo la rab tu phyogs shing gus pa rnyed pa'o / /
thams cad kyi phyag tu mda' dang gzhu bsgom zhes bya ba ni gtso mo dang rjes su mtshungs par ro / /
khyad par gyi kha dog gsungs pa /
ser dang zhes bya ba la sogs pa'o / /
mtshams rnams zhes bya ba ni me la sogs pa'i mtshams bzhi'o / /
rtag dgod ces bya ba ni gtso bo ji srid gnas pa de srid du'o / /
mi 'gag ces bya ba la sogs pa ni me tog la sogs pa bzhin no / /
'dod pas 'gying ba la sogs pa ni sgo bzhi ste tho ba la sogs pa bzhi'o / /
dbang bskur ba'i dus dran pa 'brel pa ni /
lha rnams de dag thams cad kyi / /
dbu la gshin rje gshed po bsgom / /
zhes bya ba la mi bskyod pa'i dkyil 'khor chen po las 'ongs pa'i lha mo bzhis dbang bskur ba ni bsregs shing sbyangs pa'i rjes la bsgrub pa'i dkyil 'khor gyi lha thams cad kyi dbu la mtshungs bar gshin rje gshed po bsgom mo / /
dbang bskur ba'i dkyil 'khor gyi gtso bo la ni ma yin no / /
bsgrub bya dgug pa'i dus su sbyor ba gsungs pa /
bud med kyi ni pad+ma ru / /
rdo rje lus med bsgom par bya / /
zhes bya ba la bud med ni mngon par 'dod pa'i lha mo'i pad+ma'o / /
rdo rje lus med ni lus med pa ste yig 'bru dang tha mi dad pas sid+d+hi bsgom par bya'o / /
de nas bdag gis sbyor ba rab tu rgyas par bkang ba'i mda' 'phangs pas rab tu 'tsher zhing dang ba'i kha dog lnga'i mdangs rim gyis mgo dang mgrin pa dang lte ba dang gsang ba rnams su phug par gyur pas myos pa dang rmongs pa dang 'dar ba dang lhung ba dang rgyas par bsam mo / /
de nas 'phros pa'i 'od zer gyis bkug cing bstims te rkang pa'i drung du lhung bar bsam mo / /
de'i phyir bdag gis bskyed pa'i yi ge yaM sid+d+haM las yang dag par byung ba'o / /
kun du 'khor ba rnam par 'phro ba ni 'od zer ro / /
sgrub pa ni rang gi 'dod par bya'o / /
g.yengs pa ni rang rgyud myos pa'o / /
myos pas bde ba'i yid 'dod kyi / /
zhes bya ba ni gang la 'dod chags kyi ros myos shing bde ba zhen cing 'dod pa'i yid kyis so / /
gos dmar pos yongs su dkris shing rkang pa'i drung du lhung bar yang 'gyur te bsam par yang bya'o / /
de nas yang sngon du bsnyen pa 'bum dang las kyi sbyor ba'i dus su khri bzlas par bya ste /
yi ge oM ni ring por drang / /
yi ge swA hA tha mar byin / /
yi ge sid+d+hi sngags bzla bya / /
che ge mo zhig bdag dbang 'gyur / /
zhes bya ba ni oM sid+d+hi swA hA /
ba shaM ku ru ho ho ho zhes bya ba'i bzlas pa dang 'brel pa dag gis che ge mo ni lha'i bu mo ste /
zhig ni bye brag gang 'dod pa bdag gi dbang du 'gyur ro / /
'di'i khyad par gsungs pa /
thams cad du ni bsgom byas na / /
nag po'i tshigs ni ji bzhin gyis / /
rnal 'byor 'dod pa des thob 'gyur / /
zhes bya ba la /
thams cad du ni rtag tu'o / /
bsgom byas na zhes bya ba ni ting nge 'dzin dang bzlas pa'o / /
nag po'i tshigs ni ji bzhin gyis / /
zhes bya ba ni bsgrub pa'i dus su zhag bdun du'o / /
des cir 'gyur zhe na /
rnal 'byor 'dod pa des thob 'gyur / /
zhes bya ste dang por bdag gi don du longs spyod par bya zhing de nas thun mong gi dngos grub kyi las bcol te gzhan gyi don phun sum tshogs par ro / /
bcom ldan 'das gshin rje gshed nag po'i rgyud ni bshad zin to / /
lus med rdo rje'i tshad ni shin tu chen po nyid dang yig 'bru'i gzugs te bsnyen pa dang sgrub pa'i dus su bsgom pa nyid la bya'o / /
rim par phye ba ni dz+haM gu li'i sgrub pa la sogs pa gzhan rnams kyang gsal bar byas pa'o / /
bco lnga pa ni bcu bzhi pas gzhag pa'o / /
nag po zhabs kyis bshad pa'i le'u bco lnga pa rgya cher gsal bar byas pa'o // //
da ni he ru ka'i sgrub thabs gsungs pa /
he ru ka chen sgrub pa'i thabs / /
de nas yang dag bshad par bya / /
rnal 'byor 'khor bar bcings pa la / /
gang zhig shes pas myur grol ba / /
zhes pa la he ni he par zhes bya ba ste phyi nang gi chos thams cad byed rgyu dang bral ba'o / /
de ci'i phyir zhe na /
ha bar sh+Ni zhes bya ba ste chos thams cad kyi rang bzhin la mi mnyam zhing mnyam pa'i chos 'ga' yang med do / /
e ni yi ge ra na ste chos thams cad dmigs su med pa'i phyir rtsol ba dang bral pa'o / /
ru ni ru ru ba ga ta ste phyi nang gi chos thams cad rang gi rang bzhin dang bral ba'i phyir sgra brnyan lta bu'o / /
ra ni ra ga pa ra zhes bya ba ste /
chos thams cad rang gi rang bzhin du myong zhing chags pa chen po'i bde ba dang ldan pa'o / /
u ni u u Sh+Na ni zhes bya ste /
chos thams cad gdod ma nas grol zhing rnam par rtog pa'i tshogs bral ba'o / /
ka ni ka zhes bya ste /
chos thams cad dog pa med pa'i bde ba chen po dang ldan pa'o / /
a ni a d+harmA zhes bya ste /
chos thams cad rang bzhin gyis skye ba med pa'o / /
'dis ni brtan pa dang g.yo ba'i dngos po thams cad kyi rang bzhin gnyis su med pa'i bdag dang gzhan gyi dben pa dang rang la gnas pa'i ye shes rang gi rang bzhin du mthong ba'i ngo bo nyid mnyam pa med pas mnyam pa'i zhing chen po'i bdag gi don dang gzhan gyi don phun sum tshogs pa la zhugs pa'i rgyun chen po 'di ni bcom ldan 'das he ru ka ste ngo bo nyid kyi sku'o / /
de las byung ba'i gzugs kyi sku gnyis kyis sems can gyi don byed pa ni chen po'o / /
bsgrub par bya ba'i don ni sngar bshad pa dag ste de sgrub pa'i thabs ni bskyed pa'i rim pa 'di dag gis so / /
'di'i khyad par ci zhe na /
rnal 'byor zhes bya ste thabs dang shes rab gnyis su med pa'i sbyor ba ste gang la yod cing nyams su myong ba dag gis so / /
'khor ba zhes bya ba ni 'gro ba drug tu shing rta'i 'khor lo bzhin du'o / /
bcings pa la zhes bya ba ni phyi nang gi rlung rab tu g.yo ba mang po dag gis ma rig pa'i nang na gnas pa'i yid rnam par rtog pa'i 'obs kyi nang du bag chags rab tu mthug po'i chus spangs shing bskyed pas bskyed pa'i shing ni 'dod pa dang gzugs dang gzugs med pa ste /
de la yang rlung dbang po la rab tu 'phro ba dag gi yul la mngon par zhen pa'i bag chags du ma dag gis rab tu mnan pas mi gnas pa'i mya ngan las 'das pa'i gnas shes rab dang snying rje gnyis su med pa dag nges par bcings nas gnas pa'o / /
de lta bu dag la gang zhig shes pa sa zhes bya ste gang zhig ni rim pa gnyis so / /
shes pa ni bsgrub cing nyams su len pa'o / /
myur grol zhes bya ba ni skye ba 'di nyid kyis bcom ldan 'das thob pa'o / /
de'i rim par phye ba gsungs pa ni tshogs bsags pa dang stong pa nyid dang mtshams kyi 'khor lo dang chos kyi 'byung gnas dang gzhal yas khang bskyed pa ni rtsa ba'i dkyil 'khor bzhin no / /
de yang yi dags kyi lte ba la nyi ma la gnas pa'i steng du hUM las skyes pa'i rdo rje sngon po yongs su gyur pa las he ru ka phyag gnyis pa la zhal gcig pa ste skyil krung phyed pa'i gar gyis bzhugs pa ste /
de'i rdo rje phyag g.yas su bsgom par bya'o / /
de las gzhan pa ni g.yon pa ste thod pa bsgom par bya'o / /
spyan gsum ni sdang mig tu rab tu bzlog cing lta ba'o / /
dbu skra gyen du 'greng ba ni mdog ser la rab tu mdzes pa'o / /
phyag rgya lnga yis zhes bya ba ni 'khor lo dang rna rgyan dang mgul rgyan dang lag gdub dang ske rags so / /
rnam par brgyan zhes bya ba ni dgyes pa'i rdo rje las /
'khor lo'i gzugs kyis mi bskyod pa / /
rna ba'i bdag nyid 'od dpag med / /
mgrin dpung la ni rin chen phreng / /
ske rags rnam par snang mdzad de / /
lag gdub la ni don yod grub / /
ces bya'o / /
gal te 'og nas 'byung ba'i thod pa lnga la dgos pa med do zhe na / /
de dag ni rig pa'i dbang rjes su 'dzin pa nyid kyi phyir yin gyi 'dis ni rgyan byin gyis brlabs pa dang /
me long lta bu dang /
mnyam pa nyid dang /
so sor rtog pa dang /
bya ba nan tan dang /
chos kyi dbyings kyi ye shes kyi bdag nyid kyi phyir ro / /
kha T+wAM ga ni zhes bya ba ni lha'i sku ste /
g.yon gyi phyogs su gru mo la gzar ba'o / /
phreng ba'i rkang gdub tshar gsum byas pa dag gis brgyan par bya'o / /
de yang bshad pa'i rgyud las /
kha T+wAM ga ni lha yi sku / /
sku gsung thugs kyi rdo rje dran / /
thod pa skye mched rnam dag pas / /
rkang pa gcig pa'i lam bsgoms te / /
g.yon gyi phyogs su gnas pa yis / /
chos rnams kun la phyag rgya gdab / /
rkang pa gdu bus brgyan pa yis / /
'dun pas 'gro bar mi bya zheng / /
rang gi ting 'dzin ji snyed pa / /
ji srid spyod pa btsal bar bya / /
zhes pa rnam dag tu shes par bya'o / /
de dag gi bskyed pa'i sa bon dang gdan ji lta bu zhe na /
sa bon hUM las yang dag byung / /
yi dags la gnas zhes bya ba'i don ni ro'i snying gar gnas pa ste gong du bshad zin to / /
rtag tu dgod ces bya ba ni dpa' bo'i gad mo brgyad de de yang dam pa dang po'i rgyud las /
ha ha sdig pa'i gad mo dang / /
he he rab tu dgyes pa ste / /
hi hi bde ba rab sgeg nyid / /
ho ho zil gyis gnon pa'o / /
zhes bya'o / /
sangs rgyas lnga ni mi bskyod pa la sogs pa lnga'o / /
rab tu sbyor zhes bya ba ni sangs rgyas lnga ni thod pa'i gzugs su sbyor ba'o / /
thod pa ni keng zhes bya ba ste bde ba'o / /
de'i rang bzhin ni byang chub kyi sems dang /
ma chags pa'i de bzhin nyid dang /
sbyin pa'i pha rol tu phyin pa dang /
brtson 'grus dogs pa med pa dang /
bzod pa chen po ste de skyong bar byed pas so / /
cod pan la ni zhes bya ba ni dbu skra brdzes pa'i rtse mo la'o / /
mi bskyod bsgom zhes bya ba ni byin gyis brlabs te rigs bdag gis dbang bskur ba'i rtags su gtso bo la mi bskyod pa bsgom par bya'o / /
bcom ldan 'das rdo rje 'chang ngo / /
de dag ma lus pa'i rnam par rtog pas mi 'khrug pa'i phyir mi bskyod pa zhes bya'o / /
he ru kar grags pa ni rgyu'i he ru ka ste /
grags pa tha snyad la yid 'jug pa'i phyir blo'i yul du bsgom par bya'o / /
shar la sogs pa'i phyogs bzhir ni chos kyi 'khor lo ma la sogs pa bzhi'o / /
zhal dang phyag ni he ru ka nyid dang 'dra'o / /
phyag rgya lnga la sogs pa'i rgyan kun gyis brgyan pa yang rjes su mthun no / /
kha dog sna tshogs zhes bya ba'i lha mo rnams kyi mdog gam yang na rigs lnga'i phyag rgya ste lha mo ni gtso bo nyid dang mtshungs pa'o / /
de dag kyang gzugs mdzes shing lcug pa ste yi dags kyi snying gar nyi ma la bzhugs pa'o / /
gti mug thams cad ces bya ba ni gtso bo smos pa ste nga rgyal la sogs pa nye bar 'joms par byed pa'o / /
chos kyi 'khor lo rtsibs brgyad pa dkar po dang /
a shwad+tha ni byang chub kyi shing ste lo ma dang bcas pa dang /
yid bzhin nor bu ni dpag bsam gyi shing dang /
lha mo rnams kyi phyag g.yas su / /
rdo rje yang ni bsgom par bya / /
zhes bya ba ni rdo rje rtse lnga pa'o / /
thod pa'i snod dang kha T+wAM ga ni g.yon phyogs su ste thams cad kyang skyil krung phyed pa'i gar gyis bzhugs pa'o / /
spyan ma la sogs pa bzhi ni me la sogs pa'i mtshams bzhir ro / /
de yang mdog ser ba dang sngo ba dang ljang ba dang dkar po ste /
phyag g.yas pa'i mtshan ma'i bye brag ni sna tshogs rdo rje rgya gram dang rin po che cha dgu pa dang pad+ma 'dab ma bcu drug pa'o / /
'khor lo'i phyi rol zhes bya ba ni gshin rje gshed la sogs pa bzhi ste sku mdog ni gnag pa dang ser ba dang dmar ba dang ljang gu'o / /
de dag mtshan ma'i bye brag kyang gtun shing dang /
dbyug pa dang /
ral gri'o / /
de dag thams cad kyang gtso bo'i phyag rgya dang rjes su mtshungs pa skyil krung phyed pa'i gar gyis bzhugs pa yi dags kyi nyi ma'i snying ga na gnas pa /
g.yon pa ni thod pa dang kha T+wAM ga yongs su 'dzin pa'o / /
cho ga'i las ni bsnyen pa dang sgrub pa ste /
de yang rnal 'byor rnam pa bzhi'i go rims kyis yongs su rdzogs par 'gyur ba'i bya ba ni rtsa ba'i dkyil 'khor bzhin no / /
'dir yang sgrub pa'i dkyil 'khor thams cad ni /
rdzus te skye ba dang nges par sbyar ba ste snying ga'i sa bon las skad cig gis 'phrul bar bya'o / /
de yang bshad pa'i rgyud las /
sku gsung thugs kyi rdo rje can / /
rtsa ba'i dkyil 'khor bsnyen byas nas / /
sgrub pa'i dkyil 'khor thams cad ni / /
khri dang ldan pa'i sbyor bas 'grub / /
'dir yang ye shes gang skyes pa / /
bsnyen dang sgrub pa'i khyad par gyis / /
zhes 'byung ba'i phyir sgrub pa 'di nyid du rigs pa ni /
oM he ru ka hUM hUM phaT swA hA /
zhes bzlas pa dang ldan pa'i sgrub thabs ni rtsa ba'i dkyil 'khor nyid dang rjes su mtshungs pa'i 'khor lo'o / /
'dir ni mkhas pa dag gis rtsa ba'i dkyil 'khor spangs pa'i bsnyen pa'i sgrub pa yang shes par bya'o / /
de bzhin gshegs pa thams cad kyi sku gsung thugs gshin rje gshed nag po'i rgyud bshad zin to / /
he ru ka'i sgrub thabs ni mchog gi dngos grub kyi don du'o / /
rim par phye ba ni rim pa gnyis yongs su rdzogs par bya ba'i don to / /
bcu drug pa ni bco lnga pas gzhag pas so / /
nag po zhabs kyis bshad pa'i le'u bcu drug pa rgya cher gsal bar byas pa'o // //
da ni gzugs brnyan gyi rgyud dang /
rgyud rang gi mtshan nyid bsgrub pa'i phyir go rims la the tshom med par bya ba dang /
spro bsdu la sogs pa'i las rab 'byams kyis bsdus nas phyi nang gi rnam par rtog pa bsal bar bya ba dang /
byang chub kyi sems bde ba chen po yang dag par ston pa'i drin lan dang bcas pa gsungs pa /
rnam pa lnga ni bsgom byas la / /
sangs rgyas gzugs ni bsgom par bya / /
sangs rgyas gzugs ni bsgoms pa yis / /
mkhas pas 'khor lo bsgom par bya / /
zhes bya ba la rnam pa lnga ni cho ga'i bye brag lngas rdzogs pa'i rdo rje 'chang ngo / /
de yang a dang re pha las gyur pa'i zla ba dang nyi ma la dbyangs yig dang gsal yig spel ba dang bcas pa nyis 'gyur du byas pa ni dang po'o / /
'khrug cing ro mnyam pa ni gnyis pa'o / /
de las skyes pa'i yongs su rdzogs pa'i hUM dkar po ni gsum pa'o / /
de gyur pa las skyes pa'i rdo rje nor bu'i mdog tu gnas pa ni bzhi pa'o / /
de las byung ba'i rdo rje 'chang ni rgyu'i gshin rje gshed ces bya ste /
dkar ba'i mdangs dang ldan pas khyad par du byas pa ni lnga pa'o / /
de yang me long lta bu dang /
mnyam pa nyid dang /
so sor rtog pa dang /
bya ba nan tan dang /
chos kyi dbyings kyi ye shes so / /
de yang rgyu mtshan du sbyar bar bya ste /
thun mong dang thun mong ma yin pa'i mtshan dang dpe byad rab tu dngas shing gsal bar rgyas shing gang ba dang /
zung du 'jug pa nyid du thams cad ro mnyam pa dang /
de nyid las rigs lnga la sogs pa nyid skyes pas so sor rtog pa dang /
de dag thams cad kyis sems can gyi don gyi phrin las kyi bya ba nan tan du mdzad pa dang /
bzhi yongs su rdzogs pas gcig tu gyur pa ni chos kyi dbyings kyi rtags so / /
de'i don ni dbyer mi phyed pa'i ye shes la rdo rje zhes bya ste /
de gang la mnga' ba rdo rje 'chang zhes bya'o / /
de yang gti mug rdo rje dang /
phra ma rdo rje dang /
'dod chags rdo rje dang /
zhe sdang rdo rje la sogs pa lnga'i bdag nyid spros shing bsdus pa'am go rims kyis rnal 'byor du byas pa ni 'bras bu lam du khyer ba'i thabs phun sum tshogs pa ste gong dang mtshungs par ro / /
don de yang bdag dang gzhan gyi don phun sum tshogs par sbyar bar bya ste /
dang por chos thams cad thabs dang shes rab kyi rang bzhin du brtags pas 'gro ba bsgom par bya ste /
de nas zung du 'jug pa'i ro mnyam pa'i bde ba chen po'i rang bzhin gyis 'od gsal ba bsgom par bya'o / /
de nas brtan pa dang g.yo ba thams cad ye shes snang ba'i 'od zer las 'phros te shes rab kyi thabs la rgyas gdab par bya ste 'di ni rang gi don to / /
de yang chad pa dang be+ems po'i bdag nyid dang bral bas bde ba chen po nyams su myong ba rgyun chad pa nyid kyis longs spyod rdzogs pa dang sprul pa'i sku'i bye brag gdul bya la 'byung ba ni gzhan gyi don to / /
de yang oM d+harma d+hA tu zhes bya ba la sogs pa ni rang bzhin ye shes bzhi dbyer mi phyed pa'i chos kyi dbyings kyi rang bzhin bdag nyid la gdod ma nas gnas par rtogs pa ni zung du 'jug pa ste phun sum tshogs pa'o / /
de ltar bdag nyid bsgom par byas la de'i rjes la sangs rgyas ni spangs pa dang ye shes phun sum tshogs pa'o / /
gzugs ni bcom ldan 'das gshin rje gshed nag po ste 'bras bu'o / /
bsgom par bya zhes pa ni mdog dang mtshan ma ste bshad zin to / /
de ltar sangs rgyas kyi gzugs bsgoms pas ci byed ce na /
mkhas pas zhes bya ste /
thabs dang bdag nyid bsgom pa'i lha'i 'khor lo'i tshogs rnams la bsgom pa'i mngon par zhen pa'i spros pa med pa'o / /
'khor lo ni gti mug rdo rje la sogs pa'o / /
de bsgom par bya ba ni gtso bo 'od dang bcas pa'i rnam par 'phrul pa las so / /
ji ltar na dkyil 'khor pas bcom ldan 'das khu ba'i rnam pa nam mkha' khyab pa'i ting nge 'dzin slong bar byed ce na gsungs pa / /
gar dang glu yi sbyor ba yis / /
'khor lo bskyod par bya ba ste / /
tsartsi ka sogs glu dang ni / /
drug las skyes sogs len par byed / /
ces bya ba ni gar gyi rgyu dang 'bras bu'i dus kyi khyad par 'di nyid kyis sems can thams cad kyi don byed do / /
glu ni gar sngon du song ba'i rjes la tshig thun mong ma yin pa dang ldan pa dag gis 'gro ba gzhan gyi yid 'phrog cing rang gi ye shes spar nas rab tu gsal ba'i man ngag go / /
bzhi ni lha mo bzhi'o / /
sbyor bas zhes bya ba ni bskul ba'i tshig dang sbyar ba'o / /
'khor lo bskyed par bya ba ste / /
zhes bya ba ni glu 'dis bskul ba nyid kyis 'khor lo bskyed pa'i rkyen du gyur pa'o / /
tsartsi ka sogs zhes bya ba ni phag mo dang /
dbyangs can ma dang /
gau rI ma'o / /
glu ni dbyangs dang ldan pa'i brda'o / /
drug las skyes sogs ni glu'i khyad par te gong du bshad zin to / /
de'i khyad par phyogs gcig tu gsungs pa /
snying rjes khros pa'i dad sgrol bzhengs / /
khams gsum gyi ni gti mug sel / /
dad sgrol rtsol bas ma bzhugs bzhengs / /
bdud 'di dag las rgyal bar mdzod / /
'jig rten mgon po stong nyid ji ste bzhugs / /
dad sgrol 'jig rten bsod nams kyis bzhugs shing / /
byang chub 'dod pa'i 'jig rten mgron bos nas / /
khyod ni stong pa nyid la sems par byed / /
ces bya ba la snying rje khros pas ni snying rje'i dbang gis khro bo gshin rje gshed kyi gzugs zung la zhes bya ba'i don to / /
dad pa ni khyod kyi sku la blta bas chog mi shes pa'o / /
sgrol ba ni sems can thams cad 'khor ba'i rgya mtsho las sgrol ba'i mthu mnga' ba khyod nyid do / /
bzhengs zhes bya ba ni /
stong pa nyid ni thong mdzod la / /
zhes bya'o / /
khams gsum ni 'dod pa dang gzugs dang gzugs med do / /
kun ni thams cad dang de lhag ma ma lus pa'i don to / /
gti mug ni rmongs pa ste ma rig pa'i rgya mtsho chen po'o / /
sol zhes bya ba ni dag par mdzod cig pa ste rdo rje tsartsi ka'i glu'o / /
rtsol bas ni sems can gyi don dang bral ba'i mya ngan las 'das pa'i zhi ba'i bde ba nyid de / /
de la ma zhugs par rgyal ba'i skur bzhengs zhes bya ba'i don to / /
bzhengs nas ji ltar zhe na bdud ni rmongs pa dang 'chi bdag dang rgyal byed dang rnam par g.yeng byed lta bu ste de las rgyal bar mdzod cig pa ni phag mo'i glu'o / /
'jig rten gyi mgron bos pa ni 'gro ba rigs drug gi sems can te khyod dang po byang chub tu thugs bskyed pa'i dus su sems can ma grol ba rnams grol ba dang /
ma bsgral ba rnams bsgral ba dang /
dbugs ma phyin pa rnams dbugs dbyung ba dang /
yongs su mya ngan las ma 'das pa rnams yongs su mya ngan las bzla'o zhes mgron du bos pa'o / /
stong pa nyid kyis nam mkha' khyab pa'i ting nge 'dzin te de la ji ste bzhugs so / /
de ci'i phyir zhe na /
dad sgrol khyod 'jig rten pa thams cad kyi bsod nams bsags pa'i rgyu nyid du bzhugs shig pa ni dbyangs can ma'i glu'o / /
byang chub ni nam mkha'i mtshan nyid de kun du rtog pa ma lus pa mtha' dag spangs pa'o / /
de 'dod pa'i 'jig rten pa rnams khyod nyid sngon du bsgrub par bya ba'i phyir ram /
de'i phun sum tshogs pa rnyed nas gzhan grol bar bya ba'i don du 'jig rten pa mgron du bos nas so / /
da khyod stong pa nyid la sems par byed na thams cad kun du bslus pa nyid du gyur pa'o / /
de'i phyir bzhengs shig ces bos pa ni gau rI ma'i glu'o / /
de'i rjes la bsdu ba gsungs pa /
ji ltar skar mda' 'phro ba bzhin / /
byang chub sems la zhugs par 'gyur / /
rdo rje 'chang rang ngo bo nyid / /
snying rje dang ni 'dod chags sems / /
zhes bya ba la de bzhin gshegs pa thams cad kyi yab yum du gyur pa'i rdo rje 'chang gi sku srid pa'i bar mdo rnam par dag pa'i sems bde ba chen po'i rang bzhin rnyog pa mtha' dag gis dben pa /
thabs dang shes rab kyi rang bzhin nyi ma dang zla ba'i dbus na ye shes kyi thig le ho gnyis kyis brten pa de dag sku dang gsung dang thugs nyid kyi phyir oM AHhUM gi mtshan nyid can de dag tu ji ltar nam mkha' la skar mda' 'phro ba bzhin du lho mo bzhi yang 'dir 'jug par 'gyur ro / /
de las cir 'gyur zhe na /
dbyer mi phyed pa'i ye shes te chos thams cad kyi de bzhin nyid mtshon pa'i rtags su ro gcig tu gyur pa yin /
gal te kun rdzob byang chub sems su ro gcig pa tsam nyid kyis de bzhin du mi 'gyur ro zhe na /
kun rdzob la sogs dbye ba yis / /
sen+da pa yi sgra bzhin no / /
zhes gsungs pa'i phyir tshig nyung yang don rgyas par mtshon nus te /
dper na yon tan dang ldan pa'i shing zhes brjod pa lta bu'o / /
tshig rgyas kyang don rgyas pa lta bu ma yin te /
dper na rtsa ba la sdong po dang yal ga dang lo ma dang me tog dang 'bras bu dang shun pa skye ba dang ldan pa ni shing ngo zhes brjod pa lta bu'o / /
tshig rgyas kyang don ma rgyas pa ni rgyal po'i gnas skabs kyi rta dang chu dang lan tshwa dang ral gri sen+da pa 'on cig brjod pas gcig gis mang po'i don byed do / /
de bas na 'dir yang byang chub kyi sems kyis smon pa dang 'jug pa dang kun rdzob kun+da lta bu dang /
don dam pa byang chub kyi sems dang /
bde ba chen po byang chub kyi sems bstan pa ste gang zag gi bsam pa'i khyad par gyis chos thams cad byang chub kyi sems chen por ro / /
gcig par gyur pas na byang chub sems la zhugs par gyur zhes pa'o / /
gal te gang zag mchog rnams la 'di ni bde ba chen po'i byang chub kyi sems su ji ltar 'gyur zhe na /
rdo rje 'chang rang ngo bo nyid ces bya ste ye shes lnga ro gcig pa'i ngo bo nyid ni rang rig pa ste /
de nyid shes rab ye shes kyi dus su rig pa dang lam du goms par sbyangs pas rlung gnas su 'jug par 'gyur te /
de bas na /
rang rig dag pa'i bdag nyid de / /
dag pa gzhan gyis grol mi 'gyur / /
zhes gsungs pa'i phyir ro / /
'dir rig ma rnams kyis bskul ba'i dgos pa gang zhe na /
khams gsum gyi sems can thams cad la snying rje ba dang /
nyid kyi don dang /
gzhan gyi don phun sum tshogs pa'i yon tan mnga' ba'i phyir bskul ba'o / /
de bas na bcom ldan 'das nyid kyis khu ba'i gnas skabs nas kyang ye shes lnga dang snying rje zung du 'jug pa yin no zhes pa yang gdul bya la dgongs pas longs spyod rdzogs pa'i gzugs su snang ba'o / /
rnal 'byor bzhi'i go rims bstan pa'i phyir /
dang po bsgom pa rnal 'byor te / /
gnyis pa rjes kyi rnal 'byor yin / /
gsum pa shin tu rnal 'byor te / /
bzhi pa rnal 'byor chen po'o / /
zhes bya ba smos te /
dang po ni dang po ste lha'i rnal 'byor gyi dang po'o / /
bsgom pa ni rang gi rnam par 'phrul lo / /
rnal 'byor ni mngon par byang chub pa rnam pa lngar sems bskyed pa'o / /
te zhes pa ni rang gzhan phun sum tshogs pa 'og ma la ltos pa'o / /
gnyis pa la sogs pa ni go sla'o / /
rjes ni sems bskyed pa'i rjes thogs su'o / /
rnal 'byor ni don dam pa dang kun rdzob zung du 'jug pa'o / /
yin zhes pa ni 'dis rang gi don phun sum tshogs pa'o / /
shin tu ni gzhan gyi don la nan tan du bya ba'i tha tshig go / /
rnal 'byor ni gsang ba byang chub sems kyi dkyil 'khor dang /
bkod pa longs spyod rdzogs pa'i dkyil 'khor zung du 'jug pa'o / /
de ni de'i nus pa 'og ma la ltos pa'o / /
rnal 'byor ni dam tshig dang ye shes zung du 'jug pa'o / /
chen po ni thub pa'i 'od zer dpag tu med pa 'phros pas sems can thams cad kyi don mdzad pa yin no / /
yang de nyid rgyas par bstan pa'i phyir /
rdo rje sems dpa' rdzogs pa ni / /
rnal 'byor yin par 'di ltar 'dod / /
de ni rgyu mthun lha yi sku / /
rjes kyi rnal 'byor yin par grags / /
'khor lo thams cad yongs rdzogs pa / /
shin tu rnal 'byor yin par 'dod / /
sku dang gsung dang thugs rnams dang / /
lha yi mig sogs byin brlabs dang / /
ye shes 'khor lo gzhug pa dang /
bdud rtsi myang ba dag dang ni / /
mchod dang bstod pa chen po ni / /
rnal 'byor chen po zhes bya'o / /
zhes bya ba smos te rdo rje ni /
snying po brtan zhing khong stong med / /
mi chod mi phyed mtshan nyid can / /
mi shigs pa dang mi nyams pas / /
stong nyid rdo rje zhes bshad do / /
zhes gsungs pa'i phyir thog ma dang tha ma dang dbus mi dmigs pa'i shes rab stong pa nyid do / /
sems dpa' ni / /
sna tshogs spangs pa'i skad cig la / /
mchog tu dga' ba'i yang dag rnyed / /
ston pas bka' stsal sems dpa' che / /
bde ba chen po yang dag gzung / /
zhes gsungs pa'i phyir thun mong ma yin pa'i snying rje bde ba chen po byang chub kyi sems so / /
de gnyis zung du 'jug pa bsgrub pa'i phyir me long lta bu la sogs pa sems bskyed par rdzogs pa ni rnal 'byor ro / /
rgyu mthun ni rgyu dang 'bras bu rjes su mthun pa ste sA lu dang sA lu bzhin no / /
gal te gzhan dag 'dra bas rgyu mthun pa'o zhe na ma yin te /
gangs ri la gnas pa'i seng ge dang /
rtsig pa la bris pa'i seng ge gnyis yon tan gyi khyad par brjod pa tsam du gcig gis kyang yon tan nyid dang mi ldan pa'i phyir rgyu mthun pa ma yin te / /
bris pa'i seng ge'i brdas seng ge dngos kyi rnam pa skye srid kyi yon tan dang ldan pa de nyid mi skye ba'i phyir don spyi'i rnam pa'o / /
gal te don spyi'i skyes pa ni rgyu mthun pa'o zhe na /
bris pa'i seng ges mig gi rnam par shes pa skye nus kyi /
yid kyi rnam par shes pa yul gzhan la spyod par byed mi nus pas rang gi mtshan nyid do / /
gal te spyi'i rnam pa seng ge de nyid rang gi mtshan nyid do zhe na /
gang la mar me'i yon tan brjod pas mun pa sel bar nus par thal bar 'gyur ro / /
de bas na sems bskyed pa ni thams cad mkhyen pa'i rgyu'i gtso bo ste / /
de las 'bras bu zung du 'jug pa rtags dang rjes su mthun par 'byung ba ni rgyu mthun lha'i sku zhes bya'o / /
gal te rtags dang rjes su mthun pa yin na rdo rje sems dpa'i mdog dang dkyil 'khor gyi bdag po'i mdog gnyis gcig par 'gyur ba'am /
khyad par yod na ye shes mi rtag par 'gyur ro zhe na /
ma yin te /
'di dag la ni ches skyon med pa'o / /
rgyu dang 'bras bu gnyis mtshan nyid mthun par ston te /
zhal gsum dang phyag drug dang zhabs gnyis dang rig ma dang rab tu 'khyud cing mtshon cha drug rab tu 'bar ba rgyan du ma dang ldan pa nyid du gcig pa'o / /
sku mdog ni chu shel gyi nor bu lta bur rkyen gyis rab tu snang ba yin te /
sngar rdo rje sems dpa'i dus su ni zla ba'i rgyab yol gyis so / /
de yang me long lta bu'i ye shes dang sems bskyed pa'i brdar yang bstan to / /
dkyil 'khor gyi bdag po'i dus su gzhal yas khang gi dkyil 'khor in+d+ra nI la ltar gnas pa dang /
rigs kyi khyad par la dgongs pa dang /
'gro ba thams cad kyi dri ma sdud pa la sogs pa'i yon tan gyi khyad par ro / /
gnyis su gzhag pa la dgos pa yod de /
gcig ni bsgom pa'i lam dang rjes su mthun pa yin la /
gnyis pa ni mi slob pa'i lam dang rjes su mthun pa'o / /
de yang 'phags pa klu sgrub kyi zhal snga nas /
bskyed pa'i rim la legs gnas shing / /
rdzogs pa'i rim pa 'dod rnams la / /
thabs 'di rdzogs pa'i sangs rgyas kyis / /
skas kyi rim pa bzhin du gsungs / /
zhes gsungs pa'i phyir ro / /
de ltar na bskyed pa'i rim pa ma yin no zhe na /
sngar bzhin rang rig pas gang zag mchog rnams la rdzogs pa'i rim par 'gyur la /
dman pa la ni bskyed pa'i rim pa'o / /
gal te rdzogs pa'i rim pa yin na zhal phyag la sogs 'byung bar mi rigs so zhe na /
nyes pa med de /
spros pa med pa'i rang bzhin las / /
sngags dang lha ni yang dag gnas / /
zhes gsungs pa'i phyir me long dang me long gi gzugs brnyan bzhin ye shes rtog pa dang bral ba de nyid gzugs brnyan gyi rnam par snang ba'o / /
gal te shes pa de nyid cha gnyis su thal lo zhe na /
'khor ba yongs su dag pa ni / /
mya ngan 'das zhes de la bya / /
zhes gsungs pa'i phyir mi rtog las mi rtog pa gzhan ma yin te dbyer med pa'o / /
gal te rigs mthun pa gnyen po mi 'thad do zhe na /
thabs chen rnams dang ldan pa la / /
nyon mongs byang chub yan lag 'gyur / /
sngags kyis bsad pa'i dug bzhin du / /
'khor ba zhi ba'i bdag nyid do / /
zhes gsungs pa'i phyir brgyud pa'i gzhung lugs dang ldan pa'i rnal 'byor la bskyed rdzogs gnyis byang chub kyi sems su ro gcig pas dngos pos dngos po dag par byed pa la dngos med ces phra ba dag par byed pa la 'gal ba med do / /
yang na bde ba chen por rigs gcig kyang de nyid la blos gnyis su brtags pa yin pas dngos po'i chad pa sel ba dang /
dngos med kyi rtog pa sel ba de bzhin no / /
'dir ni chos thams cad kyi ngo bo ma skyes la rkyen gyis skyes te de nyid tha mi dad pa'i dus na 'dzin pa dang bral ba ni bde ba chen po'o / /
rgyu zung du 'jug pa dang 'bras bu zung du 'jug pa gnyis gcig pa ma yin te /
tshes gcig pa'i zla ba dang nya gang ba bzhin no / /
tha dad pa ma yin te chos gcig pa'i zla ba de spangs pa las nya gang ba'i zla ba de rnyed pa ma yin pa bzhin no / /
dgos pa med pa ma yin te byang chub kyi sems ma rtogs pa rtogs par byed pa'i phyir ni ma yin te rtogs pa brtan par byed pa'i phyir ro /
ye shes ni mi rtag par 'byung ba ma yin te /
rang gi ngo bo la 'phel 'grib med kyang ye shes kyi sa las ye shes kyi 'bras bur 'gyur ba ni ma rig pa bag chags rtsa ba dang bcas pa rkyen gyi stobs kyis de nyid kyi nus pa 'phel zhing rgyas par mngon te /
dper na zla ba rang gi ngo bo la 'phel 'grib med kyang nyi ma dang nye ba'i dus na zla ba 'grib pa nyid kyis 'grib par mngon te /
nyi ma dang ring ba na zla ba 'phel zhing rgyas pa bzhin no / /
de bas rgyu mthun pa ni btags pa tsam ma yin te rang gi mtshan nyid la'o / /
rjes kyi rnal 'byor la sogs pa ni go sla'o / /
'khor lo ni snying po len pa'i gnas so / /
thams cad ni dkyil 'khor gyi 'khor lo'o / /
yongs rdzogs ni rdo rje phag mo'i chos kyi 'byung gnas su sngon sangs rgyas pa'i 'khor lo zhu ba'i ngo bor byas pa las thig le dang yi ge dang mtshan ma la sogs pa bskyed pa'i sku so so'i sngags kyis nam mkha' la bton te de'i ba spu'i bu ga las byung ba'i khro bo'i tshogs kyi rang gi rigs dang mthun pa'i sems can gyi don byas nas rang rang gi gnas su bzhugs pa'o / /
sku dang gsung zhes bya ba la sogs pa ni sngar bshad pa bzhin te /
de yang bshad pa'i rgyud chen po las /
yan lag drug ces gsungs te /
sdom pa gsum ni rnal 'byor ro / /
drug las gnyis ldan rnam shes nyid / /
mchog gnas pa ni rab gnas so / /
mchod dang bstod pa chen pos ni / /
dam pa rnams ni mnyes byas so / /
thams cad bdag byin brlabs nas kyang / /
myang ba dngos grub yan lag yin / /
zhes gsungs so / /
da ni phyi nang gi las rab 'byam ma lus pa thams cad kyi rtsa bar gyur pa dam tshig ste /
bsrung bar bya ba dang nyams na gso ba'i cho ga la ma mkhas na rdo rje dmyal ba la sogs par 'gyur ba'i phyir bshad par bya ste /
slob dpon la ni brnyas mi bya / /
zhes bya ba ni slob dpon ni slob ma thams cad kyi dpon du gyur pa'i gzhung lugs dang ldan pa'o / /
rgyud bshad pa dang man ngag ston pa dang dbang bskur ba gsum gcig dang ldan pa dang /
gnyis dang ldan pa dang /
bye brag tu ldan pa'o / /
de yang /
dam chos klog dang sbyin pa dang / /
'chad byed man ngag ston pa dang / /
dbang bskur ba dang dkyil 'khor las / /
'di rnams slob dpon yin par bshad / /
ces gsungs so / /
de bas na brnyas par mi bya ste dang po sems bskyed pa nas bde ba chen po'i bar du lus dang ngag dang yid dang longs spyod kyis bsnyen bkur zhing rang gi 'tsho bas kyang ches lhag par bya zhing bstod do / /
bde gshegs bka' las 'da' mi bya / /
zhes pa ni bde ba chen po ni bde ba chen po ste dgos pa dang bral ba'i de bzhin nyid thugs su chud pa'o / /
de las kyang thugs rje chen po dang smon lam gyi rgyun gyis sems can gyi snang ba dag pa la sogs pa dang mthun par longs spyod rdzogs pa'i gzugs kyis 'gro ba thams cad kyi don mdzad pa la gshegs zhes bya'o / /
de'i bka' ni dri ma med pa ste nyan thos dang rang sangs rgyas dang theg pa chen po'o / /
de las 'da' bar mi bya ba ni nyan thos kyi theg pa la gnas pa'i dus su spang bar bya ba bdun las /
de'i yan lag gi khyad par gyis pham pa dang /
ltung ba dang /
lhag ma dang /
nyes byas dang /
phra mo la sogs pa la phyir bcos pa dang /
bshags par bya ba dang /
sdom pa la sogs pa'i bye brag la gnas par bya zhing gtso bor gang la chags pa'i dngos po spong ba'o / /
rang sangs rgyas kyi theg pa ni spyod lam nyan thos dang rjes su mthun la /
'khor ba thams cad ni bag med par mthong ste /
bag dang ldan pas 'du byed la yid mi 'jug go / /
theg pa chen po ni stong pa nyid snying rje'i snying po can gyi sbyor bas smon pa dang ldan pa'i 'jug pa dge ba dang sgrib pa gnyis mthar byed pa'i tshogs gnyis bsags te mi dge ba bcu la ma zhugs mi 'jug 'jug par mi 'gyur zhing 'khor gsum yongs su dag pa'i bsngo ba bdag gir byed pa'i re ba yongs su gtong ba'o / /
yang byang chub sems dpa'i theg pa chen po ni gsang sngags kyi theg pa chen po ste dbang gis smin par byas shing de'i ye shes rim pa gnyis kyi khyad par gyis rang dang gzhan gyi don phun sum tshogs pa'i rtsa bar bsrung ba dang spyad pa dang shes par bya ba dang spyod pa'i dam tshig rnams dang ting nge 'dzin gyi rtags kyis bgrod cing 'bras bu lam du khyer ba'o / /
de yang theg pa chung ngu gnyis kyi dus su sdom pa sems kyis thob pas shes pa dus gsum rjes su gnas pa la sdom pa'i rdzas gnas pa ni /
rtsig pa la ri mo bris pa bzhin te /
rten gang gi mthu nyams pas brten pa 'jig par 'gyur ba'o / /
de yang dge ba'i bshes gnyen gyi stobs kyis theg pa gnyis pa'i sems bskyed nas sdom pa de nyid ngo bo theg pa chen por 'gyur te /
dper na gser 'gyur gyi rtsi'i stobs kyis lcags gser du 'gyur ba bzhin no / /
yang dus khas 'che ba cig gis ni stong ste /
de bzhin gshegs pa'i bka' mi slu ba'i phyir dang /
dang por dus de snyed kyi bsam pas thob pa'i phyir te /
dper na skyes bu zhig gis khrus byas pas lus kyi dri ma thams cad dag par 'gyur te /
zla mdog tu snang ba bzhin no / /
de bas na /
so sor thar dang byang chub sems / /
rig 'dzin rang gi sdom pa'o / /
sdom pa gsum la gnas nas ni / /
gsang sngags rgyal po bsgrub par bya / /
zhes gsungs te /
'di nyid kyi dam tshig dang ldan pa thams cad bsrung bar gyur pas so / /
gal te mtshan nyid mi mthun pas rigs gcig tu bsdur mi rung ste rta dang ba lang bzhin no zhe na ma yin te /
sdom pa thams cad ni shes pa'i khyad par gyi bshad pa yin la /
khyad par de nyid rnam par rtog pa ste rtog med ting nge 'dzin zhi ba rnyed pa na rnam par rtog pa rten med pas zhi la de bzhin gshegs pa nyid der thams cad rig pa gcig pa yin no / /
gal te mi gcig na sngon sangs rgyas pa rnams kyang mi rigs so / /
de lta bas na /
theg pa gsum gyi nges 'byung la / /
theg ba gcig gi 'bras bur gnas / /
zhes gsungs pa'i phyir nges par 'byung ba'i sgo ni bsam pa'i khyad par la bden pas mi 'gegs la /
rnam par dag pa ni rang gi ngo bo nyid yin pa'i phyir rigs so / /
mi rigs na sems can bag dang ldan pa la dgod pa'i phyir /
sangs rgyas bcom ldan 'das kyis /
las drag gang gis skye bo rnams / /
gang dang gang gis 'ching 'gyur ba / /
thabs dang bcas na de nyid kyis / /
srid pa'i 'ching ba las grol 'gyur / /
zhes gsungs pa yang mi rigs so / /
de bas na mi bden pa thams cad ni 'khrul pa zhig pa tsam gyis bden par ro gcig par 'gyur ro / /
de bzhin spun la khro ba dang / /
nyes pa bsgrags par mi bya'o / /
zhes pa ni dam tshig tu rigs mthun par bsdus pas na de bzhin no / /
skyes nas gcig pas na spun no / /
de yang shes rab mchog gi mngal na gnas pa rnams spun te khyad par gyi rdo rje spun dang bye brag dang nye ba'i spun no / /
de la dkyil 'khor dang slob dpon dang rigs pa gcig pa las dam tshig thob pa ni khyad par gyi rdo rje spun no / /
bye brag tu thob pa ni bye brag gi rdo rje spun no / /
theg pa chen po la zhugs pa thams cad ni nye ba'i spun no / /
de yang gnyis ka la ni ltung ba gzhag la /
gzhan la ni cha mthun pa'o / /
khro bo ni nyid 'khrug pa'o / /
nyes pa bsgrags pa ni mtshang 'bru ba la sogs pa mi bya'o / /
byang chub sems kyang gtang mi bya / /
zhes pa la byang chub sems ni sngar bshad zin to / /
kyang ni 'dud par byed pa'o / /
gtang bar mi bya ba ni dang po dam bcas pa la nyams par mi bya ba'i don to / /
bdag gzhan chos la smad mi bya / /
zhes pa la bdag ni sangs rgyas pa'o / /
gzhan ni mu stegs can no / /
chos ni mngon par thob pa'i lam du mthong ba'o / /
smad par bya ba yang theg pa'i rim pas nyes pa yang de bzhin du 'gyur te /
mu stegs can la smad byas na / /
rnam par snang mdzad ring ba'i rgyu / /
zhes pa dang /
phyi rol pa dang lam tshol zhugs / /
de phyir de la smad mi bya / /
zhes gsungs pa'i phyir gzhan la lta smos kyang ci dgos /
smod pa ni nga rgyal gyis kun nas bslang ba ste gzhan gyi yon tan la phrag dog pa yang rtsa ba nga rgyal nyid do / /
rang nyid la mchog tu mthong bas bag chags thams cad kyi mthu brtan par byed cing gzhan khyad du gsod pas pha rol po'i sems 'phrog par 'gyur te /
byang chub sems dpa' gzhan gyi don du mi 'gyur zhing rang gi don du yang cher mi 'gyur ro / /
sems can la ni byams pa dag /
nam yang gtang bar mi bya'o / /
zhes pa ni theg pa chen po bas sems can thams cad la bu gcig pa bzhin bsam par bya zhing dus thams cad du gtang bar mi bya'o / /
sems can gyi zhing dang bral ba'i theg pa chen po ni ming tsam ste /
srin bu me khyer nyi ma'i 'od ldan pa / /
zhes ming du btags pa lta bu'o / /
gal te sngar gyi byang chub kyi sems dang khyad med do zhe na /
byang chub kyi sems ni dngos gzhi yin la /
'di ni bya ba thams cad kyi sngon du 'gro ba'i phyir ro / /
yongs su ma smin sems can la / /
gsang ba dag ni bstan mi bya / /
zhes bya ba la yongs su ma smin pa'i sems can ni lnga ste snod kyis ma smin pa ni log sred can no / /
cho gas ma smin pa ni bum pa'i dbang ma thob pa'o / /
cho ga rdzogs pas ma smin pa ni gsang ba dang shes rab ye shes ma thob pa'o / /
nyams pas ma smin pa ni rtsa ba'i ltung ba la sogs pa byung nas phyir ma gsos pas so / /
zab pas 'jigs pa'i ma smin pa ni bzhi pa'i de bzhin nyid ma thob pa'o / /
gsang ba ni dkyil 'khor dang dam tshig gi phyag rgya gcig tsam dang /
brda dang gsang ba'i dam tshig dang /
tshogs kyi 'khor lo la sogs pa 'dus pa gcig pa dang zung du 'jug pa'i ye shes bstan par mi bya ste bstan na gsang sngags nyams par 'gyur ba dang /
mkha' 'gro ma rnams kyis 'tshe ba dang /
rgyud pa'i gzhung lugs kyi byin gyi rlabs nyams par 'gyur ba dang /
zab mo la skur pa btab pas bskal pa stong du chos kyi sgra mi grag cing sdug bsngal bar 'gyur ba'i nyes pa ni phal cher slob dpon la 'byung ba ste 'dod pas kun nas bslang ba'i nyes pa ni thams cad du spang bar bya'o / /
bdag gi phung po brnyas mi bya / /
zhes pa la bdag tu bcas pa'o / /
phung po ni gzugs la sogs pa'o / /
de nyid rang bzhin gnas pa dang byin gyis brlabs pa'i mthus rnam par snang mdzad la sogs pa ste nang gi sbyin sreg gis mchod par bya zhing bde bas bde ba bsgrub par bya'o / /
brnyas pa ni 'gegs pa dang /
g.yang sar mchod pa dang /
dman pa'i brtul zhugs dang /
gnas min gyi bzod pa dang /
yan lag dang nying lag gcod pa dang /
smyung bar gnas pa dang /
dka' thub dang dka' spyad la sogs pa ste rgyu sdug bsngal las 'bras bu bde ba chen por mi 'gyur ba'i phyir spangs te mi bya'o / /
grong pa'i chos ni sun mi 'don / /
zhes pa ni so so'i skye bo grub pa'i mthas blo ma bcos pa rnams drang don 'dod pa las / /
nges don ston pa dang /
don ma go ba la spyod pa ston pa dang /
sems 'jungs pa la khyad par gyi longs spyod ston pa dang /
dge ba byas pas 'gyod pa skyes pa dang /
chos 'dod pa la 'jig rten pa'i bstan bcos la sbyar ba dang /
co 'dri ba dang /
khas langs byas pa'i nyes pa ni byang chub sems dpa' la ltung bar 'gyur te sems sun phyung bas na phyis mi 'jug cing zhugs pa la skur pa 'debs pa dang /
gzhan 'jug tu mi ster na mi bya'o / /
gdug la rtag tu byams pa gtang / /
zhes pa ni bla ma dang dkon mchog la sdang ba ni gdug pa can no / /
de dag la lus dang ngag dang mthu dang longs spyod kyis phan 'dogs par byed pa ni byams pa ste bla ma dang dkon mchog kho na smad par zad do / /
bla ma dang dkon mchog smad pa ni 'khor ba'i sdug bsngal ma lus pa thams cad skyed pas na thar pa'i gegs su gsungs so / /
bla ma dang dkon mchog mchod pa las sangs rgyas yon tan ma lus pa thams cad 'byung ste /
de yang /
bla ma mchog la bsnyen bkur bas / /
mchog gsum yon tan rig par 'gyur / /
bdud rtsis yid ngoms 'khor las brgal / /
'bras bu nges par legs pa 'thob / /
de phyir dam pa'i zhal las ni / /
gsungs pa'i bya ba sdig kyang bya / /
dam pa'i zhal las ma gsungs pa'i / /
dge ba'ang mkhas pas spang bar bya / /
zhes gsungs pa'i phyir ro / /
chos la tshad gzhal bar mi bya zhes pa ni /
chos ni rnam pa gnyis te /
lung dang rtogs pa'i chos so / /
lung ni rig pa bzhi ste sgra dang /
bzo dang /
sman dang /
bstan bcos dang /
rig pa'o / /
rtogs pa ni don rtogs pa ste de yang don spyi'i rnam par rig pa dang /
don rang gi mtshan nyid rig pa'o / /
de ni ming dang tshig dang yi ge dang /
brda dang brjod pa thams cad dang bral ba'i ye shes te /
de yang yin min rtsod pa dang /
yod med du rtogs pa ni ltung ba'o / /
gzhan yang lung dang gzhan rigs pas blo brid pa'i stobs kyis the tshom za ba ni ltung ba'o / /
don de nyag gcig sgrub par byed pa la sgro 'dogs phyogs sna tshogs nas gcod cing don dang thabs sna tshogs kyis phrad par byed pa'i phyir chos thams cad la tshad gzhal bar mi bya ste /
thos shing bsams la bsgom par yang bya'o / /
sems can dad pa can gyis bslu / /
zhes pa ni kha gsag dang /
gzhogs slong dang /
thob kyis 'jal ba dang /
rnyed pas rnyed pa tshol ba dang /
srang la sogs pa la g.yo byed pa ni zang zing gis slu ba'o / /
gong mar ston pa ni rig byed 'chang ba dang /
'jig rten pa'i bstan bcos 'chad pa dang /
bdud rgyud ston pa dang /
sgyu ma ston pa dang /
'khrul 'khor gyi sbyor bas sems can slu ba'o / /
gnas ngan gyi sbyor bas slu ba ni rten ngan pa la skyabs su 'gror 'jug pa dang /
dman pa'i dka' thub srung du 'jug pa dang /
bdag sgom pa la sogs pa la sbyor ba dang /
yongs su gcod pa'i blo la slob pa ni don slu ba ste de bas na de dag mi bya'o / /
gal te sngar bshad pa dang khyad par med do zhe na ma yin te /
sngar ni 'dod pas kun nas slong bar byed la /
'dir ni yod de gcig ni sun 'byin pa yin la 'dir ni slu ba'o / /
rtag tu dam tshig bsten par bya / /
zhes pa la rtag tu ni dogs pa med pa'i bar du'o / /
dam tshig ni rgyud 'dir bshad pa dang /
rgyud gzhan du bshad par 'gyur ba'i rtsa ba dang yan lag la sogs pa'o / /
ma bsten pa ni gnyis te mkhas pa dang blun pa'o / /
de dag gi ji ltar bsten par bya zhe na /
mkhas pas sdig pa byas pa ni / /
dka' spong bslus te shin tu lci / /
mi mkhas sdig pa byas pa yang / /
rang bzhin blun po nyid kyis so / /
zhes gsungs pa'i phyir mkhas pa rnams kyis dam tshig khyad du gsad par mi bya bsten par bya'o / /
blun po rnams spang ba'i phyir bag med par bya'o zhe na ma yin te /
mkhas pas sdig byas pa ni 'phral zhing sbyang / /
mi mkhas sdig pa byas pa thur du 'gro / /
lcags kyi gong bu chung yang gting du 'gro / /
de nyid snod du byas na che yang kha na 'phyo / /
zhes gsungs pa'i phyir blun pa dag gis kyang dam tshig la bsten par bya'o / /
bud med shes rab rang bzhin la /
smod pa'i nges pa de bzhin no / /
zhes pa la bud med ni shes rab kyi pha rol tu phyin ma ste /
rdo rje mkha' 'gro ma thams cad kyi sprul pa'i gzugs so / /
de nyid sangs rgyas bcom ldan 'das kyis kyang rnal 'byor pa la bde ba chen po'i ye shes kyi byed pa por gsungs pa ste /
de'i rang bzhin la yang ring ba dang nye ba'o / /
nye ba ni rje btsun ma dang rigs byed ma dang phyag rgya ma'o / /
de'i shan 'dra ba ni bud med thams cad la sbyar bar bya ste /
sems mngon par 'khrugs pa la sogs pas smod pa'i nyes pa ni ltung ba la sogs pa 'byung bas na spang bar bya'o / /
bla ma'i bka' gnang ba dang /
sems can gyi don du 'gyur ba dang /
byang chub kyi rgyur 'gyur ba dang /
nyon mongs pa'i gnyen por 'gyur ba ni dngos po bzhi la spang ngo / /
de las bzlog pa ni spang yang dngos po ni lci'o / /
lci yang gi khyad par gyis nyes pa'i bye brag kyang shes par bya'o / /
da ni rtog pa bsal bar bya ba'i phyir / /
rnal 'byor slong mos rgyu mi bya / /
rnal 'byor spang bar mi bya ste /
rtag par rgyun du gsang sngags bzlas / /
rtag tu dam tshig la sogs bsten / /
zhes bya ba smos te /
slong mo ni 'dod pa dang bcas pa'i yid kyis grong du 'jug pa'o / /
des rnal 'byor du mi 'gyur zhing rang rgyud kyi dri ma dang bcas pas na rgyu bar mi bya'o / /
ji ltar bya zhe na /
rnal 'byor ni snyoms par 'jug pa ste zung du 'jug pa'i nyams spang bar mi bya'o / /
gal te rol cing grong du 'jug pa'i bya ba dang 'gal lo zhe na ma yin te /
'di ni nus pa ma skyes pa'i dus dang po yin la /
goms pa'i dus ni nus pa cung zad skyes pa na zhes gsungs te /
chos thams cad la rol cing grong du zhugs na zhen pa'i rang rgyud kyi dri mas mi gos te 'dam gyi pad+mo bzhin no / /
rtag pa ni rgyun du ste /
kun ni phyi nang ngo / /
phyi ni sngags kyi mtshan ma'i rnal 'byor du bzlas pa dang /
nang gi rdo rje'i bzlas pa dang /
phra mo'i dang /
thig le'i rnal 'byor bya ba'o / /
gsang sngags ni kun gyi spyod yul ma yin pa dang /
yon tan gyi skye gnas su bsten pa'o / /
bzlas pa ni gsal ba'o / /
rtag tu ni yul dang dus dang gnas skabs la rag ma lus par dam tshig bsten pa'o / /
la sogs ni spyod lam rgyun gyi rnal 'byor te /
dbang po'i khyad par gyis bdag gzhan mnyam pa dang /
tha mi dad pa dang ro gcig bsten par bya'o / /
gal te dgag par mi nus pa'i nyes pa byung na bshags par bya ste /
gal te bag med byung gyur pas / /
bla ma'i dam tshig la gnod na / /
des ni dkyil 'khor bris byas la / /
bde gshegs rnams la nyes pa bshags / /
zhes smos te /
gal te zhes pa ni nyes pa byung na gal te 'byung dka' ba'o / /
bag med byung gyur na zhes pa ni dgag par mi nus pa'i ltung ba la sogs pa'o / /
de ci zhe na /
bla ma ni dngos grub thams cad kyi rtsa ba ste dang por gsungs pa'o / /
dam tshig ni bde bar gshegs pa'i bka' la sogs pa ste de la gnod pa ni ltung ba byung ba na rnal 'byor pa des bla ma'am rdo rje spun nam rang nyid kyi nus pas dkyil 'khor bri bar byas la ci 'byor pa'i yo byad kyi tshogs kyi 'khor lo bskor te /
bla ma dang bde bar gshegs pa la sogs pa rnams la nyes pa mngon du phyung ste bshags par bya'o / /
de bas na dus thams cad kyi bya ba bstan pa ni /
rdo rje can gyis mi rtag par / /
dad par bla ma'i dam tshig bsrung / /
zhes smos te /
rdo rje can ni dam tshig dang ldan pa'i rnal 'byor pa'o / /
mi rtag pa ni 'khor ba'i char 'gyur ba thams cad la brtag par mi bya'o / /
dad pa ni yid ches pa ste kun gyi gzhir gyur pas so / /
de dang ldan pas bla ma dam tshig la gces spras su bya zhing bsrung ba'o / /
des dngos grub tu ji ltar 'gyur zhe na /
nyes pa ma lus pa rnams sems kyis ni / /
bsam gtan la sogs bzlas pa mchog gzhol bas / /
byas la rtag tu bla mar bya / /
zhes smos te /
nyes pa ni mi mthun pa'i phyogs ma lus pa'o / /
rnam spangs sems ni sdom pa rang gi ngo bo dang /
mi mthun pa'i phyogs dang ngo bo nyes pa phyir bcos pa'o / /
de rnams la brtan pa'i yid kyis bsam gtan rnal 'byor bzhi dang /
la sogs ni phra mo'i thig le'i spro bsdu'o / /
bzlas pa ni gong du bshad zin to / /
mchog ni rdzogs pa'i rim pa la 'og nas 'byung ba la gzhol bar byas la rtag tu bla mar bya'o / /
mchod par bya'o / /
ri mor bya'o / /
rnal 'byor du bya'o / /
bla ma gang gis ji lta bu'i slob ma gzung zhe na /
brtan zhing dul ba snying rje gcig tu sems / /
dad dang lhag pa'i bsam pas bzod pa 'dzin / /
zhes smos te brtan pa ni rtogs pa la sems brtan pa'o / /
dul ba ni lus ngag yid gsum mo / /
snying rje ni sems can thams cad sdug bsngal dang bral bar 'dod pa'o / /
gcig tu sems pa ni rtse gcig pa'o / /
dad pas bzod pa 'dzin pa ni gnod pa byed pa la ji mi snyam pa dang sdug bsngal dang du len pa'i bzod pa'o / /
lhag pa'i bsam pas bzod pa 'dzin pa ni chos nyid skye ba med pa la bzod pa'o / /
de lta bu'i bla mas slob ma la ni gus pa dang ldan pa'o / /
dang bas gshin rje gshed la gus pa la / /
brtul zhugs ldan pas de nyid yongs sbyin bya / /
zhes gsungs te slob ma la yang gang gi yon tan gyi steng du dngos grub kyi gnas gnyis la gus pa ste /
de la brtul zhugs dang ldan pa'i bla ma ni gong gi gsung dang ldan pas sgro 'dogs gcod pa dang /
phyir mi ldog pa dang /
nyams su myong ba dang /
the tshom za ba dang /
'gyur ba dang /
spyi'i rnam pa gsum ldog par 'gyur te /
de lta bu'i gzhung lugs dang ldan pa yongs su sbyin par bya'o / /
da ni chos thams cad kyi de kho na nyid bde ba chen po'i ngo bo'i byang chub kyi sems rdzogs pa'i rim pa bshad par bya ste /
de nas bcom ldan 'das de bzhin gshegs pa thams cad kyis mchog tu dga' ba'i ngo bo rdo rje 'chang gi gsung nges par thos nas cang mi smra bar gyur to zhes pa smos te /
thams cad ni gti mug rdo rje la sogs pa'o / /
kyis zhes pa ni thugs lhan cig skyes pa'i ngo bor gcig par gyur pa'o / /
de gang zhe na mchog tu dga' ba chen po'i ngo bo'o / /
gzung ba dang 'dzin pas stong pa mtha' las grol ba gnyis su med pa rang nyid gsal ba sems kyi yul ma yin pa dang /
'khor ba las ring du 'gyur ba'o / /
rdo rje 'chang ni rang bzhin gyi lus so / /
gsung ni e baM ma ya'o / /
nges par thos pa ni mi bslu bar ro / /
tshig gam tha snyad kyi lam las 'das pa'i ye shes thob pa ni cang mi smra bar 'gyur ba'o / /
de lta mod kyis kyang dag pa 'jig rten pa mngon du mdzad nas snying rje chen po'i stobs kyis don lkog tu gyur pa'i sems can rnams gzhug par bya ba'i don du 'og nas 'byung ba 'di lta bu ched du brjod pa ched du mdzad do / /
brtul zhugs mthar thug thod pa chen po ltar / /
'khrul 'khor mthar thug gshin rje gshed kyi rgyud / /
rgyud kyi mthar thug pa ni 'dus pa che / /
byung bar ma gyur 'byung bar mi 'gyur ro / /
zhes bya ba smos te /
thod pa chen po ni gsum ste /
tshogs kyi 'khor lo rnal 'byor gyi snod du longs spyod pa'i phyir dang /
kak+ko lar bol+la bsrubs pas rig pa'i ye shes chen po rnyed cing brtan par byed pa'i phyir dang /
skye ba med pa'i pad+mo las sna tshogs pa'i chos 'byung ba thams cad gsang ba chen por spyod pa'i phyir bsod nams dang ye shes dang 'bras bu mthar thug tu shes par byas la /
gsang ba dang rig pa dang mgon po'i brtul zhugs su spyad par bya'o / /
'khrul 'khor ni gnyis te /
sngags 'khrul zhing zhi ba la sogs pa'i dngos grub 'khor lor 'byung ba ni dbang po dman pa'i 'o / /
'khrul pa'i bag chags ma rig pa'i rtsa ba thams cad rnam par dag pa'i 'khor lor sbyor ba ni rgyud 'di nyid do / /
rgyud ni rgyun te rgyu dang thabs dang 'bras bu bshad zin to / /
'dus pa ni de bzhin gshegs pa thams cad kyi sku gsung thugs kyi gsang ba 'dus pas ched du brjod pa mdzad cing sems can thams cad kyi lam gyi gsang ba ston par mdzad cing yi ge gsum 'ba' zhig don gyi gtso bor gsungs pa ni mthar thug go / /
byung bar ma gyur pa ni 'das pa la'o / /
'byung bar mi 'gyur ba ni ma 'ongs pa la'o / /
de yang rgyud de'i khyad par ji lta bu dang ldan zhe na /
e ma'o zhi ba chen po'i chos / /
e ma'o khro bo 'jigs mdzad pa / /
e ma'o mya ngan 'das pa'i chos / /
e ma'o 'khor ba zhi ba nyid / /
e ma'o 'di ni rab tu mtshar / /
nyes pa gang de yon tan 'gyur / /
zhes smos te /
'dis ni rang don dang /
gzhan don dang /
gnyis ka dang /
khyad par dang /
yon tan dang /
ngo bo bstan to / /
e ma'o ni ngo mtshar ba ste ci zhig la zhe na /
zhi ba stong pa chen po'i ngo bo dang /
chen po bde ba chen po 'od gsal ba bdag nyid gcig par gyur pas chos te rnam par rtog pa'i zug rngu dang bral bas so / /
e ma'o ni sngar dang mtshungs so / /
ci zhig la zhe na /
rnam par dag pa de nyid chu zla'i gzugs brnyan lta bu khro zhing 'jigs par mdzad pa la sogs pas gdug pa can 'dul zhing de nyid la dgod pas so / /
e ma'o ni sngar dang mtshungs so / /
ci zhig la zhe na /
mya ngan las 'das pa'i mchog ni mi gnas pa ste rang don la mi gnas pa ni 'khor ba de bzhin nyid du 'gyur bas lhun gyis grub pa ste rang don no / /
gzhan don la mi gnas pa ni thun mong ma yin pa'i snying rje dang ldan pas mya ngan las 'das pa la mi gnas te /
dam pa ni shing rta'i 'khor lo'i rgyun bzhin du 'byung ba'o zhe na / /
gzhan don ni de gnyis brtag pa med pa ni bde ba chen po'o / /
e ma'o ni sngar dang mtshungs so / /
ci zhig la zhe na /
'khor ba nyid zhi ba yin pa dang /
zhi ba nyid 'khor bar 'gyur bas na rnam par rtog pa dang bral ba'i gzhan don 'byung bas so / /
e ma'o ni sngar dang mtshungs so / /
ci zhig la zhe na /
'og gi yon tan dang ldan pas 'dir ni rab tu mtshungs par ro / /
nyes pa ni sgo gsum du 'byung ba'i mi dge ba bcu dang /
de'i skyed par byed pa nyon mongs pa'i sa bon dang bcas pa'o / /
yon tan 'gyur zhes pa ni bde ba chen po byang chub kyi sems su gyur pa'o / /
de zhes pa ni dus mtshon pa ste /
lus ngag yid gsum gyi sbyor bas phyag rgya chen po mthong ba'o / /
thabs kyang der 'gyur bas na yon tan no / /
da ni de lta bu'i ngo mtshar ba'i ye shes de rgyas par bshad pa'i phyir /
dngos po ma yin bsgom bya med / /
khams ma yin zhing rnam shes min / /
nam mkha'i dkyil dang mtshungs pa nyid / /
nam mkha' lta bur bdag med par / /
chos 'di bde ba chen po'o / /
sa yang ma yin chu min te / /
me min rlung min nam mkha' min / /
zhes smos te /
dngos po 'di yang dag tu yod dam zhe na /
gcig dang du ma la sogs pa'i sbyor bas gnod de med do zhe na brtags pa zhig pa'i nyams su myong ba la gegs byed med do / /
gnyi ga la'o zhe na /
phan tshun spangs te gnas pas so / /
gnyis med do zhe na rgyu log pas so / /
bsgom bya med pas mtha' bzhi las grol bar mi 'dzin pa'o / /
gal te 'gro ba la snang tshad 'di ji ltar gnas she na yul la brten nas rnam par shes pa skye bar 'gyur gyi /
yul sngar bzhin mi dmigs pas rnam par shes pa zhi ba nyid do / /
de bas na /
gzugs zhes bya ba stong pa ste / /
dbus na rnam shes ji ltar mchis / /
zhes dri ba po la /
gzugs med mthong ba po yang med / /
sgra med nyan pa po yang med / /
ces pa nas /
chos med bsam par bya ba med / /
ces gsungs pa'i phyir na /
khams gsum pa dang kun gzhi rnam par shes pa la sogs pa ni rnam par rtog pa ste de nyid rlung ngo / /
de bde ba chen po la zhugs pas dper na nam mkha'i khams dang mtshungs pa nyid do / /
nam mkha' lta bu de la brtags pas sgyu ma tsam gyis kyang stong la /
bdag la sogs te lta smos kyang ci dgos te med pa'o / /
de ltar zug rngu med pa'i chos 'di ni bde ba chen po ste rang byung ba'o / /
de la 'byung ba lnga brtags pa'i skyon gyis kyang ma gos pa'i phyir sa yang ma yin zhes bya ba la sogs pa'o / /
de ltar sgro 'dogs bcad nas zung du 'jug pa dngos bstan pa'i phyir /
rdo rje sems dpa'i sbyor ba yis / /
bskyed pa la ni rab gnas na / /
dngos po thams cad dngos med bshad / /
rnal 'byor sbyor ba dang 'brel phyir / /
chad pa ma yin rtag pa min / /
yan lag med cing zhal mdog med / /
thog ma bar dang mtha' yas pas / /
dngos po thams cad med par 'gyur / /
mchog tu dga' ba'i mtshan nyid do / /
zhes smos te /
rdo rje sems dpa'i sbyor ba ni lhan cig skyes pa bskyed pa la rab tu gnas pa ni snod bcud kyis rnam par dag pa ste /
de bas phyi'i dngos po thams cad rten dang brten pa po med la de nyid ma skyes pa'i ngo bor dngos po med par bshad pas dngos po gtan med pa rdo rje 'dzin pa la ma grags te /
ye shes kyi yul dang ldan pa'i phyir ro / /
de bas na rnal 'byor ni rim pa gnyis te /
sbyor ba ni zung du 'jug pa'o / /
dang 'brel ni blo dang dngos po ro gcig ste sems kyi skal bar 'brel pa'i phyir rtag pa dang chad pa min no / /
de nyid shes pa'i yul ma yin pas yan lag la sogs pa med do / /
rgyun mi 'chad pas thog ma la sogs pa spangs so / /
skur 'debs dang bral bas dngos po thams cad med par 'gyur ba'o / /
sgro btags dang bral bas mchog tu dga' ba'i mtshan nyid do / /
da ni rdzogs pa'i rim pa mjug bsdu ba'i phyir de bzhin gshegs pa rnams kyi ched du brjod pa gsungs nas / /
yang lha mo rnams kyi ched du brjod pa bstan pa'i phyir /
de nas bcom ldan 'das la tsartsi ka chen mo la sogs pas ched du brjod pa 'di lta bu ched du brjod do / /
bsod nams sdig pa dag dang ma 'brel bas / /
mchog tu dga' ba dri med dag pa yin / /
mgon po de bzhin nyid kyi gter gcig pu / /
kun kyang snying rje'i sems kyis mgon 'di yod / /
ces gsungs te /
don dam pa byang chub kyi sems kyi lus la yang dag pa'i 'brel pa ni med do / /
de ci'i phyir zhe na /
dngos kyi 'brel ba ni kun rdzob tsam du zad kyi don dam par ni ma yin no / /
de yang kun rdzob skye bar byed pa yin pa la don dam pa skyed byed yin na rgyu mi rtag pa dang /
du ma dang /
bcos ma dang /
spang bya yin pa bzhin 'bras bu yang mi rtag pa dang /
du ma dang /
bcos ma dang /
spang byar 'gyur ro / /
gal te dus mtshungs na rgyu nyid yin na 'bras bu yin la /
'bras bu ma yin na rgyu ma yin no / /
gal te 'bras bu sngon du song na rgyu 'bras 'tshol bar 'gyur bas rgyu med pa'i 'bras bu'am rgyu la dgos pa med par 'gyur ro / /
dper na nam mkha' skye ba med pa ltar chos thams cad kyi rang bzhin gcig nyid la bsod nams dang bsod nams kyi 'bras bu phan pa med de /
'phel ba dang bde ba mi dmigs so / /
sdig pa dang sdig pa'i 'bras bu gnod pa med de /
'grib pa dang sdug bsngal ba mi dmigs so / /
ji ltar gnas na mchog tu dga' ba'i rang bzhin brtags pa'i dri mas ma gos dag pa'o / /
gal te 'brel pa med pa'i phyir 'gro ba'i don mi 'byung ngo zhe na /
mgon po de bzhin nyid kyi gter gcig pu ni chos kyi sku'o / /
kun ni 'gro ba'o / /
yang ni chos kyi sku spros pa mi mnga' ba las snying rje chen po'i sems dang smon lam gyi rgyun gyis gzugs sku gnyis la sogs pa 'di yod do / /
da ni lhan cig skyes pa rang gi ngo bo bstan pa'i phyir /
chos rnams ngo bo bde ba chen po'i dngos / /
mchog tu dga' ba 'di yi ngo bo ni / /
de la gzugs rnams med cing sdig pa med / /
skye dang 'gag pa dag ni yod ma yin / /
zhes smos te /
chos rnams ni phung po la sogs pa'o / /
ngo bo ni rang gi ngo bo'o / /
bde ba chen po dngos ni chos rnams thams cad rang gi ngo bor grol ba ste gang gis ma brtags pa ye shes kyi rang bzhin ni 'di zhes brjod pa tsam dang yang bral ba'o / /
mchog tu dga' ba 'di yi ngo bo ni / /
zhes pa ni lhan cig skyes pa rgyun gyi rnal 'byor du 'gyur ba'o / /
de la gzugs med pa ni dgra la sogs pa spangs te /
dbang po rang snang du gyur pa'o / /
bsod nams med cing sdig pa med pa ni mnyam gzhag ni spyod pa chen po ste /
e ma'o gsad pa yang dag gsad / /
ces pa dang 'brel pa'o / /
des 'ching bar mi 'gyur ba ci'i phyir zhe na /
rgyu las skye ba dang /
rkyen gyis 'gag pa med pas na shigs pa med pa'i ye shes thob pa'o / /
gal te sngar bshad zin pas lhag pa la dgos pa med do zhe na ma yin te /
sngar ni rang bzhin bstan pa yin la /
'dir ni rnal 'byor pa 'ba' zhig gis nyams su myong ba bshad pa'o / /
de bzhin gshegs pa thams cad kyi sku gsung thugs gshin rje gshed nag po'i rgyud ni bshad zin to / /
byang chub kyi sems ni kun rdzob dang don dam mo / /
rim par phye ba ni bskyed rdzogs gnyis so / /
bcu bdun pa ni bcu drug pas gzhag pa'o / /
nag po zhabs kyis bshad pa'i le'u bcu bdun pa rgya cher gsal bar byas pa'o // //
de nas gleng bslang ba bshad par bya ste /
gtam rgyud ni sngon byung ba'i dus so / /
mngon par byang chub pa'i dus ni thun mong gi ye shes lnga dang /
thun mong ma yin pa thugs su chud pa'i dus 'og min gyi gnas so / /
thub pa chen po ni rdo rje 'dzin pa'i bde ba chen po brnyes pa'o / /
la ni gzhi'o / /
bar du gcod pa'i phyir ni bdud rnams kyis so / /
shin tu 'jigs su rung ba'i 'jigs pa chen po ston pa ni zhon pa 'jigs su rung ba dang /
gzugs 'jigs su rung ba dang /
sgra skad 'jigs su rung ba dang /
mtshon cha 'jigs su rung ba ston pa'o / /
bdud kyi tshogs ni phung po la sogs pa bzhi'o / /
dpung ni rta dang shing rta dang glang po che dang rkang thang gi tshogs so / /
chen po ni rta gshog pa can dang /
glang po che dang ral gri dang ldan pa dang /
shing rta'i 'khor lo gcan gzan gdug pa can gyis 'dren pa dang /
rkang thang gi tshogs mgo brnyan du gnas so / /
lhags pa ni bcom ldan 'das kyi khor yug tu'o / /
bdud chen po las mchog tu rgyal ba'i ting nge 'dzin ni srung ba'i 'khor lo dang zla ba rdo rje'i sbyor ba la sogs pa'o / /
snyoms par zhugs pa ni mkha' gsang byin gyis brlab pa'o / /
bcom ldan 'das nyid kyi sku gsung thugs rdo rje ni byang chub kyi sems bde ba chen po'o / /
gshin rje gshed kyi khro bo nges par phyung ba ni rtsa ba'i dkyil 'khor sngar bskyed cing byin gyis brlabs pa ltar ston no / /
kyang zhes bya ba ni sdud pa po la bsgo ba byas pa'i phyir bsdu ba'i kyang ngo / /
thub pa chen po'i bka' bzhin byed pa ni sangs rgyas thams cad kyi phrin las par 'gyur ro / /
phyag na rdo rje ni gcod pa'o / /
'di lta bu mngon du gyur pa'i 'khor lo'o / /
khro bo'i gzugs su bsgyur ba ni ma 'ongs pa'o / /
rnal 'byor bzhis rgyud sbyangs pa la dgod pa'i phyir dang /
pha rol tu phyin pa ni gsang sngags la grags pa'i gshin rje gshed 'ching bar mi nus pa'i phyir ro / /
bdud ni bshad zin to / /
klu ni mtha' yas la sogs pa gdug pa can no / /
gnod sbyin ni nor bdag la sogs pa'o / /
lha ma yin ni thags zangs ris la sogs pa'o / /
lha ni tshangs pa la sogs pa'o / /
de dag gi khongs su dri za dang /
nam mkha' lding dang /
mi'am ci dang /
lto 'phye chen po rnams bsdus te chings shig choms shig rtogs shig ces bskul te gshin rje thams cad kyi gshed la dgod pa'i don to / /
de ltar rgyud phun sum tshogs pa'i bdag nyid gsungs pa /
rgyud bsdus pa'i phyir byang chub sems dpa' phyag na rdo rje de ji ltar mdzad pa'i tshul bshad par bya ste /
de'i dus na ji ltar bdag gis bcom ldan 'das kyis gsungs pa thos pa ni /
e baM nas bzung ste rab tu phye ba bcu bdun pa'i bar du'o / /
skad cig la bzung zhing bzung ba ni sru ta ste sngar bshad la /
tshig dang don gyi khyad par shes par bya'o / /
gsungs pa ni yab yum e baM dus te /
gang na bde gshegs bzhugs pa dang / /
'chag pa dang ni bzhengs pa dang / /
seng ge lta bur gzims brtags pa'i / /
gnas de la ni phyag 'tshal bstod / /
ces gsungs pas so / /
legs par yid la rab tu byas pas ni yi ge'i tshogs dang /
tshig gi tshogs dang /
ming gi tshogs dang /
don gyi tshogs lhag pa dang chad pa med par byas pa'o / /
gsang ba ni rgyud bzhi ste /
chen po ni yi ge gsum gyi bdag nyid do / /
de'i bdag por bskos pa ni phyag na rdo rje'o / /
la ni thun mong ma yin pa'i cho ga'o / /
nA da ku be ra ni gnod sbyin no / /
de'i yab ni rdo rje rigs kyi gtso bo'o / /
gshin rje gshed kyi sras su gyur pa'i phyag na rdo rjes de skad ces gsungs so / /
u rgyan gyi yul ni gtum drag la sogs pa rang byung gi dur khrod brgyad do / /
de na bzhugs pa'i rdo rje mkha' 'gro ma rnams te de'i zhal nas yang dag par byung ba ni mchog dang thun mong gi dngos grub thams cad skyed par byed do / /
rgyud kyi rgyal po 'bum phrag bdun pa las byung ba'i dpal gshin rje gshed nag po'i rgyud byang chub sems kyi rtogs pa dpal nag po zhabs kyis rgya cher bshad pa'o // //
sangs rgyas rnams kyi sku gsung thugs kyi snying po'i rgyud /
rim pa gnyis kyi rab byed gsang ba 'dus sogs dang /
'khrul 'khor 'khor lo sgrub thabs phran tshogs la sogs pa / /
dam pa'i zhabs pad la btud 'grel pa 'di byas pas / /
snyan ngag tshig gi sbyor la mkhas par ma gyur cing / /
don rgyas pa la nga rgyal can rnams sdang 'gyur zhing / /
skye bo phal cher bdag gi bzod pa sdud mi mdzad / /
bla ma dang bcas dkyil 'khor rnams la bzod pa mdzod / /
lhag pa byang chub sems kyi rang bzhin gsang ba dang / /
kun rdzob dag pa rang bzhin de kho na nyid dang / /
bdag sogs 'gro ba rnams kyis mchog dga' thob gyur te / /
khams gsum pa rnams bde ba chen po thob par shog /
de bzhin gshegs pa thams cad kyi sku gsung thugs gshin rje gshed nag po'i rgyud kyi rgya cher 'grel pa mngon par mthong ba lam gyi sgron ma zhes bya ba /
rgya gar gyi mkhan po chen po kr-iSh+Na pa chen pos mdzad pa rdzogs so // //
rnal 'byor pa bsod snyoms pa pradz+nyA shrI dz+nyA na kI rtis rang 'gyur du mdzad pa'o / /
[ ]
