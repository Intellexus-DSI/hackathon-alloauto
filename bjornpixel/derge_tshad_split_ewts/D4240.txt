@## / /
rgya gar skad du /
bAd n+ya ya TI ka /
bod skad du / /
rtsod pa'i rigs pa'i 'grel pa /
gsung gi mnga' bdag la phyag 'tshal lo / /
don dam pa gsung ba la phyag 'tshal lo / /
gang dag rigs pa'i rtsod pa snyan par rab grub pa'i / /
bzod dang snying brtse sbyin dang dul ba rab ldan pa'i / /
rigs pa mkhyen pa'i mchog gyur de la phyag 'tshal nas / /
rtsod pa'i rigs pa gzhung bzhin du ni bshad par bya / /
rtsod pa dag la rgyu can gyis / /
zhes bya ba la sogs pa'i ngag dang po 'dis ni rab tu byed pa 'di'i 'brel ba dang /
brjod par bya ba'i dgos pa dang /
brjod par bya ba dang /
dgos pa'i dgos pa bstan pa yin no / /
gzhan du na dgos pa la sogs pa'i rab tu byed pa la rtog pa sngon du gtong ba rnams kyi yan lag tu byed pa ma yin pa de lta na 'dir rab tu bshad pas ci zhig bya /
de srid du rtog par mi 'gyur ba de lta na rab tu byed pa 'di'i dgos pa ni ci zhig bya /
'brel pa zhes bya ba ci zhig yin /
ji srid du ma brjod pa de srid du rab tu byed pa la /
dga' ba skye bar mi 'gyur na slar yang thos pa dang bsam pa la sogs pa la 'jug par byed par 'gyur ba'i yan lag ci zhig yin /
de'i phyir rtog pa sngon du gtong ba'i nyan pa'i skye bo rnams rab tu spro ba skye ba'i don du rab tu byed pa'i 'brel ba la sogs pa'i tshig gdon mi za bar rab tu brjod par bya'o zhe na /
de 'dir dgag pa'i don gyi phyir 'dir brjod par bya ba dang /
dgos pa ni dngos su bstan pa yin no / /
de lta na 'di de zhes bya ba'i sgra de ma thag tu bstan pas sgyu can gyis rgol ba bden pa ma yin par rnam par gzhog pas tshar gcod pa dag dpyad par byas pa yin no / /
de dag gi phyi ma yang bsal ba yin no / /
de'i phyir de'i sgras ni brjod par bya ba bstan to / /
'o na 'dir rab tu byed pas kyang brjod par bya ba'i thabs su bstan pa yin na /
gang dag rigs pas rtsod par smra ba de ji ltar mi bden pa'i rnam par gzhag pa'i dngos po spangs pa nyid nyi tshe brjod par bya ba bstan zhe na /
gal te yang de ni de lta na yang gang gi phyir sgyu can /
gzhan dag gis rigs par smra ba dag pham par byed pa de'i phyir bstan bcos byed pa yid mi bde ba phul du byung bas rigs pas rtsod par smra ba dag pham par ma bzod nas de bsal ba zhig brjod par bya ba nyid du bstan to / /
de ltar na gal te spyi don gzhan sgrub pa'i yan lag ma yin pa dang /
skyon mi brjod pa thog mar ston zhe na /
rigs pas tshar gcod par byed pa'i rang gi ngo bo shes pas rigs pas tshar gcod pa'i gnas bde bar shes par nus pa'i phyir rigs pas tshar gcod pa'i gnas thog mar ston to / /
sun dbyung ba'i don du zhes bya ba 'dis dgos pa bstan to / /
gang gi phyir bden pa ma yin pa'i rnam par gzhag pas sgyu can gyis tshar gcod par byed pa sun dbyung ba tsam du brjod do / /
'on te 'dir yang sun dbyung ba 'ba' zhig ni don med de sun dbyung ba nyid 'bras bur 'dod pa yin na /
'on kyang de lta na dngos po'i khyad par shes pa nyid kyang 'bras bu yin no zhe na gang rigs pas tshar gcad pa'i gnas su yongs su shes pa'i mtshan nyid ni gang gi tshe yang de dag de ltar sgyu can sun dbyung ba nyid 'dir dgos pa nyid du mngon par 'dod pa de lta na yang /
gang gi sgyu can gyis rigs par smra ba rnams la yang rigs pa ma yin pas tshar gcod pa na /
dngos po'i khyad par yongs su shes pa yang 'bras bu'i zhar la 'ongs pa yin no zhes de yang 'dir 'bras bu nyid du khong du chud par bya'o / /
sgyu can bden par rnam par 'jog pa nye bar bkod pa yin na ni gnod pa med do / /
de'i phyir sun dbyung bar byed par bstan pa ni 'bras bu yin par mngon par 'dod do / /
'dir brtsams so zhes bya ba 'dis ni 'brel ba bstan pa yin no / /
de ltar na sgyu can la sogs pa sun dbyung bar bya ba'i don gyi phyir rab tu byed pa 'di rtsom pa'i don yin no / /
rab tu byed pa ni sgyu can la sogs pa bsal ba'i thabs su bstan pa yin no / /
de lta na yang bden pa ma yin pas tshar gcod pa ni dgos pa yin no / /
rab tu byed pa ni thabs yin la /
rab tu byed pa dang dgos pa ni thabs dang thabs las byung ba'i mtshan nyid kyi 'brel ba dang sgrub par byed pa dang bsgrub par bya ba'i mtshan nyid kyi 'brel ba 'di ni de ltar rgyu dang 'bras bu'i mtshan nyid yin no / /
de lta na rab tu byed pa ni sgrub par byed pa yin la bsgrub par bya ba ni 'bras bu yin te /
rgyu ni rab tu byed pa yin la 'bras bu 'dod pa yin no / /
de'i phyir na yang bden pa ma yin pa la sogs pa sun dbyung ba'i don gyi phyir rab tu byed pa 'di brtsams so zhes bya bar gnas so / /
de ltar rnam par gnas pa la res 'ga' 'ga' zhig gis dris na ci mi bden par rnam par gzhag pa nye bar bkod pa la sogs pa sun dbyung ba yin te /
sun 'byin bar byed pa yang la lar nye bar sbyar bar bya ba ma yin te /
bya rog gi so brtag pa bzhin du de yang gnas pa ma yin pa la mngon par zhen par 'gyur ro zhe na /
de'i phyir 'di bshad pas rtsod pa dag la rgyu can gyis /
yang dag pa ma yin pa'i rnam par gzhag pa nye bar bkod pa'i rigs pa smra ba dag la yang tshar gcod pa des na dgos par gzhag pa de ni ngag gi don yin no / /
gang gi phyir /
rigs par smra ba rnams la yang / /
sgyu can rigs pa med pa yi / /
pham par byed pa de yi phyir / /
ji ltar rigs par smra ba sgyu can gyi pham par bsrung bar 'gyur ba'i phyir mi bden pa'i rnam par gzhag pa tshar gcad pa'i don du rab tu byed pa 'di brtsams so zhes bya ba ji snyed pa bsdus pa'i don yin no / /
yan lag gi don gyis stong pa'i rigs par smra ba rnams la yang zhes bya ba ni 'dir rigs pa'i sgras ni tshad mar brjod par bya ba gtso bo'i 'jug pa yin pas rigs pa ma yin no zhes sbyar bar bya'o / /
yang na 'jig rten pa la rab tu grub pa'i rigs pas 'thad pa'i don ni rigs pa'i sgra'i don du brjod do / /
de lta na yang gang rigs pas 'thad pa'i don du brjod pa yin pa de ni rigs par smra ba yin no zhes 'jig rten la grub bo / /
de yang rigs pas don yul du byed pa'i phyir rigs par brjod do / /
ji ltar sngon po la sogs pa don cis mngon sum gyi yin pa'i phyir mngon sum du brjod ce na /
de lta na gang rigs pas 'thad pa'i don du smras pa de ni rigs pas smras pa zhes 'jig rten la grub po / /
don de yang rigs pa'i yul yin pa'i phyir rigs par brjod de /
ji ltar sngon po la sogs pa don cis mngon sum yul yin /
mngon sum du brjod ce na /
de yang rigs pas rtsod par nus pa de ni 'dir rigs par smras pa zhes bya'o / /
tshad mas smra ba med na rigs pas smra ba ma yin no zhes bya ba'i don to / /
gal te rigs pa'i sgras mngon sum dang rjes su dpag pa gnyis ka yang brjod par bya ba yin na /
de lta na yang skabs kyi dbang gis spyi'i sgra bye brag la 'jug pa yin pa des kyang rigs pa nyen pa ni rjes su dpag pa nyid brjod par bya ba yin la /
mngon sum gyis ma yin pa de'i phyir rtsod pa rnams mngon sum gyi dbang du ma byas so / /
yang na rigs pas 'thad pa'i don la rtsod par nus na khyed 'di'i rigs pa smra ba yin te /
rigs pas 'thad pa'i don la rtsod pa zhes bya ba'i don yin no / /
rigs pa'i sgra bshad pa de dag gis ni mngon sum rjes su dpag pa gnyi ga sbyar bar bya'o / /
'di nyid 'dir bshad na rgyal bar blta bar bya'o / /
de lta na 'jig rten pa dang mthun pa'i rigs pa'i don du smra ba ni rigs pa smra ba yin par grub po / /
yang gi sgra ni srid pa'i don yin te /
rgyal bar 'os pa yang pham pa yin te /
sgyu can gyis pham mi srid na yang pham pa zhes bya ba'i don yin no / /
pham pa zhes smras pa ci zhig yin zhe na /
rtsod pa dag la zhes bya ba smras te /
phyogs snga ma dang phyi ma dag yongs su 'dzin pa sngon du song ba'i rgol ba dang phyir rgol ba dag gis rang dang gzhan gyi phyogs grub par byed pa dang grub pa'i don du brjod nas rtsod pa yin no / /
gang yang slob ma tshangs par spyod pa dang lhan cig tu rtsod pa na tshig dor la sogs pa spangs nas rgyal bar 'dod pa rnams lhan cig tshig dor dang ltag chod brjod na tshar bcad pa'i gnas dang 'brel ba yin no / /
rang gi phyogs la gnas nas rtsod pa dman pa gzu bo ma yin pa la gcig rtsod pa brjod pa ni gzu bo ma yin pa'i mtshan nyid du bshad pa de ni rang gi gzhung lugs tsam sha stag brjod par bya'o / /
'o na 'di ni 'jig rten pa ma yin no zhe na /
rgyal bar 'dod pas rtsod pa la tshig dor dang ltag chod ni tshar gcod pa'i gnas 'ga' zhig ni dgag pa yin pa'i phyir rigs pa smra ba dang brjod pa ni tha dad pa med pa yin no / /
bden pa ma yin pa'i rnam par gzhag pa nye bar bkod pa zhes bya ba la bden pa ma yin pa'i rnam par gzhag pa ni tshig dor ba dang ltag chod brjod pas de dag nye bar dgod par byed pa ni tshar gcod pa'i gnas yin no / /
sgyu can zhes bya ba ni zhib tu dpyad nas rang gi rgyud kyi kha na ma tho ba sbed par byed cing gzhan gyi rgyud kyi yon tan la smod par byed pa ni sgyu can zhes 'jig rten la grags shing brjod do / /
bstan bcos las 'chab pa dang phrag dog nyid du gyur pa la rab tu grags so / /
tshar gcod par byed pas zhes bya ba ni pham pa la 'dir tshar gcod pa zhes bya ba'i sgrar brjod do / /
pham par gyur ba ni brlag par byas pas zhes bya ba'i don to / /
phyir zhes bya ba sgra de'i don ni shes par smra ba rnams la yang gang gi phyir tshar gcod par byed pa de'i phyir zhes bya ba'i don to / /
de sun dbyung ba'i don du zhes bya ba ni do rnams dgag pa ni sun dbyung ba'o / /
de'i shugs kyis mi bden par rnam par 'jog pa dang sgyu can dang tshar gcod par byed pa rnams dang 'brel ba yang yin no / /
de la mi bden pa'i rnam par gzhag pa de snyed cig la sun dbyung ba yin te /
gang gi tshe mi bden pa'i rnam par gzhag par byed pa ni mi bden pa nyid kyis gzhan la gsal bar byas pa yin te /
de'i tshe rigs pa nyid kyis tha dad pa gsal bar byas pa na 'ga' zhig kyang pham par 'gyur ba med pa'i phyir mi bden pa'i rnam par gzhag pa sun dbyung bar mdzad pa yin la sgyu can rnams kyang rigs par smra ba nyid kyis gsal bar sun dbyung bar mdzad pa yin no / /
tshar gcod par byed pa yang sgyu can gyis rigs pa ma yin pa byed pas tshar gcod par grags pa de ltar 'byin pas gsum po de dag sun 'byin pa ni de sun dbyung ba'i don yin no / /
'di brtsams so zhes bya ba ni rab tu byed pa'i don bdag nyid kyi blo la yongs su rdzogs nas rnam par gnas pa 'di zhes bya ba'i sgra shes pas nges par byas pa yin no / /
brtsams so zhes bya ba ni rab tu byed pa'i gzhung gi don brtsam par bya bar bstan pa yin no / /
rab tu byed pa zhes bya ba yang ci zhig yin zhe na /
sgrub pa'i yan lag ma yin tshig / /
ces bya ba la sogs pa smos so / /
sgrub pa'i yan lag gi tshig ni sgrub pa'i yan lag gi tshig ste /
de'i tshig ni sgrub pa'i yan lag gi tshig go / /
sgrub pa'i yan lag gi tshig ma yin pa ni sgrub pa'i yan lag gi tshig ma yin pa ste /
sgrub pa'i yan lag ma yin par brjod pa zhes bya ba'i don to / /
yang na ni sgrub pa'i yan lag ma yin pa de'i tshe sgrub pa'i yan lag ma yin pa'i tshig ni sgrub par byed pa'i yan lag ma yin pa de ni brjod par bya ba yin no zhes bya ba'i don to / /
skyon mi brjod pa ni skyon mi brjod pa'o / /
skyon ma yin pa bsal bar byas so / /
zhes bya ba'i don to / /
yang skyon min pa ni skyon min pa ste /
de brjod par gyur pas na skyon mi brjod par gyur pa'o / /
skyon ma yin pa bsal bar byas / /
zhes bya ba'i don to / /
gnyis po dag tshar gcad pa'i gnas yin zhes bya ba ni rgol ba dang phyir rgol ba gnyis po rigs pas pham pa'i gnas yin no / /
de ltar na sgrub pa'i yan lag ma yin pa'i tshig gis ni rgol ba pham pa yin no / /
skyon mi brjod pa ni phyir rgol ba pham pa'i gnas yin no / /
gzhan dag na /
mi rigs phyir na mi 'dod do / /
zhes bya ba ni ji skad brjod pa'i tshar gcod pa'i gnas gnyis po dag las gzhan du dam bcas nas yod par dgod pa la sogs pa yin pa de ni gang gi phyir rigs pas tshar gcad pa'i gnas ma yin pa de'i phyir rigs pa smra ba rnams ni tshar gcad pa'i gnas su mi 'dod do / /
yang zhes bya ba de'i sgra ni gang gi phyir gyi don to / /
phyir na zhes bya ba'i sgra ni de'i phyir gyi don to / /
'dod pa'i don zhes bya ba ni rgol bas sgrub par byed pas mngon par 'dod pa bsgrub pa yin no / /
sgrub pa zhes bya ba'i dngos po sgrub par byed do / /
sgrub pa'i sgras ni rgyu dang sgrub par byed pa zhes bya bar 'dod do / /
de sgrub par byed pa'i yan lag yin no zhes bya ba ni grub pa'i dngos po 'di sgrub par byed pa de ni 'dir yan lag gi sgrar brjod do / /
de lta na yang sgrub par byed pa'i yan lag dang phan 'dogs par byed ces bya ba ni rnam grangs yin no / /
de yang 'dir yan lag tu byed pa la sogs pa yin no / /
'o na ni rgol ba'i dbang du byas pa ni gzhan gyi don gyi rjes su dpag pa'i skabs yin te de ji ltar dngos po'i ngo bo 'dir yan lag yin zhe na /
gzhan gyi don gyi rjes su dpag pa la yang don gyi ngo bo yan lag yin no / /
de lta na yang don gyis don go bar byed kyi sgras ni ma yin no / /
sgras kyang sgra'i don la rten par byed pa'i phyir sgrub par byed par 'dod de rang nyid kyis nus pa ni ma yin no / /
de brjod pa ni bsgrub pa'i yan lag brjod pa'o zhes bya ba bsgrub pa'i sgrub par byed pa rjod par byed pa'i don yin no / /
de mi brjod pa'i rgol ba ni tshar gcad pa'i gnas yin no zhes bya ba ni gal te rgol ba las grub par sgrub par byed pa mi brjod pa de'i tshe pham pa'i gnas su brjod par bya'o / /
ci zhig byed pa yin zhe na /
de ni khas len pa'i rgol ba ni zhes bya ba smos te /
spobs pa med pas mi smra bar 'dug pa'i phyir zhes bya ba ni de'i sgra brjod par mi nus pas ma 'brel ba yin no / /
'di skad ston pa yin te /
rtsod pa'i dus su spobs pa med pas mi smra bar 'dug nas cung zad kyang brjod pa med do / /
spobs pa med pa ni 'di mi brjod pa'i rgyu yin te /
mi smra ba na /
dngos su mi brjod par bstan pa yin no zhes bshad do / /
sgrub pa'i yan lag la nus pa med pa'i phyir zhes bya ba ni yang na sgrub par byed pa'i yan lag nus pa med par 'gyur te ji ltar gtan tshigs ma brjod pas de ni ma grub par byed par nus par 'gyur / /
de lta na gtan tshigs ma brjod pa ni bstan to zhes bya ba'i don yin no / /
'di ni 'bras bur gyur pa ni phal pa yin pas ma brjod par bstan pa yin no / /
de lta na nus pa ni sgrub par byed par brjod na yang sgrub par byed pa dang 'bras bu ma thob na ji ltar yang de sgrub par byed pa'i yan lag yin zhe na /
rtags rnam pa gsum nyid ni mngon sum ma yin pa sgrub pa'i yan lag ste zhes bya ba smos te /
gtan tshigs rnam pa gsum lkog tu gyur pa'i don sgrub pa'i thabs yin no / /
de lta na dngos po sgrub pa dang /
dngos po med pa sgrub par byed pa zhes bya ba gtan tshigs gnyis te /
dngos po sgrub par byed pa la yang tha dad par bsgrub par bya ba sgrub par byed pa dang /
tha mi dad pa bsgrub par bya ba sgrub par byed pa'i dbye bas rnam pa gnyis yin no / /
de ltar re zhig de dag 'dir gang gi gtan tshigs su 'gyur ba yin snyam na /
med na mi 'byung ba nyid du nges par gyur pa'i phyir gang yang gsum kho na las lhag pa ni med do / /
ci ste rnam pa gsum yin zhe na /
rang bzhin dang 'bras bu dang mi dmigs pa'o zhes bya ba smos te /
de dag las rnam pa gzhan du mtshan nyid kyis byed par nus pa ma yin pa'i phyir 'dir ma brjod do / /
'dir yang khyab par sgrub par byed pa tsam 'di dag la byed par 'dod pa yin no / /
ji ltar rtags rnam pa gsum la 'dir sgrub par byed pa 'di yin zhe na /
bsgrub par bya bas khyab pa rab tu bsgrubs nas chos can la yod par sgrub par byed de zhes bya ba smos te /
gang gi tshe bsgrub par bya ba'i chos kyis khyab pa rab tu bstan nas chos can la yod par gyur pa bstan pa de'i tshe gtan tshigs su nus pa yin te /
ji ltar khyab pa bstan pa yin /
ji ltar chos can la yod par gyur ba bstan pa yin zhe na /
'di ltar gang yod pa'am byas pa de thams cad ni mi rtag pa ste /
dper na bum pa la sogs pa lta bu'o zhes bya ba smos te /
ji ltar zhes bya ba ni nye bar bstan pa'i ngag go / /
gang zhes bya ba ni ma lus pa'i sgra yin pa'i phyir thams cad kyi don rjod par byed do / /
yod pa zhes bya ba ni yod cing bdog par gyur pa'o / /
byas pa zhes bya ba ni rgyu dang rkyen las skyes pa des na 'di skad du ston par 'gyur te /
gang zhes bya ba ni cung zad cig yod pa'am rgyu dang rkyen las yod pa gang yin pa de ni 'jig par khong du chud par bya ste /
dper na bum pa lta bu ste /
'di ni de srid du khyab pa yin no / /
sgra yang yod pa'am ma byas pa'i phyir zhes bya ba ni sgra yod pa'am sgra byas pa dang ldan pa yin no zhes 'dis chos can bstan pa yin no / /
sgra thams cad la don 'di brtag par bya ste /
res 'ga' yod pa'am res 'ga' byas pas yin no zhes bya bar dgongs pa yin no / /
rigs pa can gzhan dag yan lag dag rim gyis nges par brjod par 'dod de /
de'i phyir rang gi grub pa'i mthas rim gyis nges pa dgag pa'i phyir /
'di la yang go rims nges pa 'ga' yang yod pa ma yin te zhes bya ba smos te /
'dir yang gang sngar khyab pa bstan pa yin la phyis phyogs kyi chos yin te de nas ni khyab pa yin no zhes bya ba nges pa yod pa ma yin no / /
rgyu ni ci zhig gis 'dod pa'i don grub pa la bye brag med pa'i zhe na /
'dod pa'i don sgrub par gnyi ga la bye brag med pa'i phyir ro / /
gal te 'dod pa'i don grub pa yang cha shas su brjod pa de bzhin no zhe na /
go rims nges pa'i yan lag tu byas pa la khyad par ci yang med do / /
des kyang chos can la dang por yod par bsgrubs nas phyis kyang khyab par rab tu bsgrub pa nyid yin te zhes bya ba ni cig car yang phyogs kyi chos bstan nas khyab pa rab tu bstan pa yin no / /
dper na sgra ni yod pa'am byas pa yin la zhes bya ba ni dngos po phyogs kyi chos bstan pa yin no / /
de lta bu gang yin pa de thams cad mi rtag pa yin te /
dper na bum pa la sogs pa lta bu'o zhes bya ba ni gzhan yang gang dag yod pa'am byas pa yin pas 'di yang mi rtag pa yin te /
dper na bum pa bzhin no zhes bya ba 'dis ni khyab pa bstan pa yin no / /
ji ltar 'di dag gis khyab pa rab tu grub pa yang yin zhe na /
'dir khyab pa sgrub par byed pa ni bsgrub par bya ba las bzlog pa la gnod pa can gyi tshad ma nye bar bstan pa ste zhes bya ba smos so / /
'dir zhes bya ba ni sbyor ba dgod pa de'i tshe mi mthun pa'i phyogs la gnod pa can gyi tshad ma bstan par gyur pas khyab pa bstan pa yin no / /
gal te 'ga' zhig rtsod pa yin te de yang dngos por gyur ba dang skad cig ma ma yin pa zhes bya ba ci 'dir 'gal ba zhes bya bar rab tu brjod par bya ba zhe na /
gal te yod pa'am byas pa thams cad skad cig ma re rer 'jig par ma gyur na zhes bya ba ni /
gang gi tshe yod pa'am byas pa thams cad skad cig skad cig mi 'jig pa de'i tshe skad cig ma ma yin pa la rim dang cig car don byed par mi rigs pa'i phyir yod pa'i mtshan nyid ni don byed nus pa yin la /
de las bzlog pa'i phyir med pa kho nar 'gyur te zhes bya ba ni gang yang skad cig ma ma yin pa'i don ni rim gyis kyang de don med pa ma yin te /
lhan cig byed pa la ni mi ltos pa'i phyir ro / /
lhan cig byed pa la ltos na ni dngos po rnams rim gyis don gyi bya ba byed par 'gyur te /
rtag pa'i khyad par bogs dbyung du med pa'i phyir ro / /
lhan cig byed pa la ltos pa med pa des na rim gyis byed pa ni ma yin la cig car byed par yang mi 'gyur te /
don gyi bya ba byed pa'i rang bzhin yin na ni phyi nas kyang 'gyur ro / /
'di don gyi bya ba byed pa gang yin pa de ni skad cig ma gnyis pa la sogs pa'i gnas skabs rnams su 'bras bu ci'i phyir na byed par mi 'gyur /
gang gi phyir skad cig ma ma yin pa rnams ni rim gyis sbyor ba la sogs pa 'thad pa ma yin no / /
de'i phyir don gyi bya ba byed par nus pa ma yin te /
gang yod pa'i mtshan nyid yin pa de dang de ni skad cig ma ma yin pa las ldog pa'i phyir yod pa ni skad cig ma ma yin pa la zhugs pa med do / /
de lta na don gyi bya ba byed pa gang yin pa de ni yod par bstan to / /
skad cig ma ma yin pa don gyi bya ba byed pa med pa yin na /
gang las de dag yod par 'gyur /
gang gi phyir nye bar brjod pa'i nus pa thams cad dang bral ba'i mtshan nyid ni nye bar brjod pa med pa yin no zhes bya ba ni gang zhig la las yang dang yang du gnas pa'i mthar med par shes pa tsam yin pa de'i phyir des na brjod du med pa zhes brjod do / /
nges par nus pa thams cad brjod du med pa byas pa zhes bya ba yin no / /
thams cad smos pa ni bum pa la sogs pa'i yul la nus pa dang mi nus pa tha dad pa mthong ba'i phyir med pa'i yongs su spangs pa'i don yin pa de lta na snam bus ni gos la sogs pa'i don gyi bya ba byed pa dang /
mi byed pa dang bum pa yang chu 'dzin pa la sogs pa'i don gyi bya ba byed pa dang mi byed pa de dag de tsam gyis yod pa ma yin pa dang med pa bshad pas yin no / /
gal te gnod par byed pa'i chad ma bstan kyang nyes pa ci zhig tu 'gyur zhe na /
de ltar sgrub par byed pa'i bsgrub par bya ba las ldog pa zhes bya ba smos te /
sngar bshad pa'i rnam pas gal te gtan tshigs bsgrub par bya ba'i mi mthun pa'i phyogs la gnod pa tsam gyis tshad ma nye bar bstan pa de'i tshe /
gal te mi mthun pa'i phyogs la ma mthong du zin kyang de de ltar gtan tshigs mi mthun pa'i phyogs dang lhan cig par 'gal ba med par phyir yod pa'am byas pa'i gtan tshigs mi mthun pa'i phyogs la rtag ces bya ba la yang yod par dogs par 'gyur ba yin no / /
dogs pa yod na yang nyes pa ci zhig yod ce na /
de'i phyir ldog pa la the tshom za ba zhes bya ba la sogs pa smos te /
gang gi tshe gtan tshigs mi mthun pa'i phyogs las ldog pa la the tshom za ba de'i tshe ma nges pa'i gtan tshigs su 'gyur ro / /
'o na ni mi mthun pa'i phyogs la gtan tshigs ma mthong na mthong ba dang 'bral bas gzhan med par sgrub par byed pa yod pa ma yin nam /
de la gnod par byed pa'i tshad ma gzhan gyis dgos pa ci zhig yod ce na /
de'i phyir ma mthong ba tsam gyis kyang ldog pa ma yin te zhes bya ba smos te /
ma mthong ba tsam gyis mi mthun pa'i phyogs la gtan tshigs ldog par nus pa ma yin no / /
'dir rgyu dang khyab par byed pa mi dmigs pa la sogs pa go bar byed pa nyid ni 'dir gzung bar bya ba bstan pa yin no / /
ci ste nus pa ma yin zhe na bskal ba la sogs pa zhes bya ba la sogs pa smos te /
yul dang dus dang rang bzhin gyis bskal ba'i don rnams la thams cad mkhyen pa ma yin pa'i mthong ba'i shes pa log pas bskal ba de dag la med par sgrub par byed par nus pa ma yin te /
ci'i phyir zhe na /
thams cad gzigs pa ma yin pa zhes bya ba la sogs pa smos te /
gang yang dbang po las 'das pa mthong ba ni ma yin te /
de'i don yod du zin kyang don 'ga' zhig mi dmigs pas med pa ni ma yin pa de'i phyir mi dmigs pas med pa grub pa ni ma yin te /
dmigs pa'i rig byar gyur pa nyid kyi mi dmigs pa med par nus pa nges pa yin gyi bskal ba rnams la ni ma yin no / /
de ltar gang las ma mthong ba tsam gyis gtan tshigs mi mthun pa'i phyogs las ldog pa grub pa ni ma yin te /
de'i phyir gnod pa can gyi tshad ma bshad par bya'o / /
de yang ci 'dra ba zhig yin zhe na /
gnod par byed pa'i mtshan ma yang / /
zhes bya ba smos te /
don gyis ldog pa rtogs par byed pa yin no zhes bya ba tshig lhag ma'o / /
rim dang cig car 'brel ba med pa zhes bya ba la sogs pa gang la rim dang cig car 'brel pas don byed pa med pa de ni 'ga' zhig la yang nus pa yod pa ma yin te /
dper na ri bong gi rwa lta bu'o / /
'dis ni gnod par byed pas rjes su 'gro ba bstan pa yin no /
skad cig ma ma yin pa ni rim dang cig car la sogs pa don byed pa la sbyor ba ma yin no / /
'dis ni phyogs kyi chos brjod pa yin te /
de'i phyir de ni 'ga' zhig tu nus pa med pa yin no / /
gang la nus pa med pa de ni med pa'i bdag nyid yin te /
de lta na nus pa med pa la med pas khyab pa yin pa de'i phyir skad cig ma ma yin pa rnams ni rim dang cig car la sogs par sbyor ba med do / /
med pa sgrub par mi byed kyi yod pa'i mtshan nyid kyi gtan tshigs ni de las ldog pa yin pa'i phyir /
gnod par byed pa'i tshad ma zhes brjod do / /
des na yod pa'i byas pa la sogs pa 'di ni gang gi tshe gnod par byed pa'i tshad ma brtag pa la yod pa ldog par 'gyur ba de'i tshe de ni mi rtag par rnam par gnas pa yin no / /
de'i phyir na gang yod pa'am byas pa de thams cad mi rtag pa yin no zhes rtsa ba tshad mas khyab pa grub pa yin no / /
de tsam gyis kyang zhes bya ba la sogs pa ni mi mthun pa'i phyogs la gnod pa can gyi tshad ma bstan pa nyid bsgrub par bya ba'i chos kyi sgrub par byed pa chos tsam rjes su 'gro ba yin no zhes bya bar grub pa yin no / /
'dis ni de'i rang bzhin gyi gtan tshigs kyi mtshan nyid ni gang bsgrub par bya ba'i chos kyi sgrub par byed pa chos tsam ni rjes su 'brel ba yin no / /
gal te de lta na ma mthong ba tshad ma ma yin na de /
'dir yang ma mthong ba zhes bya ba la sogs pa ni ji ltar rtsa ba tshad mas ma mthong bas tshad mar gyur pa ma yin no / /
ma mthong ba dang tshad ma ma yin pa de las kyang gang gi phyir rim dang cig car mi rigs pa nyid la nus pa med pas khyab pa mi 'grub pa'i phyir ro / /
de ltar na rim dang cig car la sogs pa med na don byed ma mthong ba'i phyir ma mthong ba'i tshad mas khyab pa bstan pa med do / /
de yang tshad ma ma yin pa de'i phyir khyab pa grub pa ma yin no / /
de yang gi gtan tshigs dang / /
yang khyab pa ma grub pa'i phyir gang gi tshe gnod pa can gyi tshad mas khyab pa ma grub pa de'i tshe rtsa ba la yang tshad mas grub pa'i khyab pa med do / /
'di la yang zhes bya ba la sogs pa la /
'on te 'di la yang gnod pa can gyi tshad ma yin na gnod pa can gyi tshad ma gzhan yang nye bar sbyor ba de'i tshe de la yang gnod pa can gyi tshad ma gzhan gyis nye bar sbyor ba yin no / /
de'i tshe de la yang gnod pa can gyi tshad ma gzhan gsum pa brjod par bya'o / /
gsum pa dang bzhi pa la sogs pa thug pa med par 'gyur ro zhes bya ba ni phyogs snga ma bzhin no / /
'dir grub pa'i mtha' smras pa /
ma yin te / /
zhes bya ba la sogs pa smos te /
med pa sgrub par byed pa ma mthong bas na zhes bya ba ni phyogs phyi ma yin te /
ma mthong ba thams cad khyod kyang tshad mar mi 'dod pa ni ma yin la /
med pa sgrub par byed pa'i ma mthong ba ni spangs pa ma yin te / /
de nyid mthong ba yin no / /
ma mthong bas ni bsgrub par bya ba log pas zhes bya ba la sogs pa ni gang ma mthong ba ni mi mthun pa'i phyogs la gtan tshigs med par sgrub par byed pa yin te /
de ma mthong bas mi mthun pa'i phyogs dang gtan tshigs 'gal ba'i chos su gtogs par nye bar 'jog pa'i phyir gnod par byed pa'i tshad ma nyid kyis bstan pa yin no / /
de'i phyir 'di ni 'di 'dra ba ma mthong ba ma spangs pa yin pa'i phyir zhes bya bar dgongs pa yin no / /
rgyu cis sgrub par byed pa'i gtan tshigs mi mthun pa'i phyogs las ldog par 'gyur zhe na /
de'i phyir de lta na ni gtan tshigs de bsgrub bya med pas zhes bya ba la sogs pa smos te /
gang gi tshe gtan tshigs dang bsgrub bya'i mi mthun pa'i phyogs su gyur pa la 'gal ba'i chos su tshad mas grub pa na gtan tshigs yin no / /
bsgrub par bya ba med na med par 'grub par 'gyur gyi gzhan du ni ma yin no / /
gal te mi mthun pa'i phyogs la gtan tshigs yod na yang gnod par byed pa ma grub pa yin na nyes pa ci zhig yod par 'gyur zhe na /
rnam pa gzhan du na de la 'di gnod pa can zhes bya ba la sogs pa smos te / /
gnod pa can gyi chos sam tshad ma las gzhan gyis mi mthun pa'i phyogs la gtan tshigs ma mthong ba de'i tshe the tshom du 'gyur ro / /
ci mi mthun pa'i phyogs las gtan tshigs ldog gam 'on te ma yin /
gal te de lta na ma mthong bas kyang ldog pa sgrub par byed pa ma gtogs pa de ji ltar ma mthong ba tsam ni ldog pa ma yin no zhe na /
dngos po thams cad mi dmigs pa zhes bya ba la sogs pa smos te /
gal te ma mthong bas med pa sgrub par byed pa ni yod par 'gyur ba de 'dir spangs pa'i phyir ro / /
dngos po mi dmigs pa thams cad ni dngos po la gnod pa can ma yin te /
de'i phyir bshad pa de nyid sgra'i don yin pa'am sgra yin pa'o / /
dngos po thams cad mi dmigs par gnod pa can ma yin no zhes bya ba'i don to / /
thug pa med par thal bar 'gyur ba spang ba'i don gyi phyir ro / /
de la rim dang cig car dang ldan pas nus pa la zhes bya ba la sogs pa smos te /
'di dang 'di rnams la sbyar bar bya'o / /
rtsa ba'i tshad ma ni khyab par byed pas mi dmigs pa na gnod pa can gyi tshad ma bshad pa yin no / /
gal te khyab par bya ba dang khyab par byed pa'i dngos po grub na de yang de ltar 'grub par 'gyur ba yin no / /
de'i phyir de nyid khyab par bya ba dang khyab par byed pa 'dis rab tu bstan pa yin no / /
rim dang cig car gyis nus pa la khyab pa yin te nus par gyur pa yin na rim gyis sam cig car las rnam pa gzhan pa ni med do / /
rnam pa gzhan ci'i phyir med ce na /
rnam pa gzhan ni mi srid do zhes bya ba smos so / /
rim dang cig car las ma gtogs pa'i rnam pa gzhan ni mi srid pa de'i phyir rnam pa ma lus pa la rim dang cig car gyis khyab pa yin no / /
de lta na gang rim gyis ma yin na ni de thams cad rim pa med pa yin no / /
gang yang rim pa med pa ma yin pa ste de thams cad ni rim gyis yin no / /
de lta na yang phung po gsum pa srid par ga la 'gyur /
gang gi tshe phung po gsum pa mi srid pa de'i tshe rim dang cig car gyis nus pa la khyab par grub pa yin no / /
des na khyab par byed pa'i chos / /
zhes bya ba la sogs pa ni gang gi phyir rim dang rim pa ma yin pas nus pa la khyab pa de'i phyir rim dang rim ma yin pa'i sbyor ba log na skad cig ma ma yin pa la nus pa yang ldog par 'gyur ro / /
gang gi tshe nus pa la rim dang cig car gyis khyab par 'gyur ba de'i tshe nus pa med pas /
rim dang cig car zhes bya ba la sogs pa ni gang kho na nus pa de la rim dang cig car gyis khyab pa grub par gyur pa de nyid de las bzlog pa rim dang cig car mi rigs pa yang nus pa med pas khyab pa 'grub par 'gyur ba'i phyir de yang res 'ga' zhig kyang thug pa med par thal bar mi 'gyur ro / /
de ltar na rtsa ba'i tshad ma ni khyab par byed pa mi dmigs pas gnod par byed pa'i tshad ma yin no / /
gnod par byed pa'i tshad ma la yang rnam pa gzhan med pa yin la gnod par byed pa tshad ma rnam pa gzhan med pas na rim dang rim pa ma yin pas phan tshun spangs te /
gnas pa'i mtshan nyid yin par khong du chud par bya'o / /
gang gi phyir rim pa las tha dad pa'i don gang ji snyed pa de thams cad rim pa yin par rnam par gzhag par bya'o / /
rim pa ma yin pa las tha dad pa gang ji snyed pa de thams cad rim gyis zhes bstan pa yin no / /
de'i phyir rnam pa gzhan gyi dngos po grub pa yin no / /
dngos po'i rnam pa gzhan med pas rim dang cig car gyis nus pa la khyab pa grub pa yin no / /
nus pa'i mtshan nyid ni yod pa ma yin la /
skad cig ma ma yin pa rnams kyang rim pa dang cig car las ldog pa yin na nus pa las kyang ldog pa yin no / /
nus pa'i mtshan nyid yod pa ni skad cig ma ma yin par gyur pa de'i tshe thug pa med par 'gyur te ma mthong ba tsam gyis ldog par mi 'gyur ro / /
de ltar na rang bzhin gyi gtan tshigs kyi sbyor ba dag ni sgrub pa'i yan lag tu bsgrubs pa yin te zhes bya ba ni ji skad du /
nye bar brjod pa de ni rigs pas gnod pa can gyi tshad ma bstan pas rang bzhin gyi gtan tshigs kyis sgrub pa'i yan lag tu bsgrubs pa yin no / /
nus pa med pa de ni zhes bya ba la sogs pa ni gang gi tshe yang bshad zin pa'i rigs pas sgrub pa'i yan lag tu sgrub par byed par mi 'gyur ba de'i tshe tshar gcad pa'i gnas su brjod par bya'o / /
rgyu ci yin zhe na /
'dod pa'i don rab tu ma bsgrubs pa zhes bya ba la sogs pa smos te /
gang gi phyir 'dod pa'i don ma bsgrubs pa de'i phyir pham pa'i gnas yin no / /
'dod pa'i don zhes bya ba ni dam bca' ba zhes bya ba'i don to / /
'on te dngos po'i nus pa'i gtan tshigs su bshad pa de cis pham par 'gyur zhe na /
dngos po'i nus pa'i gtan tshigs zhes bya ba la sogs pa smos te / /
gal te don dam par nus pa'i gtan tshigs su bshad pa de lta na yang ji snyed pa'i nus pas gsal bar mi byed pa de snyed du bsgrub par nus pa ma yin no / /
'di yang byed pa bzhin du yod pa tsam gyis 'bras bu byed pa ni ma yin no / /
shes par byed pa'i gtan tshigs su gyur na shes pa'i bdag nyid ltos nas rang gi 'bras bu byed pa yin te gzhan du ni ma yin no / /
de ltar re zhig rang bzhin gyi gtan tshigs sgrub pa'i yan lag tu nus pa yin no / /
'on te 'bras bu'i gtan tshigs ji lta bu yin zhe na /
'bras bu'i gtan tshigs su zhes bya ba la sogs pa smos te /
'bras bu'i gtan tshigs su bshad pa bsgrub par byed pa'i yan lag mtshungs par byed pa yin te /
de ji ltar byed pa yin zhe na /
gang 'bras bu'i gtan tshigs su zhes bya ba la sogs pa smos te /
gang gi phyir 'bras bus rgyu sgrub par byed pa'i don khas blangs pa yin no / /
des na rgyus 'bras bu dang lhan cig rgyu dang 'bras bu'i dngos po sgrub par byed pa nus pa ma yin no / /
'on te /
ji ltar de dag de ltar grub pa yin zhe na /
dper na 'di yod na yod pa zhes bya ba la sogs pa smos so / /
rgyu 'di las 'bras bu 'di skyed pa yin no zhes mngon sum gyis rtogs pa yin no / /
de ltar na mngon sum gyis me nye bar dmigs par 'gyur ba las de ma thag tu sngar ma mthong ba'i du ba mngon sum kho nas rab tu rtogs pa yin no / /
mes bskyed par bya ba'i du ba 'di yin no zhes mngon sum gyi stobs kyis nges par skyed par byed pa de'i phyir yod na yod par mngon sum gyis rtogs pa yin no / /
gang yang de las gzhan pa'i zhes bya ba la sogs pa ni gang la yang de mngon par 'dod pa'i rgyu med pa de la yod par gyur du zin kyang gzhan pa'i rgyu rnams las 'di'i 'bras bu skye bar mi 'gyur ba'i phyir mi dmigs par khong du chud par bya'o / /
de lta na de las rgyu ni dmigs pa'i rig byar gyur pa las mi dmigs pas 'bras bu la yang de lta ba'i rnam pa mi dmigs pa yin no / /
de'i phyir rgyu med na 'bras bu med pa ni mi dmigs par khong du chud par bya'o / /
de yang thabs gang gis yin zhe na /
yod pa dang med pa sgrub par byed pa'i tshad ma dag gis zhes bya ba la sogs pa smos te /
'dir yod pa sgrub par byed pa'i tshad ma ni mngon sum yin no / /
med pa sgrub par byed pa'i tshad ma ni mi dmigs pa yin no / /
des na mngon sum dang mi dmigs pa dag gis zhes bya ba smos pa yin no / /
ci rgyu yang mngon sum gyis 'dir byed pa yin na ci mi dmigs pa nyid 'ba' zhig gis de grub par 'gyur ram zhe na /
de lta na 'bras bu nyid the tshom med pa zhes bya ba la sogs pa smos te /
gal te mngon sum gyis kyang yod pa dang med pa shes pa yin no / /
mi dmigs pa 'ba' zhig yod pa dang med pa rtogs pa ma yin no / /
de'i tshe 'bras bu nyid du the tshom med par bsgrub par 'gyur ro / /
gal te yang de ltar ma brjod na yang nyes pa ci zhig yod ce na /
rnam pa gzhan du na de med na med do zhes bya ba 'ba' zhig ces bya ba la sogs pa smos te /
gal te na de yod na yod par 'gyur ro zhes de 'ba' zhig ma brjod pa de'i tshe med na med par 'gyur ro zhes brjod pa de srid du de'i rgyu the tshom med par bsgrub par mi 'gyur ro / /
de lta na de ji ltar de la mngon par 'dod pa'i rgyu med pa dang gzhan las kyang 'gyur te /
de la don med pa de ni ci mngon par 'dod pa'i rgyu med pa las mi 'byung ba'i yang na gzhan med pa las yin /
de nyid gzhan gyis don rtogs par dogs pa yin no zhe na /
de la gzhan gyis nus pa zhes bya ba la sogs pa smos te /
ci zhig gzhan gyis de la nus pa'i don skyed pa med /
des na de'i 'bras bu mi skye ba'am / /
yang na mngon par 'dod pa'i rgyu med pa de'i phyir skye ba yin /
'on te gang mngon par 'dod pa'i rgyu med na mi 'byung ba de'i tshe ci gzhan gyis yul la dogs par byed pa yin no zhe na /
de dag ldog na yang ldog pa 'dod rgyal bar 'gyur te zhes bya ba ni gang yang mngon par 'dod pa'i rgyu ldog pa na la lar ldog pa de'i 'bras bur 'gyur te /
de lta na yang de 'dod rgyal bar btags pa yin no / /
ci 'dod rgyal ba ji ltar yin zhe na /
ma bag mar len pa zhes bya ba la sogs pa smos te ma bag mar len pa ni a ma bag mar len pa'o / /
de skye ba'i yul gang du ma bag mar blangs pas skye ba'o / /
ma bag mar blangs pas skye ba yin no zhes rnam par sbyar ro / /
de ru skyes pa de ni bag mar len par 'dod pa'i yul skyes pa na shing 'bra go bsal ba'i phyir 'bras bu 'bra gor brjod do / /
skye ba zhes bya ba ni rab tu grags pa'o / /
sog po par sig gi yul du ma bag mar len pa rab tu grub pa der yang 'bra go skye bar 'gyur ro / /
yul gzhan rnams sum bag mar len pa med na de la 'bras bu 'bra go yang med do / /
de la dper na yul gzhan du ma bag ma len pa med na 'bras bu 'bra go skye ba med pa de ni 'dod rgyal ba yin no / /
de bzhin du la lar mngon par 'dod pa'i rgyu med na 'bras bu med pa ni 'dod rgyal ba yin te srid par gyur pa de'i phyir de med kyang yod pa ni tshig tsam 'ba' zhig yin pas nus pa la the tshom za bar 'gyur ro / /
de'i phyir gang kho na yod na yod pa sgrub par byed pa'i tshad mas rgyu dang 'bras bu yod par nus pa de ltar gyur pa ci'i yon tan yin zhe na /
de ltar na nus pa de'i 'bras bu grub bo zhes bya ba la sogs pa smos te /
sngar bshad pa'i rnam par sgrub par gyur ba gang yin pa de ni de'i 'bras bu nyid du grub par gyur pa yin no / /
grub par gyur pa ni yon tan ci yin zhe na /
grub pa yang rang yod na yod pa grub pa zhes bya ba la sogs pa smos te /
gang gi tshe de'i 'bras bu grub par gyur pa yin pa de'i tshe de'i 'bras bur gyur na /
gang la yod par 'gyur ba de la 'bras bu yang yod par bstan pa rgyu ci yin zhe na /
rgyu dang 'bras bu 'khrul pa med pa'i phyir zhes bya ba la sogs pa smos te /
gang gi phyir 'bras bu ni rgyu med na mi 'byung ba de'i phyir rang rig pas yod par gyur pas de yod par sgrub par byed pa yin no / /
gang de ltar la lar 'bras bu rgyu la mi 'khrul par grub pa de ni ma 'khrul pa zhes bya ba la sogs pa de lta na yang cung zad 'bras bu dang rgyu 'khrul pa med par gyur pa de srid du 'bras bu thams cad rang gi rgyu la 'khrul pa med pa de nyid ni rigs pas gnod pa yin no zhe na /
de la rigs pa ni 'di yin te /
gang gi phyir 'bras bu thams cad rang gi rgyu las gzhan du gyur pas nus pa yin na /
de lta na 'bras bu'i gtan tshigs sgrub par byed pa'i yan lag tu byed pa yin te /
de ltar mi nus na 'bras bu'i gtan tshigs kyang sgrub par byed pa'i yan lag tu brjod pa ma yin no zhes 'di ni rtogs par sla ba yin no / /
rgol ba de dag pham pa'i gnas yin no zhes de dag rtogs pa'i don yin no / /
gal te yang de ltar nus pas mi byed na nyes pa ci yod ce na /
mi nus pa de'i tshe 'bras bur ma grub pas zhes bya ba smos so / /
ji snyed pa bshad zin pa'i rnam pas mi nus na de snyed pa de'i 'bras bur mi 'grub po / /
gal te na de ltar yin na de la nyes pa ci yod ce na /
don gzhan zhes bya ba la sogs pa smos so / /
gang yang gang la 'brel ba'i rang bzhin du ma gyur pa de ni nye bar gyur kyang gdon mi za bar gzhan nye bar gyur pa bstan pa ma yin no / /
de lta na yang pham par 'gyur zhe na /
'dod pa'i don ma grub pa zhes bya ba la sogs pa smos te /
gal te 'dod pa'i don ma grub pa'i rgol ba ni de'i tshe tshar gcad pa'i gnas su rigs pa yin no / /
'dis ni 'byung bar 'gyur ba'i don gyi 'bras bu nyid las de ltar 'da' bar mi 'gyur na de ji ltar pham pa yin zhe na /
'bras bu'i gtan tshigs kyi dngos por khas blangs pas de ma bstan zhes bya ba ni /
gal te yang 'bras bu'i dngos po las ma 'das pa de lta na yang yod pa tsam gyis go bar byed pa ma yin te /
'on kyang 'bras bu nyid du shes par gyur pas yod pa go bar byed par 'gyur gyi gzhan ni ma yin no / /
de ltar 'bras bu'i gtan tshigs sgrub par byed pa'i yan lag tu sgrub par byed pa nus par blta'o / /
gzhan yang rtags gsum po de bsgrub pa'i phyir mi dmigs pa yang zhes bya ba smos te /
sgrub par byed pa'i yan lag tu nus pa yin no zhes bya ba ni tshig lhag ma'o / /
yang ci 'dra ba zhig ce na /
sgrub par byed pa zhes bya ba la sogs pa smos te /
gang de'i don mi dmigs pa de ni gang gi tshe dmigs pa'i rig byar gyur pa las mi dmigs par bshad par gyur pa de'i tshe de ma dmigs par sgrub par byed pa'i yan lag tu nus par 'gyur ro / /
de ltar yang rgyu'i rnam pa nyid mi dmigs par bstan pas de sgrub par byed par ji ltar 'gyur zhe na /
de 'dra ba'i mi dmigs pa kho na'i zhes bya ba la sogs pa smos te /
gang gi phyir dmigs pa'i rig byar gyur pa las gang mi dmigs pa nyid ni dngos po med pa sgrub par byed pa yin gyi gzhan ni ma yin no / /
ci'i phyir gzhan ma yin zhe na /
dmigs pa'i rig byar ma gyur pa zhes bya ba la sogs pa smos te /
gang mi dmigs pa'i rig byar gyur pa ma yin pa de'i don ni rtogs pa'i mngon sum log pas kyang med par mi 'grub ste /
gal te 'dir dmigs pa'i rig byar gyur pa ji ltar yin zhe na /
de la dmigs pa'i rig byar gyur pa las zhes bya ba la sogs pa smos to / /
rang bzhin khyad par can ni yul khyad par can du gyur pa'i don gyis gzhan bsal ba ni /
rgyu dang /
de ma thag pa dang /
bdag po'i rang bzhin gzhan bsal ba ni de rnams tshogs pa tshang ba ste /
rang bzhin khyad par can dang rkyen gzhan tshang ba dang de gnyis ni dmigs pa'i rig byar gyur pa'i sgras bshad par bya'o / /
de yang rang bzhin khyad par can bstan pa ni gang bdag nyid ma yin pa'i snang ba zhes bya ba la sogs pa smos te /
bdag nyid ma yin pa'i ngo bo ni bdag nyid kyi ngo bo ni gzhan gyi ngo bo ma yin no zhes bya ba'i don to / /
de'i so sor snang ba'i shes pa'i rang gi rnam pa de ni gzhan gyis dben pa'i dngos po sgrub pa'i mngon sum du snang ba'i ngang tshul can yin no zhes rnam par sbyar ro / /
rtogs par byed pa'i mngon sum la rab tu snang ba ni de'i ngo bo yang yin no zhes bya ba bsdus pa yin no / /
'di skad ston pa yin te /
gang dngos po'i rang bzhin gyi ngo bo rnams yongs su spangs pas rang kho na ngo bo mngon sum la so sor snang ba ni de 'dir rang bzhin khyad par can zhes bstan pa yin no / /
spyi'i don nye bar bsdu ba bstan pa ni /
de 'dra ba yod par gyur pa'i dmigs pa'i rgyu can zhes bya ba la sogs pa smos te /
de 'dra ba zhes bya ba ni bskal pa ma yin par snang ba'i ngo bo'o / /
de gang gi tshe dmigs pa'i rkyen gzhan tshogs pa rnams kyang gzhan gyi ngo bo so sor snang bas dben pa ni de rang gi ngo bos dmigs pa med pa de'i tshe med pa'i tha snyad kyi yul du 'gyur ro / /
gal te yang de ltar khyad par lta na nyes pa ci yod ce na /
de las rnam pa gzhan yod pa ma yin pa'i rtags ni the tshom za ba yin no zhes bya ba smos te /
gal te dmigs pa'i rig byar gyur pa mi 'dod pa yin na ni /
de'i tshe rtags nyid cung zad kyang med pa'i phyir the tshom yin pas gcig tu med pa'i tha snyad bskyed pa ma yin no zhe na /
lan bstan pa /
'dir yang rnam pa de lta bu thams cad ni zhes bya ba smos te /
'dir yang zhes bya ba ni mi dmigs pa'o / /
dper na gcig dmigs pa'i rig byar gyur pa las mi dmigs pas /
med pa'i tha snyad kyi yul du gyur pa de bzhin du gnas thams cad kyang med pa'i tha snyad sgrub par byed pa'i dmigs pa'i rig byar gyur pa'i mi dmigs pa'i thabs kyi khyab pa grub pa yin no / /
gcig po med pa'i tha snyad kyi rgyu mtshan yod kyang bla ste /
gang yang thams cad med pa'i rgyu mtshan yin no zhes bya ba ga las shes she na /
'ga' zhig med par khas len pa zhes bya ba la sogs pa smos te /
gal te yang 'ga' zhig dmigs pa'i mtshan nyid kyir gyur pa'i mi dmigs pas med pa'i tha snyad kyi yul can khas len par mi byed na de'i tshe gzhan gyi yang rnam pa de lta bu'i mi dmigs pa gang yin pa de yang med pa'i tha snyad kyi yul du 'dod par mi bya ste mtshungs pa yin pa'i phyir zhes dgongs pa yin no / /
gal te rgyu mtshan de dag gis kyang yod par khas mi len na nyes pa cir 'gyur zhe na /
rnam pa de lta bu med pa khas mi len na zhes bya ba smos te /
gal te yang dmigs pa'i mtshan nyid kyir gyur ba mi dmigs pa tsam gyi rgyu mtshan yod pa la lar khas mi len na der med pa'i tha snyad kyi rgyu mtshan gzhan khas blang bar bya ste /
rgyu mtshan gzhan dang 'brel pa yang ma yin pa'i phyir de brjod par bya bar 'dod pa sngon du song ba yin no / /
rgyu cis dmigs pa'i rig byar gyur pa las ma dmigs pa'i don ni gcig tu med pa'i tha snyad skyed pa yin snyam na /
de lta bu'i rnam pa yod cing zhes bya ba la sogs pa la /
gang dmigs pa'i rig byar gyur pa dang yod pa yin na gdon mi za bar dmigs par 'gyur te /
de ltar de snyed tha dad pa mthong ba yin no / /
'di 'dra ba mi dmigs pa med pa zhes bya ba la sogs pa ni gang gi tshe dmigs pa'i rig byar gyur pa las yod par gyur pa de ni gdon mi za bar dmigs par gyur par brjod do / /
de ni 'di 'dra ba'i mi dmigs par brjod na med do zhes shes par 'gyur ro / /
de'i phyir yang dmigs pa'i rig byar gyur pa las mi dmigs pa med pa'i tha snyad kyi rgyu mtshan de tsam nyid yin te zhes nges pa yin no / /
med pa'i tha snyad kyi rgyu mtshan de dag ni yod kyang bla ste /
gang yang 'di kho na rgyu mtshan yin no zhes 'di ga las she na /
gzhan ni de'i rgyu mtshan med pa'i phyir ro zhes bya ba la sogs pa smos so / /
med pa'i tha snyad ni /
ji skad bshad pa'i mi dmigs pas thob par 'gyur gyi rgyu mtshan gzhan ni yod pa ma yin no / /
ji ltar med pa de ltar phyis bshad par bya'o / /
gzhan yang rgyu mtshan logs shig tu bstan pa ni /
gal te nus pa thams cad kyis dben pa ni zhes bya ba la sogs pa smos te /
'dir cung zad kyang nus pa med pa rgyu mtshan 'dis med pa'i tha snyad du 'gyur ro / /
grub pa'i mtha' smra bas /
deng bdag nyid kyi rjes su zlos pa ni ma yin pas /
de ni de ltar yin na zhes bya ba smos te /
ji ltar khyed mngon par 'dod pa 'di de ltar 'di dag ni 'on te de nyid yin no zhes bya ba la sogs pa yin no / /
de nyid nus pa thams cad kyis dben pa ni ji skad bshad pa'i mi dmigs pa nyid kyis khong du chud par bya'o / /
ci'i phyir ji skad bshad pa nyid kyis yin zhe na /
thabs gzhan med pa zhes bya ba la sogs pa smos te /
gang gi phyir nus pa med par khong du chud par byed pa'i thabs gzhan med pa de nyid kyi phyir de rtogs par 'gyur ba yin te /
gang yang de ltar rtogs pa yod na zhes bya ba la sogs pa ni gang gi tshe yang ji skad bshad pa'i nus pa med pa ni mi dmigs pas rtogs par khong du chud par bya'o / /
nus pa med pa ni med pa'i tha snyad du byed pa de'i phyir mi dmigs pa nyid 'dir thog mar rgyu mtshan yin pa'i phyir tha snyad kyi rgyu mtshan du brjod par bya'o / /
gzhan yang rgyu mtshan gzhan nye bar bstan pa ni /
gal te blo dang sgra dang don gyi bya ba la sogs pa smos te /
blo ni shes pa yin la sgra ni brjod pa'o / /
don byed pa ni nus pa ste /
gang la de 'jug pa yin pa /
de ni de la yod pa'i tha snyad du byed pa yin no / /
gang la 'jug pa med pa de ni med pa'i tha snyad yin no zhes bya ba ni phyogs snga ma bzhin no / /
phyogs phyi ma /
ji skad du bshad pa'i blo la snang ba zhes bya ba la sogs pa smos te /
gang yang ji skad du bshad pa'i ngo bor snang ba'i mngon sum gyi blo 'jug pa de la ni yod pa'i tha snyad du 'gyur ba yin la /
gang la dmigs pa'i rig byar gyur pa dag mi 'jug pa de ni med pa'i tha snyad yin no / /
ji skad du bshad pa'i blo la snang ba zhes bya ba ni bdag ma yin pa'i ngo bo so sor snang bas rnam par dben par mngon sum la snang ba'i don 'dzin pa yin no zhes bya ba'i don yin no / /
de'i yul zhes bya ba ni ji skad bshad pa'i blo'i yul lo / /
rjes su dpag pas yod pa'i tha snyad kyi rgyu mtshan du bstan pa ni mngon sum gyi yul ma yin pa zhes bya ba la sogs pa smos so / /
gang la mngon sum mi 'jug pa de la yang rtags 'ga' zhig las skyes pa'i shes pas yod pa'i tha snyad du byed pa zhes bya ba la sogs pa ni /
gang la rjes su dpag pa mi 'jug pa de la med pa'i tha snyad du bya ba ma yin te /
ma nges pa nyid kyi phyir ro / /
de log pa la zhes bya ba ni rjes su dpag pa med pa de nyid ma nges par bstan pa yin no / /
bskal pa'i don zhes bya ba la sogs pa smos te /
gang yang dbang po'i don de ni mngon sum mam rjes su dpag pa ldog pa las med pa sgrub par byed pa ma yin te /
the tshom skyed pa'i phyir ro / /
de ltar na de ni res 'ga' zhig blo 'jug pa na med pa'i tha snyad sgrub par byed pa yin pa dang ldog pa las med pa'i tha snyad byed pa ni thams cad dang thams cad du ma yin pa la dgag pa byed pa ni ma yin te /
blo dang sgra thams cad ni zhes bya ba la sogs pa ste /
blo dang sgra tsam las yod par sgrub par byed pa ma yin te /
blo dang sgra dag tha dad pa dang tha dad pa ma yin pas kyang dngos po tha dad pa dang /
tha dad pa ma yin pa sgrub par byed pa ma yin no / /
gang la blo'i rnam pa tha dad par 'jug par byed pa de la thams cad du dngos po tha dad par byed pa'am /
gang la tha dad pa med pa'i rnam pa de la dngos po tha mi dad par byed pa ni ma yin te /
de ltar sgra la yang blta bar bya'o / /
rgyu cis bsgrub par bya ba ma yin zhe na /
ji ltar yang 'das pa dang zhes bya ba la sogs pa smos te /
ma rig pa'i dbang gis de dag kyang 'das pa dang ma 'ongs pa la sogs pa rnams kyis bag chags yongs su smin pa'i dbang gis nges pa 'ga' zhig tha snyad du byed pa'i blo dang sgra dag 'jug par mthong ba yin no / /
sogs pa'i sgras ni ri bong gi rwa la sogs pa bsdu'o / /
sna tshogs pa dang gcig pa'i don gyi bya ba byed pa'i phyir na sna tshogs pa'i bya ba byed pa dang /
gcig pa'i bya ba byed par nus pa yin no zhes tshig rnam par sbyar ro / /
dngos po med kyang de nyid bsal bar bya ba'i don du zhes bya ba ni sna tshogs pa dang gcig pa'i don gyi bya ba byed pa bsal ba yin no / /
sna tshogs pa dang gcig pa'i bdag nyid dngos pos kyang zhes bya ba ni sna tshogs pa'i bdag nyid dang gcig pa'i bdag nyid dag ni sna tshogs pa dang gcig pa'i bdag nyid la blo dang sgra dag 'jug pa'i phyir ro zhes bya ba'i don to / /
'di skad ston pa yin te /
don sna tshogs kyi bya ba byed pa'i dngos po don sna tshogs byed par snang ba dang /
sna tshogs kyi dngos po med kyang sna tshogs pa'i ngo bo blo dang sgra dag kyang mthong ba'i phyir de ltar don gcig byed pa'i dngos po dag la /
don gcig byed par snang ba yin no / /
gcig pa'i bdag nyid med kyang gcig pa'i bdag nyid kyi dngos po'i blo dang sgra dag mthong ba'i phyir ro / /
'das pa dang /
ma 'ongs pa la sogs pa rnams kyi med pa rnams la 'jug pa ni dngos po yod pa ma yin pa'i sgrub par byed pa yin te /
sna tshogs pa'i don gyi bya ba byed pa rnams gcig gi rang bzhin la 'jug pa dang dngos po tha dad pa med pa go bar byed pa ni ma yin no / /
don gyi bya ba byed pa rnams ni gcig gi rang bzhin la 'jug pa yin te /
dngos po tha dad pa med pa sgrub par byed pa ma yin te /
blo dang sgra zhes bya ba ni bsdus pa'i don yin no / /
dpe bstan pa ni /
rgyal po mang pos bkur ba zhes bya ba la sogs pa smos so / /
rigs su bskrun pa zhes bya ba la sogs pa ni bskyed pa'o / /
de'i phyir rgyal rigs su skyes pa zhes bya ba'i don to / /
'dis ni 'das pa la 'jug pa'i dpe bstan pa yin no / /
'khor los sgyur ba dung zhes bya ba la sogs pa ni /
ji skad du gsung rab las bshad pa ni rgyal po mang pos bkur ba zhes pas gser gyi rin po che sna bdun mdun du 'gro ba dang tshad chen po'i mchod sdong chu bo gang+gA'i nang du gzhag pa dang rgyal po dung gis 'degs par 'gyur ba nyid yin no zhes bya ba 'dis ni ma 'ongs pa 'jug pa'i dpe yin no / /
'khor los sgyur pa'i rgyal po dung zhes bya ba la sogs pa ni /
'di skad du yang gsung rab las bstan pa rgyal po mang pos bkur ba sprul pa ni sde pa gzhan gyi tshig gis bstan pa la brten pa yin no / /
ri bong gi rwa dag dang zhes bya ba la sogs pa ni sgra tsam mo / /
gzugs bstan du yod pa dang thogs pa dang bcas pa dang zhes bya ba ni don du ma'i bya ba la 'jug pa yin no / /
gzugs su bya ba de ni rnam par 'gyur ba yin no zhes bya ba'i don to / /
bstan pa ni mig gi rnam par shes pa'i ngor yin no / /
yod pa ni 'dir bstan pas bstan du yod pa'o / /
rang gi yul du gzhan skyed pa la gegs byed pas na thogs pa dang bcas pa'i yod pa ste /
thogs pa dang bcas pa'i phyir thogs pa dang bcas pa'o / /
bum pa zhes bya ba ni don gcig bya ba byed pa rnams kyi 'jug pa'i dpe yin no / /
bstan du yod pa la sogs pa smras pa ni sgra gcig gi dngos po'i yul yin no zhes bya ba ni ga las she na /
bstan du yod pa'i sgra zhes smos so / /
de dag sgra tha dad pa'i spyod yul la ni don ma yin no zhes ga las yin zhe na /
gcig tu nye bar 'dus pa'i phyir ro zhes bya ba smos so / /
gcig la yang 'dus pa yin pa'i phyir gzhi mthun pa zhes bya ba la sogs pa'i don yin no / /
de lta na gang kho na gzugs su bya ba de kho na bstan du yod pa yin la de nyid thogs pa dang bcas pa'i sgras bstan pa yin no / /
'dir gzhan gyis smras pa /
gal te yul sna tshogs su zin kyang zhes bya ba la sogs pa ni sna tshogs pa'i yul de dag gi sgra gcig tu nye bar bsdus pa de ni 'jug pa'i rgyu mtshan zhes bya ba don gcig la 'du ba'i phyir ro / /
de lta na gzugs nyid gang kho na la 'du ba de kho na la bstan du yod pa nyid dang /
thogs pa dang bcas pa nyid ces bya ba de bzhin du gcig la nye bar bsdu ba'i mtshan nyid ni sgra'i don yin no / /
des na sgra'i don gyis 'jug pa'i rgyu mtshan yin no / /
de dang zhes pa ni sna tshogs pa'o / /
de'i phyir yul sna tshogs pa nyid kyis 'di'i sgra'i don yin no zhes bya ba gzhan gyis bsams pa yin no / /
grub pa'i mtha' smra ba bzhad gad ni /
e ma'o dka' thub kyi sdug bsngal gyis nye bar dub pa zhes bya ba smos te /
kye ma dka' thub kyi sdug bsngal chen pos gdungs pa'i tshig gis don thob par 'gyur ro / /
gang gis na du ba'i spyi thog ma nas phan 'dogs par 'gyur la yod pas phan 'dogs par byed pa'i bka' drin gyis rang gi rjod par byed pas don shes par bya bar 'dod pas bu song la kho bo cag la gang phan 'dogs par byed pa yang brjod par bya ba yin te /
de snyed pa bka' drin gyis phyag btsal ba gyis dang sgra'i bdag nyid rang gis 'jug pa'i phyir rigs pa 'di ni ches mang ba byed pa yin no / /
'on kyang de'i 'brel pa'i nus pa'i bye brag gis zhes bya ba ni ji snyed pa 'di'i nus pa'i khyad par gang yin pa de ni spyi'i phan 'dogs par byed pa de snyed pa nyid nus pa'i bye brag la ci de ni sgra kun nas slong bar byed pa yin te /
de ltar gyur pas yon tan ci zhig thob par 'gyur zhe na /
de ltar 'dis brgyud pas zhes bya ba la sogs pa smos te /
gal te de'i nus pa'i bye brag gis sgra kun nas slong bar byed pa ma yin te /
yang na spyi las gzhan gyis kyang phan 'dogs par byed pa yin te /
de'i tshe brgyud pas dub pa ni yongs su spangs pa yin no / /
lan 'ga' gzhan gyis smras pa gcig gis 'jug pa'i don gyi nus pa ni yod pa ma yin no zhe na /
sgra sna tshogs skyed pa'i nus pa zhes bya ba la sogs pa smos te /
gal te 'di sna tshogs pa'i sgra 'jug par byed pa'i nus pa yod pa ma yin pa'i phyir ro / /
de ji ltar du ma 'brel pas phan 'dogs par byed pa'i rgyu nus pa dang gcig par mtshungs par gyur pa yin no zhes bya bar dgongs so / /
yang 'dir rgyu ci las gang gi dbang gis 'brel par phan 'dogs par byed pa ma yin zhe na /
phan 'dogs par byed pa ma yin no zhes bya ba la sogs pa smos te /
gal te don de rnams phan 'dogs par byed par gang gis na khas blangs pa yin /
de dag gis 'di'i 'brel pa nyid kyang mi 'grub ste ji skad bshad pa'i don gcig tu 'du ba dang gzhi mthun pas yin no zhe na /
gal te don gcig tu 'du ba dang gzhi mthun par gyur ba ni gzugs dang dri dang ro dang reg bya ni don gcig tu 'du ba yin na de'i sgra yang gzhi mthun par 'gyur ro / /
de bum pa yang gzhan 'ga' zhig gis rdzas gzhan brtags pa de dang de ni dgag par bya ba'i don ni bum pa zhes bya ba la sogs pa smos te /
gzugs la sogs pa nyid ni sa dang chu 'dzin pa la sogs pa rnams dang dbyibs dang sbrang rtsi dang chu la sogs pa'i longs spyod pa'i don gyi bya ba gcig byed pa bum pa'i sgrar brjod pa med pa'i don gzhan ci zhig bum par brtag par bya /
gzhan 'ga' zhig gi mang po rnams gcig gi don gyi bya ba byed pa nyid smras pa yod pa ni ma yin te /
mang po yod du zin kyang zhes bya ba la sogs pa smos te /
mang po rnams kyang don gcig gi bya ba byed pa nyid mthong ba yin te /
'di lta ste gzugs dang dbang po dang snang ba dang yid la byed pa ni mig gi rnam par shes pa'i rgyu yin te /
des kyang de nus par bsal ba yin no zhes bya ba la sogs pa dang don gyi bya ba gcig byed pa'i phyir ro / /
gal te mang po rnams la yang gcig sgra sbyor ba la skyon yod par mi 'gyur te /
de la de dag la dgos pa med par gyur na mang po rnams la gcig gi sgra sbyor ba ci yin zhe na /
dgos pa med pa'i don la sgra sbyor bar mi byed de zhes bya ba la sogs pa smos te /
dgos pa med na 'jig rten pa don la sgra sbyor ba ni ma yin no / /
de yang dgos pa gtso bor bya ba la nus pa med na yongs su spang bar bya ba yin no / /
so sor gzugs la sogs pa rnams la sgras nges par sbyor ba ni sgra'i phreng ba chen por 'gyur ro / /
gzugs la sogs pa so sor nus pa med pa'i don gyi bya ba gcig byed pa ni dngos pos byed pa ma yin te /
gcig gis kyang tshogs pa'i sgra de'i don shes pas gzugs la sogs pa'i sgra don med pa nyid de /
bstan bcos byed pa rang nyid kyis dgos pa bstan pa ni /
de la don gang yin pa lhan cig gam tha dad pa zhes bya ba la sogs pa smos te /
lhan cig pa ni dgos pa gcig pa ste /
dper na gzugs dang dri dang ro dang reg bya chu la sogs pa btung ba byed pa bzhin no / /
tha dad pa'i dgos pa gcig pa ni dper na gzugs la sogs pa de nyid so sor bdag nyid kyi 'bras bu la chags pa la sogs pa'i bya ba ci zhig yod /
de dag gis de rnams kyi dgos pa gcig byed pa gsal bar byed pa yin te /
gang gi tshe sgra gcig gis nges par sbyor ba la nyes pa ci zhig yod /
de la de ltar ni 'gyur na ji ltar mang po rnams la bum pa zhes bya ba'i tshig gcig pa yin zhe na /
don bya ba byed pa'i sgras bstan pa la sogs pa ni de'i don gcig byed pa'i nus pa bstan pa'i phyir gang gi tshe tshogs pa'i sgra nges par sbyar bar bya ba de'i tshe de la tshig gcig kyang 'gal ba med do / /
tshogs pa la gcig gi yin no zhes bya bar dgongs pa yin no / /
tshogs pa nyid la gcig gis ci zhig byed snyam nas /
lhan cig pa'i nus pa zhes bya ba la sogs pa smos te /
lhan cig pa nyid kyis gzugs la sogs pa de ni chu 'dzin pa la sogs pa'i don gyi bya ba byed pa ni gcig tu byed pa yin te so sor ni ma yin no / /
de yang ji ltar gyur pa'i nus pa dang bcas pa de ltar gyur pa ni /
shin tu skyes pa ni tha dad pa gcig tu tshogs pas yin no / /
gcig gi tshe tshogs par gyur pa dang tshogs pa'i tshig gcig gi bum pa zhes bya ba la sogs pa la 'gal ba yod pa ma yin no / /
'on te rigs kyi sgra 'di yang shing la sogs pa'i sgra bzhin no zhe na /
bden te /
bsal ba gzhan la ltos pa'i rigs kyi sgra yin na /
gzugs la sogs pa 'dus pa dag la ltos pa ni 'dus pa'i sgra yin no / /
de lta na yang kha cig ni rigs kyi sgra nyid yin te /
bde ba la sogs pa lta bu'o / /
kha cig ni 'dus pa'i sgra yin te /
dper na skyes pa zhes bya ba lta bu'o / /
kha cig ni gnyis ka yin te /
dper na shing la sogs pa lta bu'o / /
rigs kyi sgra brjod pa tha dad par bstan pa ni /
rigs kyi sgra'i don zhes bya ba la sogs pa smos te /
rigs kyi sgra ni shing la sogs pa'i sgra yin no / /
de'i don res 'ga' lhan cig pa'i nus pa'am /
res 'ga' so sor yin no / /
sna tshogs pa dang lhan cig pa de rnams kyi nus pa yin te /
de'i phyir sna tshogs pa'i nus pa brjod par 'dod pa ni //
mang po'i tshig can 'di ni shing zhes bya'o / /
gcig gi nus pa brjod par 'dod na ni /
gcig gi tshig can gyi shing zhes bya'o / /
'di ni mtshan nyid byed pa'i 'dod pa'i rjes su 'brangs nas byas pa yin no zhe na /
kha cig ni de dag ni nges pa yin no zhes bya ba la sogs pa smos te /
khyed cag ni rgyu'i nges pa de ltar byed pa yin te /
mang po rnams la mang po'i tshig dang gcig la gcig gi tshig tu 'dod pas de'i bsam pa de dag bshad do / /
'o na ni khyed kyi ji ltar yin zhe na /
kho bo cag ni brdar btags pa'i don de dag ces bya ba la sogs pa smos te /
kho bo cag gi sgra dang don rtag tu 'brel par ni med kyi 'on kyang brdas yin no / /
de la 'dod pas rab tu brtags pa brda bstan pas sgra'i tha snyad du shin tu mngon par zhen pa yin no / /
gzhan gyi 'dod pa'i dogs pa bsu ba ni /
gzugs la sogs pa du ma'i sgra zhes bya ba la sogs pa smos te /
du ma'i gzugs la sogs pa sgra gcig gi don nyid ma yin no / /
gzhan gyi nus pa yod pa ma yin pa de'i phyir sgra gcig gi brjod par bya ba nyid du mi 'gyur ro zhes bya ba phyogs snga ma yin no / /
'dir grub pa'i mtha' smra bas /
ci skyes bu'i 'jug pa la ltos pa med par zhes bya ba la sogs pa smos te /
ci skyes bu'i 'dod pa la ltos pa med par don la sgra 'jug par byed pa yin nam /
yang na skyes bu'i don du gnyer ba rnams sgra'i tha snyad ma nges par sbyor ba yin /
gal te rang nyid kyi nus pa yin na ni /
rang kun nas slong bar byed pa'i nus pa yod dam zhes bya ba la sogs pa ni gang gi tshe don rang nyid kyis sgra 'jug par bzod pa gang yin pa de'i tshe de rnams nus pa dang mi nus pa rnam par dpyad par bya ba yin no / /
rang nyid kun nas slong bar byed pa la nyes pa ci zhig yod ce na /
de yang rigs pa ma yin no zhe na zhes bya ba la sogs pa smos te /
gang gi tshe don rang gi nus pa nyid kyis sgra kun nas slong bar byed pa yin pas de'i tshe skyes bus brjod par 'dod pa ma yin yang kha'i bu ga las don la yod pa'i sgra 'byung bar 'gyur ro / /
skyes bu dang 'brel par bstan pa dag bshad pa'i phyir /
skyes bus de dag la nye bar sbyor ba na zhes bya ba la sogs pa smos te /
gang gi tshe skyes bu nges par sbyor ba de'i tshe de ji ltar 'dod par nges par sbyor ba na mang po la yang gcig gi tshig tu bum pa zhes brjod pa lta bu'o / /
gcig gi mtha' can gyis brjod par bya ba med pa yin na de ci la dmigs par 'gyur /
de dag de ltar ni 'gyur na brjod par bya ba dgos pa ci zhig yin zhe na /
rgyu mtshan nges par sbyor ba zhes bya ba la sogs pa smos te /
de ltar sgra rnams kyi nges par sbyor ba'i dgos pa bshad nas gcig gam yang na mang po rnams bya ba gcig tu snang ba na gcig gi tshig dang so sor bya ba byed pa snang ba na mang po la mang po'i tshig dang /
gzhan yang rgyu nye bar bsags pa bstan pa ni /
gal te gzugs la sogs pa dag ces bya ba la sogs pa smos te /
gang tshe dus ma yin pa'i phyir gzugs la sogs pa ni gang gi tshe sgra gcig gis lhan cig tu 'brel ba yin pa de'i tshe /
de gcig la brten pa yin par ci gang gis brtag par bya /
des na cha shas dang 'brel pas ni ma yin no / /
de lta na yang khyed kyis mang po rnams la gcig dang lhan cig 'brel pa khas blangs kyang de dag dang rdzas kyis kyang de rnams 'brel par mi 'gyur ro / /
de'i phyir yul 'ga' zhig tu gcig kyang lhan cig tu gzugs la sogs pa dang /
'brel pa skyed du zin kyang sgra yis lhan cig tu khas blangs pa'i phyir med par 'dzin pa la dga' bar bshad pa yin no / /
'dir gzhan gyis smras pa /
kho bo cag ni gcig dang 'brel pa 'gal ba yin pas zhes bya ba la sogs pa ni kho bo cag gi gcig dang du ma gcig dang lhan cig 'brel pa 'gal ba yod pa ni ma yin te /
gcig gi sgra ni gzugs la sogs pa dag ni mi 'dod kyang 'on kyang gzugs la sogs pa de thams cad 'dus pa de rnams tha mi dad pa yin no / /
tha mi dad pa rnams kyang du ma'i dngos po'i don byed pa 'gal ba yin gyi /
de yang bum pa las gos la sogs pa'i don gyi bya ba byed pa mi srid pa gang yin pa de ni tshogs pa gzhan la don gyi bya ba byed pa srid par gyur pas snam bu rang gi ngo bos gzugs la sogs pa byed pa ni ma yin te /
bum pa'i rang gi ngo bo'i gzugs la sogs pa dang tha mi dad pa'i phyir ro / /
gang gi tshe de skad du bshad zin pa'i gnas skabs kyi gcig pa ni tha dad pa ma yin no / /
de bzhin du ji ltar gcig byed pa de bstan pa'i ched du sgra gcig gis kyang brjod par mi bya'o zhes bya ba ni phyogs snga ma yin no / /
'dir grub pa'i mtha' smra bas smras pa zin du chug kyang zhes bya ba la sogs pa smos te /
yod du chug kyang 'ga' zhig yid la 'dod pa 'di thams cad tshogs pa rnams gzugs la sogs pa gcig gi ngo bor 'gyur ro snyam na ni de lta na yang phan tshun rnam par dben pa'i ngo bor mngon sum gyis 'dzin pa yin no / /
de dag tha mi dad pa yin na ci ste /
'dzin par mi 'gyur /
ci ste btang snyoms su byed par 'gyur /
'di skad ston pa yin te /
gal te gzugs la sogs pa tha dad pa la mngon sum gyis gzugs la sogs pa tha mi dad pa ci ste mi 'dzin par mngon sum gyis phan tshun rnam par dben pa'i ngo bo yang ci ste so sor snang bar 'gyur /
de dag ni tha mi dad pa'i ngo bo yin pa'i bsags pa'i rgyu na ni 'di ni 'dod par mi bya ste zhes bya ba la sogs pa smos te /
gang tha mi dad pa'i rang gi ngo bo gzugs la sogs pa de dag ni 'dod par mi bya'o / /
gang gi phyir tshogs pa thams cad kyi rang bzhin de dag tha dad par dmigs te /
de lta na yang bu ram gyi kha dog smug pa yang ro mngar ba dang /
ba sha ka ni ser ba'i ngo bo yang ro kha ba dang /
ga bur la dri zhim pa dang /
mi gtsang ba'i dri mi zhim pa dang /
ras bal la ni 'jam pa dang /
kha cig ni reg bya rtsub pa zhes bya ba 'di lta bu la sogs pa de ji ltar gzugs la sogs pa rnams gcig yin zhes brjod par bya /
gzhan gyis yang gal te gzugs la sogs pa dag las gzhan zhes bya ba la sogs pa smos te /
bum pa dang gzugs la sogs pa dag las tha dad pa yin na nyes pa ci zhig yod ces bya ba yin no / /
grub pa'i mtha' smra bas /
de mngon sum du yod pa yin zhes bya ba la sogs pa smos te /
gal te gzugs la sogs pa las tha dad pa'i bum pa yin par gyur na de'i tshe mngon sum gyis gzugs la sogs pa las rnam par dben pa ci ste so sor snang bar mi 'gyur /
de lta na 'dir gzugs la sogs pa'i mi mthun par mngon sum du 'dod do / /
de ltar ni 'gyur na mngon sum gyis kyang 'ga' zhig gdon mi za bar rnam par dben pa so sor snang ba ni mi 'gyur ro zhe na /
gzugs la sogs pa'i so sor snang ba tha dad pa zhes bya ba la sogs pa smos te /
sngon po dang ser po la sogs pa yang thams cad du tha dad par so sor snang bar gyur par mthong ba yin no / /
de ltar ni 'gyur na cha shas kyi yul tha dad pa med pa'i phyir dang /
dbang po gcig gis gzung bar bya ba yin pa'i phyir so sor snang ba tha dad pa ma yin no zhe na /
yul tha dad pa med kyang zhes bya ba la sogs pa smos te /
yul tha dad pa med pa dri dang ro la sogs pa tha dad pa so sor snang pa nyid dang /
rlung tsha ba'i reg bya la sogs pa dbang po gcig gi gzung bar bya ba yin du zin kyang tha dad par rtogs pa de'i phyir 'di ni yongs su spangs pa yin no / /
bsags pa'i rgyu bstan pa ni de nyid kyang mngon sum gyi zhes bya ba la sogs pa smos te /
dngos po de dag nyid kyang mngon sum yin no / /
mngon sum nyid ni gang gzhan gyi ngo bos dben pa ni rang nyid kyi ngo bos blo la yang dag par 'jog par byed pa yin no / /
'dir yang ji srid du bum pa rin med par 'dir su zhig 'tshong bar byed par 'dod pa de bzhin du rang gi ngo bo dang bcas pa gsal ba rin med par ster ba ni ma yin te /
mngon sum gyi yul 'tshong bar 'dod pa yin no zhes rgyal po'i gtam dang 'di mtshungs so / /
de ni de ltar yin na gal te cha shas med na ji ltar 'di khyad par gyi blo sgra dang bum pa la 'jug pa yin zhe na /
de dag gis ni zhes bya ba la sogs pa smos te /
gang gi tshe blo dang sgra tha dad pa dag cha shas yod pa dang nye bar gyur pa de'i tshe de yang bsal ba yin no zhes rtogs par bya'o / /
de ltar na blo dang sgra dang yod par sgrub par byed pa yin na 'das pa dang ma 'ongs pa nye bar bkod pas shin tu bsal zin to / /
ma grub pa'i mtha' smra ba de dag gis sgrub par 'dod na zhes bya ba la sogs pa smos te /
gang zhig mngon sum gyi don yin na 'ga' zhig g.yogs pa de'i gzugs nye bar mi mtshon pa ni mthong ba ma yin no / /
de'i gzhan yod pa zhig yod na ni shes pas dmigs par 'gyur ro zhes bya bar dgongs so / /
de lta na yang de sgrub par byed pa'i rtags khas ma blangs par mngon sum gyis gzung bar bya ba ma yin pa shes pa gzhan gyis go bar bya bar rigs pa yin no / /
de ni de ltar 'gyur ba ni ma yin gyi mngon sum du 'dod pa yin no zhe na /
mngon sum ma yin pa zhes bya ba la sogs pa smos te /
gal te mngon sum ma yin par 'dod pa yin pa de lta na 'di ni tshad ma ma yin pa de lta na 'bras bu cung zad kyang med do / /
gnyis ka'ang yod pa yin na gang gis rjes su dpag par 'gyur /
de yang tshad ma yang med par gyur pa ni 'di khas blangs par rigs pa ma yin no / /
de'i phyir gzugs dag las gzhan pa'i bum pa'i cha shas ni gnas pa ma yin no / /
rnal ma'i mjug bsdu ba ni de ltar na de srid du zhes bya ba la sogs pa smos te /
blo dang sgra la sogs pa tsam gyis dngos po med pas yod pa ma yin no zhes bya bar ma grub po / /
de yang tha dad pa dang tha dad pa med pa dag gis dngos po tha dad pa dang tha dad pa med pa yin no zhes de skad du bshad pa'i rnam par bstan pa yin no / /
blo dang sgra'i dngos po med pa dag gis med pa'i tha snyad kyi rgyu mtshan du 'gyur ba ma yin pa de ni de nyid kyi phyir zhes bya ba la sogs pa smos so / /
gang gi tshe blo dang sgra ni yod pa'i tha snyad du byed pa'i rgyu bkag pa de'i tshe med par gyur kyang med pa'i tha snyad kyi rgyu yod pa ma yin no zhes bya bar grub pa yin no / /
de ltar de srid du blo dang sgra dag la yod pa'i tha snyad dang med pa'i tha snyad kyi rgyu mtshan bkag pa yin no / /
don byed pa'i shes pa ni /
don byed pa'i zhes smos te /
yod pa'i tha snyad tsam sgrub par byed pa yin gyi yod pa tha dad pa dang tha mi dad pa'i tha snyad du byed pa ni ma yin no / /
rgyu ci yin zhe na /
gcig la yang don du ma zhes bya ba la sogs pa smos te /
gcig gis kyang don du ma'i bya ba byed par 'gyur ba yin te /
dper na mar mes shes pa skyed pa dang sdong bu sreg pa dang 'bar ba gzhan skyed pa dang snang ba dang tsha bar byed pa bzhin no / /
de ltar de srid du gcig gis du ma'i don byed par 'gyur ba yin no / /
mang po rnams kyang gcig gi don byed pa bstan pas mig la sogs pa du mas kyang rnam par shes pa gcig skyed par byed pa yin te /
de'i phyir ji ltar don byed pa tha dad pa dang tha mi dad par grub pa yin no / /
'dir gzhan dag na re gal te zhes bya ba nas mi smra'i zhes bya ba'i bar du zhes bya ba la sogs pa smos te /
khyed kyi don byed pa tsam gyis yod pa tha dad pa zhes ni mi smra'i 'on kyang don gyi byed pa'i khyad par tha dad pa yin no / /
de bzhin du khyad par mthong ba ni don byed pa gang yin pa de la zhes bya ba la sogs pa smos te /
gang gi don byed pa la lar dngos po 'ga' zhig kyang ma mthong la dngos po las gzhan pa'i dngos po las gzhan ma yin pa mthong la de ni yod pa tha mi dad pa sgrub par byed kyi gzhan du ni ma yin no zhes bya ba phyogs snga ma'o / /
grub pa'i mtha' smra bas /
de ltar don gzhan grub pa ni yod mod kyi zhes bya ba la sogs pa smos te /
khyod kyi don gzhan grub kyang cha shas grub pa ni ma yin no / /
de ni de ltar 'gyur na cha shas med pa de lta na 'di'i don byed pa tha mi dad pa yin no zhes ga las shes she na /
dper na rkyen gyis 'dus byas pa zhes bya ba la sogs pa smos te /
'dus byas pa'i rgyun ni ji lta ji ltar rkyen gzhan gyi rgyun yod pa de lta de ltar na rang bzhin gyis tha dad pa skye ba yin te /
rang bzhin tha dad pa dang 'brel pa dang rang gi don byed pa tha mi dad pa ni ma yin no / /
dpe ci yin zhe na /
srub shing bsrubs pa'i gnas skabs zhes bya ba la sogs pa smos te /
dper na srub shing bsrubs pa las byung ba'i me de dang de ni rkyen gyis 'gyur ba yin te /
spra ba dang rta sbangs dang rtswa dang shing sreg pa'i nus pa tha dad par 'gyur ba bzhin no / /
de ltar na srub shing bsrubs pa las de ma thag tu spra ba tsam sreg par nus pa de ltar ches 'phel ba rnam par 'jig pa nye bar skyed pa las nus pa phul du byung ba rta sbangs dang rtsa ba dang sbun pa dang lo ma la sogs pa'i myur du 'gyur bar byed pa yongs su bsags pa las rab tu skyes pa 'bar ba'i dus su gzhan gyis kyang shing gi tshogs sreg par byed pa yin te /
de bzhin du bsgrub par bya ba'i don gyi mjug bsdu ba ni /
rkyen ji lta ba bzhin du zhes bya ba la sogs pa smos te /
me ji lta ba de lta bu'i rkyen nye bar sbyor bar nus pa phul du 'byung ba dang 'brel ba'i 'bras bu tha dad pa de bzhin du snal ma la sogs pa yang de dang de'i rkyen du nye bar btags pas dngos po tha dad pa sna tshogs pa'i 'bras bu ngo bo nye bar skye bar 'gyur ro / /
de lta na yang gzhan nyid kyis gzugs nyid la sogs pa gang dang gang skud pa bkal ba'i gnas skabs dang /
dru bu la sogs pa'i gnas skabs kyang gzhan yin te /
zheng dang chur gnas pa la sogs pa'i gnas skabs la brten pas blo dang sgra gzhan nyid tha dad pa dag cha shas kyis grub pa dgag pa'i phyir /
de dag gis ni zhes bya ba la sogs pa smos te /
don byed pa tha dad pa cha shas su grub pa bsal ba nyid kyis blo dang sgra'i tha dad pa grub pa de'i rgyu mtshan nyid kyang bsal ba yin no / /
de lta na yang bkal ba dang snal ma las snam bu la sogs pa las de ltar bskyed pa'i blo dang sgra tha dad pa ni snal ma'i de'i rang bzhin dang rjes su 'brel ba yin no / /
de ltar de srid du don byed pa med pa na tha dad pa dang tha dad pa med pa'i tha snyad kyi rgyu bkag pa yin no / /
mdun na gnas pa nyid kyi rkyen med pa ni /
de la don byed pa la yod pa nyid kyi tha snyad grub par smras pa zhes bya ba la sogs pa smos te /
'di'i don ni go bar zad do / /
de dag nyid rjes su smra ba ni de ni bden no zhes bya ba smos te /
de 'dir de dag gnyi ga yang bshad par bya'o / /
lhag ma bstan pa ni /
log pa de nyid la zhes bya ba la sogs pa smos te /
dmigs pa'i rig byar gyur ba las mi dmigs pa nyid kyis med pa yin na dngos po'i don byed pa de nyid grub par mi 'gyur te /
yod pa'i tha snyad kyi rgyu mtshan gang zhig yin /
'dir yang mi dmigs pa gdon mi za bar khas blangs pa yin pa de bstan pa ni /
de la yang 'di mi 'dod na zhes bya ba la sogs pa smos te /
gang gi tshe nus pa'i dngos po gzhan rjes su grub pa de'i tshe shing ngam skam pa la thug pas ji skad bshad pa'i mi dmigs pa'i rjes su 'brang ba yin no / /
de ltar ni 'gyur na nus pa med pa'i mi dmigs pa'i shes pa yin pa des na yod pa'i dngos po med pa yin no zhe na /
nus pa 'di zhes bya ba la sogs pa smos te /
gal te nus pa'i dngos po med pas mi dmigs par shes pa yin na yod pa'i dngos po med kyang mi dmigs pa nyid ci ste shes par mi 'gyur /
de lta na yang nus pa'i mtshan nyid ni yod pa yin no / /
gal te de lta na yin na de la nyes pa ci zhig yod ce na /
de lta na yang zhes bya ba la sogs pa smos te /
gang snga ma'i rang bzhin mi dmigs par bshad pa dang de'i nus pa mi dmigs pa la bye brag ci zhig yod /
de lta na yang rang bzhin gyis phan tshun nus pa de las cis ma yin zhe na /
de ni dmigs pa'i rig byar gyur pa las zhes bya ba la sogs pa smos te /
gang gis dmigs pa'i rig byar gyur pa las nus pa mi dmigs pa de ni rang bzhin gyis mi dmigs pa nyid yin no / /
de'i phyir sngar gyi dmigs pa las tha dad pa ni ma yin no / /
gang gi phyir tha dad pa med pa de'i phyir 'ba' zhig tu byas pa la sogs pa smos te /
gang la 'ba' zhig tu med pa'i tha snyad du khas blangs pa yin no zhes bya ba de la thams cad du ji skad bshad pa'i mi dmigs pa kho nas khas blang bar bya'o / /
gal te yang 'ga' zhig tu mi dmigs pa tshad mar byed pa yin pa de'i tshe 'ga' zhig tu yang ma yin no zhes bya ba la sogs pa smos te /
thams cad du khas blang bar bya ba ma yin te /
dmigs pa'i rig byar gyur pa las mi dmigs pa yod pa'i khyad par gyi dngos po med pa'i phyir ro / /
ci ste la lar khas blang bar bya ba ma yin zhe na /
de gzhan du yang de lta bu zhes bya ba la sogs pa smos te /
khas blangs pa'i don las tha dad pa don gzhan dmigs pa'i rig byar gyur ba las mi dmigs pa'i khyad par yin na ni don de yang med pa'i tha snyad kyi yul can gyis de yang khyab pa grub pas rnam pa de lta bu thams cad ces bya ba la sogs pa yin no / /
'ga' zhig ces bya ba ni don rgyas par bshad pa yin no / /
la lar zhes bya bas ni yul yongs su gzung ngo / /
res 'ga' zhig ces bya bas ni rab tu byed pa'i brjod par bya ba ni gal te don 'ga' zhig yul la lar rnam pa 'ga' zhig de bzhin du mi dmigs su zin kyang de ni med pa'i tha snyad kyi yul du mi 'gyur ro / /
rgyu ci yin zhe na /
thams cad thams cad kyi tshe zhes bya ba la sogs pa smos te /
gang gi phyir don thams cad dang /
dus thams cad dang /
dngos po thams cad du mi ldog pa'i phyir zhes bya ba ni phyogs snga ma bzhin no / /
grub pa'i mtha' smra bas /
de ltar gyur na thams cad ces bya ba la sogs pa smos te /
gang gi tshe don thams cad dang /
dus thams cad dang rnam pa thams cad du yod pa de'i tshe dngos po thams cad yul thams cad du dus thams cad kyi tshe nye bar sbyor ba yin pa'i phyir ro / /
de lta na yang 'bras kyi 'bras bu don du gnyer ba nas kyi rnam pa las kyang nas kyi 'bras bu don du gnyer ba yin gyi 'bras bu 'di las ni ma yin no zhes bya ba yin no / /
'bras kyi zhing la nas rmo ba dang /
nas kyi zhing la 'bras rmo ba ni ma yin no zhes bya ba yin no / /
dbyar char bab pa'i dus na rmo bas dgun gyi dus su nas ma yin no zhes bya ba yin no / /
bsags pa'i rgyu mthong ba ni 'di lta bu yin gyi 'di ma yin no / /
'di yang rnam par phye na ni ma yin gyi zho la sogs pa 'di ni 'bras bur 'dod pa'i 'o ma la sogs pa ni 'bras bu yin na / /
de bzhin du khar gzhong la sogs pa 'di ni rten yin la rgya shug la sogs pa 'di ni brten pa yin no / /
myu gu la sogs pa 'di skye ba'i dus kyi tshe 'bras bu dang me tog la sogs pa 'di ni ma yin no / /
me rang gi ngo bo sreg par byed pa yin la 'di chus ni ma yin no / /
de ltar thams cad du rtogs pa 'dis rgyu'i byed pa bstan pa yin no / /
'dir yang mi 'gyur te zhes bya ba ni 'bras bur gyur ba'i bye brag ma yin no / /
med pa'i rnam par dbye ba las nyes pa ci yod ce na /
dngos po 'ga' zhig gi tshe zhes bya ba la sogs pa smos te /
gang gi tshe dngos po 'ga' zhig rnam pa cung zad cig don 'ga' zhig tu dus 'ga' zhig gi tshe rgyu'i rnam par dbye ba med pa de'i 'gro ba thams cad rjes su 'gro ba dang ldog par byed pa med par 'gyur ro /
gal te yul dang dus dang rnam pa thams cad mtshungs par gyur pa de'i tshe tha dad pa med pas ji ltar tha dad pa brten nas rjes su 'gro ba ldog par byed pa yin zhes gzhan dogs pas gal te dngos po la tha dad pa med pa'i gnas skabs zhes bya ba la sogs pa smos te /
de la de ltar ni 'gyur na gnas skabs 'ga' zhig tu 'jug pa dang 'ga' zhig tu ldog pa de dang des byas pa'i gnas skabs su 'gyur ro zhes bya ba yin no / /
grub pa'i mtha' smra bas /
'o na ni de nyid du yul thams cad la zhes bya ba smos te /
gang gi tshe yul thams cad la med pa'i tha snyad du 'dod pa de'i tshe gnas skabs gang la 'jug pa dang ldog par 'gyur /
des byas pa'i rnam par gzhag pa yang gang zhig yin /
gang zhig gis smras pa /
yul thams cad la med pa'i tha snyad kyis gdags pa ma yin nam zhe na /
yul 'ga' zhig la zhes bya ba la sogs pa smos te /
gang gi tshe 'ga' zhig cha shas kyis byed pas med pa'i tha snyad 'dod pa de lta na rgyu mtshan gang zhig yin zhes bya ba brjod par bya ste /
ci rgyu mtshan med pa yin nam zhe na /
mi dmigs pa las gzhan zhes bya ba la sogs pa smos te /
gang gi phyir mi dmigs pa bshad pa las gzhan rnam pa'i gtan tshigs ni med na /
'di na grang ba'i reg pa med de me yod pa'i phyir zhes bya ba yin na de ci mi dmigs pa yin zhe na /
dgag pa dang sgrub pa dag gi zhes bya ba la sogs pa smos te /
gang la 'ga' zhig bkag pas don gzhan 'gog par byed pa de la mi dmigs pa nyid yod pa yin no / /
gang la don sgrub pas 'ga' zhig 'gog par byed pa yin te /
de la yang mi dmigs pa nyid rgyu mtshan yin no / /
ji ltar yang don gang dmigs par gyur pas dgag pa ma yin pa gang yin pa de ni med pa nyid mi 'grub ste /
de'i phyir don gzhan sgrub pa'i mi dmigs pas kyang phan tshun byed pa ma yin no / /
'dir mi dmigs pa sgrub par byed pa nyid yin du chug kyang 'dod pa yin zhe na /
mi dmigs pa nyid las zhes bya ba la sogs pa smos te /
gang gi tshe mi dmigs pa 'ga' zhig tu med pa'i tha snyad khas len pa de'i tshe thams cad du de med pa'i tha snyad kyi rgyu mtshan khas blang bar bya'o / /
rgyu ci yin zhe na /
khyad par med pa'i phyir ro zhes bya ba la sogs pa smos te /
'dir dmigs pa'i rig byar gyur pa'i mi dmigs pa las 'ga' zhig bye brag med pa yin na /
'ga' zhig med pa'i tha snyad kyi rgyu mtshan 'ga' zhig tu yang mi dmigs pa yin par mi 'gyur ro / /
'dir gzhan dag na re gal te tshad ma thams cad ldog pa zhes bya ba la sogs pa smos te / /
gang la yang tshad ma thams cad nus pa gang yin pa de la med pa'i tha snyad du bya ba yin no / /
gang gi phyir tshad ma rgyu mtshan gyi gzhal bya rtogs pa yin pa'i phyir de'i tshad ma med pas gzhal bya gzhan med pa yin no zhe'o / /
grub pa'i mtha' smra bas /
bzhad gad du shes rab shin tu gzhon pa zhes bya ba la sogs pa smos so / /
'on te 'di dag ni rtogs pa bzang po yin na ni ci'i phyir bzhad gad byed ce na /
rjes su dpag pa la sogs pa ldog pas zhes bya ba la sogs pa smos te /
rjes su dpag pa log pas med pa sgrub par byed pa la 'khrul pa yin no zhes bshad zin te /
srog chags thams cad kyi mngon sum gyi 'jug pa ldog pa med do zhes bsgrub par bya ba ni ma yin te /
ma grub pa'i phyir ro / /
bskal ba la bdag nyid kyi mngon sum log kyang med pa sgrub par byed pa ma yin te /
the tshom gyi rgyu med pa'i phyir ro / /
ci 'dra ba'i tshad ma log pas med pa sgrub par byed pa yin zhe na /
de'i phyir rang bzhin gyi khyad par zhes bya ba la sogs pa smos te /
tshad ma gang las don nges pa yod pa'i tha snyad byed pa de nyid kyi tshad ma ldog pa yin pas des med pa'i tha snyad sgrub par byed pa yin no / /
dmigs pa'i rig byar gyur ba las mi dmigs pa'i rang bzhin gyi khyad par las gzhan ma yin no / /
rgyu ci yin zhe na /
de'i rang bzhin yod pa de la zhes bya ba la sogs pa smos te /
de lta na de'i don gang yin pa de dang de ni tshad ma yin pas khyab ste /
de'i phyir yang khyab par byed pa'i tshad ma ldog pas khyab par bya ba'i don ldog pa yin no / /
de lta na ni 'gyur na ldog pa yang mngon sum dang rjes su dpag pa 'jug pa de'i phyir med par nges pa yin no zhe na /
dmigs pa'i rig byar gyur pa'i zhes bya ba la sogs pa smos te /
gang yang dmigs pa'i rig byar gyur pa las ma dmigs pa'i don mngon sum yin par bshad pa las gzhan 'ga' zhig dmigs par 'gyur ba ni yod pa ma yin no / /
de'i phyir rjes su dpag pa las kyang yang dmigs pa yod pa yin te /
des na rjes su dpag pas nye bar dmigs pas mi rigs par brtags pa'i yod par 'dod pa de lta bur gyur pa nyid de ni mngon sum gyis kyang yongs su gcod pa ma yin no / /
de'i rang bzhin med par yang zhes bya ba la sogs pa smos te /
gang dmigs pa'i mtshan nyid kyir gyur pa de las gal te gzhan ma yin na /
de ji ltar mngon sum du mi 'gyur /
gzhan du gyur pa de lta na ni de nyid de'i yul ma yin no / /
yang cig shos ni /
'on kyang sngags dang sman med par zhes bya ba la sogs pa smos te /
'di'i sgyu ma mkhan med na gang las sngags dang sman rnams kyi dngos po slob pa na gang gis 'ga' zhig sngar med pa'i dngos po skyed pa yang med la snga ma 'jig pa yang med la cung zad cig bar du chod pa yin pa dang /
gzhan yang ring po ma yin pa zhes bya ba ni reg par 'dod pa yin pa de'i phyir skyes bu'i mngon sum ma tshang ba med pa las gzhan pa'i shes pa dang yod pa 'ga' zhig mngon sum gyi yul du gyur pa dang /
'ga' zhig khong du chud pa yang ma yin te /
'ga' zhig ni rjes su dpag pa'i yul la 'ga' zhig ni mngon sum dang 'ga' zhig ni lung las yin no / /
yang ci de dag thams cad srid par mi 'gyur ram zhe na /
khyad par med pa de nyid la zhes bya ba la sogs pa smos te /
byas pa'i rnam pa'i bye brag 'di dang khyad par med pa'i don 'gal bar 'gyur te /
'di gzhan dag na re /
gal te khyad par med pa ni zhes bya ba la sogs pa smos so / /
gcig la khyad par du byed pa dgag pa'am /
gal te gzhan zhig rkyen de'i tha snyad tha dad par 'gyur ro zhe'o / /
grub pa'i mtha' smra bas /
khyad par de'i bdag nyid du gyur pa zhes bya ba la sogs pa smos te /
de'i khyad par ni de'i bdag nyid du gyur pa'am ci gzhan du gyur pa zhig yin na /
bdag nyid du gyur pa zhig yin bdag nyid du gyur na /
rjes su 'gro ba ma yin pa zhes bya ba la sogs pa'i skyon smos so / /
de'i ldog pa'i khyad par ni ma lus pa ldog par 'gyur ro / /
'jug pa yin na yang snga ma de nyid las skye bar 'gyur ro / /
de lta na de ni bde ba dang sdug bsngal bzhin du ji ltar rang bzhin tha dad par mi rtogs /
de ltar ni 'gyur na rjes su 'gro ba dang bcas pa nyid 'jug pa dang ldog par 'gyur ba yin no zhe na /
rjes su 'gro ba dang bcas pa zhes bya ba la sogs pa smos te /
gal te rjes su 'gro ba dang bcas pa nyid kyi khyad par du khas blangs pa yang nyams pa yin te /
de lta na su zhig ci 'jug pa dang ldog pa yin zhes brjod par 'gyur ram /
de dag gi rjes su 'gro ba rtogs pa yang med pa de'i phyir 'di ni ci yang ma yin no / /
yang na gzhan du gyur pa'i khyad par yin pa de'i tshe 'brel ba med pas 'di ni khyad par yin no zhes sgra med pa 'di'i phyogs kyang rags pa'i phyir nye bar dgod pa ma yin no / /
gzhan dag gi 'dod pa rang nyid kyi 'dod pa tha mi dad par bstan pa /
gzhan yang 'di ltar rang bzhin 'ga' zhig ces bya ba la sogs pa smos te /
gal te khyed kyang don 'ga' zhig la 'jug pa dang /
ldog par 'dod na de kho bo cag gi 'dod pa 'di ci ste khyed khas len par mi byed /
rjes su bkag pa'i rgyu gzhan med pa ma yin no snyam nas /
gal te rjes su 'gro ba med pas zhes bya ba la sogs pa smos te /
sangs rgyas pa yang rjes su 'gro ba med pa'i skye ba dang 'jig pa 'dod pa yin no / /
sangs rgyas pas smras pa /
rjes su 'gro ba zhes bya ba gang yin zhes bya ba ni rang gi ngo bo brjod par bya'o / /
gzhan gyis smras pa /
gal te yod pa'i skye ba zhes bya ba la sogs pa ni skye ba'am rigs par nyams su myong ba ni yod pa'i nus pa'i ngo bo'i gnas skabs ni rjes su 'gro ba yin no / /
de ltar ni 'gyur na de'i yang skye ba yin no zhe na /
gal te yod pa'i skye ba zhes bya ba la sogs pa smos te /
skye ba ni sngar yod pa yin no / /
'gal ba yang sngar gnas pa ma yin pa de'i phyir skye ba ni de'i thams cad du skye ba yang ma yin la 'jig pa ni ma lus par 'jig pa yin no / /
nus pa tha dad pa gzhan yang ma mthong ngo zhes bstan bcos byed pas smras pa ni /
gal te rnam pa thams cad du zhes bya ba la sogs pa ni /
gal te nus pa thams cad du phul du dbyung du med pa de lta na phul du dbyung ba ni gzhan skye ba dang 'jig pa'i tha snyad du byed pa'i rgyu mtshan yin no / /
gzhan gyi tha snyad du byed pa'i rgyu mtshan ni gal te gnas skabs zhes bya ba la sogs pa smos te /
gnas skabs de ni khyad par du byed pa de'i phyir tha snyad grub pa yin no / /
bstan bcos byed pas smras pa /
gnas skabs de zhes bya ba la sogs pa ni rnam pa gzhan srid pa yin na nus pa'i gnas skabs yin pas de'i phyir gzhan la dris pa yin no / /
de kho na nyid kyi phyogs la skyon bstan pa ni gcig yin na ni zhes bya ba la sogs pa smos te /
gang gi tshe nus pa'i gnas skabs gcig yin na de'i tshe ji ltar 'di gcig gi bdag nyid cha shas med par grub pa phan tshun 'gal ba mthong ste /
'di lta ste skye ba dang mi skye ba zhes bya ba la sogs pa'o / /
grub pa zhes bya ba ni cig car du'o / /
'di phan tshun du gal te gnas skabs dang nus pa'i dbye ba la sogs pa smos so / /
yod pa'i dbye ba ni 'di lta ste nus pa dang zhes bya ba yin no / /
gnas skabs zhes bya ba ni de'i phyir skye ba dang mi skye ba la sogs pa dbye ba zhes bya ba cung zad cig tsam gyis rnam pa tha dad pa yin no / /
gzhan gyi ltag chod yin pa bstan pa'i phyir brjed ngas pa'i ngang tshul can zhes bya ba la sogs pa smos te /
gnas skabs su yod pa mi dran pa'o / /
'o na ni nus pa'i gnas skabs rnam par dbye ba med pa'i phyogs 'di la 'gal bas gnod pa yin no / /
'on te nyes pa 'dir mi 'gyur te /
gzhan khas blangs pa'i phyir ro snyam nas gzhan gyis smras pa /
'on te rnam par dbye ba med pa zhes bya ba la sogs pa ni gang gi tshe nus pa'i gnas skabs gang dag tha dad pa khas blangs pa de'i tshe 'gal ba 'ga' zhig kyang med do / /
skye ba dang mi skye ba la sogs pa tha dad pa'i don gyi yul yin pa'i phyir ro / /
'on kyang khyed la skye ba dang 'jig pa'i mtshams sbyor ba grub pa yin te /
rgyu mtshan ci yin zhe na /
gang gi phyir rang gi rjes su 'gro ba zhes bya ba la sogs pa smos te /
skye ba dang 'jig pa'i gnas skabs kyi mtshams sbyor ba'i nus pa'i rjes su 'gro ba ni med de /
de'i skye ba dang 'jig pa ni med do / /
pha rol pos gzhan yang smras pa /
gal te de dag la tha dad pa zhes bya ba la sogs pa ni nus pa dang gsal ba dag phan tshun tha dad pa med pa'i phyir nyes pa 'di ni med do / /
'di byed pa'i nus pa ni cig car e ma'o lan skyon med ces bya ba la sogs pa smos te /
lan 'di ni skyon dka' zhing rang gi phyogs la mngon par zhen pas na rab tu chags par gyur pas tshod kyang mi shes pa yin no / /
'dir dgos pa ci yin zhe na /
tha dad pa med pa la zhes bya ba la sogs pa smos te /
tha mi dad pa zhes bya ba ni gcig par bshad pa yin no / /
khyed ces bya ba ni khyed cag yod pa'i tha snyad du byed pa de'i tha dad pa'i rgyu mtshan ni ji ltar mthong ba yin no / /
ldog pa'am mi ldog pa'am skye ba'am mi skye ba ma yin pa de lta bu la sogs pa ci du ma dang 'brel pa yin nam /
yod pa'i tha snyad ji ltar mthong ba yin /
gal te nus pa'i gnas skabs tha mi dad pa 'dod pa yin no zhe na /
yod do zhes bya ba ni don dam pa yin la brtags pa ni bla ste sel ba ma yin no / /
tha dad pa dang tha mi dad pa mthong ba yin te /
de dag ni dngos po rnams kyi tha dad pa zhes bya ba la sogs pa smos te /
ldog pa dang ldog pa med pa zhes bya ba'o / /
de lta na yang gang ldog pa dang skye ba dang skye ba med pa dang gnas pa dang /
gnas pa med pa de dang de ni tha dad pa yin te dper na bde ba dang sdug bsngal lta bu'o / /
de dang bral ba zhes bya ba ni gnas pa dang mi gnas pa la sogs pa'o / /
de ni tha mi dad pa'i mtshan nyid nus pa'i gnas skabs kyi bdag nyid gcig pa ni gang gi tshe nus pa dang gsal ba gcig gi bdag nyid du 'dod na de'i tshe 'di dag dpe yin no / /
tha dad pa dang tha mi dad pa'i rgyu mtshan can la 'dir tha dad pa dang tha mi dad pa'i sgras bshad kyi 'di dag tha dad pa dang tha mi dad pa'i mtshan nyid du mi 'gyur na nus pa ci yod ce na /
rnam pa gzhan du na zhes bya ba la sogs pa smos te /
gal te 'di dag gi mtshan nyid mi 'dod na de'i tshe dngos po tha dad pa dang tha mi dad par rnam par gzhag par mi 'gyur ro / /
gzhan gyis rang la grags pa'i tha dad pa dang tha mi dad pa'i mtshan nyid bstan pa /
thams cad bdag nyid ces bya ba la sogs pa smos te /
yang gang gi tshe thams cad kyi bdag nyid du gyur pa de'i tshe de ni tha dad pa ma yin no / /
gang yang gang las gzhan du gyur pa de yang de las tha dad pa yin no / /
dpe ni dper na bum pa ni 'jim pa'i bdag nyid las zhes bya ba la sogs pa smos te /
bum pa skye ba yang thams cad du sa'i bdag nyid yin te /
de yang sa las tha dad du bya ba med do / /
bde ba dang sdug bsngal ba dag kyang phan tshun du yod pa'i bdag nyid ma yin te /
de dang de ni tha dad pas 'dir kho bo cag kyang tha dad pa dang tha mi dad pa'i bdag nyid du 'dod pa des na 'ga' zhig 'gal bar 'gyur ro zhes bya ba ni phyogs snga ma'o / /
grub pa'i mtha' smra bas /
bum pa'i rab tu skye ba ni 'jim pa'i bdag nyid ma yin zhes bya ba la sogs pa smos te /
bum pa ni phan tshun du sa'i bdag nyid ma yin gyi 'ga' tsam yin no / /
'on kyang sa'i khyad par 'ga' sa chu 'dzin pa la sogs pa'i dbyibs kyi rnam pa la bum pa zhes grags pa thob pa yin no / /
de ltar ni 'gyur nas las khyad par 'ga' zhig yod pa ma yin no zhe na 'jig rten gsum gyi 'jim pa'i bdag nyid gcig pa ma yin te zhes bya ba la sogs pa smos te /
kye 'jig rten gsum gyi 'ji ba'i bdag nyid du gcig pa ma yin no zhes bya ba ga las shes she na /
rnam par rig pa so sor snang ba tha dad pa'i phyir zhes bya ba la sogs pa smos te /
de lta na rnam par shes pa ni rnam par shes pa'i so sor snang ba tha dad pas sa'i rang bzhin tha dad par blta bar bya ste /
de lta na sa'i rang bzhin phye mar gnas pa las gzhan gyi rnam pa so sor snang ba ni rtags kyi rnam pa dang /
mchod rten gyi rnam pa dang /
gdugs kyi rnam pa dang /
brten pa'i rnam pa'i ngo bo ni gzhan gyi rnam pa yin no / /
de bzhin du gnas skabs ni so sor gnas pa'i rang bzhin tha dad par khas blang bar bya ste /
de lta na ma tshos pa'i sa las gzhan pa nus pa dang smin pa dang /
tshos pa yang gzhan de'i don byed pa tha dad pa dang don byed pa tha dad pa yang so so'i rang bzhin tha dad par blta bar bya'o / /
de lta na sa'i phye ma las gzhan 'bras bu'i bya ba byed pa rtags kyi rnam pa la sogs pa'i gzugs gzhan nyid kyi don bya ba byed pa la sogs pa tha dad pa'i sa thams cad ni tha dad pa yin no / /
gzhan gyis kyang 'di dag de lta bu'i rgyu yin no snyam nas /
gal te bden mod kyi zhes bya ba la sogs pa smos pa yin no / /
gzhan yang sems can bde ba la sogs pa'i rnam pa tha dad pa nyid 'thad pa yin te /
gal te don byed pa tha dad pa la sogs pa tha dad par khas blang bar bya ste /
nus pa tha dad pa med par gzhan gyis de ni bden mod kyi zhes bya ba la sogs pa smos so / /
gal te yang don byed pa la sogs pa tha dad pa de lta na yang 'ga' zhig pa'i rang bzhin ni sa'i bdag nyid kyi rjes su 'gro ba des na tha mi dad pa 'dod pa yin no / /
bstan bcos pa las thal bar 'gyur bar brjod pa ni /
bde ba la sogs pa dag dang zhes bya ba la sogs pa smos te /
bde ba la sogs pa'i yon tan dang ldan pa nyid dang /
byed pa po nyid dang za ba po nyid la sogs pa rnams ni de'i phyir de dag kyang phan tshun de dag gcig tu thal bar 'gyur ro / /
de lta na yang sems can ni gang yang za ba po dang byed pa po dang /
yon tan can la sogs pa rnams rjes su rtogs pa de dang de dag kyang thal bar 'gyur ro / /
'di ni bde ba la sogs pa'ang gzhal bya nyid dang yod pa dang /
shes bya nyid la sogs pa rnams rjes su rtogs pa de'i phyir de dag kyang gcig tu bstan pa yin no / /
de ltar ni 'gyur na bde ba la sogs pa ma yin pa rnams bdag nyid thams cad kyi rjes su 'gro ba de dang de dag tha mi dad pa yin no zhe na /
bum pa la sogs pa dag kyang zhes bya ba la sogs pa smos te /
bum pa la sogs pa rnams kyang bdag nyid thams cad kyi rjes su 'gro ba ma yin pa de dag ji ltar tha mi dad par 'dod do / /
de dag bdag nyid thams cad kyi rjes su 'gro ba ma yin no zhes bya ba 'di las shes she na /
rang bzhin sna tshogs pa lhan cig ces bya ba la sogs pa smos te /
gal te de dag bdag nyid thams cad kyi rjes su 'gro bar 'gyur na ni de'i tshe 'di dag dngos po rnams kyi ro dang nus pa dang smin pa la sogs pa'i nus pa so sor snang ba'i sna tshogs pa rnams du ma gang yin pa der mi 'gyur ro / /
lhan cig skye ba dang 'gag pa la sogs pa yang thal bar 'gyur ro / /
nye bar bsags pa'i rgyu bstan pa ni /
bum pa dang 'jim pa'i bdag nyid ces bya ba la sogs pa smos te /
'ga' zhig bum pa'i sa'i bdag nyid kyang tha dad par nye bar mtshon pa med de /
bum pa 'di dang sa yin no zhes gang gis de ltar khong du chud par 'gyur /
de'i sa las bum pa 'di skye ba yin zhes bya /
de ni de ltar ni 'gyur na tha dad pa nye bar mtshon pa med na rten dang brten pa khong du chud par 'gyur ba yin no zhe na rten dang brten pa zhes bya ba la sogs pa smos te /
rten dang brten pa gang ji snyed pa rtogs par mi 'gyur ba de snyed du 'di dang 'di nus par khong du chud pa ma yin no / /
gang las shin tu 'das pa ni rtag tu gnas pas rten yin no / /
de gang la yod pa de la de brten pa ni brten pa'o / /
gzhan gyis tha mi dad pa'i mtshan nyid kyis bdag nyid bstan pa ni /
nus pa dang nus pa'i bdag nyid ces bya ba la sogs pa smos te /
gang gi tshe gang dang gang gi bdag nyid skyed pa de dang de dag tha dad par 'dod pa de'i tshe /
nus pa dang nus pa'i bdag nyid las skye ba'i dngos po rang nyid ma yin pa'i rang gi ngo bo las tha mi dad pa ma yin par 'dod na de'i tshe /
nus pa dang nus pa'i bdag nyid rab tu skye bar 'gyur gyi /
rang nyid las ni ma yin gyi /
rang gi ngo bo de tha mi dad pa las mi 'gyur ro / /
de yang rang gi ngo bo 'di las tha mi dad pa de'i phyir /
'di'i mtshan nyid tha mi dad pa yin no / /
de dag gis ni zhes bya ba la sogs pa smos pa ni gzhan gyis tha mi dad pa'i mtshan nyid dgag pa 'dis zhes bya ba yin no / /
de nyid rnam par 'brel pa ni gang yang kun du rtog par 'gyur ba gang dang gang yongs su gyur pa de dang de las zhes bya ba la sogs pa smos te /
gang yang zhes bya ba ni 'ga' zhig gis 'dir gang dang gang yongs su gyur pa de dang de las tha mi dad pa zhes smas pa tha mi dad pa'i mtshan nyid 'di yang gsal bar rig par bya'o / /
ji ltar yin zhe na /
nus pa'i bdag nyid ces bya ba la sogs pa smos te /
gang gi phyir nus pa'i bdag nyid yongs su gyur pa ma yin no zhes bya bar sbyar ro / /
bstan bcos byed pas yongs su gyur pa'i rang gi ngo bo dris pa /
yongs su gyur pa ni zhes bya ba ni ci zhig ces bya ba la sogs pa smos te /
'di ni go sla'o / /
gzhan gyis de'i rang gi ngo bo bstan pa ni rdzas kyi gnas skabs zhes bya ba la sogs pa smos te /
rdzas kyi gnas skabs kyi chos gcig pa ldog pa dang chos gzhan rab tu skye ba ni yongs su gyur pa'i sgrar brjod do / /
grub pa'i mtha' smra bas /
chos gzhan gang yin zhes bya ba la sogs pa smos te /
'di ni chos gang ldog pa dang rab tu skye ba yin na de ni de'i phyir spyi rdzas kyi gnas skabs las gzhan yin nam /
gnyi ga ni ma yin te rnam pa gzhan mi srid pa'i phyir ro / /
gzhan la yang 'dir brgal zhing brtag pa mtshungs pa'i phyir ro / /
gnas skabs gzhan yod kyang nyes pa ci zhig yod ce na /
gal te de nyid la gnas pa zhes bya ba la sogs pa smos te /
gal te rdzas kyi chos la tha mi dad pa de'i tshe rdzas kyi gnas skabs ldog pa dang rab tu skye ba ni 'thad pa ma yin no / /
rdzas kyi chos tha mi dad pa yin no zhes bya ba ni ma grub pa yin no / /
rgyu ci yin zhe na /
de nyid ltos pa med par zhes bya ba la sogs pa smos te /
gal te gzhan gyi chos can dang chos yod pa la mi ltos pa yin na tha dad pa la brten par ni mi 'gyur ro / /
ltos par gyur pa ni dper na sgra'i byas pa la sogs pa ni chos gang ma byas pa la sogs pa las ldog pa la ltos pa'i gnas skabs bzhin no / /
gzhan du khas blangs pa'i skyon bstan pa ni /
yang na rdzas las don gzhan zhes bya ba la sogs pa smos te /
gang gi tshe rdzas las tha dad pa'i chos yin pa de'i tshe chos kyi ldog pa dang skye ba rnams kyi yongs su 'gyur bar grub pa ni ma yin no / /
rgyu ci yin zhe na /
don gzhan du 'gyur ba'i zhes bya ba la sogs pa smos te /
gang gi gnas skabs gzhan du gyur ba'i ldog pa dang rab tu skye ba dag ni gnas skabs gzhan gyi yongs su gyur par 'dod pa de lta na ni /
sems pa can la yang yongs su 'gyur bar 'dod par bya'o / /
gzhan yang rdzas kyi chos zhes bya ba la sogs pa smos pa 'di ni go sla'o / /
ci'i phyir mi 'grub pa yin zhe na /
'brel pa med pa'i phyir zhes bya ba la sogs pa smos te /
rnam pa de lta bu'i sgra la sogs pa'i rgyu mtshan 'ga' zhig dang 'brel pa yod pa ni ma yin no / /
de ltar ni 'gyur na rten dang brten pa'i mtshan nyid kyi 'brel ba yod pa ni ma yin no zhe na rgyu dang 'bras bu'i 'brel pa zhes bya ba la sogs pa smos te /
rgyu dang 'bras bu'i mtshan nyid kyi 'brel pa bshad pa las gzhan 'ga' zhig kyang yod pa ma yin te /
'brel pa mi 'thad pa'i phyir ro / /
de nyid de lta yin no zhe na /
'di la yang zhes bya ba la sogs pa smos te /
rgyu dang 'bras bu'i dngos po yang 'di la 'thad pa ma yin no / /
rgyu ci yin zhe na /
rang nyid de'i bdag nyid ma yin pa zhes bya ba la sogs pa smos te /
gang gi phyir gang gi bdag nyid ma yin pa 'di ni de'i rgyu ma yin no zhes bya ba 'di khyed kyi grub pa'i mtha' yin no / /
de lta na zho'i bdag nyid du grags pa ni 'o ma zho'i rgyu yin te /
zho'i bdag nyid kyi ba lang gi lci ba la sogs pa ni ma yin no / /
rdzas las kyang don gzhan pa'i chos de ji ltar de dag rgyu dang 'bras bu'i dngos por 'gyur te /
de ltar 'dod par gyur pa yin na gzhan la yang rgyu dang 'bras bur 'gyur ba yin no zhe na /
don gzhan yin du zin kyang zhes bya ba la sogs pa smos te /
gang gi tshe gzhan yang chos gzhan gyi rdzas yin par 'dod na ni de'i tshe chos skyed par 'gyur te /
rdzas yongs su gyur pa'o zhes khas blang bar bya'o / /
de dag kyang kho bo yang 'dod pa nyid de /
de nyid 'dod pa bstan pa yin no zhe na /
'di la yang rgyu dang 'bras bu zhes bya ba la sogs pa smos te /
de lta na yang dper na sa'i rdzas kyi rgyu dang 'bras bur 'brel par rnam par gnas par gyur pa de'i tshe /
snga ma'i sa'i gong bu'i rdzas ni rgyu byed pa yin la // //
[]
