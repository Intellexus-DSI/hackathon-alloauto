@## / /
rgya gar skad du /
he badzra dwi b+hu dza sA d+ha no pi ka / /
bod skad du /
kye rdo rje phyag gnyis pa'i sgrub thabs / /
dpal dgyes pa'i rdo rje la phyag 'tshal lo / /
dang por rnal 'byor pas gnas dben zhing yid du 'ong bar / /
tsan+dan la sogs pas phyogs kun du chag chag btab la / /
bde ba'i stan la 'dug nas /
de nas rang gi snying gar pad+ma 'dab ma brgyad pa gcig bsam /
de'i dbus su nyi ma'i dkyil 'khor /
de'i dbus su hUM gcig bsam /
de las 'od 'phros pas /
bla ma dang sangs rgyas dang byang chub sems dpa' dang /
he ru ka rnams mdun gyi nam mkha' la bsams la /
de nas phyi nang gi mchod pas mchod par bya /
de nas sdig pa bshags pa dang /
dkon mchog gsum la skyabs su 'gro ba dang /
bsod nams la rjes su yi rang dang /
dge ba'i rtsa ba bsngo ba dang /
byang chub tu sems bskyed pa dang /
lus dbul ba dang /
lam bsten par bya'o / /
de nas byams pa dang /
snying rje dang /
dga' ba dang /
btang snyoms bsgom par bya'o / /
de nas rnal 'byor pas chos thams cad stong par bsam par bya /
oM shU n+ya tA dz+nyA na badzra swa b+hA ba At+ma ko\u0f85haM /
de nas mdun du raM las nyi ma'i dkyil 'khor /
de'i steng du hUM las sna tshogs rdo rje /
rdo rje'i bum pa la nyi ma'i dkyil 'khor gcig bsam /
de'i steng du hUM de'i 'od las gshin rje'i gshed po la sogs pa 'phros pas bgegs thams cad bskrad par bsam /
slar hUM la 'dus par bsam /
de nyid sa bon rab tu rdzogs pa las /
rdo rje sa gzhi dang rdo rje rwa ba dang /
rdo rje gur ro / /
oM rak+Sha rak+Sha hUM hUM hUM /
de nas rdo rje gur bsam /
de bzhin du paM las pad+ma dmar po 'dab ma brgyad pa cig bsam / /
de'i steng du ro / /
ro'i snying ga la A li kA li rab tu gyur pa bsam /
zla ba dang nyi ma'i dkyil 'khor ro / /
de'i dbus su sa bon hUM /
hUM de las rdo rje /
rdo rje'i lte ba'i dbus su hUM gnas par bsam /
de nas lha mo brgyad kyi gzugs su 'od 'phros pas /
sems can thams cad kyi don byas nas yang de nyid la 'dus par bsam /
sa bon dang phyag mtshan rab tu rdzogs pa dang /
bdag nyid bcom ldan 'das dpal he ru kar bsam par bya'o / /
zhal gcig phyag gnyis pa sprin nag po'i 'od dang ldan pa /
rgod pa dang /
khro ba dang /
lo bcu drug pa'i tshad dang ldan pa /
phyag g.yon na kha T+wAM ga rdo rjes mtshan pa dang ka pA la /
g.yas rdo rje 'dzin pas 'jigs par byed pa /
gar byed pa gnas pa phyag rgya lnga dang ldan pa /
'khor lo dang rna cha dang mgul rgyan dang /
gdu bu dang /
ska rags so / /
sangs rgyas lnga ni rnam par dag /
lnga ni yang dag phyag rgya yin / /
ro la gnas pa 'od dang ldan / /
skra ni kham pa gyen du 'khyil / /
mi bskyod mgon po dbu rgyan can / /
mi yi mgo bo'i phreng ba 'dzin / /
dur khrod kyi ni bsam pa'i mgon / /
lha mo brgyad kyis bskor ba yin / /
shar gyi 'dab mar gau rI ni / /
mi mgo bar bu lag na 'dzin / /
lho ni tsau rI lha mo yin / /
lag par nyi ma thogs par gnas / /
nub la lha mo be t+tA lI / /
lag par chu yi par bu 'dzin / /
byang du g+hasma shes par bya / /
sman gyi bdud rtsi 'dzin pa yin / /
dbang ldan mtshams su puk+ka sI / /
lag par rdo rje 'dzin par gnas / /
me yi mtshams su sha ba rI / /
ro yi bar pu lag na 'dzin / /
tsaN+Da srin po'i mtshams su gnas / /
cang te'u sgra ni dag par byed / /
rlung mtshams Dom+bi nI ni gnas / /
'khyud pa de nyid rab tu dga' / /
thams cad kha dog nag po yin / /
me 'od ser skya gyen du 'khyil / /
ro dang ldan pa spyan gsum pa / /
phyag rgya lnga ni yang dag ldan / /
gar byed pa ni gnas pa yin / /
kha T+wAM ga ni g.yon na 'dzin / /
phyag gnyis pa la zhal gcig yin / /
'od kyi phreng ba yang dag ldan / /
de nas snying gar pad+ma la / /
ye shes sems dpa' bsgom par bya / /
nyon mongs thams cad 'grol ba yin / /
mgon po dam tshig sems dpa' yin / /
ye shes sems dpa' de dang 'dra / /
de yi thugs kar bsam pa ni / /
mtsho skyes rdo rje hUM las byung / /
rdo rje'i lte bar hUM ni bsam / /
hUM las 'od 'phros ye shes sems / /
de nas thams cad dgug par bya / /
sngags pas bkug pa de la ni / /
chu gtor ar+g+ha sbyin par bya / /
dga' bas mgon po mchod par bya / /
dzaHyi yi ges dgug par bya / /
hUM yig gis ni gzhug par bya / /
baM yig gis ni bcing bar bya / /
hoHyig gis ni dga' bar bya / /
mig gnyis gti mug rdo rje ma / /
rna bar zhe sdang rdo rje ma / /
sna gnyis ser sna rdo rje ma / /
lce la 'dod chags rdo rje ma / /
lus ni phrag dog rdo rje ma / /
yid ni bdag med rnal 'byor ma / /
thams cad kha dog nag mo yin / /
g.yas ni gri gug 'dzin pa'o / /
g.yon na kha T+wAM thod pa 'dzin / /
thams cad spyan ni gsum pa yin / /
skra ni kham pa gyen du 'khyil / /
pad+ma'i steng du ro la gnas / /
phyag rgya lngas ni yang dag brgyan / /
stag gi pags pas smad dkris byas / /
rnal 'byor pas ni bsam par bya / /
sku gsung thugs ni rdo rje can / /
sku dang gsung dang de bzhin thugs / /
oM AHba hUM de bzhin sngags / /
mkha' spyod sa spyod sa 'og ma / /
gti mug rdo rje ma rnams ni / /
phyag mtshan rab tu shes par bya / /
ye shes sems dpa'i snying ga las / /
sa bon 'od zer 'phros pas ni / /
de bzhin gshegs pa dgug par bya / /
de la mchod pa rab tu dbul / /
de nas mgon po rnams la ni / /
dbang bskur bar ni zhu ba gsol / /
oM a b+hi Shany+tsi tu mAM /
sarba ta thA ga ta zhes brjod par bya / /
des ni rang la dbang bskur bsam / /
de bzhin gshegs lnga mi bskyod sogs / /
blo ldan rang gi dbu brgyan bsam / /
mi bskyod mgon po gau rI ma / /
tsau rI de bzhin rnam snang mdzad / /
de nas rin chen bet+ta yis g+hasma rI ni snang mtha' yas / /
mi bskyod pa ni puk+ka sI / /
de bzhin rnam snang sha ba rI / /
rin chen 'byung ldan tsaN+Da lI / /
snang ba mtha' yas Dom+ba nI / /
de rnams dbu la bsam par bya / /
de rnams thams cad dbu rgyan la / /
gtso bo rnams ni bsam par bya / /
mchod pa dang ni bstod pa dang / /
bdud rtsi bza' ba bsam par bya / /
oM trai lo kyA k+She pa hUM hUM hUM phaT swA hA / /
dpal he ru ka phyag gnyis pa'i sgrub thabs /
slob dpon badzra a la las mdzad pa rdzogs so //
