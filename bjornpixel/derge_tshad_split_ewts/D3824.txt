@# / /
dbu ma rtsa ba'i tshig le'ur byas pa shes rab ces bya ba bzhugs so / / @## / /
rgya gar skad du /
pradz+nyA nA ma mU la ma d+h+yA ma ka kA ri ka /
bod skad du /
dbu ma rtsa ba'i tshig le'ur byas pa shes rab ces bya ba /
'jam dpal gzhon nur gyur pa la phyag 'tshal lo / /
gang gis rten cing 'brel par 'byung / /
'gag pa med pa skye med pa / /
chad pa med pa rtag med pa / /
'ong ba med pa 'gro med pa / /
tha dad don min don gcig min / /
spros pa nyer zhi zhi bstan pa / /
rdzogs pa'i sangs rgyas smra rnams kyi / /
dam pa de la phyag 'tshal lo / /
bdag las ma yin gzhan las min / /
gnyis las ma yin rgyu med min / /
dngos po gang dag gang na yang / /
skye ba nam yang yod ma yin / /
rkyen rnam bzhi ste rgyu dang ni / /
dmigs pa dang ni de ma thag /
bdag po yang ni de bzhin te / /
rkyen lnga pa ni yod ma yin / /
dngos po rnams kyi rang bzhin ni / /
rkyen la sogs la yod ma yin / /
bdag gi dngos po yod min na / /
gzhan dngos yod pa ma yin no / /
bya ba rkyen dang ldan pa yin / /
rkyen dang mi ldan bya ba med / /
bya ba mi ldan rkyen ma yin / /
bya ba ldan yod 'on te na / /
'di dag la brten skye bas na / /
de phyir 'di dag rkyen ces grag /
ji srid mi skye de srid du / /
'di dag rkyen min ji ltar min / /
med dam yod pa'i don la yang / /
rkyen ni rung ba ma yin te / /
med na gang gi rkyen du 'gyur / /
yod na rkyen gyis ci zhig bya / /
gang tshe chos ni yod pa dang / /
med dang yod med mi 'grub pa / /
ji ltar sgrub byed rgyu zhes bya / /
de lta yin na mi rigs so / /
yod pa'i chos 'di dmigs pa ni / /
med pa kho na nye bar bstan / /
ci ste chos ni dmigs med na / /
dmigs pa yod par ga la 'gyur / /
chos rnams skyes pa ma yin na / /
'gag pa 'thad par mi 'gyur ro / /
de phyir de ma thag mi rigs / /
'gags na rkyen yang gang zhig yin / /
dngos po rang bzhin med rnams kyi / /
yod pa gang phyir yod min na / /
'di yod pas na 'di 'byung zhes / /
bya ba 'di ni 'thad ma yin / /
rkyen rnams so so 'dus pa la / /
'bras bu de ni med pa nyid / /
rkyen rnams la ni gang med pa / /
de ni rkyen las ji ltar skye / /
ci ste de ni med par yang / /
rkyen de dag las skye 'gyur na / /
rkyen ma yin pa dag las kyang / /
ci yi phyir na skye mi 'gyur / /
'bras bu rkyen gyi rang bzhin na / /
rkyen rnams bdag gi rang bzhin min / /
bdag dngos min las 'bras bu gang / /
de ni ji ltar rkyen rang bzhin / /
de phyir rkyen gyi rang bzhin min / /
rkyen min rang bzhin 'bras bu ni / /
yod min 'bras bu med pas na / /
rkyen min rkyen du ga la 'gyur / /
rkyen brtag pa zhes bya ba ste / /
rab tu byed pa dang po'o // //
re zhig song la mi 'gro ste / /
ma song ba la'ang 'gro ba min / /
song dang ma song ma gtogs par / /
bgom pa shes par mi 'gyur ro / /
gang na g.yo ba de na 'gro / /
de yang gang gi bgom pa la / /
g.yo ba song min ma song min / /
de phyir bgom la 'gro ba yod / /
bgom la 'gro ba yin par ni / /
ji lta bur na 'thad par 'gyur / /
gang tshe 'gro ba med pa yi / /
bgom pa 'thad pa med phyir ro / /
gang gi bgom pa la 'gro ba / /
de yi bgom la 'gro med par / /
thal bar 'gyur te gang gi phyir / /
bgom la 'gro ba yin phyir ro / /
bgom la 'gro ba yod na ni / /
'gro ba gnyis su thal 'gyur te / /
gang gis de bgom 'gyur ba dang / /
de la 'gro ba gang yin pa'o / /
'gro ba gnyis su thal 'gyur na / /
'gro ba po yang gnyis su 'gyur / /
gang phyir 'gro po med par ni / /
'gro ba 'thad par mi 'gyur phyir / /
gal te 'gro po med gyur na / /
'gro ba 'thad par mi 'gyur te / /
'gro ba med na 'gro ba po / /
yod pa nyid du ga la 'gyur / /
re zhig 'gro po mi 'gro ste / /
'gro ba po min 'gro ba min / /
'gro po 'gro po min las gzhan / /
gsum pa gang zhig 'gro bar 'gyur / /
gang tshe 'gro ba med par ni / /
'gro po 'thad par mi 'gyur na / /
re zhig 'gro po 'gro'o zhes / /
ji ltar 'thad pa nyid du 'gyur / /
gang gi phyogs la 'gro ba po / /
'gro ba de la 'gro med pa'i / /
'gro po yin par thal 'gyur te / /
'gro po 'gro bar 'dod phyir ro / /
gal te 'gro po 'gro gyur na / /
'gro ba gnyis su thal 'gyur te / /
gang gis 'gro por mngon pa dang / /
'gro por gyur nas gang 'gro ba'o / /
song la 'gro ba'i rtsom med de / /
ma song ba la'ang 'gro rtsom med / /
bgom la rtsom pa yod min na / /
gang du 'gro ba rtsom par byed / /
'gro ba rtsom pa'i snga rol na / /
gang du 'gro ba rtsom 'gyur ba / /
bgom pa med cing song ba med / /
ma song 'gro ba ga la yod / /
'gro rtsom rnam pa thams cad du / /
snang ba med pa nyid yin na / /
song ba ci zhig bgom pa ci / /
ma song ci zhig rnam par brtag /
re zhig 'gro po mi sdod de / /
'gro ba po min sdod pa min / /
'gro po 'gro po min las gzhan / /
gsum pa gang zhig sdod par 'gyur / /
gang tshe 'gro ba med par ni / /
'gro po 'thad par mi 'gyur na / /
re zhig 'gro po sdod do zhes / /
ji ltar 'thad pa nyid du 'gyur / /
bgom lam ldog par mi 'gyur te / /
song dang ma song las kyang min / /
'gro ba dang ni 'jug pa dang / /
ldog pa yang ni 'gro dang mtshungs / /
'gro ba de dang 'gro ba po / /
de nyid ces kyang byar mi rung / /
'gro ba dang ni 'gro ba po / /
gzhan nyid ces kyang byar mi rung / /
gal te 'gro ba gang yin pa / /
de nyid 'gro po yin gyur na / /
byed pa po dang las nyid kyang / /
gcig pa nyid du thal bar 'gyur / /
gal te 'gro dang 'gro ba po / /
gzhan pa nyid du rnam brtag na / /
'gro po med pa'i 'gro ba dang / /
'gro ba med pa'i 'gro por 'gyur / /
gang dag dngos po gcig pa dang / /
dngos po gzhan pa nyid du ni / /
grub par gyur pa yod min na / /
de gnyis grub pa ji ltar yod / /
'gro pa gang gis 'gro por mngon / /
'gro ba de ni de 'gro min / /
gang phyir 'gro ba'i snga rol med / /
gang zhig gang du 'gro bar 'gyur / /
'gro ba gang gi 'gro por mngon / /
de las gzhan pa de 'gro min / /
gang phyir 'gro po gcig pu la / /
'gro ba gnyis su mi 'thad do / /
'gro po yin par gyur pa ni / /
'gro rnam gsum du 'gro mi byed / /
ma yin par ni gyur de yang / /
'gro rnam gsum du 'gro mi byed / /
yin dang ma yin gyur pa yang / /
'gro rnam gsum du 'gro mi byed / /
de phyir 'gro dang 'gro po dang / /
bgrod par bya ba'ang yod ma yin / /
'gro ba dang 'ong ba brtag pa zhes bya ba ste rab tu byed pa gnyis pa'o // //
lta dang nyan dang snom pa dang / /
myong bar byed dang reg byed yid / /
dbang po drug ste de dag gi / /
spyod yul blta bar bya la sogs / /
lta de rang gi bdag nyid ni / /
de la lta ba ma yin nyid / /
gang zhig bdag la mi lta ba / /
de dag gzhan la ji ltar lta / /
lta ba rab tu bsgrub pa'i phyir / /
me yi dpes ni nus ma yin / /
song dang ma song bsgom pa yis / /
de ni lta bcas lan btab bo / /
gang tshe cung zad mi lta ba / /
lta bar byed pa ma yin no / /
lta bas lta bar byed ces byar / /
de ni ji ltar rigs par 'gyur / /
lta ba lta nyid ma yin te / /
lta ba min pa mi lta nyid / /
lta ba nyid kyis lta ba po'ang / /
rnam par bshad par shes par bya / /
ma spangs lta po yod min te / /
lta ba spangs par gyur kyang ngo / /
lta po med na blta bya dang / /
lta ba de dag ga la yod / /
blta bya lta ba med pa'i phyir / /
rnam par shes pa la sogs bzhi / /
yod min nye bar len la sogs / /
ji lta bur na yod par 'gyur / /
lta bas nyan dang snom pa dang / /
myong bar byed dang reg byed yid / /
nyan pa po dang mnyan la sogs / /
rnam par bshad par shes par bya / /
dbang po brtag pa zhes bya ba ste rab tu byed pa gsum pa'o // //
gzugs kyi rgyu ni ma gtogs par / /
gzugs ni dmigs par mi 'gyur ro / /
gzugs zhes bya ba ma gtogs par / /
gzugs kyi rgyu yang mi snang ngo / /
gzugs kyi rgyu ni ma gtogs par / /
gzugs na gzugs ni rgyu med par / /
thal bar gyur te don gang yang / /
rgyu med pa ni gang na'ang med / /
gal te gzugs ni ma gtogs par / /
gzugs kyi rgyu zhig yod na ni / /
'bras bu med pa'i rgyur 'gyur te / /
'bras bu med pa'i rgyu med do / /
gzugs yod na yang gzugs kyi ni / /
rgyu yang 'thad par mi 'gyur nyid / /
gzugs med na yang gzugs kyi ni / /
rgyu yang 'thad par mi 'gyur nyid / /
rgyu med pa yi gzugs dag ni / /
'thad par mi rung rung min nyid / /
de phyir gzugs kyi rnam par rtog /
'ga' yang rnam par brtag mi bya / /
'bras bu rgyu dang 'dra ba zhes / /
bya ba 'thad pa ma yin te / /
'bras bu rgyu dang mi 'dra zhes / /
bya ba'ang 'thad pa ma yin no / /
tshor dang 'du shes 'du byed dang / /
sems dang dngos po thams cad kyang / /
rnam pa dag ni thams cad du / /
gzugs nyid kyis ni rim pa mtshungs / /
stong pa nyid kyis brtsad byas te / /
gang zhig lan 'debs smra byed pa / /
de yis thams cad lan btab min / /
bsgrub par bya dang mtshungs par 'gyur / /
stong pa nyid kyis bshad byas tshe / /
gang zhig skyon 'dogs smra byed pa / /
de yis thams cad skyon btags min / /
bsgrub par bya dang mtshungs par 'gyur / /
phung po brtag pa zhes bya ba ste rab tu byed pa bzhi pa'o // //
nam mkha'i mtshan nyid snga rol na / /
nam mkha' cung zad yod ma yin / /
gal te mtshan las snga gyur na / /
mtshan nyid med par thal bar 'gyur / /
mtshan nyid med pa'i dngos po ni / /
'ga' yang gang na'ang yod ma yin / /
mtshan nyid med pa'i dngos med na / /
mtshan nyid gang du 'jug par 'gyur / /
mtshan nyid med la mtshan nyid ni / /
mi 'jug mtshan nyid bcas la min / /
mtshan bcas mtshan nyid med pa las / /
gzhan la'ang 'jug par mi 'gyur ro / /
mtshan nyid 'jug pa ma yin na / /
mtshan gzhi 'thad par mi 'gyur ro / /
mtshan gzhi 'thad pa ma yin na / /
mtshan nyid kyang ni yod ma yin / /
de phyir mtshan gzhi yod min te / /
mtshan nyid yod pa nyid ma yin / /
mtshan gzhi mtshan nyid ma gtogs pa'i / /
dngos po yang ni yod ma yin / /
dngos po yod pa ma yin na / /
dngos med gang gi yin par 'gyur / /
dngos dang dngos med mi mthun chos / /
gang gis dngos dang dngos med shes / /
de phyir nam mkha' dngos po min / /
dngos med ma yin mtshan gzhi min / /
mtshan nyid ma yin khams lnga po / /
gzhan gang dag kyang nam mkha' mtshungs / /
blo chung gang dag dngos rnams la / /
yod pa nyid dang med nyid du / /
lta ba de ni blta bya ba / /
nye bar zhi ba zhi mi mthong / /
khams brtag pa zhes bya ba ste rab tu byed pa lnga pa'o // //
gal te 'dod chags snga rol na / /
'dod chags med pa'i chags yod na / /
de la brtan nas 'dod chags yod / /
chags yod 'dod chags yod par 'gyur / /
chags pa yod par 'gyur na'ang / /
'dod chags yod par ga la 'gyur / /
chags pa la yang 'dod chags ni / /
yod dam med kyang rim pa mtshungs / /
'dod chags dang ni chags pa dag /
lhan cig nyid du skye mi rigs / /
'di ltar 'dod chags chags pa dag /
phan tshun ltos pa med par 'gyur / /
gcig nyid lhan cig nyid med de / /
de nyid de dang lhan cig min / /
ci ste tha dad nyid yin na / /
lhan cig nyid du ji ltar 'gyur / /
gal te gcig pu lhan cig na / /
grogs med pa yang de 'gyur ro / /
gal te tha dad lhan cig na / /
grogs med par yang der 'gyur ro / /
gal te tha dad lhan cig na / /
ci go 'dod chags chags pa dag /
tha dad nyid du grub 'gyur ram / /
des na de gnyis lhan cig 'gyur / /
gal te 'dod chags chags pa dag /
tha dad nyid du grub gyur na / /
de dag lhan cig nyid du ni / /
ci yi phyir na yongs su rtog /
tha dad grub par ma gyur pas / /
de phyir lhan cig 'dod byed na / /
lhan cig rab tu grub pa'i phyir / /
tha dad nyid du yang 'dod dam / /
tha dad dngos po ma grub pas / /
lhan cig dngos po 'grub mi 'gyur / /
tha dad dngos po gang yod na / /
lhan cig dngos por 'dod par byed / /
de ltar 'dod chags chags pa dag /
lhan cig lhan cig min mi 'grub / /
'dod chags bzhin du chos rnams kun / /
lhan cig lhan cig min mi 'grub / /
'dod chags dang chags pa brtag pa zhes bya ba ste rab tu byed pa drug pa'o // //
gal te skye ba 'dus byas na / /
de la mtshan nyid gsum ldan 'gyur / /
ci ste skye ba 'dus ma byas / /
ji ltar 'dus byas mtshan nyid yin / /
skye la sogs gsum so so yis / /
'dus byas mtshan nyid bya bar ni / /
nus min gcig la dus gcig tu / /
'dus pa yang ni ji ltar rung / /
skye dang gnas dang 'jig rnams la / /
'dus byas mtshan nyid gzhan zhig ni / /
gal te yod na thug med 'gyur / /
med na de dag 'dus byas min / /
skye ba'i skye bas rtsa ba yi / /
skye ba 'ba' zhig skyed par byed / /
rtsa ba'i skye bas skye ba yi / /
skye ba'ang skyed par byed pa yin / /
gal te khyod kyi skye ba'i skyes / /
rtsa ba'i skye ba skyed byed na / /
khyod kyi rtsa bas ma bskyed des / /
de ni ji ltar skyed par byed / /
gal te khyod kyi rtsa ba yis / /
bskyed pa de yis rtsa skyed na / /
des ma bskyed pa'i rtsa ba des / /
de ni ji ltar skyed par byed / /
gal te ma skyes pa de yis / /
de skyed par ni byed nus na / /
khyod kyi skye bzhin pa de yis / /
de skyed par ni 'dod la rag /
ji ltar mar me rang dang gzhan / /
snang bar byed pa de bzhin du / /
skye ba'ang rang dang gzhan gyi dngos / /
gnyis ka skyed par byed yin na / /
mar me dang ni gang dag na / /
de 'dug pa na mun pa med / /
mar mes ci zhig snang bar byed / /
mun pa sel bas snang byed yin / /
gang tshe mar me skye bzhin pa / /
mun pa dang ni phrad med na / /
ji ltar mar me skye bzhin pas / /
mun pa sel bar byed pa yin / /
mar me phrad pa med par yang / /
gal te mun pa sel byed na / /
'jig rten kun na gnas pa'i mun / /
'di na gnas pa nges sel 'gyur / /
mar me rang dang gzhan gyi dngos / /
gal te snang bar byed 'gyur na / /
mun pa'ang rang dang gzhan gyi dngos / /
sgrib par 'gyur bar the tshom med / /
skye ba 'di ni ma skyes pas / /
rang gi bdag nyid ji ltar skyed / /
ci ste skyes pas skyed byed na / /
skyes na ci zhig bskyed du yod / /
skyes dang ma skyes skye bzhin pa / /
ji lta bur yang mi skyed pa / /
de ni song dang ma song dang / /
bgom pas rnam par bshad pa yin / /
gang tshe skye ba yod pa na / /
skye bzhin 'di 'byung med pa'i tshe / /
ji ltar skye la brtan nas ni / /
skye bzhin zhes ni brjod par bya / /
rten cing 'byung ba gang yin pa / /
de ni ngo bo nyid kyis zhi / /
de phyir skye bzhin nyid dang ni / /
skye ba yang ni zhi ba nyid / /
gal te dngos po ma skyes pa / /
'ga' zhig gang na yod gyur na / /
de ni skye 'gyur dngos po de / /
med na ci zhig skye bar 'gyur / /
gal te skye ba de yis ni / /
skye bzhin pa ni skyed byed na / /
skye ba de ni skye ba lta / /
gang zhig gis ni skyed par byed / /
gal te skye ba gzhan zhig gis / /
de skyed thug pa med par 'gyur / /
ci ste skye ba med skye na / /
thams cad de bzhin skye bar 'gyur / /
re shig yod dang med pa yang / /
skye bar rigs pa ma yin zhing / /
yod med nyid kyang ma yin zhes / /
gong du bstan pa nyid yin no / /
dngos po 'gag bzhin nyid la ni / /
skye ba 'thad par mi 'gyur ro / /
gang zhig 'gag bzhin ma yin pa / /
de ni dngos por mi 'thad do / /
dngos po gnas pa mi gnas te / /
dngos po mi gnas gnas pa min / /
gnas bzhin pa yang mi gnas te / /
ma skyes gang zhig gnas par 'gyur / /
dngos po 'gag bzhin nyid la ni / /
gnas pa 'thad par mi 'gyur ro / /
gang zhig 'gag bzhin ma yin pa / /
de ni dngos por mi 'thad do / /
dngos po thams cad dus kun du / /
rga dang 'chi ba'i chos yin na / /
gang dag rga dang 'chi med par / /
gnas pa'i dngos po gang zhig yod / /
gnas pa gnas pa gzhan dang ni / /
de nyid kyis kyang gnas mi rigs / /
ji ltar skye ba rang dang ni / /
gzhan gyis bskyed pa ma yin bzhin / /
'gags pa 'gag par mi 'gyur te / /
ma 'gags pa yang 'gag mi 'gyur / /
'gag bzhin pa yang de bzhin min / /
ma skyes gang zhig 'gag par 'gyur / /
re zhig dngos po gnas pa la / /
'gag pa 'thad par mi 'gyur ro / /
dngos po mi gnas pa la yang / /
'gag pa 'thad par mi 'gyur ro / /
gnas skabs de yis gnas skabs ni / /
de nyid 'gag pa nyid mi 'gyur / /
gnas skabs gzhan gyis gnas skabs ni / /
gzhan yang 'gag pa nyid mi 'gyur / /
gang tshe chos rnams thams cad kyi / /
skye ba 'thad par mi 'gyur pa / /
de tshe chos rnams thams cad kyi / /
'gag pa 'thad par mi 'gyur ro / /
re zhig dngos po yod pa la / /
'gag pa 'thad par mi 'gyur ro / /
gcig nyid na ni dngos po dang / /
dngos po med pa 'thad pa med / /
dngos po med par gyur pa la'ang / /
'gag pa 'thad par mi 'gyur ro / /
mgo gnyis pa la ji ltar ni / /
gcad du med pa de bzhin no / /
'gag pa rang gi bdag nyid kyis / /
yod min 'gag pa gzhan gyis min / /
ji ltar skye ba rang dang ni / /
gzhan gyis skyed pa ma yin bzhin / /
skye dang gnas dang 'jig pa dag /
ma grub phyir na 'dus byas med / /
'dus byas rab tu ma grub pas / /
'dus ma byas ni ji ltar 'grub / /
rmi lam ji bzhin sgyu ma bzhin / /
dri za'i grong khyer ji bzhin du / /
de bzhin skye dang de bzhin gnas / /
de bzhin du ni 'jig pa gsungs / /
skye ba dang gnas pa dang 'jig pa brtag pa zhes bya ba ste rab tu byed pa bdun pa'o // //
byed po yin par gyur pa de / /
las su gyur pa mi byed do / /
byed po ma yin gyur pa yang / /
las su ma gyur mi byed do / /
yin par gyur la bya ba med / /
byed po med pa'i las su'ang 'gyur / /
yin par gyur la bya ba med / /
las med byed pa por yang 'gyur / /
gal te byed por ma gyur pa / /
las su ma gyur byed na ni / /
las la rgyu ni med par 'gyur / /
byed pa po yang rgyu med 'gyur / /
rgyu med na ni 'bras bu dang / /
rgyu yang 'thad par mi 'gyur ro / /
de med na ni bya ba dang / /
byed pa po dang byed mi rigs / /
bya ba la sogs mi rigs na / /
chos dang chos min yod ma yin / /
chos dang chos min med na ni / /
de las byung ba'i 'bras bu med / /
'bras bu med na thar pa dang / /
mtho ris 'gyur ba'i lam mi 'thad / /
bya ba dag ni thams cad kyang / /
don med nyid du thal bar 'gyur / /
byed pa por gyur ma gyur pa / /
gyur ma gyur de mi byed de / /
yin dang ma yin gyur cig la / /
phan tshun 'gal bas ga la yod / /
byed pa por ni gyur pa yis / /
ma gyur las ni mi byed de / /
ma gyur pas kyang gyur mi byed / /
'dir yang skyon der thal bar 'gyur / /
byed pa por ni gyur pa dang / /
bcas pa las ni ma gyur dang / /
gyur ma gyur pa mi byed de / /
gtan tshigs gong du bstan phyir ro / /
byed pa por ni ma gyur pas / /
las ni gyur dang bcas pa dang / /
gyur ma gyur pa mi byed de / /
gtan tshigs gong du bstan phyir ro / /
byed pa por gyur ma gyur ni / /
las su gyur dang ma gyur pa / /
mi byed 'di yang gtan tshigs ni / /
gong du bstan pas shes par bya / /
byed pa po las brten byas shing / /
las kyang byed po de nyid la / /
brten nas 'byung ba ma gtogs pa / /
'grub pa'i rgyu ni ma mthong ngo / /
de bzhin nyer len shes par bya / /
las dang byed po bsal phyir ro / /
byed pa po dang las dag gis / /
dngos po lhag ma shes par bya / /
byed pa po dang las brtag pa zhes bya ba ste rab tu byed pa brgyad pa'o // //
lta dang nyan la sogs pa dang / /
tshor sogs dang yang dbang byas pa / /
gang gi yin pa de dag gi /
snga rol de yod kha cig smra / /
dngos po yod pa ma yin na / /
lta ba la sogs ji ltar 'gyur / /
de phyir de dag snga rol na / /
dngos po gnas pa de yod do / /
lta dang nyan la sogs pa dang / /
tshor ba la sogs nyid kyi ni / /
snga rol dngos po gang gnas pa / /
de ni gang gis gdags par bya / /
lta ba la sogs med par yang / /
gal te de ni gnas gyur na / /
de med par yang de dag ni / /
yod par 'gyur bar the tshom med / /
ci yis gang zhig gsal bar byed / /
gang gis ci zhig gsal bar byed / /
ci med gang zhig ga la yod / /
gang med ci zhig ga la yod / /
lta la sogs pa thams cad kyi / /
snga rol gang zhig yod pa min / /
lta sogs nang nas gzhan zhig gis / /
gzhan gyi tshe na gsal bar byed / /
lta la sogs pa thams cad kyi / /
snga rol gal te yod min na / /
lta la sogs pa re re yi / /
snga rol de ni ji ltar yod / /
lta po de nyid nyan po de / /
gal te tshor po'ang de nyid na / /
re re'i snga rol yod gyur na / /
de ni de ltar mi rigs so / /
gal te lta po gzhan nyid la / /
nyan pa po gzhan tshor gzhan na / /
lta po yod tshe nyan por 'gyur / /
bdag kyang mang po nyid du 'gyur / /
lta dang nyan la sogs pa dang / /
tshor ba dag la sogs pa yang / /
gang las 'gyur ba'i 'byung de la'ang / /
de ni yod pa ma yin no / /
lta dang nyan la sogs pa dang / /
tshor ba dag la sogs pa yang / /
gang gi yin pa gal te med / /
de dag kyang ni yod ma yin / /
gang zhig lta la sogs pa yi / /
snga rol da lta phyi na med / /
de la yod do med do zhes / /
rtog pa dag ni ldog par 'gyur / /
snga rol na gnas pa brtag pa zhes bya ba ste rab tu byed pa dgu pa'o // //
bud shing gang de me yin na / /
byed pa po dang las gcig 'gyur / /
gal te shing las me gzhan na / /
shing med par yang 'byung bar 'gyur / /
rtag tu 'bar ba nyid du 'gyur / /
'bar byed rgyu las mi 'byung zhing / /
rtsom pa don med nyid du 'gyur / /
de lta yin na las kyang med / /
gzhan la ltos pa med pa'i phyir / /
'bar bar byed rgyu las mi 'byung / /
rtag tu 'bar ba yin na ni / /
rtsom pa don med nyid du 'gyur / /
de la gal te 'di snyam du / /
sreg bzhin bud shing yin sems na / /
gang tshe de tsam de yin na / /
gang gis bud shing de sreg byed / /
gzhan phyir mi phrad phrad med na / /
sreg par mi 'gyur mi sreg na / /
'chi bar mi 'gyur mi 'chi na / /
rang rtags dang yang ldan par gnas / /
ji ltar bud med skyes pa dang / /
skyes pa'ang bud med phrad pa bzhin / /
gal te shing las me gzhan na / /
shing dang phrad du rung bar 'gyur / /
gal te me dang shing dag ni / /
gcig gis gcig ni bsal gyur na / /
shing las me gzhan nyid yin yang / /
shing dang phrad par 'dod la rag /
gal te shing ltos me yin la / /
gal te me ltos shing yin na / /
gang ltos med dang shing 'gyur ba / /
dang por grub pa gang zhig yin / /
gal te shing ltos me yin na / /
me grub pa la sgrub par 'gyur / /
bud par bya ba'i shing la yang / /
me med par ni 'gyur pa yin / /
gal te dngos po gang ltos 'grub / /
de nyid la yang ltos nas ni / /
ltos bya gang yin de 'grub na / /
gang la ltos nas gang zhig 'grub / /
dngos po ltos grub gang yin pa / /
de ma grub na ji ltar ltos / /
ci ste grub pa ltos she na / /
de ni ltos par mi rigs so / /
shing la ltos pa'i me med de / /
shing la ma ltos me yang med / /
me la ltos pa'i shing med de / /
me la ma ltos shing yang med / /
me ni gzhan las mi 'ong ste / /
shing la'ang me ni yod ma yin / /
de bzhin shing gi lhag ma ni / /
song dang ma song bgom pas bstan / /
shing nyid me ni ma yin te / /
shing las gzhan la me yang med / /
me ni shing dang ldan ma yin / /
me la shing med der de med / /
me dang shing gis bdag dang ni / /
nye bar len pa'i rim pa kun / /
bum rnam sogs dang lhan cig tu / /
ma lus par ni rnam par bshad / /
gang dag bdag dang dngos po rnams / /
de bcas nyid dang tha dad par / /
ston pa de dag bstan don la / /
mkhas so snyam du mi sems so / /
me dang bud shing brtag pa zhes bya ba ste rab tu byed pa bcu pa'o // //
sngon mtha' mngon nam zhes zhus tshe / /
thub pa chen pos min zhes gsungs / /
'khor ba thog ma mtha' med de / /
de la sngon med phyi ma med / /
gang la thog med mtha' med par / /
de la dbus ni ga la yod / /
de phyir de la snga phyi dang / /
lhan cig rim pa mi 'thad do / /
gal te skye ba snga gyur la / /
rga shi phyi ma yin na ni / /
skye ba rga shi med pa dang / /
ma shi bar yang skye bar 'gyur / /
gal te skye ba 'phyi 'gyur la / /
rga shi snga ba yin na ni / /
skye ba med pa'i rga shi ni / /
rgyu med par ni ji ltar 'gyur / /
skye ba dang ni rga shi dag /
lhan cig rung ba ma yin te / /
skye bzhin pa na 'chi 'gyur zhing / /
gnyis ka rgyu med can du 'gyur / /
gang la snga phyi lhan cig gi / /
rim pa de dag mi srid pa'i / /
skye ba re dang rga shi de / /
ci yi phyir na spro bar byed / /
'khor ba 'ba' zhig sngon gyi mtha' / /
yod ma yin par ma zad kyi / /
rgyu dang 'bras bu nyid dang ni / /
mtshan nyid dang ni mtshan gzhi nyid / /
tshor dang tshor po nyid dang ni / /
don yod gang dag ci yang rung / /
dngos rnams thams cad nyid la yang / /
sngon gyi mtha' ni yod ma yin / /
sngon dang phyi ma'i mtha' brtag pa zhes bya ba ste rab tu byed pa bcu gcig pa'o // /
kha cig sdug bsngal bdag gis byas / /
gzhan gyis byas dang gnyi gas byas / /
rgyu med pa las 'byung bar 'dod / /
de ni bya bar mi rung ngo / /
gal te bdag gis byas gyur na / /
de phyir brten nas 'byung mi 'gyur / /
gang phyir phung po 'di dag la / /
brten nas phung po de dag 'byung / /
gal te 'di las de gzhan zhing / /
gal te de las 'di gzhan na / /
sdug bsngal gzhan gyis byas 'gyur zhing / /
gzhan de dag gis de byas 'gyur / /
gal te gang zag bdag gis ni / /
sdug bsngal byas na gang bdag gis / /
sdug bsngal byas pa'i gang zag ni / /
sdug bsngal ma gtogs gang zhig yin / /
gal te gang zag gzhan las ni / /
sdug bsngal 'byung na gzhan zhig gis / /
sdug bsngal de byas gang sbyin de / /
sdug bsngal ma gtogs ji ltar rung / /
gal te gang zag gzhan sdug bsngal / /
'byung na gang gis de byas nas / /
gzhan la ster ba'i gang zag gzhan / /
sdug bsngal ma gtogs gang zhig yin / /
bdag gis byas par ma grub pas / /
sdug bsngal gzhan gyis ga la byas / /
gzhan gyis sdug bsngal gang byed pa / /
de ni de yi bdag byas 'gyur / /
re zhig sdug bsngal bdag byas min / /
de nyid kyis ni de ma byas / /
gal te gzhan bdag ma byas na / /
sdug bsngal gzhan byas ga la 'gyur / /
gal te re res byas gyur na / /
sdug bsngal gnyis kas byas par 'gyur / /
bdag gis ma byas gzhan ma byas / /
sdug bsngal rgyu med ga la 'gyur / /
sdug bsngal 'ba' zhig rnam pa bzhi / /
yod ma yin par ma zad kyi / /
phyi rol dngos po dag la yang / /
rnam pa bzhi po yod ma yin / /
bdag gis byas pa dang gzhan gyis byas pa brtag pa zhes bya ba ste rab tu byed pa bcu gnyis pa'o // //
bcom ldan 'das kyis chos gang zhig /
slu ba de ni brdzun zhes gsungs / /
'du byed thams cad slu ba'i chos / /
des na de dag brdzun pa yin / /
gal te slu chos gang yin pa / /
de brdzun de la ci zhig slu / /
bcom ldan 'das kyis de gsungs pa / /
stong nyid yongs su bstan pa yin / /
dngos rnams ngo bo nyid med de / /
gzhan du 'gyur ba snang phyir ro / /
dngos po ngo bo nyid med med / /
gang phyir dngos rnams stong pa nyid / /
gal te ngo bo nyid med na / /
gzhan du 'gyur ba gang gi yin / /
gal te ngo bo nyid yod na / /
gzhan du 'gyur bar ji ltar rung / /
de nyid la ni gzhan 'gyur med / /
gzhan nyid la yang yod ma yin / /
gang phyir gzhon nu mi rga ste / /
gang phyir rgas pa'ang mi rga'o / /
gal te de nyid gzhan 'gyur na / /
'o ma nyid ni zhor 'gyur ro / /
'o ma las gzhan gang zhig ni / /
zho yi dngos po yin par 'gyur / /
gal te stong min cung zad yod / /
stong pa cung zad yod par 'gyur / /
mi stong cung zad yod min na / /
stong pa yod par ga la 'gyur / /
rgyal ba rnams kyis stong pa nyid / /
lta kun nges par 'byung bar gsungs / /
gang dag stong pa nyid lta ba / /
de dag bsgrub tu med par gsungs / /
'du byed brtag pa zhes bya ba ste rab tu byed pa bcu gsum pa'o // //
blta bya lta ba lta ba po / /
gsum po de dag gnyis gnyis dang / /
thams cad kyang ni phan tshun du / /
phrad par 'gyur pa yod ma yin / /
de bzhin 'dod chags chags pa dang / /
chags par bya ba nyon mongs pa / /
lhag ma rnams dang skye mched kyi / /
lhag ma'ang rnam pa gsum nyid kyis / /
gzhan dang gzhan du phrad 'gyur na / /
gang phyir blta bya la sogs la / /
gzhan de yod pa ma yin pa / /
de phyir phrad par mi 'gyur ro / /
blta bya la sogs 'ba' zhig la / /
gzhan nyid med par ma zad kyi / /
gang yang gang dang lhan cig tu / /
gzhan pa nyid du mi 'thad do / /
gzhan ni gzhan la brten te gzhan / /
gzhan med par gzhan gzhan mi 'gyur / /
gang la brten te gang yin pa / /
de ni de las gzhan mi 'thad / /
gal te gzhan ni gzhan las gzhan / /
de tshe gzhan med par gzhan 'gyur / /
gzhan med par ni gzhan 'gyur pa / /
yod min de yi phyir na med / /
gzhan nyid gzhan la yod ma yin / /
gzhan ma yin la'ang yod ma yin / /
gzhan nyid yod pa ma yin na / /
gzhan nam de nyid yod ma yin / /
de ni de dang phrad pa med / /
gzhan dang gzhan yang phrad mi 'gyur / /
phrad bzhin pa dang phrad pa dang / /
phrad pa po yang yod ma yin / /
phrad pa brtag pa zhes bya ba ste rab tu byed pa bcu bzhi pa'o // //
rang bzhin rgyu dang rkyen las ni / /
'byung bar rigs pa ma yin no / /
rgyu dang rkyen las byung ba yi / /
rang bzhin byas pa can du 'gyur / /
rang bzhin byas pa can zhes byar / /
ji lta bur na rung bar 'gyur / /
rang bzhin dag ni bcos min dang / /
gzhan la ltos pa med pa yin / /
rang bzhin yod pa ma yin na / /
gzhan gyi dngos po ga la yod / /
gzhan gyi dngos po'i rang bzhin ni / /
gzhan gyi dngos po yin zhes brjod / /
rang bzhin dang ni gzhan dngos dag /
ma gtogs dngos po ga la yod / /
rang bzhin dang ni dngos po dag /
yod na dngos po 'grub par 'gyur / /
gal te dngos po ma grub na / /
dngos med 'grub par mi 'gyur ro / /
dngos po gzhan du gyur pa ni / /
dngos med yin par skye bo smra / /
gang dag rang bzhin gzhan dngos dang / /
dngos dang dngos med nyid lta ba / /
de dag sangs rgyas bstan pa la / /
de nyid mthong ba ma yin no / /
bcom ldan dngos dang dngos med pa / /
mkhyen pas ka ta ya na yi / /
gdams ngag las ni yod pa dang / /
med pa gnyis ka'ang dgag pa mdzad / /
gal te rang bzhin gyis yod na / /
de ni med nyid mi 'gyur ro / /
rang bzhin gzhan du 'gyur ba ni / /
nam yang 'thad par mi 'gyur ro / /
rang bzhin yod pa ma yin na / /
gzhan du 'gyur pa gang gi yin / /
rang bzhin yod pa yin na yang / /
gzhan du 'gyur ba ji ltar rung / /
yod ces bya ba rtag par 'dzin / /
med ces bya ba chad par lta / /
de phyir yod dang med pa la / /
mkhas pas gnas par mi bya'o / /
gang zhig rang bzhin gyis yod pa / /
de ni med pa min pas rtag /
sngon byung da ltar med ces pa / /
des na chad par thal bar 'gyur / /
rang bzhin brtag pa zhes bya ba ste rab tu byed pa bco lnga pa'o // //
gal te 'du byed 'khor zhe na / /
de dag rtag na mi 'khor te / /
mi rtag na yang 'khor mi 'gyur / /
sems can la yang rim 'di mtshungs / /
gal te gang zag 'khor zhe na / /
phung po skye mched khams rnams la / /
de ni rnam pa lngas btsal na / /
med na gang zhig 'khor bar 'gyur / /
nye bar len nas nyer len par / /
'khor na srid pa med par 'gyur / /
srid med nye bar len med na / /
de gang ci zhig 'khor bar 'gyur / /
'du byed mya ngan 'da' bar ni / /
ji lta bur yang mi 'thad do / /
sems can mya ngan 'da' bar yang / /
ji lta bur yang 'thad mi 'gyur / /
skye 'jig chos can 'du byed rnams / /
mi 'ching grol bar mi 'gyur te / /
snga ma bzhin du sems can yang / /
mi 'ching grol bar mi 'gyur ro / /
gal te nye bar len 'ching na / /
nye bar len bcas 'ching mi 'gyur / /
nye bar len med mi 'ching ste / /
gnas skabs gang zhig 'ching bar 'gyur / /
gal te bcing bya'i snga rol na / /
'ching ba yod na 'ching la rag / /
de yang med de lhag ma ni / /
song dang ma song bgom pas bstan / /
re zhig bcings pa mi grol te / /
ma bcings pa yang grol mi 'gyur / /
bcings pa grol bzhin yin 'gyur na / /
bcings dang grol ba dus gcig 'gyur / /
bdag ni len med mya ngan 'da' / /
myang 'das bdag gir 'gyur ro zhes / /
de ltar gang dag 'dzin de yi / /
nyer len 'dzin pa chen po yin / /
gang la mya ngan 'das bskyed med / /
'khor ba bsal ba'ang yod min pa / /
de la 'khor ba ci zhig yin / /
mya ngan 'das pa'ang ci zhig brtag /
bcings pa dang thar pa brtag pa zhes bya ba ste rab tu byed pa bcu drug pa'o / /
bdag nyid legs par sdom pa dang / /
gzhan la phan 'dogs byams sems gang / /
de chos de ni 'di gzhan du / /
'bras bu dag gi sa bon yin / /
drang srong mchog gis las rnams ni / /
sems pa dang ni bsam par gsungs / /
las de bdag gi bye brag ni / /
rnam pa du mar yongs su bsgrags / /
de la las gang sems pa zhes / /
gsungs pa de ni yid kyir 'dod / /
bsams pa zhes ni gang gsungs pa / /
de ni lus dang ngag gir yin / /
ngag dang bskyod dang mi spong ba'i / /
rnam rig byed min zhes bya gang / /
spong ba'i rnam rig byed min pa / /
gzhan dag kyang ni de bzhin 'dod / /
longs spyod las byung bsod nams dang / /
bsod nams ma yin tshul de bzhin / /
sems pa dang ni chos de bdun / /
las su mngon par 'dod pa yin / /
gal te smin pa'i dus bar du / /
gnas na las de rtag par 'gyur / /
gal te 'gags na 'gags gyur pa / /
ji ltar 'bras bu skyed par 'gyur / /
myu gu la sogs rgyun gang ni / /
sa bon las ni mngon par 'byung / /
de las 'bras bu sa bon ni / /
med na de yang 'byung mi 'gyur / /
gang phyir sa bon las rgyun dang / /
rgyun las 'bras bu 'byung 'gyur zhing / /
sa bon 'bras bu'i sngon 'gro ba / /
de phyir chad min rtag ma yin / /
sems kyi rgyun ni gang yin pa / /
sems las mngon par 'byung bar 'gyur / /
de las 'bras bu sems lta zhig /
med na de yang 'byung mi 'gyur / /
gang phyir sems las rgyun dang ni / /
rgyun las 'bras bu 'byung 'gyur zhing / /
las ni 'bras bu'i sngon 'gro ba / /
de phyir chad min rtag ma yin / /
dkar po'i las kyi lam bcu po / /
chos sgrub pa yi thabs yin te / /
chos kyi 'bras bu 'di gzhan du / /
'dod pa'i yon tan rnam lnga'o / /
gal te brtag pa der 'gyur na / /
nyes pa chen po mang por 'gyur / /
de lta bas na brtag pa de / /
'dir ni 'thad pa ma yin no / /
sangs rgyas rnams dang rang rgyal dang / /
nyan thos rnams kyis gang gsungs pa'i / /
brtag pa gang zhig 'dir 'thad pa / /
de ni rab tu brjod par bya / /
ji ltar dbang rgya de bzhin chung / /
mi za las ni bu lon bzhin / /
de ni khams las rnam pa bzhi / /
de yang rang bzhin lung ma bstan / /
spong bas spang ba ma yin te / /
bsgom pas spang ba nyid kyang yin / /
de phyir chud mi za ba yis / /
las kyi 'bras bu skyed par 'gyur / /
gal te spong bas spang ba dang / /
las 'pho ba yis 'jig 'gyur na / /
de la las 'jig la sogs pa'i / /
skyon rnams su ni thal bar 'gyur / /
khams mtshungs las ni cha mtshungs dang / /
cha mi mtshungs pa thams cad kyi / /
de ni nying mtshams sbyor ba'i tshe / /
gcig po kho na skye bar 'gyur / /
mthong ba'i chos la rnam gnyis po / /
kun gyi las dang las kyi de / /
tha dad par ni skye 'gyur zhing / /
rnam par smin kyang gnas pa yin / /
de ni 'bras bu 'pho ba dang / /
shi bar gyur na 'gag par 'gyur / /
de yi rnam dbye zag med dang / /
zag dang bcas par shes par bya / /
stong pa nyid dang tshad med dang / /
'khor ba dang ni rtag pa min / /
las rnams chud mi za ba'i chos / /
sangs rgyas kyis ni bstan pa yin / /
gang phyir las ni skye ba med / /
'di ltar rang bzhin med de'i phyir / /
gang phyir de ni ma skyes pa / /
de phyir chud zar mi 'gyur ro / /
gal te las la rang bzhin yod / /
rtag par 'gyur bar the tshom med / /
las ni byas pa ma yin 'gyur / /
rtag la bya ba med phyir ro / /
ci ste las ni ma byas na / /
ma byas pa dang phrad 'jigs 'gyur / /
tshangs spyod gnas pa ma yin pa'ang / /
de la skyon du thal bar 'gyur / /
tha snyad thams cad nyid dang yang / /
'gal bar 'gyur bar the tshom med / /
bsod nams dang ni sdig byed pa'i / /
rnam par dbye ba'ang 'thad mi 'gyur / /
de ni rnam smin smin gyur pa / /
yang dang yang du rnam smin 'gyur / /
gal te rang bzhin yod na ni / /
gang phyir las gnas de yi phyir / /
las 'di nyon mongs bdag nyid la / /
nyon mongs de dag yang dag min / /
gal te nyon mongs yang dag min / /
las ni yang dag ji ltar yin / /
las dang nyon mongs pa dag ni / /
lus rnams kyi ni rkyen du bstan / /
gal te las dang nyon mongs pa / /
de stong lus la ji ltar brjod / /
ma rig bsgribs pa'i skye bo gang / /
sred ldan de mi za ba po / /
de yang byed las gzhan min zhing / /
de nyid de yang ma yin no / /
gang gi phyir na las 'di ni / /
rkyen las byung ba ma yin zhing / /
rkyen min las byung yod min pa / /
de phyir byed pa po yang med / /
gal te las dang byed med na / /
las skyes 'bras bu ga la yod / /
ci ste 'bras bu yod min na / /
za ba po lta ga la yod / /
ji ltar ston pas sprul pa ni / /
rdzu 'phrul phun tshogs kyis sprul zhing / /
sprul pa de yang sprul pa na / /
slar yang gzhan ni sprul pa ltar / /
de bzhin byed po de las gang / /
byas pa'ang sprul pa'i rnam pa bzhin / /
dper na sprul pas sprul gzhan zhig /
sprul pa mdzad pa de bzhin no / /
nyon mongs las dang lus rnams dang / /
byed pa po dang 'bras bu dag /
dri za'i grong khyer lta bu dang / /
smig rgyu rmi lam 'dra ba yin / /
las brtag pa zhes bya ba ste rab tu byed pa bcu bdun pa'o // //
gal te phung po bdag yin na / /
skye dang 'jig pa can du 'gyur / /
gal te phung po rnams las gzhan / /
phung po'i mtshan nyid med par 'gyur / /
bdag nyid yod pa ma yin na / /
bdag gi yod par ga la 'gyur / /
bdag dang bdag gi zhi ba'i phyir / /
ngar 'dzin nga yir 'dzin med 'gyur / /
ngar 'dzin nga yir 'dzin med gang / /
de yang yod pa ma yin te / /
ngar 'dzin nga yir 'dzin med par / /
gang gis mthong bas mi mthong ngo / /
nang dang phyi rol nyid dag la / /
bdag dang bdag gi snyam zad na / /
nye bar len pa 'gag 'gyur zhing / /
de zad pas na skye ba zad / /
las dang nyon mongs zad pas thar / /
las dang nyon mongs rnam rtog las / /
de dag spros las spros pa ni / /
stong pa nyid kyis 'gag par 'gyur / /
bdag go zhes kyang btags gyur cing / /
bdag med ces kyang bstan par gyur / /
sangs rgyas rnams kyis bdag dang ni / /
bdag med 'ga' med ces kyang bstan / /
brjod par bya ba ldog pa ste / /
sems kyi spyod yul ldog pas so / /
ma skyes pa dang ma 'gags pa / /
chos nyid mya ngan 'das dang mtshungs / /
thams cad yang dag yang dag min / /
yang dag yang dag ma yin nyid / /
yang dag min min yang dag min / /
de ni sangs rgyas rjes bstan pa'o / /
gzhan las shes min zhi ba dang / /
spros pa rnams kyis ma spos pa / /
rnam rtog med don tha dad med / /
de ni de nyid mtshan nyid do / /
gang la brten te gang 'byung ba / /
de ni re zhig de nyid min / /
de las gzhan pa'ang ma yin phyir / /
de phyir chad min rtag ma yin / /
sangs rgyas 'jig rten mgon rnams kyi / /
bstan pa bdud rtsir gyur pa de / /
don gcig ma yin tha dad min / /
chad pa ma yin rtag ma yin / /
rdzogs sangs rgyas rnams ma byung zhing / /
nyan thos rnams ni zad gyur kyang / /
rang sangs rgyas kyi ye shes ni / /
ston pa med las rab tu skye / /
bdag dang chos brtag pa zhes bya ba ste rab tu byed pa bcwa brgyad pa'o // //
da ltar byung dang ma 'ongs pa / /
gal te 'das la ltos gyur na / /
da ltar byung dang ma 'ongs pa / /
'das pa'i dus na yod par 'gyur / /
da ltar byung dang ma 'ongs pa / /
gal te de na med gyur na / /
da ltar byung dang ma 'ongs pa / /
ji ltar de la ltos par 'gyur / /
'das pa la ni ma ltos par / /
de gnyis grub pa yod ma yin / /
de phyir da ltar byung ba dang / /
ma 'ongs dus kyang yod ma yin / /
rim pa'i tshul ni 'di nyid kyis / /
lhag ma gnyis po bsnor ba dang / /
mchog dang tha ma 'bring la sogs / /
gcig la sogs pa'ang shes par bya / /
mi gnas dus ni 'dzin mi byed / /
gang zhig gzung bar bya ba'i dus / /
gnas pa yod pa ma yin pas / /
ma bzung dus ni ji ltar gdags / /
gal te dus ni dngos brten te / /
dngos med dus ni ga la yod / /
dngos po 'ga' yang yod min na / /
dus lta yod par ga la 'gyur / /
dus brtag pa zhes bya ba ste rab tu byed pa bcu dgu pa'o // //
gal te rgyu dang rkyen rnams kyi / /
tshogs pa nyid las skye 'gyur zhing / /
tshogs la 'bras bu yod na ni / /
ji ltar tshogs pa nyid las skye / /
gal te rgyu dang rkyen rnams kyi / /
tshogs pa nyid las skye 'gyur zhing / /
tshogs la 'bras bu med na ni / /
ji ltar tshogs pa nyid las skye / /
gal te rgyu dang rkyen rnams kyi / /
tshogs la 'bras bu yod na ni / /
tshogs la gzung du yod rigs na / /
tshogs pa nyid la gzung du med / /
gal te rgyu dang rkyen rnams kyi / /
tshogs la 'bras bu med na ni / /
rgyu rnams dang ni rkyen dag kyang / /
rgyu rkyen ma yin mtshungs par 'gyur / /
gal te rgyus ni 'bras bu la / /
rgyu byin nas ni 'gag 'gyur na / /
gang byin pa dang gang 'gags pa'i / /
rgyu yi bdag nyid gnyis su 'gyur / /
gal te rgyus ni 'bras bu la / /
rgyu ma byin par 'gag 'gyur na / /
rgyu 'gags nas ni skyes pa yi / /
'bras bu de dag rgyu med 'gyur / /
gal te tshogs dang lhan cig tu / /
'bras bu yang ni skye 'gyur na / /
skyed par byed dang bskyed bya gang / /
dus gcig par ni thal bar 'gyur / /
gal te tshogs pa'i snga rol du / /
'bras bu skyes par gyur na ni / /
rgyu dang rkyen rnams med pa yi / /
'bras bu rgyu med 'byung bar 'gyur / /
gal te rgyu 'gags 'bras bu na / /
rgyu ni kun tu 'pho bar 'gyur / /
sngon skyes pa yi rgyu yang ni / /
yang skye bar ni thal bar 'gyur / /
'gags pa nub par gyur pa yis / /
'bras bu skyes pa ji ltar skyed / /
'bras bu dang ni 'brel ba'i rgyu / /
gnas pas kyang ni ji ltar skyed / /
ci ste rgyu 'bras ma 'brel na / /
'bras bu gang zhig skyed par byed / /
rgyus ni mthong dang ma mthong bar / /
'bras bu skyed par mi byed do / /
'bras bu 'das pa rgyu 'das dang / /
ma skyes pa dang skyes pa dang / /
lhan cig phrad par 'gyur pa ni / /
nam yang yod pa ma yin no / /
'bras bu skyes pa rgyu ma skyes / /
'das pa dang ni skyes pa dang / /
lhan cig phrad par 'gyur ba ni / /
nam yang yod pa ma yin no / /
'bras bu ma skyes rgyu skyes dang / /
ma skyes pa dang 'das pa dang / /
lhan cig phrad par 'gyur ba ni / /
nam yang yod pa ma yin no / /
phrad pa yod pa ma yin na / /
rgyus ni 'bras bu ji ltar skyed / /
phrad pa yod pa yin na yang / /
rgyus ni 'bras bu ji ltar skyed / /
gal te 'bras bus stong pa'i rgyus / /
ji ltar 'bras bu skyed par byed / /
gal te 'bras bus mi stong rgyus / /
ji ltar 'bras bu skyed par byed / /
'bras bu mi stong skye mi 'gyur / /
mi stong 'gag par mi 'gyur ro / /
mi stong de ni ma 'gags dang / /
ma skyes par yang 'gyur pa yin / /
stong pa ji ltar skye 'gyur zhing / /
stong pa ji ltar 'gag par 'gyur / /
stong pa de yang ma 'gags dang / /
ma skyes par yang thal bar 'gyur / /
rgyu dang 'bras bu gcig nyid du / /
nam yang 'thad par mi 'gyur ro / /
rgyu dang 'bras bu gzhan nyid du / /
nam yang 'thad par mi 'gyur ro / /
rgyu dang 'bras bu gcig nyid na / /
bskyed bya skyed byed gcig tu 'gyur / /
rgyu dang 'bras bu gzhan nyid na / /
rgyu dang rgyu min mtshungs par 'gyur / /
'bras bu ngo bo nyid yod na / /
rgyus ni ci zhig skyed par byed / /
'bras bu ngo bo nyid med na / /
rgyus ni ci zhig skyed par byed / /
skyed par byed pa ma yin na / /
rgyu nyid 'thad par mi 'gyur ro / /
rgyu nyid 'thad pa yod min na / /
'bras bu gang gi yin par 'gyur / /
rgyu rnams dang ni rkyen dag gi / /
tshogs pa gang yin de yin ni / /
bdag gis bdag nyid mi skyed na / /
'bras bu ji ltar skyed par byed / /
de phyir tshogs pas byas pa med / /
tshogs min byas pa'i 'bras bu med / /
'bras bu yod pa ma yin na / /
rkyen gyi tshogs pa ga la yod / /
tshogs pa brtag pa zhes bya ba ste rab tu byed pa nyi shu pa'o // //
'jig pa 'byung ba med par ram / /
lhan cig yod pa nyid ma yin / /
'byung ba 'jig pa med par ram / /
lhan cig yod pa nyid ma yin / /
'jig pa 'byung ba med par ni / /
ji lta bur na yod par 'gyur / /
skye ba med par 'chi bar 'gyur / /
'jig pa 'byung ba med par med / /
'jig pa 'byung dang lhan cig tu / /
ji ltar yod pa nyid du 'gyur / /
'chi ba skye dang dus gcig tu / /
yod pa nyid ni ma yin no / /
'byung ba 'jig pa med par ni / /
ji lta bur na yod par 'gyur / /
dngos po rnams la mi rtag nyid / /
nam yang med pa ma yin no / /
'byung ba 'jig dang lhan cig tu / /
ji ltar yod pa nyid du 'gyur / /
skye ba 'chi dang dus gcig tu / /
yod pa nyid ni ma yin no / /
gang dag phan tshun lhan cig gam / /
phan tshun lhan cig ma yin par / /
grub pa yod pa ma yin pa / /
de dag grub pa ji ltar yod / /
zad la 'byung ba yod ma yin / /
ma zad pa la'ang 'byung ba med / /
zad la 'jig pa yod ma yin / /
ma zad pa la'ang 'jig pa med / /
dngos po yod pa ma yin par / /
'byung dang 'jig pa yod ma yin / /
'byung dang 'jig pa med par ni / /
dngos po yod pa ma yin no / /
stong la 'byung dang 'jig pa dag /
'thad pa nyid ni ma yin no / /
mi stong pa la'ang 'byung 'jig dag /
'thad pa nyid ni ma yin no / /
'byung ba dang ni 'jig pa dag /
gcig pa nyid du mi 'thad do / /
'byung ba dang ni 'jig pa dag /
gzhan nyid du yang mi 'thad do / /
'byung ba dang ni 'jig pa dag /
mthong ngo snyam du khyod sems na / /
'byung ba dang ni 'jig pa dag /
gti mug nyid kyis mthong ba yin / /
dngos po dngos las mi skye ste / /
dngos po dngos med las mi skye / /
dngos med dngos med mi skye ste / /
dngos med dngos las mi skye'o / /
dngos po bdag las mi skye ste / /
gzhan las skye ba nyid ma yin / /
bdag dang gzhan las skye ba ni / /
yod min ji ltar skye bar 'gyur / /
dngos po yod par khas blangs na / /
rtag dang chad par lta bar ni / /
thal bar 'gyur te dngos de ni / /
rtag dang mi rtag 'gyur phyir ro / /
dngos po yod par khas blangs kyang / /
chad par mi 'gyur rtag mi 'gyur / /
'bras bu rgyu yi 'byung 'jig gi /
rgyun de srid pa yin phyir ro / /
'bras bu rgyu yi 'byung 'jig gi /
rgyun de srid pa yin 'gyur na / /
'jig la yang skye med pa'i phyir / /
rgyu ni chad par thal bar 'gyur / /
dngos po ngo bo nyid yod na / /
dngos med 'gyur bar mi rigs so / /
mya ngan 'das pa'i dus na chad / /
srid rgyun rab tu zhi phyir ro / /
tha ma 'gags par gyur pa na / /
srid pa dang po rigs mi 'gyur / /
tha ma 'gags par ma gyur tshe / /
srid pa dang po rigs mi 'gyur / /
gal te tha ma 'gag bzhin na / /
dang po skye bar 'gyur na ni / /
'gag bzhin pa ni gcig 'gyur zhing / /
skye bzhin pa yang gzhan du 'gyur / /
gal te 'gag bzhin skye bzhin dag /
lhan cig tu yang rigs min na / /
phung po gang la 'chi 'gyur ba / /
de la skye ba 'byung 'gyur ram / /
de ltar dus gsum dag tu yang / /
srid pa'i rgyun ni mi rigs na / /
dus gsum dag tu gang med pa / /
de ni ji ltar srid pa'i rgyun / /
'byung ba dang 'jig pa brtag pa zhes bya ba ste rab tu byed pa nyi shu gcig pa'o // //
phung min phung po las gzhan min / /
de la phung med de der med / /
de bzhin gshegs pa phung ldan min / /
de bzhin gshegs pa gang zhig yin / /
gal te sangs rgyas phung po la / /
brten nas rang bzhin las yod min / /
rang bzhin las ni gang med pa / /
de gzhan dngos las ga la yod / /
gang zhig gzhan gyi dngos brten nas / /
de bdag nyid du mi 'thad do / /
gang zhig bdag nyid med pa de / /
ji ltar de bzhin gshegs par 'gyur / /
gal te rang bzhin yod min na / /
gzhan dngos yod par ji ltar 'gyur / /
rang bzhin dang ni gzhan dngos dag /
ma gtogs de bzhin gshegs de gang / /
gal te phung po ma brten par / /
de bzhin gshegs pa 'ga' yod na / /
de ni da gdod rten 'gyur zhing / /
brten nas de nas 'gyur la rag /
phung po rnams la ma brten par / /
de bzhin gshegs pa 'ga' yang med / /
gang zhig ma brten yod min na / /
des ni ji ltar nyer len 'gyur / /
nye bar blangs pa ma yin pa / /
nye bar len par cis mi 'gyur / /
nye bar len pa med pa yi / /
de bzhin gshegs pa ci yang med / /
rnam pa lngas ni btsal byas na / /
gang zhig de nyid gzhan nyid du / /
med pa'i de bzhin gshegs pa de / /
nye bar len pas ji ltar gdags / /
gang zhig nye bar blang ba de / /
de ni rang bzhin las yod min / /
bdag gi dngos las gang med pa / /
de gzhan dngos las yod re skan / /
de ltar nyer blang nyer len po / /
rnam pa kun gyis stong pa yin / /
stong pas de bzhin gshegs stong pa / /
ji lta bur na 'dogs par 'gyur / /
stong ngo zhes kyang mi brjod de / /
mi stong zhes kyang mi bya zhing / /
gnyis dang gnyis min mi bya ste / /
gdags pa'i don du brjod par bya / /
rtag dang mi rtag la sogs bzhi / /
zhi ba 'di la ga la yod / /
mtha' dang mtha' med la sogs bzhi / /
zhi ba 'di la ga la yod / /
gang gis de bzhin gshegs yod ces / /
'dzin pa stug po bzung gyur pa / /
de ni mya ngan 'das pa la / /
med ces rnam rtog rtog par byed / /
rang bzhin gyis ni stong de la / /
sangs rgyas mya ngan 'das nas ni / /
yod do zhe'am med do zhes / /
bsam pa 'thad pa nyid mi 'gyur / /
gang dag sangs rgyas spros 'das shing / /
zad pa med la spros byed pa / /
spros pas nyams pa de kun gyis / /
de bzhin gshegs pa mthong mi 'gyur / /
de bzhin gshegs pa'i rang bzhin gang / /
de ni 'gro 'di'i rang bzhin yin / /
de bzhin gshegs pa rang bzhin med / /
'gro ba 'di yi rang bzhin med / /
de bzhin gshegs pa brtag pa zhes bya ba ste rab tu byed pa nyi shu gnyis pa'o // //
'dod chags zhe sdang gti mug rnams / /
kun tu rtog las 'byung bar gsungs / /
sdug dang mi sdug phyin ci log /
brten pa nyid las kun tu 'byung / /
gang dag sdug dang mi sdug dang / /
phyin ci log las brten 'byung ba / /
de dag rang bzhin las med de / /
de phyir nyon mongs yang dag med / /
bdag gi yod nyid med nyid ni / /
ji lta bur yang grub pa med / /
de med nyon mongs rnams kyi ni / /
yod nyid med nyid ji ltar 'grub / /
nyon mongs de dag gang gi yin / /
de yang grub pa yod ma yin / /
'ga' med par ni gang gi yang / /
nyon mongs pa dag yod ma yin / /
rang lus lta bzhin nyon mongs rnams / /
nyon mongs can la rnam lngar med / /
rang lus lta bzhin nyon mongs can / /
nyon mongs pa la rnam lngar med / /
sdug dang mi sdug phyin ci log /
rang bzhin las ni yod min na / /
sdug dang mi sdug phyin ci log /
brten nas nyon mongs gang dag yin / /
gzugs sgra ro dang reg pa dang / /
dri dang chos dag rnam drug ni / /
gzhi ste 'dod chags zhe sdang dang / /
gti mug gi ni yin par brtags / /
gzugs sgra ro dang reg pa dang / /
dri dang chos dag 'ba' zhig ste / /
dri za'i grong khyer lta bu dang / /
smig rgyu rmi lam 'dra ba yin / /
sgyu ma'i skyes bu lta bu dang / /
gzugs brnyan 'dra ba de dag la / /
sdug pa dang ni mi sdug pa / /
'byung bar yang ni ga la 'gyur / /
gang la brten nas sdug pa zhes / /
gdags par bya ba mi sdug pa / /
sdug la mi ltos yod min pas / /
de phyir sdug pa 'thad ma yin / /
gang la brten nas mi sdug par / /
gdags par bya ba sdug pa ni / /
mi sdug mi ltos yod min pas / /
de phyir mi sdug 'thad ma yin / /
sdug pa yod pa ma yin na / /
'dod chags yod par ga la 'gyur / /
mi sdug yod pa ma yin na / /
zhe sdang yod par ga la 'gyur / /
gal te mi rtag rtag pa zhes / /
de ltar 'dzin pa log yin na / /
stong la mi rtag yod min pas / /
'dzin pa ji ltar log pa yin / /
gal te mi rtag rtag go zhes / /
de ltar 'dzin pa log yin na / /
stong la mi rtag pa'o zhes / /
'dzin pa'ang ji ltar log ma yin / /
gang gis 'dzin dang 'dzin gang dang / /
'dzin pa po dang gang gzung ba / /
thams cad nye bar zhi ba ste / /
de phyir 'dzin pa yod ma yin / /
log pa'am yang dag nyid du ni / /
'dzin pa yod pa ma yin na / /
gang la phyin ci log yod cing / /
gang la phyin ci ma log yod / /
phyin ci log tu gyur pa la / /
phyin ci log dag mi srid de / /
phyin ci log tu ma gyur la / /
phyin ci log dag mi srid de / /
phyin ci log tu gyur bzhin la / /
phyin ci log dag mi srid de / /
gang la phyin ci log srid pa / /
bdag nyid kyis ni rnam par dpyod / /
phyin ci log rnams ma skyes na / /
ji lta bur na yod par 'gyur / /
phyin ci log rnams skye med na / /
phyin ci log can ga la yod / /
dngos po bdag las mi skye ste / /
gzhan las skye ba nyid ma yin / /
bdag dang gzhan las kyang min na / /
phyin ci log can ga la yod / /
gal te bdag dang gtsang ba dang / /
rtag dang bde ba yod na ni / /
bdag dang gtsang dang rtag pa dang / /
bde ba phyin ci log ma yin / /
gal te bdag dang gtsang ba dang / /
rtag dang bde ba med na ni / /
bdag med mi gtsang mi rtag dang / /
sdug bsngal yod pa ma yin no / /
de ltar phyin ci log 'gags pas / /
ma rig pa ni 'gag par 'gyur / /
ma rig 'gags par gyur na ni / /
'du byed la sogs 'gag par 'gyur / /
gal te la la'i nyon mongs pa / /
gang dag rang bzhin gyis yod na / /
ji lta bur na spong bar 'gyur / /
yod pa su zhig spong bar byed / /
gal te la la'i nyon mongs pa / /
gang dag rang bzhin gyis med na / /
ji lta bur na spong bar 'gyur / /
med pa su zhig spong bar byed / /
phyin ci log brtag pa zhes bya ba ste rab tu byed pa nyi shu gsum pa'o // //
gal te 'di dag kun stong na / /
'byung ba med cing 'jig pa med / /
'phags pa'i bden pa bzhi po rnams / /
khyod la med par thal bar 'gyur / /
'phags pa'i bden pa bzhi med pas / /
yangs su shes dang spong ba dang / /
sgom dang mngon du bya ba dag /
'thad par 'gyur pa ma yin no / /
de dag yod pa ma yin pas / /
'bras bu bzhi yang yod ma yin / /
'bras bu med na 'bras gnas med / /
zhugs pa dag kyang yod ma yin / /
gal te skyes bu gang zag brgyad / /
de dag med na dge 'dun med / /
'phags pa'i bden rnams med pa'i phyir / /
dam pa'i chos kyang yod ma yin / /
chos dang dge 'dun yod min na / /
sangs rgyas ji ltar yod par 'gyur / /
de skad stong pa nyid smra na / /
dkon mchog gsum la gnod pa ni / /
byed cing 'bras bu yod pa dang / /
chos ma yin pa chos nyid dang / /
'jig rten pa yi tha snyad ni / /
kun la'ang gnod pa byed pa yin / /
de la bshad pa khyod kyis ni / /
stong nyid dgos dang stong nyid dang / /
stong nyid don ni ma rtogs pas / /
de phyir de ltar gnod pa yin / /
sangs rgyas rnams kyis chos bstan pa / /
bden pa gnyis la yang dag brten / /
'jig rten kun rdzob bden pa dang / /
dam pa'i don gyi bden pa'o / /
gang dag bden pa de gnyis kyi / /
rnam dbye rnam par mi shes pa / /
de dag sangs rgyas bstan pa ni / /
zab mo'i de nyid rnam mi shes / /
tha snyad la ni ma brten par / /
dam pa'i don ni bstan mi nus / /
dam pa'i don ni ma rtogs par / /
mya ngan 'das pa thob mi 'gyur / /
stong pa nyid la blta nyes na / /
shes rab chung rnams phung bar 'gyur / /
ji ltar sprul la gzung nyes dang / /
rig sngags nyes par bsgrubs pa bzhin / /
de phyir zhan pas chos 'di yi / /
gting rtogs dka' bar mkhyen gyur nas / /
thub pa'i thugs ni chos bstan las / /
rab tu log par gyur pa yin / /
skyon du thal bar 'gyur ba ni / /
stong la 'thad pa ma yin pas / /
khyod ni stong nyid spong byed pa / /
gang de nga la mi 'thad do / /
gang la stong pa nyid rung ba / /
de la thams cad rung bar 'gyur / /
gang la stong nyid mi rung ba / /
de la thams cad rung mi 'gyur / /
khyod ni rang gi skyon rnams ni / /
nga la yongs su sgyur byed pa / /
rta la mngon par zhon bzhin du / /
rta nyid brjed par gyur pa bzhin / /
gal te dngos rnams rang bzhin las / /
yod par rjes su lta byed na / /
de lta yin na dngos po rnams / /
rgyu rkyen med par khyod lta'o / /
'bras bu dang ni rgyu nyid dang / /
byed pa po dang byed dang bya / /
skye ba dang ni 'gag pa dang / /
'bras bu la yang gnod pa byed / /
rten cing 'brel bar 'byung ba gang / /
de ni stong pa nyid du bshad / /
de ni brten nas gdags pa ste / /
de nyid dbu ma'i lam yin no / /
gang phyir rten 'byung ma yin pa'i / /
chos 'ga' yod pa ma yin pa / /
de phyir stong pa ma yin pa'i / /
chos 'ga' yod pa ma yin no / /
gal te 'di kun mi stong na / /
'byung ba med cing 'jig pa med / /
'phags pa'i bden pa bzhi po rnams / /
khyod la med par thal bar 'gyur / /
rten cing 'brel 'byung ma yin na / /
sdug bsngal yod par ga la 'gyur / /
mi rtag sdug bsngal gsungs pa de / /
rang bzhin nyid la yod ma yin / /
rang bzhin las ni yod yin na / /
ci zhig kun tu 'byung bar 'gyur / /
de phyir stong nyid gnod byed la / /
kun 'byung yod pa ma yin no / /
sdug bsngal rang bzhin gyis yod na / /
'gog pa yod pa ma yin no / /
rang bzhin gyis ni yongs gnas phyir / /
'gog la gnod pa byed pa yin / /
lam la rang bzhin yod na ni / /
sgom pa 'thad par mi 'gyur ro / /
ci ste lam de bsgom bya na / /
khyod kyi rang bzhin yod ma yin / /
gang tshe sdug bsngal kun 'byung dang / /
'gog pa yod pa ma yin na / /
lam gyi sdug bsngal 'gog pa ni / /
gang zhig thob par 'gyur par 'dod / /
gal te rang bzhin nyid kyis ni / /
yongs su shes pa ma yin na / /
de ni ji ltar yongs shes 'gyur / /
rang bzhin gnas pa ma yin nam / /
de bzhin du ni khyod nyid kyi / /
spang dang mngon du bya ba dang / /
bsgom dang 'bras bu bzhi dag kyang / /
yongs shes bzhin du mi rung ngo / /
rang bzhin yongs su 'dzin pa yis / /
'bras bu rang bzhin nyid kyis ni / /
thob pa min pa gang yin de / /
ji ltar 'thob par nus par 'gyur / /
'bras bu med na 'bras gnas med / /
zhugs pa dag kyang yod ma yin / /
gal te skyes bu gang zag brgyad / /
de dag med na dge 'dun med / /
'phags pa'i bden rnams med pa'i phyir / /
dam pa'i chos kyang yod ma yin / /
chos dang dge 'dun yod min na / /
sangs rgyas ji ltar yod par 'gyur / /
khyod kyis sangs rgyas byang chub la / /
ma brten par yang thal bar 'gyur / /
khyod kyis byang chub sangs rgyas la / /
ma brten par yang thal bar 'gyur / /
khyod kyi rang bzhin nyid kyis ni / /
sangs rgyas min pa gang yin des / /
byang chub spyod la byang chub phyir / /
brtsal kyang byang chub thob mi 'gyur / /
'ga' yang chos dang chos min pa / /
nam yang byed par mi 'gyur te / /
mi stong pa la ci zhig bya / /
rang bzhin la ni bya ba med / /
chos dang chos min med par yang / /
'bras bu khyod la yod par 'gyur / /
chos dang chos min rgyus byung ba'i / /
'bras bu khyod la yod ma yin / /
chos dang chos min rgyus byung ba'i / /
'bras bu gal te khyod la yod / /
chos dang chos min las byung ba'i / /
'bras bu ci phyir stong ma yin / /
rten cing 'brel bar 'byung ba yi / /
stong pa nyid la gnod byed gang / /
'jig rten pa yi tha snyad ni / /
kun la gnod pa byed pa yin / /
stong pa nyid la gnod byed na / /
bya ba ci yang med 'gyur zhing / /
rtsom pa med pa bya bar 'gyur / /
mi byed pa yang byed por 'gyur / /
rang bzhin yod na 'gro ba rnams / /
ma skyes pa dang ma 'gags dang / /
ther zug tu ni gnas 'gyur zhing / /
gnas skabs sna tshogs bral bar 'gyur / /
gal te stong pa yod min na / /
ma thob thob par bya ba dang / /
sdug bsngal mthar byed las dang ni / /
nyon mongs thams cad spong ba'ang med / /
gang gis rten cing 'brel par 'byung / /
mthong ba de ni sdug bsngal dang / /
kun 'byung dang ni 'gog pa dang / /
lam nyid de dag mthong ba yin / /
'phags pa'i bden pa brtag pa zhes bya ba ste rab tu byed pa nyi shu bzhi pa'o // //
gal te 'di dag kun stong na / /
'byung ba med cing 'jig pa med / /
gang zhig spong dang 'gags pa las / /
mya ngan 'da' bar 'gyur bar 'dod / /
gal te 'di kun mi stong na / /
'byung ba med cing 'jig pa med / /
gang zhig spong dang 'gags pa las / /
mya ngan 'da' bar 'gyur bar 'dod / /
spangs pa med pa thob med pa / /
chad pa med pa rtag med pa / /
'gag pa med pa skye med pa / /
de ni mya ngan 'das par brjod / /
re zhig mya ngan 'das dngos min / /
rga shi'i mtshan nyid thal bar 'gyur / /
rga dang 'chi ba med pa yi / /
dngos po yod pa ma yin no / /
gal te mya ngan 'das dngos na / /
mya ngan 'das pa 'dus byas 'gyur / /
dngos po 'dus byas ma yin pa / /
'ga' yang gang na yod ma yin / /
gal te mya ngan 'das dngos na / /
ji ltar myang 'das de brten min / /
dngos po brten nas ma yin pa / /
'ga' yang yod pa ma yin no / /
gal te mya ngan 'das dngos min / /
dngos med ji ltar rung bar 'gyur / /
gang la mya ngan 'das dngos min / /
de la dngos med yod ma yin / /
gal te mya ngan 'das dngos min / /
ji ltar myang 'das de brten min / /
gang zhig brten nas ma yin pa'i / /
dngos med yod pa ma yin no / /
'ong ba dang ni 'gro ba'i dngos / /
brten tam rgyur byas gang yin pa / /
de ni brten min rgyur byas min / /
mya ngan 'das pa yin par bstan / /
'byung ba dang ni 'jig pa dag /
spang bar ston pas bka' stsal to / /
de phyir mya ngan 'das par ni / /
dngos min dngos med min par rigs / /
gal te mya ngan 'das pa ni / /
dngos dang dngos med gnyis yin na / /
dngos dang dngos po med pa dag /
thal bar 'gyur na de mi rigs / /
gal te mya ngan 'das pa ni / /
dngos dang dngos med gnyis yin na / /
mya ngan 'das pa ma brten min / /
de gnyis brten nas yin phyir ro / /
ji ltar mya ngan 'das pa ni / /
dngos dang dngos med gnyis yin te / /
mya ngan 'das pa 'dus ma byas / /
dngos dang dngos med 'dus byas yin / /
ji ltar mya ngan 'das pa la / /
dngos dang dngos med gnyis yod de / /
de gnyis gcig la yod min te / /
snang ba dang ni mun pa bzhin / /
dngos min dngos po med min pa / /
mya ngan 'das par gang ston pa / /
dngos po med dang dngos po dag /
grub na de ni grub par 'gyur / /
gal te mya ngan 'das pa ni / /
dngos min dngos po med min na / /
dngos min dngos po med min zhes / /
gang zhig gis ni de mngon byed / /
bcom ldan mya ngan 'das gyur nas / /
yod par mi mngon de bzhin du / /
med do zhe'am gnyis ka dang / /
gnyis min zhes kyang mi mngon no / /
bcom ldan bzhugs par gyur na yang / /
yod par mi mngon de bzhin du / /
med do zhe'am gnyis ka dang / /
gnyis min zhes kyang mi mngon no / /
'khor ba mya ngan 'das pa las / /
khyad par cung zad yod ma yin / /
mya ngan 'das pa 'khor ba las / /
khyad par cung zad yod ma yin / /
mya ngan 'das mtha' gang yin pa / /
de ni 'khor ba'i mtha' yin te / /
de gnyis khyad par cung zad ni / /
shin tu phra ba'ang yod ma yin / /
gang 'das phan chad mtha' sogs dang / /
rtag la sogs par lta ba dag /
mya ngan 'das dang phyi mtha' dang / /
sngon gyi mtha' la brten pa yin / /
dngos po thams cad stong pa la / /
mtha' yod ci zhig mtha' med ci / /
mtha' dang mtha' med ci zhig yin / /
mtha' dang mtha' med min pa ci / /
de nyid ci zhig gzhan ci yin / /
rtag pa ci zhig mi rtag ci / /
rtag dang mi rtag gnyis ka ci / /
gnyis ka min pa ci zhig yin / /
dmigs pa thams cad nyer zhi zhing / /
spros pa nyer zhi zhi ba ste / /
sangs rgyas kyis ni gang du yang / /
su la'ang chos 'ga' ma bstan to / /
mya ngan las 'das pa brtag pa zhes bya ba ste rab tu byed pa nyi shu lnga pa'o // //
ma rig bsgribs pas yang srid phyir / /
'du byed rnam pa gsum po dag /
mngon par 'du byed gang yin pa'i / /
las de dag gis 'gro bar 'gro / /
'du byed rkyen can rnam par shes / /
'gro ba rnams su 'jug par 'gyur / /
rnam par shes pa zhugs gyur na / /
ming dang gzugs ni chags par 'gyur / /
ming dang gzugs ni chags gyur na / /
skye mched drug ni 'byung bar 'gyur / /
skye mched drug la brten nas ni / /
reg pa yang dag 'byung bar 'gyur / /
ming dang gzugs dang dran byed la / /
brten nas skye ba kho na ste / /
de ltar ming dang gzugs brten nas / /
rnam par shes pa skye bar 'gyur / /
mig dang gzugs dang rnam par shes / /
gsum po 'dus pa gang yin pa / /
de ni reg pa'o reg de las / /
tshor ba kun tu 'byung bar 'gyur / /
tshor ba'i rkyen gyis sred pa ste / /
tshor ba'i don du sred par 'gyur / /
sred par gyur na nye bar len / /
rnam pa bzhi po nyer len 'gyur / /
nyer len yod na len pa po'i / /
srid pa rab tu 'byung bar 'gyur / /
gal te nye bar len med na / /
grol bar 'gyur te srid mi 'gyur / /
srid pa de yang phung po lnga / /
srid pa las ni skye bar 'gyur / /
rga shi dang ni mya ngan dang / /
smre sngags 'don bcas sdug bsngal dang / /
yid mi bde dang 'khrug pa rnams /
de dag skye las rab tu 'byung / /
de ltar sdug bsngal phung po ni / /
'ba' zhig pa 'di 'byung bar 'gyur / /
'khor ba'i rtsa ba 'du byed de / /
de phyir mkhas rnams 'du mi byed / /
de phyir mi mkhas byed po yin / /
mkhas min de nyid mthong phyir ro / /
ma rig 'gags par gyur na ni / /
'du byed rnams kyang 'byung mi 'gyur / /
ma rig 'gag par 'gyur ba ni / /
shes pas de nyid bsgoms pas so / /
de dang de ni 'gags gyur pas / /
de dang de ni mngon mi 'byung / /
sdug bsngal phung po 'ba' zhig pa / /
de ni de ltar yang dag 'gag /
srid pa'i yan lag bcu gnyis brtag pa zhes bya ba ste rab tu byed pa nyi shu drug pa'o // //
'das dus byung ma byung zhes dang / /
'jig rten rtag pa la sogs par / /
lta ba gang yin de dag ni / /
mngon gyi mtha' la brten pa yin / /
ma 'ongs dus gzhan 'byung 'gyur dang / /
mi 'byung 'jig rten mtha' sogs par / /
lta ba gang yin de dag ni / /
phyi ma'i mtha' la brten pa yin / /
'das pa'i dus na byung gyur zhes / /
bya ba de ni mi 'thad do / /
sngon tshe rnams su gang byung ba / /
de nyid 'di ni ma yin no / /
de nyid bdag tu 'gyur snyam na / /
nye bar len pa tha dad 'gyur / /
nye bar len pa ma gtogs par / /
khyod kyi bdag ni gang zhig yin / /
nye bar len pa ma gtogs pa'i / /
bdag yod ma yin byas pa'i tshe / /
nye bar len nyid bdag yin na / /
khyod kyi bdag ni med pa yin / /
nye bar len nyid bdag ma yin / /
de 'byung ba dang 'jig pa yin / /
nye bar blang ba ji lta bur / /
nye bar len po yin par 'gyur / /
bdag ni nye bar len pa las / /
gzhan du 'thad pa nyid ma yin / /
gal te gzhan na len med par / /
gzung yod rigs na gzung du med / /
de ltar len las gzhan ma yin / /
de ni nyer len nyid kyang min / /
bdag ni nye bar len med min / /
med pa nyid du'ang de ma nges / /
'das pa'i dus na ma byung zhes / /
bya ba de yang mi 'thad do / /
sngon tshe rnams su gang byung ba / /
de las 'di gzhan ma yin no / /
gal te 'di ni gzhan gyur na / /
de med par yang 'byung bar 'gyur / /
de bzhin de ni gnas 'gyur zhing / /
der ma shi bar skye bar 'gyur / /
chad dang las rnams chud za dang / /
gzhan gyis byas pa'i las rnams ni / /
gzhan gyis so sor myong ba dang / /
de la sogs par thal bar 'gyur / /
ma byung ba las 'byung min te / /
'di la skyon du thal bar 'gyur / /
bdag ni byas par 'gyur ba dang / /
'byung ba'am rgyu med can du 'gyur / /
de ltar bdag byung bdag ma byung / /
gnyis ka gnyis ka ma yin par / /
'das la lta ba gang yin pa / /
de dag 'thad pa ma yin no / /
ma 'ongs dus gzhan 'byung 'gyur dang / /
'byung bar mi 'gyur zhes bya bar / /
lta ba gang yin de dag ni / /
'das pa'i dus dang mtshungs pa yin / /
gal te lha de mi de na / /
de lta na ni rtag par 'gyur / /
lha ni ma skyes nyid 'gyur te / /
rtag la skye ba med phyir ro / /
gal te lha las mi gzhan na / /
de lta na ni mi rtag 'gyur / /
gal te lha mi gzhan yin na / /
rgyud ni 'thad par mi 'gyur ro / /
gal te phyogs gcig lha yin la / /
phyogs gcig mi ni yin gyur na / /
rtag dang mi rtag 'gyur ba yin / /
de yang rigs pa ma yin no / /
gal te rtag dang mi rtag pa / /
gnyis ga grub par gyur na ni / /
rtag pa ma yin mi rtag min / /
'grub par 'gyur bar 'dod la rag /
gal te gang zhig gang nas gar / /
'ong zhing gong du'ang 'gro 'gyur na / /
de phyir 'khor ba thog med par / /
'gyur na de ni yod ma yin / /
gal te rtag pa 'ga' med na / /
mi rtag gang zhig yin par 'gyur / /
rtag pa dang ni mi rtag dang / /
de gnyis bsal bar gyur pa'o / /
gal te 'jig rten mtha' yod na / /
'jig rten pha rol ji ltar 'gyur / /
gal te 'jig rten mtha' med na / /
'jig rten pha rol ji ltar 'gyur / /
gang phyir phung po rnams kyi rgyun / /
'di ni mar me'i 'od dang mtshungs / /
de phyir mtha' yod nyid dang ni / /
mtha' med nyid kyang mi rigs so /
gal te snga ma 'jig 'gyur zhing / /
phung po 'di la brten byas nas / /
phung po de ni mi 'byung na / /
des na 'jig rten mtha' yod 'gyur / /
gal te snga ma mi 'jig cing / /
phung po 'di la brten byas nas / /
phung po de ni mi 'byung na / /
des na 'jig rten mtha' med 'gyur / /
gal te phyogs gcig mtha' yod la / /
phyogs gcig mtha' ni med 'gyur na / /
'jig rten mtha' yod mtha' med 'gyur / /
de yang rigs pa ma yin no / /
ji lta bur na nyer len po'i / /
phyogs gcig rnam par 'jig 'gyur la / /
phyogs gcig rnam par 'jig mi 'gyur / /
de ltar de ni mi rigs so / /
ji lta bur na nyer blang ba / /
phyogs gcig rnam par 'jig 'gyur la / /
phyogs gcig rnam par 'jig mi 'gyur / /
de ltar de yang mi rigs so / /
gal te mtha' yod mtha' med pa / /
gnyis ka grub par gyur na ni / /
mtha' yod ma yin mtha' med min / /
'grub par 'gyur bar 'dod la rag /
yang na dngos po thams cad dag /
stong phyir rtag la sogs lta ba / /
gang dag gang du gang la ni / /
ci las kun tu 'byung bar 'gyur / /
lta ba brtag pa zhes bya ba ste rab tu byed pa nyi shu bdun pa'o // //
gang gis thugs brtse nyer bzung nas / /
lta ba thams cad spang ba'i phyir / /
dam pa'i chos ni ston mdzad pa / /
gau tam de la phyag 'tshal lo / /
dbu ma rtsa ba'i tshig le'ur byas pa shes rab ces bya ba theg pa chen po'i chos mngon pa rnam par gzhag pa /
don dam pa'i de kho na yang dag par ston pa /
shes rab kyi pha rol tu phyin pa'i tshul gsal bar byed pa /
slob dpon bdag nyid chen po 'phags pa klu sgrub mi 'phrogs pa'i mkhyen rab dang thugs rjer ldan pa /
de bzhin gshegs pa'i theg pa bla na med pa'i tshul gsal bar byed pa /
rab tu dga' ba'i sa bsgrubs nas /
bde ba can gyi zhing du gshegs pa /
'jig rten gyi khams dang ba'i 'od ces bya bar /
de bzhin gshegs pa ye shes 'byung gnas 'od ces bya bar 'gyur bas mdzad pa rdzogs so // //
dbang phyug dam pa'i mnga' bdag rgyal po chen po dpal lha btsan po'i bka' lung gis /
rgya gar gyi mkhan po chen po dbu ma pa /
dz+nyA na gar+b+ha dang /
zhu chen gyi lots+tsha ba dge slong cog ro klu'i rgyal mtshan gyis bsgyur cing zhus te gtan la phab pa /
'di la rab tu byed pa nyi shu rtsa bdun /
sh+lau ka bzhi brgya bzhi bcu rtsa dgu yod /
bam po ni phyed dang gnyis su byas so / /
slad kyis kha che'i grong khyer dpe med kyi dbus /
gtsug lag khang rin chen sbas pa'i dbus su /
kha che'i mkhan po ha su ma ti dang /
bod kyi sgra bsgyur gyi lots+tsha ba pa tshab nyi ma grags kyis mi'i bdag po 'phags pa lha'i sku ring la 'grel pa tshig gsal ba dang bstun nas bcos pa'o // //
slad kyis ra sa 'phrul snang gi gtsug lag khang du /
rgya gar gyi mkhan po ka na ka dang /
lots+tsha ba de nyid kyis zhu chen bgyis pa'o // //
