@## / /
rgya gar skad du /
o Di yA Na mA rI ts+yai sA d+ha naM /
bod skad du /
u D+yan gyi 'od zer can gyi sgrub pa'i thabs /
'phags ma 'od zer can la phyag 'tshal lo / /
dang po re zhig rang gi snying gar aM yig yongs su gyur pa las nyi ma'i dkyil 'khor ro / /
de'i steng du dang po'i bcu gsum kyi sa bon zla phyed thig les brgyan pa'o / /
de kho na bzhin du sdig pa bshags pa la sogs pa byas nas de nyid kyis yongs su rdzogs pa'i maM ngo / /
de thams cad yongs su gyur pa las 'od zer can mdog dmar la zhal drug pa phyag bcu gnyis ma zhal dang po dmar ba /
gnyis pa nag po /
gsum pa ljang gu /
bzhi pa ser po /
lnga pa dkar po /
mgo bo'i steng na gnas pa'i phag gi zhal ni nag po ste drug pa'o / /
mchod rten dang mya ngan med pas brgyan pa /
rnam par snang mdzad ser pos dbu brgyan pa /
gsus pa 'phyang ba /
thod pa'i phreng bas brgyan pa /
skra kham pa gyen du 'greng ba /
sbrul kyis brgyan pa /
stag gi pags pa'i sham thabs can /
g.yon brkyang ba'i zhabs phag gis bgegs kyi tshogs mnan pa'i steng na gnas pa'o / /
g.yas pa'i phyag na ral gri dang /
rdo rje dang /
gtun shing dang /
mda' dang /
rdo rje rtse gcig pa dang dgra sta'o / /
g.yon pa'i phyag na sdigs mdzub dang bcas pa'i zhags pa dang /
thod pa dang /
mya ngan med pa'i yal ga dang /
tshangs pa'i mgo bo dang /
gzhu dang /
rtse gsum mo / /
spyan gsum zlum zhing dmar ba /
zhal mche ba gtsigs pa'o / /
shing rta'i dbus na gnas pa'o / /
lha mo gzhan ni phyag gnyis pa sdigs mdzub dang bcas pa'i zhags pa mya ngan med pa'i yal ga yang bsgom par bya'o / /
bdag nyid bcom ldan 'das ma zhes pa'o / /
de nas phyag rgya bcing bar bya ste /
rdo rje thal mo sbyar la gung mo gnyis mnyam par bkug ste /
mtheb chen gnyis skyil mo krung bcas la /
rtse mo'i tshigs ni cung zhig bskum pa'o / /
sngags ni /
oM mA rI ts+yai aM mAM hU~M hU~M hU~M phaT phaT swA hA /
o D+yan gyi 'od zer can gyi sgrub thabs rdzogs so // //
paN+Di ta don yod rdo rje dang /
khams pa lo tsA ba dge slong gis bsgyur ba'o //
