@## / /
rgya gar skad du /
ma d+h+ya ma kA lo ka nA ma /
bod skad du /
dbu ma snang ba zhes bya ba /
'jam dpal gzhon nur gyur pa la phyag 'tshal lo / /
'di na mi mkhas gang dag lta ba nyams pas dngos la zhen pa'i gdon chen gyis / /
zin pa'i dbang gis blo gros nyams pas che ba'i che ba klu sgrub la sogs la / /
smod par byed kyang bdag nyid phung ba 'ba' zhig byed du zad pa de dag gi /
'byung po'i gdon rnams zhi bar bya phyir snying rjes gso ba'i thabs ni brtsam par bya / /
kun nas nyon mongs pa'i dra ba mtha' dag 'byung ba'i rtsa ba ni dngos por mngon par zhen pa yin pas de yongs su spangs te /
legs pa'i go 'phang 'dod pa rnams la chos thams cad ngo bo nyid med par bstan pa'i phyir 'di rtsom mo / /
'di na kha cig don dam pa zab mo'i tshul gyi rgya mtsho'i gting mi dpogs nas smra ba /
lung ngam rigs pa'i sgo nas chos thams cad ngo bo nyid med par bsgrub par 'gyur grang na /
re zhig bka' lung gi sgo nas ni nus pa ma yin te /
de su yang khas mi len pa'i phyir ro / /
tshig ni 'dod pa tsam gyi rjes su byed pa yin te /
de lta bu'i dngos po dang 'brel pa med pas tshad ma dang mi ldan pa'i yang phyir ro / /
'brel pa yod du chug na yang tshu rol mthong ba rnams kyis gtan la dbab par mi nus pa'i phyir ro / /
rtogs par byed pa gang dag de'i gsung rab kyi lugs khas len pa de dag la yang gang gis na the tshom med par dngos po ma lus pa'i ngo bo nyid med par rtogs par 'gyur ba de lta bu'i tshig ni cung zad kyang nye bar bstan par mi nus so / /
mdo kha cig las chos thams cad ni ngo bo nyid med pa ma skyes pa gzod ma nas zhi ba /
rang bzhin gyis yongs su mya ngan las 'das pa'o zhes bya ba la sogs pa 'byung ba gang yin pa de yang drang ba'i don nyid du rtogs par bya ste /
bcom ldan 'das kyi bstan pa ni dgongs pa sna tshogs kyi sgo nas 'jug pa'i phyir ro / /
de la ngo bo nyid gsum po kun brtags pa dang /
gzhan gyi dbang dang /
yongs su grub pa rnams ni go rims bzhin du mtshan nyid dang /
skye ba dang /
don dam pa ngo bo nyid med pa las dgongs nas chos thams cad ngo bo nyid med pa nyid du gsungs te /
de bas na ngo bo nyid med pa'i phyir ma skyes pa'o / /
de'i phyir gzod ma nas zhi ba'o / /
de'i phyir rang bzhin gyis yongs su mya ngan las 'das pa ste /
de bzhin du bcom ldan 'das nyid kyis 'phags pa dgongs pa nges par 'grel pa la sogs pa las mdo'i don gyi dgongs pa sbyar ba bstan pa yin no / /
gzhan yang gnyis su snang ba'i rnam par shes pa kho nar chos thams cad skye ba la sogs pa bye brag 'byed kyi /
rang rig pa tsam gyis ni ma yin no / /
gnyis su snang ba yang brdzun pa'i phyir des rnam par gzhag pa'i ngo bo thams cad kyang brdzun pa nyid yin no / /
de bas na kun brtags pa'i mtshan nyid ngo bo nyid med pa nyid kyis chos thams cad skye ba med pa la sogs par gsungs kyi /
don dam par ni ma yin te /
de'i phyir re zhig lung gi sgo nas ni nus pa ma yin no / /
rigs pa'i sgo nas kyang ma yin te /
'di ltar re zhig mngon sum gyis ni dngos po ma lus pa dben par rtogs par mi 'gyur te /
de'i yul ni dngos po yin pa'i phyir ro / /
dngos po med pa ni ngo bo nyid med pa nyid kyis ji ltar yang rang gi ngo bo nye bar ston pas rnam par shes pa skyed par byed pa nyid du rigs pa ma yin pa'i phyir ro / /
ji ste skyed par byed pa nyid yin na ni dngos po nyid du thal bar 'gyur te /
dngos po'i mtshan nyid ni don byed nus pa yin pa'i phyir ro / /
mngon sum gang yin pa de yang ngo bo nyid dang bcas pa yin na ni de'i tshe chos thams cad ngo bo nyid med pa nyid du dam bcas pa nyams par 'gyur ro / /
'on te de ngo bo nyid med pa yin na ni /
ji ltar des dngos po ma lus pa dben par rtogs par 'gyur /
gzhan yang don gzhan gyis dben pa'i phyogs la sogs pa 'ga' zhig 'dzin na ni de las gzhan pas stong pa nyid mngon sum gyis rtogs par bya ba yin par 'gyur na /
chos thams cad ngo bo nyid med pa nyid du smra ba rnams la ni gang 'ga' zhig mngon sum du dmigs pas chos thams cad dben par rtogs par 'gyur ba chos thams cad kyi ngo bo nyid kyis dben pa'i dngos po ni cung zad kyang med de /
de yang chos thams cad kyi nang du 'dus pa'i phyir ro / /
'on te nang du ma 'dus na ni rang gis dam bcas pa nyams par 'gyur ro / /
'di ni thams cad mkhyen pa la sogs pa rnal 'byor pa'i mngon sum gyis yang dag par rtogs par bya ba yin no zhes bya ba yang mkhas pa rnams yongs su tshim par mi 'gyur te /
de la rigs pa med pa'i phyir ro / /
gal te rnal 'byor pa'i shes pa de yang med pa zhig yin na ni /
de'i tshe de ji ltar tshad mar 'gyur /
'on te yod na ni de'i tshe dam bcas pa nyams par 'gyur ro / /
rjes su dpag pa'i sgo nas kyang dngos po ma lus pa stong pa nyid du bsgrub par nus pa ma yin te /
khyed la gzhi chos can 'ga' yang med pa'i phyir dang gtan tshigs dang dpe la sogs pa yang ma skyes pa'i phyir gtan tshigs thams cad gzhi dang rang gi ngo bo ma grub pa kho na yin na ji ltar des de bsgrub par 'gyur /
ji ste gzhan la grub pa'i phyir pha rol pos khas blangs pa'i gtan tshigs la sogs pas rang gi phyogs rab tu sgrub par byed pa yin no zhe na /
de yang rigs pa ma yin te /
lugs ni sgrub pa dang sun 'byin pa gnyi ga la grub pa kho na yin no zhes bya ba yin pa'i phyir ro / /
'di ltar gal te pha rol pos khas blangs pa'i gtan tshigs la sogs pa dngos su yod pa kho na ma yin gyi /
gzhan dag rnam par rmongs pas de yod pa nyid du nye bar brtags pa 'ba' zhig tu zad na ni ji ltar des na khyed kyi phyogs yang dag par 'grub par 'gyur /
'on te de dngos po'i tshul gyis yod pa kho na yin na ni 'o na ni de'i tshe gzhan 'ba' zhig la grub pa ma yin te /
khyed la yang grub pa'i phyir ro / /
dngos po rnams grub pa dang ma grub pa ni skyes bu'i 'dod pas lhag par 'brang ba ni ma yin no / /
pha rol pos khas blangs pa'i sgrub pa la sogs pa yod pa nyid du khas len na dngos po rnams ngo bo nyid dang bcas pa nyid du'ang ci'i phyir khas mi blang /
gang du yang chos thams cad dben pa dang rtags gang dang yang lhan cig 'brel par ma grub ste /
de ni shin tu lkog tu gyur pa'i phyir ro / /
ji ste grub na ni thams cad kyis de kho na mthong ba nyid du thal bar yang 'gyur la /
dang po nyid nas grub zin pa'i phyir rtags kyi rjes su 'brang ba don med pa yang yin no / /
gzhan yang re zhig rang bzhin dang 'bras bu'i gtan tshigs dag ni chos thams cad ngo bo nyid med par sgrub nus pa ma yin te /
de dag ni dngos po sgrub pa'i phyir ro / /
khyed kyi lugs kyis de gnyis srid pa yang ma yin te /
'di ltar chos thams cad ma skyes pa nyid kyis ci yang gang dang yang lhan cig rgyu dang 'bras bu'i dngos por khas mi len pa'i phyir 'bras bu'i gtan tshigs mi srid do / /
chos thams cad ngo bo nyid med pa nyid kyis gang gi yang rang gi ngo bo ci yang med pas rang bzhin gyi gtan tshigs lta ga la yod /
mi dmigs pa yang de sgrub par nus pa ma yin te /
'di ltar re zhig rang bzhin mi dmigs pa med pa'i tha snyad grub pa gang yin pa de ni mngon sum gyis gzhan gyis dben pa'i dngos po rtogs na dam pa ma yin pa'i bstan bcos mnyan pas yid rnam par rmongs pa kha cig de la gzhan gyis dben par tha snyad 'jug par mi byed pa rnams la de'i tha snyad rab tu sgrub pa'i phyir rab tu sbyor ba yin na khyed la ni gang du de'i tha snyad rab tu bsgrub par bya ba chos thams cad kyis rab tu dben pa'i dngos po mngon sum gyis rtogs pa de lta bu cung zad kyang med de /
rang gi phyogs nyams par thal bar 'gyur ba'i phyir ro zhes bshad zin pa nyid do / /
de dang 'gal ba dmigs pa la sogs pa yang mi srid pa kho na ste /
de ni shin tu lkog tu gyur pa'i phyir chos thams cad dben pa dang 'ga' yang lhan cig 'gal ba la sogs pa ma grub pa'i phyir ro / /
'on te grub na ni de dang 'gal ba la sogs pa kho na dngos po nyid du grub pa'i phyir mi 'dod par 'gyur ba ma yin no / /
'di ltar dngos po rnams kyi 'gal ba ni rnam pa gnyis su rnam par gzhag ste /
lhan cig mi gnas pa'i mtshan nyid dang /
phan tshun spangs te gnas pa'i mtshan nyid do / /
de la rgyu ma tshang ba med pa gang zhig gang yod pas nges par med pa de gnyis ni 'gal ba dang por rnam par gzhag ste /
dper na grang ba dang tsha ba'i reg pa lta bu'o / /
gang la gang zhig yongs su gcod pa gang rnam par gcad pa med na med pa de gnyis ni de la 'gal ba gnyis par rnam par gzhag ste /
dper na chos can gcig la cig car dngos po yod pa dang med pa dag lta bu'o / /
'gal ba de lta bu rnam pa gnyis ka yang chos thams cad ngo bo nyid med pa nyid du smra ba la mi srid pa kho na ste /
nam mkha'i ut+pal la sogs pa la rgyu ma tshang ba nyid kyang med la gzhan rnam par gcad pas yongs su gcod pa yang med de /
de ni dngos po'i mtha' yin pa'i phyir ro / /
yod par rnam par gcad pas 'di yongs su gcod par rnam par 'jog mod kyi /
de yang la lar yod pa 'ga' zhig rnam par gcad pa grub na /
grub par 'gyur ba zhig na /
khyed ni gang du yang gang zhig rnam par gcad par 'gyur ba gang yang yod par mi 'dod do / /
chos thams cad ngo bo nyid med pa nyid nye ba yin na khyed la rgyu ma tshang ba med pa 'ga' yang yod par ma grub po / /
ji ste grub na ni rgyu ma tshang ba med pa gang yin pa de nyid dngos po grub par gyur pa yin no / /
gal te chos thams cad ngo bo nyid med pa nyid rnam par gcad pas ngo bo nyid 'ga' zhig yongs su gcod par gyur na ni de'i tshe de nyid kho bo cag gi dngos po bsgrubs par yang 'gyur bas de lta na re zhig de dang 'gal ba dmigs pa mi srid do / /
de mi srid na 'gal bas khyab pa dmigs pa la sogs pa yang mi srid pa kho na ste /
de thams cad 'gal bas rab tu phye ba'i phyir 'gal ba ma grub na de dag kyang mi srid pa'i phyir ro / /
khyab par byed pa mi dmigs pa yang khyab par bya ba dang /
khyab par byed pa'i dngos po yang dag par grub na khyab par bya ba dgag pa'i phyir rab tu sbyor ba yin na /
chos thams cad ngo bo nyid dang bcas pa ma yin pa nyid la ni gang gis kyang khyab par ma grub po / /
ji ste grub na ni khyab pa gang yin pa de nyid dngos por grub par 'gyur ro / /
rgyu mi dmigs pa yang rgyu dang 'bras bu'i dngos por grub na 'bras bu'i rang gi ngo bo nyid dgag pa'i phyir rab tu sbyor ba yin na /
chos thams cad ngo bo nyid med pa nyid la ni rgyu dang 'bras bu'i dngos por grub pa med do / /
grub na ni rgyu dang 'bras bur gyur pa de nyid dngos por grub par 'gyur ro / /
chos thams cad la yang gang zhig bkag pas 'di dag ngo bo nyid med pa nyid du 'grub par 'gyur ba'i byed rgyu gcig pu ni 'ga' yang med do / /
kha cig gis dbang phyug la sogs pa byed rgyu gcig pu khas blangs pa gang yin pa de bkag kyang 'di dag ngo bo nyid med pa nyid du ni 'grub par mi 'gyur te /
thams cad rang gi rgyu kho na las skye ba'i phyir ro / /
'di dag ni so so rang rang gi rgyu dgag par bya bar yang mi nus te /
de ni grags pa'i phyir ro / /
gzhan yang bdag med pa chos thams cad kyi yul can du sgrub na de'i tshe dpe ma grub pa yin no / /
gzugs brnyan la sogs pa dpe gang dag yin pa de dag kyang kha cig ni phyi'i dngos po'i ngo bo kho nar 'dod la /
gzhan dag ni shes pa'i ngo bo nyid du 'dod pas de dag dngos po nyid du 'dod pa kho na yin no / /
'on te nyi tshe ba'i bdag med pa bsgrub par 'dod la /
de la yang gal te mu stegs pas kun brtags pa'i gtso bo la sogs pa 'gog par byed na ni de'i tshe grub pa sgrub par byed pa nyid do / /
'on te 'jig rten na grags pa gzugs la sogs pa yin na ni de'i tshe dpe yang med la /
dam bcas pa yang mngon sum dang 'gal lo / /
gzhan yang gal te rjes su dpag pa'i 'brel pa rab tu grub par bya ba'i phyir mngon sum tshad mar khas len na ni de'i tshe dngos por grub pa nyid de /
'di ltar mngon sum gyi mtshan nyid ni rtog pa dang bral zhing ma nor ba zhes bya ba yin no / /
ma nor ba'i shes pas gtan la phab pa'i dngos po'i ngo bo nyid dag kyang ji ltar rjes su dpag pas gsal bar bya bar nus /
de sel na ni mngon sum la gnod pa byas par 'gyur ro / /
de la gnod na ni rjes su dpag pa yang legs par mi gnas par 'gyur ro / /
mngon sum de nyid las 'brel pa thob pa'i rjes su dpag pas yang de nyid la gnod pa byed par yang ji ltar 'gyur /
'on te mngon sum du grub pa'i don la gnod par mi byed na ni de'i tshe dngos por smra ba rnams legs par gnas pa kho na yin te /
thob par bya ba thob pa'i phyir ro / /
gzhan yang gal te chos thams cad ngo bo nyid med pa nyid du 'grub par bya ba'i phyir gtan tshigs yod pa'i chos shig ston na ni de'i tshe de las bzlog pa bsgrub pa'i phyir gtan tshigs 'gal ba yin no / /
'on te med pa'i chos shig yin na ni de'i tshe med pa dang dngos po med par lhan cig phan tshun 'brel pa med pa'i phyir ji ltar na sgrub pa nyid yin /
ji ste gnyi ga'i chos shig yin na ni de yang nges pa ma yin te /
mi mthun pa'i phyogs la yang yod pa'i phyir ro / /
gang las de 'grub par 'gyur ba'i tshad ma gzhan yang yod pa ma yin no / /
de ni tshig tsam gyis kyang mi 'grub ste /
thams cad kyis thams cad 'grub par thal bar 'gyur ba'i phyir ro / /
tshig kyang 'gal te ngo bo nyid med pa yin na ni ji ltar de grub par 'gyur /
thal bar bsgrubs pas kyang mngon par 'dod pa'i don mi 'grub ste /
de lta bu'i thal ba nyid ma grub pa'i phyir ro / /
thal bar sgrub pa'i sgo nas ni gzhan gyi phyogs la gnod pa tsam du 'gyur gyi /
rang gi phyogs 'grub pa ni ma yin te /
de ni gnyi ga la grub pa'i gtan tshigs gzhan la ltos pa'i phyir ro / /
gang yang dngos po rnams ni rang las mi skye ste /
ma skyes pa rnams ni med pas gang du yang rgyu nyid du mi 'thad pa'i phyir ro / /
skyes zin pa rnams kyang yang bdag nyid bskyed pa don med de /
grub zin pa'i phyir ro / /
bye brag med pa yin na ni rgyu dang 'bras bu'i dngos por yang rigs pa ma yin te /
de'i rgyu ni bye brag yin pa'i phyir ro / /
dngos po rnams gzhan las kyang mi skye ste /
gzhan nyid ma grub pa'i phyir ro / /
gzhan yang re zhig gzhan du gyur pa rtag pa las kyang 'di dag mi skye ste /
rtag pa ni rim dang cig car dag gis don byed par 'gal ba'i phyir ro / /
mi rtag pa las kyang re zhig zhig pa las ni ma yin te /
de ni de'i tshe med pa'i phyir ro / /
ma zhig pa las kyang ma yin to / /
rgyu dang 'bras bu dag mnyam pa nyid du thal bar 'gyur ba'i phyir ro / /
dus mnyam par 'byung ba dag ni rgyu dang 'bras bu'i dngos por yang rigs pa ma yin te /
grub zin pa'i gnas skabs na gnyi ga yang grub pa'i ngo bo nyid yin pas phan tshun phan 'dogs par mi byed pa'i phyir ro / /
ma grub pa'i gnas skabs na ni gnyi ga yang med pa'i phyir ro / /
ha cang phan 'dogs par mi byed pa nyid do / /
gnyi ga las kyang mi skye ste /
ji skad bshad pa'i skyon gnyi gar thal bar 'gyur ba'i phyir dang /
gcig la gnyis nyid 'gal ba'i phyir ro / /
dngos po rnams ni rgyu med pa nyid du 'byung ba yang ma yin te /
res 'ga' ba nyid du mthong ba'i phyir ro zhes zer ba de yang rigs pa ma yin te /
'di ltar rang las ma yin /
gnyi ga las ma yin /
rgyu zhig pa las kyang ma yin /
rgyu med pa las kyang ma yin /
rgyu rtag par 'dod pa las kyang 'bras bu mi skye'o zhes bya ba 'di ni rigs na /
rgyu gzhan mi rtag par 'dod pa ma zhig pa las 'bras bu skye ba la go 'gal ba ci zhig yod na gang gi phyir de las 'bras bu skye ba yang dgag /
'di la ni gnod pa byed pa'i tshad ma yang cung zad kyang med do / /
gzhan du gyur pa dngos po tsam yang mi 'grub pa yang ma yin te /
'di ltar gang gi mjug thogs su 'bras bu skye bar 'gyur ba de nyid gzhan zhes bya'o / /
'bras bu skye ba'i sngon rol du de la gzhan zhes bya ba ma grub tu zin kyang dngos po la ni nyams pa med pa nyid do / /
kha cig gis gzhan yin pa'i phyir zhes gnod pa can gyi tshad ma smras pa gang yin pa de yang ma nges pa yin te /
gzhan nyid dang skyed par byed par 'gal ba med pa'i phyir ro / /
mi 'gal ba'i tshul de ni dgag par nus pa yang ma yin te ha cang thal bar 'gyur ba'i phyir ro / /
de lta na ni gzhan 'ga' zhig la dbul ba nyid dang /
blun pa nyid la sogs pa'i chos mthong bas gzhan nyid kyi gtan tshigs kyi 'gro ba thams cad dbul ba la sogs pa'i chos nye bar len par 'gyur te /
'on te gzhan ma zhig pa ma chod pa las 'bras bu skye na rgyu dang 'bras bu dag dus mnyam pa nyid du thal bar 'gyur ba gnod pa can gyi tshad ma yin no snyam du sems na de yang rigs pa ma yin no / /
mchod par 'bras bu skye yang rgyu dang 'bras bu dag dus mnyam pa nyid du thal bar mi 'gyur te /
skad cig ma nyid kyis 'bras bu yod pa'i dus na rgyu mi gnas pa'i phyir ro / /
gang gi tshe 'bras bu yod par gyur pa de nyid kyi tshe rgyu 'gag par 'gyur te /
srang mda'i mthon dman bzhin pas dus mnyam pa nyid du lta thal bar ga la 'gyur /
des na rgyu gnas su zin kyang de'i tshe 'bras bu grub zin pa'i phyir don med pa nyid do / /
gzhan yang dper na dngos po zhig nas med pa mchod par skad cig ma gnyis pa la gzhag par bya ba dngos po dang lhan cig dus gcig pa nyid du mi 'gyur ba ltar 'bras bu yang de dang 'dra bas mi 'gal ba nyid do / /
dper na grib ma dang nyi ma dag dang 'bab chu'i rgyun dag la chu'i rgyun snga phyi dag mchod kyang yul gcig pa nyid ma yin pa ltar 'di la yang de dang 'dra bas dus gcig pa nyid du mi 'gyur ro / /
gzhan dngos por gyur pa khas mi len pa'i phyir gtan tshigs cig shos la ma grub pa yin no / /
gang yang 'bras bu yod pa yang mi skye ste /
skye ba don med pa'i phyir ro / /
med pa yang ma yin te /
ri bong gi rwa la sogs pa yang skye bar thal bar 'gyur ba'i phyir ro zhes zer ba de yang rigs pa ma yin te /
'bras bu yod pa skye ba dgag na khyed la gnyi ga la grub pa'i gtan tshigs dang dpe med de /
grub na ni ngo bo nyid med pa nyid du dam bcas pa nyams par 'gyur ro / /
grangs can la sogs pas kun brtags pa'i 'bras bu yod par smra ba mi rung du chug na yang /
'bras bu med pa skye ba la go 'gal ba ci zhig yod na gang gis na 'di yang dgag /
ri bong gi rwa la sogs pa yang skye bar thal bar yang mi 'gyur te /
de dag la de lta bu'i rgyu med pa'i phyir mi skye ba yin gyi med pa'i phyir ni ma yin no / /
thams cad las thams cad skye bar thal bar yang mi 'gyur te /
rgyu'i nus pa so sor nges pa'i sgo nas rnam par gnas pa nges pa'i phyir ro / /
rgyu'i nus pa so sor nges pa yang gdon mi za bar khas blang dgos te /
de lta ma yin na rgyu dang 'bras bu'i dngos po kun rdzob pa la yang ci'i phyir thams cad las thams cad skye bar mi 'gyur /
gzhan yang gal te zhig pa dang ma zhig pa la sogs pa'i rnam par rtog pa don dam pa pa'i skye ba la gnod pa byed na kun rdzob pa la yang ci'i phyir gnod pa mi byed de /
dngos po'i stobs las 'ongs pa'i gtan tshigs kyi yul ni skyes bu'i 'dod pa'i dbang gis rnam par dbye bar rigs pa ma yin no / /
'on te mngon sum gyis gnod par dogs pas de la gtan tshigs mi 'jug go zhe na /
'o na ni 'di gtan tshigs ma yin te /
gnod par byar rung ba'i phyir ro / /
gang dag rgyu gcig las kyang 'bras bu du ma skye bar rigs pa ma yin la /
du ma las kyang gcig skye bar rigs pa ma yin no / /
gzhan du na rgyu'i tha dad pa nyid kyis tha dad par byed pa ma yin par 'gyur ro / /
de nyid kyi phyir du ma las kyang 'bras bu du ma mi skye ste /
'di ltar gal te 'bras bu re re la rgyu thams cad kyis byed na ni de'i tshe rgyu tha dad pa de nyid tha dad par byed pa ma yin par 'gyur te /
du ma las re re zhig skye ba'i phyir ro / /
'on te re re la mi byed na ni de'i tshe ji ltar du ma las du ma skye ba yin /
gcig las gcig skye ba yang ma yin te /
mig la sogs pa'i dbang po dag las de'i rnam par shes pa skye'i de'i tshe rang gi rigs mthun pa'i skad cig ma mi skye na thams cad long ba dang 'on pa la sogs pa'i dngos por thal bar 'gyur ro zhes zer ba de yang rigs pa ma yin te /
'di ltar re zhig long ba dang 'on pa la sogs pa'i dngos por thal bar 'gyur ba gleng ba gang yin pa de khas mi len pa'i phyir mi srid pa nyid do / /
thams cad tshogs pa kho na las skye ba'i phyir gcig las gcig skye ba ni cung zad kyang med do / /
gang gis na gcig las du ma skye ba dang /
du ma las gcig skye ba 'gal bar 'gyur ba rgyu'i rang gi ngo bo yang 'phos nas skyed par byed pa nyid du mi 'dod mod kyi /
'on kyang mar me la sogs pa'i rang gi ngo bo du ma can yod pa tsam gyis 'bras bu rang gi ngo bo du ma can skyed pa mthong ba nyid do / /
rgyu'i tha dad pa tha dad par byed pa ma yin par thal bar yang mi 'gyur te /
rgyu'i bye brag las 'bras bu'i bye brag skye ba'i phyir ro / /
rgyu'i bye brag las 'bras bu'i bye brag skye'o zhes bya ba gang yin pa 'di kho na rgyu'i tha dad pa tha dad par byed pa nyid yin no / /
gang yang rten cing 'brel par 'byung ba gang yin pa de ni ngo bo nyid kyis zhi ba'o zhes zer ba gang yin pa de yang 'di'i ma nges pa yin te /
rten cing 'brel par 'byung ba nyid dang /
ngo bo nyid dang bcas par lhan cig 'gal ba med pa'i phyir ro / /
rten cing 'brel par 'byung ba nyid ngo bo nyid dang bcas pa nyid du grags pa'i phyir gtan tshigs 'gal ba nyid kyang yin te /
nam mkha'i me tog la sogs pa ma skyes pa rnams ni ngo bo nyid dang bcas par nyams su myong ba med do / /
gal te dngos po rnams don dam par ngo bo nyid dang bcas par ma gyur na ni de'i tshe 'di dag kun rdzob tu yang ngo bo nyid du mi 'gyur te /
gang dag don dam par med pa de dag ni kun rdzob tu yang ngo bo nyid du mi skye bar mthong ste /
dper na mo gsham gyi bu lta bu'o / /
ngo bo nyid med pa nyid du mtshungs na ji ltar gzugs la sogs pa snang ba de bzhin du ri bong gi rwa la sogs pa yang ci'i phyir snang bar mi 'gyur te /
snang ba'i bye brag nges pa 'di la rgyu ni cung zad kyang med do / /
gang dag dngos po thams cad ni gcig dang du ma'i rang bzhin dang bral ba'i phyir rang bzhin med pa'o zhes zer ba de la yang gal te thal bar sgrub na ni de'i tshe gzhan dag de lta bu khas mi len pa'i phyir gtan tshigs ma grub pa yin te /
gcig dang du ma'i rang bzhin dang bral ba'i dngos po ni su yang khas mi len to / /
de nyid kyi phyir rang dgar sgrub na yang gtan tshigs cig shos la ma grub pa yin no / /
de lta bu'i chos can bdag nyid la ma grub pa'i phyir gzhi ma grub pa yang yin la /
mi mthun pa'i phyogs las ldog pa la the tshom za ba'i phyir ma nges pa yang yin no / /
gzhan yang 'di la bsgrub par bya ba dang sgrub pa dag ma yin pa'i ngo bo nyid dam /
med pa'i ngo bo nyid gcig tu 'gyur grang na /
gal te ma yin pa'i ngo bo nyid yin na ni de'i tshe gcig dang du ma'i rang bzhin dang bral ba'i dngos po'i ngo bor khas blangs par gyur pas de yang mi 'dod par 'gyur ba ma yin no / /
'on te med pa'i ngo bo nyid gcig yin na ni de'i tshe rtogs par bya ba dang /
rtogs par byed pa'i dngos por mi 'gyur te /
gnyi ga yang ngo bo nyid med pa'i phyir dang /
phan tshun 'brel pa med pa'i phyir dang tha dad pa ma yin pa'i phyir ro / /
gang zhig nye bar brjod pa thams cad dang bral ba'i mtshan nyid de ni cung zad kyang go bar mi byed cing /
go bar bya ba yang ma yin te /
dper na rta'i rwa lta bu yin la /
ji skad bshad pa'i bsgrub par bya ba dang /
sgrub pa dag kyang nye bar brjod pa thams cad dang bral ba'i mtshan nyid yin no / /
gang dag phan tshun ma 'brel pa de dag ni go bar bya ba dang go bar byed pa'i dngos po ma yin te /
dper na ri 'bigs byed dang gangs can dag lta bu yin la /
bsgrub par bya ba dang /
sgrub pa dag kyang phan tshun ma 'brel pa yin no / /
ci ste gnyi ga yang dngos po med pa'i ngo bo nyid yin pa'i phyir de'i bdag nyid kyi mtshan nyid kyi 'brel pa yod pa kho na'o snyam du sems na /
de yang rigs pa ma yin te /
de'i bdag nyid ni dngos po kho na la rnam par gnas pa'i phyir ro / /
gang zhig gang las tha dad pa'i ngo bo nyid ma yin pa de dag la ni go bar bya ba dang /
go bar byed pa'i dngos po med de /
dper na shing dang ljon pa dag lta bu yin la /
ji skad bshad pa'i bsgrub par bya ba dang /
sgrub pa dag kyang tha dad pa'i ngo bo nyid ma yin no / /
byas pa nyid dang mi rtag pa nyid dag gis ma nges pa nyid kyang ma yin te /
de la ni ldog pas byas pa'i bye brag yod pa'i phyir ro / /
gal te 'di la yang ldog pas byas pa'i bye brag yod pa kho na'o snyam du sems na de ni rigs pa ma yin te /
de lta na ni sngon po dang ser po dag bzhin du de dag dngos po nyid du 'gyur ro / /
gzhan yang ji ltar gcig dang du ma'i rang bzhin dang bral ba'i gtan tshigs 'di nyid kyis dngos po rnams ngo bo nyid med pa nyid du sgrub par byed pa de bzhin du chos can yang dngos po med par sgrub na ni chos can las bzlog pa sgrub pa'i phyir gtan tshigs 'gal ba yin te /
de ltar na ngo bo nyid med pa nyid du sgrub pa la tshad ma ci yang med do / /
gzhan yang gal te rnam par shes pa yang chos gzhan bzhin du don dam par ngo bo nyid med pa yin na ni de'i tshe de yang brdzun pa yin pa'i phyir rnal 'byor pa rnams kyis de'i chos gzhan bzhin du spong bar byed par 'gyur ro / /
de byed na ni rnal 'byor pa yang med /
rnal 'byor pa'i shes pa yang med /
des de kho na nyid so sor rig pa yang med /
des sangs rgyas bcom ldan 'das rnams kyi mi gnas pa'i mya ngan las 'das pa yang med /
rnam pa thams cad mkhyen pa yang med de /
de'i phyir rnam par gzhag pa thams cad rab tu bshig pa yin no / /
kun rdzob tu rnal 'byor pa'i shes pa la sogs pa khas blangs pa'i phyir sangs rgyas rnams kyang phyin ci log dang ldan par thal bar yang 'gyur ro / /
gzhan yang khyed kyi chos thams cad ngo bo nyid med par dam bcas pa 'di ni rigs pa dang lung la sogs pa dang 'gal bar 'gyur ro / /
'di ltar gzugs la sogs pa yul dang dus kyi gnas skabs kyi bye brag gis gsal ba kho nar snang ba'i phyir ngo bo nyid dang bcas pa nyid du nges pas re zhig dang por mngon sum dang 'gal ba 'jug par gsal ba nyid do / /
me la sogs pa'i dngos po gang dag lkog tu gyur pa'i ngo bo nyid du 'dod pa de dag kyang der 'khrul pa med pa'i rtags du ba la sogs pa nges pa las byung ba'i tshad ma rjes su dpag pas yang dag par grub pa'i bdag nyid kyi ngo bo kho na'o / /
dngos po rnams kyi skye ba yang res 'ga' ba nyid kyis rgyu dang rkyen la ltos par grags te /
rgyu med pa ni ltos pa med pas res 'ga' ba nyid du mi 'thad pa'i phyir ro / /
de'i phyir dam bcas pa la rjes su dpag pas gnod pa yang yin no / /
sum cu rtsa gsum pa'i grong khyer la sogs pa shin tu lkog tu gyur pa gang dag yin pa de dag kyang 'jig rten mtha' dag gi mig gcig tu gyur pa skyob pa bdag nyid kyi ye shes kyi spyan sgrib pa mi mnga' bas mngon sum du gzigs te /
gzhan dag la yang bstan pa'i phyir yod par yid ches pa'i lung gi sgo nas yang dag par grub pas lung dang 'gal ba yang yin te /
nam mkha'i me tog la sogs pa med pa dag la ni de ltar gzigs pa dang bstan pa 'thad pa ma yin no / /
bcom ldan 'das kyis phyi dang nang gi dngos po rnams kyi rten cing 'brel par 'byung ba rnam pa du mar bstan pa gang yin pa de yang 'di dag ngo bo nyid med na ji ltar rung ste /
nam mkha'i me tog la sogs pa shin tu med pa rnams ni gtan nas skye bar 'gyur ba ma yin no / /
las dge ba dang mi dge ba'i 'bras bu de nyid kyis lha dang dmyal ba la sogs pa'i 'gro bar gyur pa gang dag rang byung nyid kyis yang dag par bstan pa de dag dang yang ji ltar 'gal bar mi 'gyur te /
rus sbal gyi spu la sogs pa shin tu med pa rnams las gos bya bar bstan pa ni rigs pa ma yin no / /
de'i phyir las kyi 'bras bu yid du 'ong ba dang yid du mi 'ong ba la skur pa btab pas kun nas nyon mongs pa'i phyogs la skur ba btab par 'gyur ro / /
mdo la sogs pa las 'phags pa rnams kyis lam bsgoms pa'i stobs kyis gong nas gong du 'jig rten las 'das pa'i 'bras bu rtogs par rnam par gzhag pa gang yin pa der yang mi 'gyur te /
rtogs pa dang /
rtogs par bya ba dang /
rtogs par byed pa rnams med pa'i phyir ro / /
ri bong gi rwa las byas pa'i them skas kyi lam la mo gsham gyi bu'i rkang pa bzhag nas rta'i rwa las byas pa'i ka ba'i tshogs btsugs pa'i khang bzangs rgya che zhing rab tu mtho ba'i steng du 'dzeg pa ni med de /
de'i phyir rnam par byang ba'i phyogs la skur pa btab pa'i nyes par 'gyur ro / /
de ltar khyed kyi phyogs gnyi ga la skur pa btab na bden pa bzhi bkag pa yin no / /
sa bon dang myu gu la sogs pa bskyed par bya ba dang /
skyed par byed pa'i dngos po'i ngo bo nyid yin par gnag rdzi'i chung ma yan chad la grags pas dam bcas pa la grags pas gnod pa yang yin no / /
gtan tshigs sbyor bar 'dod pas gzhan dag nges pa bskyed par 'dod pa nyid kyis de las nges pa skye bar khas blangs pa'i phyir rang gi tshig dang 'gal ba yang yin no / /
gang yang bcom ldan 'das nyid kyis mngon sum la sogs pa'i tshad ma'i sgo nas dngos po rnams yod pa nyid du bstan pa de la yang gnod par 'gyur te /
'di ltar mig gi rnam par shes pa dang ldan pas sngon po shes kyi sngon po'o snyam du ni ma yin no zhes bya ba la sogs pas sngon po la sogs pa'i dngos po rnams mngon sum gyi tshad ma rtogs pa dang bral ba'i mtshan nyid kyis rtogs pa yin no zhes bya ba rab tu bstan to / /
nam mkha'i ut+pal la yod pa'i sngon po la sogs pa ni mig gi sems kyis nyams su myong ba med do / /
gang cung zad skye ba'i chos can yin pa de thams cad ni 'gog pa'i chos can yin no zhes bya ba 'dis gtan tshigs la bsgrub par bya bas khyab pas nye bar ston pa mdzad pas dngos po rnams rjes su dpag pa'i tshad mas rab tu grub pa'i skad cig mar gnas pa'i chos can yin no zhes gsal bar rab tu bstan pa yin no / /
de bstan pa'i phyir de dag ngo bo nyid dang bcas pa nyid du yang dag par brjod pa yin te /
nam mkha'i pad+ma la sogs pa'i shin tu med pa rnams la ni skye ba dang 'jig pa'i chos mi 'thad pa'i phyir ro / /
du ba las ni mer shes te / /
chu skyar las ni chu yin no / /
zhes me la sogs pa'i dngos po 'bras bu'i gtan tshigs las yang dag par byung ba'i nges pas nges par gzung ba'i ngo bo nyid yin no zhes gsal ba kho nar rab tu bstan te /
chu skyar la sogs pa'i rtags mthong bas smig rgyu'i chu la sogs pa med pa'i rjes su dpag par 'thad pa ni ma yin no / /
chos thams cad skye ba med par smra ba la chos mngon pa la sogs pa las rgyu drug dang rkyen bzhi bshad pa gang yin pa de dag kyang ji ltar rung ste bskyed par bya ba 'ga' yang med na de dag gi rgyu la sogs pa mi 'thad pa'i phyir ro / /
mdo las phung po dang khams dang skye mched dag gis chos mtha' dag yang dag par bsdus par brjod la /
phung po la sogs pa de dag thams kyang bcom ldan 'das kyis rgyu dang 'bras bu kho na'i ngo bor rab tu bstan na /
de ji ltar chos thams cad ma skyes pa yin par 'gyur /
gal te phung po la sogs pa las ma gtogs pa'i chos shig mi skye bar sgrub na ni de'i tshe brtsad pa med de de las ma gtogs pa'i chos ni kho bo cag kyang khas mi len to / /
ji ste kun rdzob tu tshad ma la sogs pa khas len pa'i phyir sun dbyung ba 'di thams cad kyis glags mi thod do snyam du sems na /
'o na ni de'i tshe dngos po khas blangs pa kho nar 'gyur te /
'di ltar tshad ma la sogs pa kun rdzob ces bya ba gang yin pa de ni gdon mi za bar nye bar brjod pa thams cad dang bral ba'i mtshan nyid ri bong gi rwa la sogs pa las log par brjod dgos so / /
de ltar ma yin na 'jig rten dang lung dang 'gal ba ji ltar spongs par 'gyur /
kho bo cag ni nus pa ma lus pa dang bral ba'i mtshan nyid ri bong gi rwa la sogs pa las log pa gang yin pa de nyid la dngos po zhes brjod de /
gal te khyed la yang kun rdzob tu yod do zhes ming du 'dogs na ni dga' dgur 'dogs la rag go / /
ming du btags pa tsam gyi sgo nas ni dngos po de lta bu'i ngo bor 'brang ba med de /
ha cang thal bar 'gyur ba'i phyir ro / /
gzhan yang kun rdzob ces bya ba 'di yang ci yin pa brjod dgos so / /
gal te thams cad med pa yin no zhe na /
de ni rigs pa ma yin te /
phan tshun 'gal ba'i phyir ro / /
'di ltar kun rdzob ces bya ba ni nus pa med par smras par 'gyur la /
skye ba la sogs pa zhes byas na ni de nus pa yin na /
de ji ltar nus pa dang mi nus pa phan tshun 'gal ba 'di dag gcig la ldan par 'gyur /
med pa'i sgo nas yod pa nyid 'grub par yang ji ltar 'gyur /
ji ste thams cad med pa ni ma yin no / /
'o na ci zhe na /
dngos po'i ngo bo nyid kho na kun rdzob yin no zhe na ni de'i tshe brtsad pa med de /
khyed kyis dam bcas pa ni nyams par 'gyur ro / /
dngos po yang skye ba kho na zhes bya'o / /
de'i phyir kun rdzob tu skye'o zhes bya ba ji skad du bshad par 'gyur zhe na /
skye ba skye bo zhes bya ba yin no / /
kun rdzob las bzlog pa skye ba med pa yang don dam pa yin pas de'i tshe don dam par skye ba med do zhes bya ba skye ba med pa skye ba med do zhes smra bar 'gyur ro / /
de lta na ni brjod pa 'brel ba med par 'gyur ro / /
gnyis ka dang gnyis ka ma yin pa'i rnam par rtog pa yang 'gal ba'i phyir mi srid pa kho na'o / /
'on te mi rtag pa'i don kun rdzob kyi don yin no zhe na /
de'i tshe mi rtag pa zhes bya ba 'di ci zhig yin /
gal te rtag pa med pa tsam zhig yin na ni de'i sgo nas ji ltar 'gro ba la grags par 'gyur /
'on te rtag pa las gzhan pa zhig mi rtag pa yin no zhe na /
rtag pa ni rnam par rtog pa'i bdag nyid yin pa'i phyir de ni shugs kyis na rnam par rtog pa med pa'i shes pa yin pas de'i tshe kun rdzob tu yod do zhes byas na rnam par rtog pa med pa'i shes pas rtogs pa yod do zhes brjod par 'gyur ro / /
de lta yin na ni ji ltar na dngos po'i ngo bo nyid khas ma blangs pa yin /
rjes su dpag pas rtog pa yang spang ba byas par 'gyur te /
de ni rnam par rtog pa dang bcas pa'i phyir ro / /
ji ste 'jig rten la grags pa kun rdzob yin no zhe na /
de la yang 'jig rten 'di gang yin par 'dod /
ci bstan bcos byed pa rnams sam / /
'on te skye bo phal pa yin /
rnam par rtog pa dang po ltar na dngos po la phan tshun 'gal ba'i rang bzhin du mar 'gyur te /
gcig la yang bstan bcos byed pa mang po rnams rnam pa du mar sgo 'dogs pa'i phyir ro / /
gnyis pa ltar na bdag med pa dang las dang 'bras bu la sogs pa khas blang bar mi bya ste /
'di dag ni skye bo phal pa la grags pa ma yin no / /
'on te sgyu ma'i don kun rdzob kyi don yin no zhe na /
de la yang sgyu ma'i don zhes bya ba 'di gang yin pa brjod par bya dgos so / /
gal te thams cad med pa yin na ni sngar bshad pa'i nyes par yang 'gyur la /
kun nas nyon mongs pa dang rnam par byang ba dag tu yang ji ltar 'gyur /
'on te sgyu ma nor ba'i shes pas yin na ni de'i tshe 'di shes bya nang gi yin pa'i tshul las khyad par ci yod /
ji ste kun rdzob sgra tsam zhig yin na ni de'i tshe legs par bshad pa dang nyes par bshad pa la sogs pa'i rnam par dbye ba yang mi 'gyur te /
bstan par bya ba'i don med na sgra tsam khyad par med pa'i phyir ro / /
ji ste sgra'i don yin no zhe na /
de'i tshe ci yang khyad par med par ji ltar 'gyur /
bde ba la sogs pa so so rang gis rig par bya ba gang yin pa de dag kyang gang gi nang du bsdu bar 'gyur /
re zhig kun rdzob tu ni ma yin te /
de dag brjod du med pa'i phyir la /
kun rdzob kyi bden pa ni tha snyad gdags par bya ba yin pa'i phyir ro / /
de skad du mdo las kun rdzob kyi bden pa gang zhe na /
'jig rten gyi tha snyad ji snyed yi ge dang sgras bstan pa yin no zhes gsungs te /
'dis ni mdor na kun rdzob sgra'i don yin no zhes bshad pa yin no / /
'on te snang ba dang rnam par brtag par bya ba'i don de dag gcig tu byas nas spyi'i rnam pa gzung ste /
de skad du brjod do zhes bya bar 'dod na ni de'i tshe don dam pa la yang thal bar 'gyur te /
de yang tshig gi ngo bor gzhag par brjod par bya ba yin pa'i phyir ro / /
de dag don dam pa'i bden pa'i nang du 'dus pa yang ma yin te /
de la dngos por yod pa yod pa'i phyir ro / /
bden pa'i khyad par gzhan gyis kha bskang bar bya ba'i rnam pa gzhan yang yod pa ma yin no / /
'on te brten nas skyes pa'i gzugs dang bde ba la sogs pa rang rig pa dag la yang kun rdzob kyi bden pa zhes ming du 'dogs na ni dga' dgur thogs la /
zan yang byin cig /
phyin ci ma log pa de cung zad yod pas brtsad pa med do / /
ji ste skad cig las phan chad du mi gnas pa'i phyir mi brtan pa'i don ni kun rdzob kyi don no / /
de las bzlog pa rtag pa'i don ni don dam pa'o zhe na /
de lta yin na grub pa sgrub pa nyid de /
'di ltar khyed kyis kyang dngos po skad cig par khas blangs la /
kho bo cag kyang der zad pas brtsad pa med do / /
de bzhin du kun rdzob kyi dngos po'i spyi'i mtshan nyid kyi ngo bo bdag med pa nyid la sogs pa'i chos nyid gang yin pa de don dam par yin la /
de yang de bzhin gshegs pa rnams byung yang rung ma byung yang rung /
dus thams cad du mi 'gyur ba'i phyir rtag par 'dod do / /
'on te mi bden pa'i don kun rdzob yin no zhe na /
de'i tshe ji ltar de bden par 'gyur /
gcig la bden pa dang mi bden pa nyid phan tshun 'gal ba ni mi 'thad do / /
kun rdzob ni dngos po'i ngo bo ci yang rung ba zhig tu khas blangs bar bya dgos so / /
de lta ma yin na ji ltar des 'gro ba la bden pa zhes bya bar grub par 'gyur /
de khas len na ni dam bcas pa'i don bor ba yin no / /
gzhan yang kun rdzob tshad ma'am tshad ma ma yin pa zhig tu 'gyur grang na /
gal te tshad ma yin na ni 'di ji ltar kun rdzob yin /
'on te tshad ma ma yin na ni 'di las ji ltar bdag med pa 'grub par 'gyur /
gdon mi za bar kun rdzob kyi sa bon rnam par shes pa la sogs pa don dam par yod pa yang khas blang dgos te /
sa bon med pa'i kun rdzob ni mi 'thad do / /
sa bon gang yin pa de nyid ni dngos por grub pa yin no / /
gzhan yang dngos po'i ngo bo khas len na de la sgro btags pa brdzun pa'i ngo bo gang yin pa de ni kun rdzob kyi bden pa yin la /
sgro ma btags pa dngos po'i ngo bo ni don dam pa'i bden pa yin pas bden pa gnyis rnam par dbye ba rung bar 'gyur ro / /
de khas mi len na ni kun rdzob kyang med /
don dam par rnam par gzhag par yang mi nus te /
rnam par gzhag pa'i rgyu med pa'i phyir ro / /
gzhan yang gal te don dam pa gyi na zhig yin na ni de'i tshe gang gi don du sgrub par byed de 'di don dam par yang mi 'gyur ro / /
de ji ltar na ye shes kyis nges par gzung ba yang yin /
'di ni don dam pa'i sgrar brjod par bya ba nyid du'ang 'os pa ma yin te /
'di ltar re zhig 'di don dam pa yang ma yin la /
'di'i don yang dam pa ma yin no / /
'di ni ye shes dam pa'i don kyang ma yin te /
gyi na yin pa'i phyir ro / /
don dam pa gyi na nyid cig yin na ni don dam par dngos po rnams med do zhes bya ba gyi na nyid cig bkag pa kho nar 'gyur te /
des na dngos po yod pa nyid du khas blangs par 'gyur ro / /
gzhan yang gal te kun rdzob dang don dam pa dag gcig par 'dod na ni /
de'i tshe bden pa gnyis su rnam par gzhag par ji ltar 'gyur te gnyis las gang yang rung ba zhig dor dgos pa kho nar 'gyur ro / /
'on te tha dad na ni de'i tshe gnyi ga yang so sor grub pa'i phyir dngos po nyid du thal bar 'gyur ro / /
ji ste tha dad pa dang tha dad pa ma yin pa'o zhe na /
gcig la phan tshun 'gal ba 'di gnyis su ji ltar 'gyur /
de nyid kyi phyir tha dad pa yang ma yin /
tha dad pa ma yin pa yang ma yin no zhes bya ba'i phyogs 'di yang rigs pa ma yin te /
'gal ba'i phyir ro / /
'di ltar tha dad pa dang tha dad pa ma yin pa phan tshun spangs te gnas pa'i mtshan nyid 'di dag ni gang yang rung ba zhig dgag pa cig shos bsgrub pa med na med pa yin no / /
de ni de'i tshe dgag par yang ji ltar nus te /
sgrub pa dang dgag pa dag cig car gcig la 'gal ba'i phyir ro / /
gzhan yang khyed kyi ltar na bsod nams dang ye shes kyi tshogs rdzogs pa yang rung bar dka'o / /
de med pa'i phyir sangs rgyas nyid kyang thob par dka' ba kho na ste /
'di ltar mchod pa dang phan gdags par 'dod pas gang byin pa de ni shin tu dang ba skyed par byed kyi /
sbyin par bya ba dang /
sbyin pa po dang /
len pa mi dmigs pa la brten pa ni ma yin no / /
'di ltar ci sbyin par bya ba la sogs pa med pa'i phyir mi dmigs sam /
'on te yul ma yin pa'i phyir /
phyogs dang po ltar na sus kyang cung zad kyang ma byin pas bsod nams med par thal bar 'gyur ro / /
sems can med pa'i phyir byang chub sems dpa' rnams sems can rnams kyi don gyi phyir yongs su ngal ba gang yin pa de yang don med par 'gyur te /
de lta bas na med pa nyid ma yin no / /
yul ma yin pa nyid kyang ma yin te /
bcom ldan 'das kyis sbyin par bya ba la sogs pa'i dngos po gzigs pa'i phyir ro / /
de lta ma yin na ni bcom ldan 'das byang chub sems dpar gyur pas don du gnyer ba rnams la sras la sogs pa ji ltar yongs su btang bar 'gyur /
khyed ni dmigs pa la brten pa'i sbyin pa la sogs pa rnam par dag par yang mi 'dod de /
de lta bas na tshogs yongs su rdzogs pa mi srid do / /
de med pas rgyu med pa'i phyir sangs rgyas nyid kyi go skabs kyang thag bsrings par 'gyur ro / /
gzhan yang chos thams cad ngo bo nyid med do zhes bya ba 'di la don gang yin par 'dod /
gal te bdag nyid kyis med pa'i phyir ngo bo nyid med do zhe na /
de'i tshe grub pa sgrub pa nyid de /
dngos po thams cad rgyu dang rkyen la rag las pa'i phyir kho bo cag kyang dngos po rnams rgyu med pa nyid du mi 'dod do / /
de lta ma yin na ltos pa med pa'i phyir rtag tu yod pa'am med par 'gyur ro / /
ji ste 'gags pa rnams yang de'i bdag nyid du mi skye bas rang gi bdag nyid kyis dngos po med pa'i phyir ngo bo nyid med do zhe na /
'di yang grub pa sgrub pa nyid de /
kho bo cag kyang 'gags pa rnams kyang skye bar ni mi 'dod do / /
'on te rang bzhin de la dus thams cad du mi gnas pa'i phyir ngo bo nyid med par 'dod do zhe na /
de yang grub pa sgrub par byed pa nyid de /
skyes ma thag tu 'jig pa nyid kyis skad cig ma yin pa'i phyir skad cig pa'i dngos po rnams skad cig ma gzhan du gnas par yang mi 'dod do / /
ji ste ji ltar byis pa rnams kyis gzung ba dang 'dzin pa'i dngos por yongs su brtags pa don dam par de'i bdag nyid du med pa'i phyir ngo bo nyid med do zhe na /
de lta na yang grub pa sgrub pa kho na ste /
kho bo cag kyang kun brtags pa'i bdag nyid kyis ngo bo nyid med par 'dod pa nyid do / /
de lta ma yin na thams cad de kho na nyid mthong ba kho nar 'gyur ro / /
gzhan yang gal te dngos po thams cad don dam par byis pa so so'i skye bos kun brtags pa'i bdag nyid gzung ba dang 'dzin pa'i rnam pa dang bral du zin kyang 'on kyang 'phags pa'i ye shes kyi spyod yul gnyis su med pa'i bdag nyid du ni gnas pa kho na'o / /
de lta ma yin te gal te 'di yang med pa'i phyir ngo bo nyid med pa nyid du 'gyur na ni de'i tshe kun nas nyon mongs pa dang rnam par byang bar mi 'gyur ro / /
de bzhin du chos thams cad ma skyes pa'o zhes bya ba 'di la yang ma skyes pa'i don 'di gang yin par 'dod gal te dngos po thams cad dang po ma skyes pa'i phyir ma skyes pa yin no zhe na /
'di yang grub pa sgrub pa nyid de kho bo cag kyang 'khor ba thog ma med par ni 'dod do / /
'on te sngar skyes zin pa'i dngos po gang yin pa de yang mi skye ba'i phyir chos thams cad ma skyes pa'o zhe na /
de lta na yang grub pa sgrub pa nyid do / /
kho bo cag kyang sngar skyes zin pa yang skye bar mi 'dod de /
de ni zhig pa'i phyir ro / /
'on te sngon med pa ci yang mi skye ba'i phyir ma skyes pa'o zhe na /
de lta na yang mi 'dod pa bsgrubs pa ma yin te /
'khor ba na sngon med pa'i sems can 'byung bar ni mi 'dod do / /
chos sngon med par skye bar yang mi 'dod de /
dus thams cad du sngar 'gags pa dang rigs mthun pa'i chos skye ba'i phyir ro / /
'on te ji ltar byis pas kun brtags pa'i rang gi mtshan nyid du ma skyes pa'i phyir ma skyes pa'o zhe na /
de lta na yang 'gal ba med de /
brtags pa'i ngo bo nyid du skye bar mi 'dod pa'i phyir ro / /
ci ste bdag nyid mi skye ba'i phyir ma skyes pa'o zhe na /
de'i tshe yang dngos po thams cad rgyu dang rkyen la rag las pa'i phyir 'gal ba med de /
ji skad du sngar bshad pa yin no / /
'on te thams cad kyi thams cad du mi skye ba'i phyir ro zhe na /
de lta na ni mthong ba la sogs pa dang 'gal ba bzlog par dka'o / /
'on te 'di dag phan tshun khyad par mi skye ba'i phyir ma skyes pa'o zhe na /
de lta na yang gal te de bzhin nyid kyi ngo bo las bsams nas smra na de'i tshe nyes pa med do / /
'on te 'jig rten na grags pa'i ngo bo nyid kyi dbang du byas na ni /
de'i tshe mthong ba la sogs pa dang 'gal ba gang gis bzlog par 'gyur /
ji ste rang gi ngo bo las don dam pa gzhan du gyur pa bya ba'i mtshan nyid kyi skye ba dang bral ba'i phyir ma skyes pa'o zhe na /
de lta na yang nyes pa med de /
dngos po thams cad la bya ba med pa'i phyir ro / /
'on te dbang phyug la sogs pa gzhan gyis ma bskyed pa'i phyir ro zhe na /
de lta na yang mi 'dod pa ma yin te /
dbang phyug la sogs pa 'ga' yang mi 'dod pa'i phyir ro / /
de lta na rnam pa 'dis gzod ma nas zhi ba dang /
rang bzhin gyis yongs su mya ngan las 'das pa la sogs pa'i tshig gi don kyang dpyad par bya ba kho na'o / /
gzhan yang mdo sde mang po dang 'gal ba gzhan yang snang ba nyid de /
de skad du 'phags pa dgongs pa nges par 'grel pa las /
de lta bas na ngas mtshan nyid ngo bo nyid med pa nyid las dgongs nas chos thams cad ma skyes pa'o zhes bshad do zhes gsungs te mtshan nyid ngo bo nyid med pa nyid kyang kun brtags pa'i ngo bo nyid kho na la rnam par gzhag pa yin no / /
theg pa chen po la dad pa las kyang rigs kyi bu byang chub sems dpa' chos la tshul bzhin ma yin par sgra ji bzhin par rab tu rnam par 'byed pa la theg pa chen po la dad pa'i skye mched du mi 'gyur ro / /
sgra ji bzhin du ma yin par dgongs pa'i tshul bzhin du yid la byed pa la theg pa chen po la dad pa'i skye mched du 'gyur ro / /
rigs kyi bu 'di ltar byang chub sems dpa' chos la tshul bzhin ma yin par sgra ji bzhin du rnam par 'byed pa la dam pa ma yin pa'i lta ba nyi shu rtsa brgyad 'byung bar 'gyur te /
'di lta ste mtshan ma'i lta ba dang /
lta ba ma yin par lta ba'i lta ba dang /
tha snyad la skur pa 'debs pa'i lta ba dang /
kun nas nyon mongs pa la skur pa 'debs pa'i lta ba dang /
de kho na nyid la skur pa 'debs pa'i lta ba dang zhes bya ba la sogs pa rgyas par gsungs nas rigs kyi bu de la mtshan ma'i lta ba gang zhe na /
ngas sbyor ba las byung ba'i ngo bo nyid las dgongs te /
chos rnams med pa nyid du bstan pa gang yin pa la sgra ji bzhin du mngon par zhen cing /
kun nas nyon mongs pa'i chos rnams dang /
rnam par byang ba'i chos rnams kyang med pa nyid du mngon par zhen te /
med pa nyid kyi mtshan ma nye bar bzung nas med pa'i lta bar 'gyur te /
de bas na mtshan ma'i lta ba zhes bya'o / /
de la lta ba la ma yin par lta ba'i lta ba ni byang chub sems dpa' med pa nyid du lta ba ste /
de la sgra ji bzhin du mngon par zhen pa ni lta bar 'du shes su mi 'gyur te /
med par lta ba gang yin pa de ni de'i lta ba chen po yin no / /
de lta bas na lta ba la ma yin par lta ba'i lta ba zhes bya'o / /
de la tha snyad la skur pa 'debs pa'i lta ba dang /
kun nas nyon mongs pa la skur pa 'debs pa'i lta ba dang /
de kho na nyid la skur pa 'debs pa'i lta ba ni mtshan ma'i lta ba des thams cad la skur pa btab na tha snyad la skur pa 'debs pa'i lta ba la yang mngon par zhen par 'gyur /
kun nas nyon mongs pa la skur pa 'debs pa'i lta ba la yang mngon par zhen par 'gyur /
de kho na nyid la skur pa 'debs pa'i lta ba la yang mngon par zhen par 'gyur ro zhes gsungs te /
de bas na lta ba thams cad mtshan ma'i lta ba'i gzhi can kho na'o zhes rgyas par brjod do / /
'phags pa lang kar gshegs pa las kyang /
brtags pa'i dngos po med pa ste / /
gzhan gyi dbang ni yod pa yin / /
sgro 'dogs pa dang skur 'debs pa'i / /
mtha' la rtog pa brlag par 'gyur / /
brtags pa'i ngo bo nyid kyis ni / /
chos rnams thams cad ma skyes pa / /
gzhan gyi dbang la brten nas ni / /
mi rnams kyi ni rnam rtog skye / /
zhes gsungs te /
'di las ni gzhan gyi dbang gi ngo bo nyid rten cing 'brel bar 'byung ba ni don dam par yod la /
de la kun brtags pa'i ngo bo nyid kyis skye ba med pa la sogs par bshad do zhes bstan par 'gyur ro / /
yang de nyid las /
phung po la ni bdag med de / /
bdag la'ang phung po med pa nyid / /
de dag ji ltar rtag bzhin min / /
de dag med pa nyid kyang min / /
zhes gsungs te /
dgag pa 'di gnyis kyis kyang phung po rnams yod pa nyid du bstan pa yin no / /
stong pa nyid chen po'i mdo las kyang /
las kyang yod /
rnam par smin pa yang yod de /
byed pa po ni mi dmigs so zhes gsungs pa de dang yang 'gal te /
'di ltar gal te don dam par las kyang yod /
rnam par smin pa yang yod na ni de'i tshe chos thams cad ngo bo nyid med par mi 'gyur ro / /
'on te kun rdzob tu yod na ni de'i tshe byed pa po yang kun rdzob tu yod pas byed pa po mi dmigs so zhes brjod par mi bya'o / /
yang 'phags pa lang kar gshegs pa las /
ji ltar byis pas rnam brtags ltar / /
dngos po thams cad yod pa nyid / /
gal te ji ltar mthong de nyid / /
thams cad de nyid mthong bar 'gyur / /
chos rnams thams cad med pa'i phyir / /
kun nas nyon mongs dag pa med / /
de dag ji ltar mthong bzhin min / /
de dag med pa nyid kyang min / /
zhes gsungs te /
'di las ni chos thams cad med pa nyid yin na kun nas nyon mongs pa dang /
rnam par byang ba la skur pa 'debs pa'i nyes par thal bar 'gyur ro zhes bstan pa yin no / /
yang de nyid las /
don yod ma yin sems nyid de / /
phyi rol don mthong log pa yin / /
rigs pas rnam par lta rnams kyi / /
gzung dang 'dzin pa 'gag par 'gyur / /
ji ltar byis pas rnam brtags ltar / /
phyi rol don ni yod ma yin / /
bag chags kyis ni bsgribs pa'i sems / /
don du snang bar rab tu 'byung / /
zhes gsungs so / /
'phags pa sa bcu pa las kyang /
'di lta ste /
khams gsum pa 'di ni sems tsam mo zhes gsungs te /
de bzhin du 'phags pa dgongs pa nges par 'grel pa dang /
lang kar gshegs pa dang /
stug po bkod pa la sogs pa las /
chos thams cad sems tsam gyi lus nyid du bstan pa'i phyir sems kho na don dam par yod kyi /
gzhan ni ma yin no zhes bstan par 'gyur ro / /
de'i phyir chos thams cad ngo bo nyid med pa nyid du 'grub par mi 'gyur ro / /
'phags pa dkon mchog brtsegs pa las kyang /
'od srungs rtag ces bya ba 'di ni mtha' gcig go / /
'od srungs mi rtag ces bya ba 'di ni mtha' gnyis pa'o / /
'od srungs de bzhin du yod ces bya ba 'di ni mtha' gcig go / /
'od srungs med ces bya ba 'di ni mtha' gnyis pa'o / /
mtha' 'di gnyis kyi dbus gang yin pa ni gtan du med pa /
mi gnas pa /
snang ba med pa /
rnam par rig pa med pa gnas pa med pa ste /
'di ni chos rnams kyi dbu ma'i lam la yang dag par so sor rtog pa'o zhes gsungs te /
'dis ni rnam par shes pa don dam par yod pa /
bstan du med pa la sogs pa'i yon tan dang ldan pa /
rtag pa dang chad pa'i mtha' gnyis dang bral ba yod do zhes bstan pa yin no / /
de nyid kyi dbang du mdzad nas 'phags pa dkon mchog sprin las kyang /
rigs kyi bu gal te don dam pa zhig yod par ma gyur na ni tshangs par spyod pa'i don med par 'gyur ro zhes gsungs so / /
'phags pa dkon mchog brtsegs pa de nyid las gang dag rnam par shes pa don dam par yod pa de la yang skur ba btab nas chos thams cad stong pa nyid du mngon par zhen cing stong pa nyid du lta ba de dag ni gsor mi rung ngo zhes bstan te /
ji skad du 'od srungs gang zag tu lta ba'i ri rab tsam ni bla'i /
mngon pa'i nga rgyal can stong pa nyid du lta ba ni ma yin no zhes bya ba la sogs pa gsungs pa lta bu'o / /
de nyid kyi phyir ma rung par mi 'gyur bar bya ba'i phyir bcom ldan 'das kyis 'phags pa dgongs pa nges par 'grel pa las stong pa nyid kyi mtshan nyid gsungs te /
byams pa gzhan gyi dbang gi mtshan nyid dang /
yongs su grub pa'i mtshan nyid la kun nas nyon mongs pa dang /
rnam par byang bar kun brtags pa'i mtshan nyid dang /
rnam pa thams cad du gtan bral ba gang yin pa de ni de la mi dmigs te /
'di ni stong pa nyid kyi mtshan nyid mtha' dag ces bya'o zhes gang gsungs pa yin no / /
gang 'phags pa rnams kyis so so rang gis rig par bya ba don dam pa'i dngos po gdon mi za bar yod do / /
gzhan du na 'phags pa dgongs pa nges par 'grel pa las brjod pa ni dngos po med pa can ma yin no / /
dngos po de yang gang zhe na /
gang 'phags pa'i ye shes dang gang 'phags pa'i gzigs pas brjod du med pa nyid du mngon par rdzogs par sangs rgyas pa ste /
brjod du med pa'i chos nyid de kho na mngon par rdzogs par 'tshang rgya bar bya ba'i phyir 'dus byas zhes bya ba dang de bzhin du 'dus ma byas zhes bya bar ming du btags so zhes gsungs pa gang yin pa 'di dang 'gal bar 'gyur ro / /
khyod kyis don dam par na theg pa chen po'i mtshan nyid kyi theg pa ni gcig kho nar zad de /
lhag ma ni ma yin no zhes brjod pa gang yin pa de yang rigs pa dang /
lung dang 'gal te /
'di ltar sgrub pa'i rnam pa sna tshogs mthong ba'i phyir sems can rnams dad pa sna tshogs par dmigs so / /
gang gi phyir kha cig ni gcig tu gzhan la phan pa'i bsam pa la zhugs par snang ngo / /
gzhan dag ni rgyu med pa kho nar pha rol po sdug bsngal ba kho nar mngon par dga'o / /
gzhan dag ni bdag la phan pa dang /
bde ba chung ngu la yid chags shing gzhan la 'khu ba yin no / /
de bzhin du kha cig ni rang gi bde ba phun sum tshogs pa sgrub pa lhur len cing pha rol la gnod cing sdug bsngal ba las rnam par log pa yin no / /
la la ni 'khor ba'i bde ba tsam 'dod cing bsod nams dag byed do / /
de bzhin du gzhan dag ni srid pa'i bde ba 'dod pa las rnam par log cing bdag nyid rnam par thar par bya ba'i phyir brtson par byed do / /
gzhan dag ni pha rol po kho na grol bar bya bar sems shing rdzogs pa'i byang chub kyi go 'phang gi rgyu sbyin pa la sogs pa'i pha rol tu phyin pa dag la rab tu 'jug par dmigs so / /
de lta bas na de ltar sgrub pa dpag tu med pa dmigs nas de'i rgyu'i bye brag sems can rnams kyi 'dod pa'i mtshan nyid rjes su dpag par bya ste /
'bras bu'i bye brag ni rgyu'i bye brag gis byas pa yin pa'i phyir ro / /
bdag nyid 'dod pa'i sgo kho na nas 'jug pa mthong ba'i phyir dad pa kho na 'jug pa'i rgyu yin no zhes bya bar nges so / /
sems can rnams kyi dad pa'i bye brag de yang rigs kyi bye brag med na med pa yin pas de'i phyir sems can rnams kyi rigs tha dad pas ji ltar mthun par rigs kyis byas pa'i sgrub pa'i bye brag gi sgo nas theg pa'i mtshan nyid 'bras bu yang sna tshogs pa nyid yin no zhes rigs pas theg pa sna tshogs pa nyid du nges pa kho na'o / /
khams kyi tshogs kyi mdo la sogs pa las kyang /
sems can ni khams sna tshogs pa yin par bstan to / /
bcom ldan 'das kyis khams sna tshogs mkhyen pa'i stobs gsungs pa gang yin pa de yang khams sna tshogs pa nyid med par ji ltar 'gyur /
'phags pa lang kar gshegs pa las kyang /
mngon par rtogs pa'i rigs lngar nye bar bstan to / /
'phags pa blo gros mi zad pas bstan pa las kyang gsum po 'di dag ni nges par 'byin par byed pa'i theg pa yin te /
'di lta ste nyan thos kyi theg pa dang /
rang sangs rgyas kyi theg pa dang /
theg pa chen po zhes gsungs so / /
de bzhin du mdo sde mang po gzhan dag las kyang nyan thos la sogs pa'i theg pa gsum bstan pa'i phyir lung gi sgo nas kyang theg pa sna tshogs pa nyid du grub bo / /
'phags pa dam pa'i chos pad+ma dkar po la sogs pa las /
theg pa ni gcig kho na'o zhes bstan pa gang yin pa de yang dgongs pa can du blta bar bya ste /
mnyam pa nyid la dgongs pa la sogs par bstan pa'i phyir ro / /
de la dgongs pa ni 'di yin te /
chos kyi dbyings kyi mtshan nyid kyi theg pa tha dad pa ma yin pas theg pa gcig pa nyid de /
theg pa ni bgrod par bya ba yin pa'i phyir ro / /
yang na nyan thos la sogs pa bgrod par byed pa'i gang zag bdag med par mtshungs pa nyid med pa'i phyir theg pa gcig pa nyid do / /
yang na rnam par grol ba'i mtshan nyid gang yin pa de tha dad pa ma yin pa'i phyir theg pa gcig pa nyid do / /
yang na rig pa ma nges pa'i nyan thos rnams theg pa chen po kho nas nges par 'byung ba'i phyir theg pa gcig pa nyid du bstan to / /
rnam pa gcig tu na bcom ldan 'das rnams thugs rje chen po dang ldan pas sems can thams cad la bdag nyid lta bu'i bsam pa brnyes la /
nyan thos kyi rigs su skyes pa sngon byang chub kyi tshogs yang dag par bsgrubs pa rnams kyis kyang sangs rgyas su bya ba'i bsam pa thob ste /
bsam pa tha dad pa ma yin pa thob pa de'i phyir theg pa gcig pa nyid do / /
rnam pa gcig tu na bcom ldan 'das bdag nyid kyis nyan thos la sogs pa'i theg pas rnam pa du mar nges par 'byung ba lta bu'i sgo nas yongs su mya ngan las 'das par bstan pa'i phyir theg pa gcig pa nyid do / /
yang na theg pa chen po las mchog tu gyur pa'i theg pa gzhan med pa'i phyir de'i dbang du mdzad nas theg pa gcig pa nyid du bshad do zhes de lta bu'i dgongs pas theg pa gcig pa nyid du bstan to / /
yang na nyan thos kyi rigs su ma nges pa rnams kun du drang ba'i phyir dang byang chub sems dpa'i rigs su ma nges pa rnams yang dag par gzung ba'i phyir te /
dgongs pa 'di ni bcom ldan 'das kyis 'phags pa chos bcu pa dang /
'phags pa dgongs pa nges par 'grel pa dang 'phags pa lang kar gshegs pa la sogs pa las gsal bar bstan pa nyid do / /
gzhan yang byang chub sems dpa' skye ba brgyud pa du mas tshogs yongs su rdzogs par byed pa rnams kyis sangs rgyas nyid kyi go 'phang thob par 'gyur gyi /
nyan thos kyis srid pa'i kun tu sbyor ba ma lus pa spangs pa la ni gang gis na de dag gis skye ba brgyud pa du mas bsgrub par bya ba'i sangs rgyas nyid thob par 'gyur ba yang srid par nying mtshams sbyor ba ni 'ga' yang mi srid do / /
ji ltar srid pa'i rtsa ba phra rgyas te / /
zhes bshad la de dag kyang bdag tu 'dzin pa las rab tu 'byung ba kho na'o zhes bya ba ni nges pa dang 'dod pa yin no / /
'phags pa rnams ni bdag tu lta ba dang 'gal ba bdag med pa'i lam goms pas phra rgyas thams cad rtsa ba dang bcas te bcad pa nyid do / /
de chad na de dag gi skye ba yang gzhi med pa'i phyir chad pa yin pas de dag gi skye ba brgyud pa du mas bsgrub par bya ba sangs rgyas nyid thob par lta ga la 'gyur /
gang yang bcom ldan 'das kyis dam pa'i chos pad+ma dkar po las nyan thos rnams sangs rgyas nyid du lung bstan pa mdzad pa gang yin pa de ni sprul pa'i nyan thos rnams sprul nas sam /
byang chub tu yongs su bsngo ba rnams las dgongs nas mdzad pa yin no zhes bya bar blta ste /
'di ni bcom ldan 'das kyis 'phags pa lang kar gshegs pa la sogs pa las bstan pa nyid do / /
gang yang 'phags pa ting nge 'dzin gyi rgyal po las /
'di na snod min sems can 'ga' yang med / /
'gro ba 'di dag thams cad sangs rgyas 'gyur / /
zhes 'byung ba gang yin pa de yang bshad pa'i dus de na nye ba'i 'gro ba rnams las dgongs nas gsungs so zhes bya bar khong du chud par bya'o / /
kha cig las sems can thams cad ni de bzhin gshegs pa'i snying po can no zhes 'byung ba gang yin pa de yang de bzhin nyid kyi mtshan nyid de bzhin nyid la dgongs nas gsungs pa yin no / /
de lta bas na don dam par theg pa gsum yang yod pa nyid la chos thams cad kyang ngo bo nyid dang bcas pa nyid do zhes zer te /
phyogs snga ma yin no / /
de lta bas na 'di la lan gdab par bya ste /
[ (]da [,]de [)]la re zhig lung gi sgo nas ni chos thams cad ngo bo nyid med par sgrub nus pa ma yin te /
de su yang khas mi len pa'i phyir ro zhes bya ba la sogs pa smras pa gang yin pa de la brjod par bya'o / /
ci su yang khas mi len pa'i phyir lung gcig tu blang bar bya ba ma yin pa kho na'am /
'on te blang bar bya ba nyid kyang yin /
de la re zhig phyogs dang po ltar ni rigs pa ma yin te /
de lta na ni su yang lung gang la yang brten par bya ba yang ma yin par 'gyur te /
de su yang khas mi len pa'i phyir ro / /
de la kha cig nga rgyal gyis sam /
don du mi gnyer bas sam /
sdig pa'i grogs po dang phrad pas sam /
yid rnam par rmongs pas sam /
dge ba'i bshes gnyen yang dag pa ma rnyed pas sam /
gzhan gyi ngor 'jug pas sam /
dad pa la sogs pa'i dbang po dang bral bas sam /
legs par rtogs pa'i mkhas pa dang bral bas bcom ldan 'das kyi gsung rab rin po che thog ma dang tha ma dang bar du dge ba la mi brten du zin kyang ci de tsam gyis mkhas pa rang dang gzhan la phan pa skyed par byed pa'i thabs thob pa legs par rtog pa la mkhas pa rnams kyang rten par mi byed dam /
tshong pa ngan pa rnams kyis rin thang med pa'i nor bu rin po che yongs su ma shes nas bor zhes te /
tshong pa bzang po legs par rtog pa la mkhas pa rnams kyang de mi len pa ni ma yin no / /
'on te bsregs pa dang bdar ba dang bcad pa dag gis gser bzang po bzhin du mngon sum dang rjes su dpag pa dang phan tshun 'gal ba dag gis mi 'gal ba'i phyir dang /
lung gzhan yang de las bzlog pa nyid kyi phyir mkhas pa mngon par mtho ba dang /
nges par legs pa'i 'bras bu 'dod pa phun sum tshogs pa ma lus par bsgrub pa la gzo ba rnams kyis de yongs su spangs nas /
gsung rab rin po che gcig tu dge ba gang yin pa de la brten par bya ba kho na'o zhes bya ba'i phyogs yin na ni /
de'i tshe khyed bcom ldan 'das kyi gsung rab nyid yongs su brtags te khas len na ni bcom ldan 'das kyis shes rab kyi pha rol tu phyin pa la sogs pa las dbu ma'i lam gsal rab tu bstan pa mdzad pa 'di la yang ci'i phyir mi brten /
gal te bdag nyid de la brten mi nus su chug na'ang /
'on kyang 'phags pa klu sgrub kyi zhal snga nas /
rigs pa'i sgron ma'i tshogs rnam pa du mas 'di gsal rab tu brjod na de'i stobs kyis kyang ci'i phyir khas mi len /
de nyid kyi phyir slob dpon de ni bcom ldan 'das kyis de ston pa'i phyir dang /
sa dang po thob pa'i phyir 'phags pa lang kar gshegs pa la sogs pa las lung bstan to / /
gal te 'dis 'di log par ston par 'gyur na ni bcom ldan 'das kyis de ltar lung ston par yang mi 'gyur ro / /
de'i phyir slob dpon gyi tshig spangs na bcom ldan 'das kyi bka' spangs pa kho nar 'gyur ro / /
de lta bas na de lung dang ldan pas 'phags pa klu sgrub kyi zhal snga nas bstan pa'i lam bor nas /
'phags pa ma yin pa'i skye bos rab tu bstan pa la brten par ni rigs pa ma yin no / /
kho bo cag gi sgra rnams la don dam pa'i 'brel pa 'ga' yang mi 'dod do / /
de'i phyir de bkag pas mi 'dod par 'gyur ba ma yin no / /
'on kyang 'di ni brda mngon par shes pa la smra ba po'i 'dod pas tha snyad kyi sgo nas ston par byed do / /
don dang skabs la sogs pas 'khrul pa med pa'i mis brjod pa'i sgra rnams brjod par 'dod pa'i don dang 'brel pa med par yang rnam pa thams cad du nges par bya bar mi nus te /
gzhan du na tha snyad thams cad chad pa kho nar 'gyur ro / /
sdang ba ma yin pa dang /
ma rmongs pa dang /
ma chags pa rnams kyi tshig bden pa'i don nyid ston pa'i phyir thams cad kyi tshig log pa'i don nyid kyang ma yin te /
de ni rang gi rgyud la yang nges pa'i phyir ro / /
de'i phyir bka' gang zhig tshul gsum gyi brtag pas yongs su dag pa thog ma dang tha ma dang bar du dge bar nges pa de ni mi slu ba'i phyir de mkhas pa rnams kyis brten par bya ba nyid do / /
kho bo cag ni de bzhin gshegs pa'i gsung rab dang zhe 'gras pa'i mi mu stegs can rnams la /
de sgrub pa'i phyir bcom ldan 'das kyi bka' tshad ma nyid du brjod pa ni ma yin no / /
'on kyang lung gi don dpyod na de'i lung dang ldan pa la de khungs nyid du rab tu ston to / /
de ston par byed pa'i bcom ldan 'das kyi bka' med pa nyid do zhes brjod par yang rigs pa ma yin te /
'di ltar bcom ldan 'das kyis nges pa'i don gyi mdo la brten par gsungs kyi /
drang ba'i don la ni ma yin no / /
nges pa'i don kyang gang la bya zhe na /
tshad ma dang bcas pa dang /
don dam pa'i dbang du mdzad nas bshad pa gang yin pa ste de ni de las logs shig gzhan gang du yang drang bar mi nus pa'i phyir ro / /
chos thams cad mi skye ba yang tshad mas yang dag par grub ste /
de nyid kyi phyir de ni rigs pa dang ldan pa nyid kyis don dam pa zhes bya'o / /
de skad du 'phags pa chos yang dag par sdud pa las /
mi skye ba ni bden no / /
skye ba la sogs pa chos gzhan ni mi bden te /
brdzun pa slu ba'i chos can no zhes gsungs so / /
'phags pa bden pa gnyis bstan pa las kyang /
lha'i bu don ni don dam par mi skye ba yin no zhes gsungs te /
de ni kun nas nyon mongs pa dang /
rnam par byang ba'i chos thams cad la rnam par gzhag gi 'ga' tsam la ni ma yin no / /
de bzhin du yang de nyid las /
lha'i bu 'di lta ste dper na kham sa'i snod kyi nang gi nam mkha' gang yin pa dang /
rin po che'i snod kyi nang gi nam mkha' gang yin pa 'di ni don dam par nam mkha'i khams kho nar zad de /
'di la tha dad du bya ba cung zad kyang med do / /
lha'i bu de bzhin du kun nas nyon mongs pa gang yin pa de yang don dam par shin tu mi skye ba nyid do / /
rnam par byang ba gang yin pa de yang don dam par shin tu mi skye ba nyid do / /
'khor ba yang don dam par shin tu mi skye ba nyid do / /
mya ngan las 'das pa'i bar du yang don dam par shin tu mi skye ba nyid de /
'di la tha dad du bya ba cung zad kyang med do / /
de ci'i phyir zhe na /
don dam par chos thams cad shin tu ma skyes pa'i phyir ro zhes gsungs te /
de ltar na skye ba med pa 'di yang don dam pa dang mthun pa'i phyir don dam pa zhes bya'i dngos su ni ma yin te /
dngos su ni don dam pa spros pa thams cad las 'das pa'i phyir ro / /
de'i phyir gang cung zad ji tsam du skye ba med pa la sogs pa'i mtshan nyid kyi don dam pa'i dbang du bstan pa mdzad pa de thams cad ni nges pa'i don du gzung bar bya la bzlog pa ni drang ba'i don to / /
de skad du 'phags pa blo gros mi zad pas bstan pa las /
nges pa dang drang ba'i don gyi mdo sde'i mtshan nyid bshad de /
nges pa'i don gyi mdo sde ni gang /
drang ba'i don gyi mdo sde ni gang zhe na /
mdo sde gang dag kun rdzob bsgrub pa bstan pa de dag ni drang ba'i don zhes bya'o / /
mdo sde gang dag don dam pa bsgrub pa bstan pa de dag ni nges pa'i don zhes bya'o / /
mdo sde gang dag tshig dang yi ge sna tshogs bstan pa gang yin pa de dag ni drang ba'i don zhes bya'o / /
mdo sde gang dag zab mo blta dka' ba rtogs par dka' ba bstan pa de dag ni nges pa'i don zhes bya'o / /
mdo sde gang dag bdag dang /
sems can dang /
srog dang /
gso ba dang /
skyes bu dang /
gang zag dang /
shed las skyes pa dang /
shed bu dang /
byed pa po dang /
tshor ba po skad sna tshogs kyis bshad par bya ba bdag po med pa las bdag po lta bur bstan pa de dag ni drang ba'i don zhes bya'o /
mdo sde gang dag dngos po stong pa nyid dang /
mtshan ma med pa dang /
smon pa med pa dang /
mngon par 'du byed pa med pa dang /
skye ba med pa dang /
ma skyes pa dang /
sems can med pa dang /
srog med pa dang /
gang zag med pa dang /
bdag po med pa rnam par thar pa'i sgo ston pa de dag ni nges pa'i don zhes bya'o zhes rgyas par gsungs pa gang yin pa'o / /
skye ba med pa la sogs pa bstan pa mdo gzhan dag las dgongs pa gzhan gyi nges pa'i don du bshad do zhes brjod par yang rigs pa ma yin te /
de lta na ni bdag la sogs pa bstan pa yang nges pa'i don du 'gyur ro / /
de lta bas na don dam pa brjod pa kho na nges pa'i don yin la /
bzlog pa ni drang ba'i don yin no zhes bya bar khong du chud par bya'o / /
'phags pa sangs rgyas thams cad kyi yul la 'jug pa ye shes snang ba'i rgyan las kyang /
nges pa'i don gang yin pa de ni don dam pa'o zhes gsungs la /
skye ba med pa la sogs pa yang 'phags pa blo gros mi zad pas bstan pa las /
nges pa'i don to zhes bstan te /
de lta bas na skye ba med pa la sogs pa kho na don dam pa'o zhes bya bar nges so / /
gal te de lta yin na /
'o na ji ltar bcom ldan 'das kyis 'phags pa dgongs pa nges par 'grel pa las /
ngo bo nyid gsum po ngo bo nyid med pa rnam pa gsum las dgongs nas chos thams cad ngo bo nyid med par bstan zhe na /
'di ni nyes pa med de /
gang dag kun rdzob pa'i ngo bo nyid la yang skur pa 'debs par byed pa dang /
dam pa ma yin pa'i bstan bcos mnyan pa la sogs pa la mngon par zhen pas blo gros phyin ci log tu gyur pa gang dag kun rdzob tu yod pa ma yin pa brdzun pa kho na la yang rtag pa la sogs pa'i dngos por sgro 'dogs shing gzugs la sogs pa ji ltar snang ba yang ji lta ba de bzhin du yongs su 'dzin par 'gyur ba de dag sgro 'dogs pa dang skur pa 'debs pa'i mtha' gnyis su lhung ba'i blos don dam pa'i tshul gyi rgya mtsho mtha' gnyis dang bral ba shin tu zab mo la mi 'jug pas de'i don du bcom ldan 'das kyis skye ba med pa la sogs pa bstan pa don dam pa'i dbang du mdzad pa kho nar brjod cing ngo bo nyid med pa rnam pa gsum gyi dgongs pa bstan pas dbu ma'i lam mtha' gnyis dang bral ba rab tu bstan pa'i phyir nges pa'i don kho na gzhung 'dzugs par mdzad pa yin no / /
dbu ma pa rnams kyang ngo bo nyid gsum rnam par gzhag pa khas mi len pa ni ma yin te /
gzhan du na mthong ba la sogs pa dang 'gal ba ji ltar spongs par 'gyur /
de la dngos po ma brtags na grags pa ji ltar snang ba sgyu ma bzhin du brten nas byung ba gang yin pa de ni gzhan gyi dbang gi ngo bo nyid yin no / /
de yang kun rdzob tu sgyu ma bzhin du gzhan gyi rkyen gyi dbang gis skye'i /
bdag nyid kho na ni ma yin pas skye ba ngo bo nyid med pa nyid du rnam par gzhag ste /
mkhas pa rnams ni brten nas byung ba gang yin pa de rang bzhin gyis stong pa nyid do zhes bya bar nges par 'dzin te rang bzhin ni bcos ma nyid du rigs pa ma yin no / /
ma byung ba la byung ba dang /
byung nas med pa yang ma yin te /
gcig la yod pa dang med pa dag ni rim gyis kyang 'gal ba'i phyir ro / /
de skad du /
rang bzhin rgyu dang rkyen dag las / /
'byung bar rigs pa ma yin no / /
rgyu dang rkyen las byung na ni / /
rang bzhin byas pa can du 'gyur / /
rang bzhin dag ni ji lta bur / /
byas pa can zhes bya bar 'gyur / /
gal te rang bzhin gyis yod 'gyur / /
de ni med pa nyid mi 'gyur / /
rang bzhin gzhan du 'gyur bar ni / /
nam yang 'thad pa ma yin no / /
zhes bshad do / /
yang ngo bo nyid kyis yod yin na / /
med par rung ba ma yin no / /
zhes bshad do / /
bcom ldan 'das kyis kyang 'phags pa klu'i rgyal po ma dros pas zhus pa las /
gang zhig rkyen las skyes pa de ma skyes / /
de la skye ba'i rang bzhin yod ma yin / /
rkyen la rag las gang de stong par bshad / /
gang zhig stong nyid shes te bag yod yin / /
zhes bstan to / /
klu'i rgyal po rgya mtshos zhus pa las /
gang dag rten cing 'brel par 'byung / /
de dag ngo bo nyid kyis med / /
gang dag ngo bo nyid med pa / /
de dag gang du'ang mi 'byung ngo / /
zhes gsungs so / /
de nyid kyi phyir 'phags pa yab dang sras mjal ba las kyang /
rten cing 'brel par 'byung ba la 'jug pas chos kyi dbyings la 'jug pa bstan te /
ji skad du /
bcom ldan 'das de la ma rig pa ni ma rig pa nyid kyis ma mchis so / /
de ci'i slad du zhe na /
'di ltar ma rig pa ni ngo bo nyid dang bral ba lags so / /
chos gang la ngo bo nyid ma mchis pa de ni dngos po ma mchis pa'o / /
gang dngos po ma mchis pa de ni yongs su ma grub pa'o / /
gang yongs su ma grub pa de ni skye bar yang mi 'gyur /
de 'gag par yang mi 'gyur ro / /
gang ma skyes ma 'gags pa de ni 'das pa zhes gdags par bgyi ba ma lags /
ma 'ongs pa ma lags /
da ltar byung ba zhes gdags par bgyi ba ma lags so / /
gang dus gsum du yang mi 'thad pa de ni ming ma mchis pa /
mtshan nyid ma mchis pa /
mtshan ma ma mchis pa /
gdags su ma mchis pa ste /
sems can rnams gzung ba'i phyir ming tsam dang /
brda tsam dang /
tha snyad tsam dang /
kun rdzob tsam dang /
brjod pa tsam dang /
gdags pa tsam ni ma gtogs so / /
ma rig pa ni don dam par mi dmigs so / /
chos gang don dam par mi dmigs pa de ni gdags par bgyi ba ma lags /
tha snyad gdags par bgyi ba ma lags /
brjod par bgyi ba ma lags te /
bcom ldan 'das ming tsam dang brda tsam gang lags pa de yang yang dag pa ma lags so zhes bya ba rgyas par gsungs so / /
de'i phyir gzhan gyi dbang gi ngo bo nyid ni yang dag pa'i ngo bo nyid du rigs pa ma yin te /
de lta na ni sgyu ma la sogs pa yang dngos po nyid du thal bar 'gyur te /
de dag kyang rkyen la rag las par khyad par med pa'i phyir ro / /
de bas na gzhan gyi dbang gi ngo bo nyid 'di sgyu ma dang khyad par med pa nyid kyi phyir skye ba ngo bo nyid med pa nyid du rnam par gzhag go / /
de skad du /
'phags pa dgongs pa nges par 'grel pa de nyid las /
dper na sgyu ma byas pa ltar de bzhin du skye ba ngo bo nyid med par nye bar blta bar bya'o zhes gsungs so / /
gzhan gyi dbang gi ngo bo nyid sgyu ma la sogs pa dang khyad par med pa de nyid la rtag pa dang mi rtag pa la sogs pa don dam pa pa'i rang gi ngo bor sgro 'dogs pa gang yin pa de ni kun brtags pa'i ngo bo nyid do / /
de yang ji ltar kun brtags pa'i mtshan nyid du ma grub pa'i phyir mtshan nyid ngo bo nyid med pa nyid du rnam par gzhag go / /
ngo bo nyid med pa 'di yang dngos su na gzhan gyi dbang gi ngo bo nyid kho na la rnam par gzhag ste /
de nyid la de'i mtshan nyid du nye bar brtags pa'i phyir ro / /
de'i phyir chos thams cad mi rtag pa la sogs pa ji ltar rnam par gzhag pa'i mtshan nyid don dam pa pas stong pa'i phyir ma skyes pa yin no / /
de'i phyir ma 'gags pa yin no / /
de'i phyir gzod ma nas zhi ba yin no / /
de'i phyir rang bzhin gyis yongs su mya ngan las 'das pa yin no / /
de skad du /
'phags pa dgongs pa nges par 'grel pa de nyid las /
gang rang gi mtshan nyid kyis med pa de ni ma skyes pa'o / /
gang ma skyes pa de ni ma 'gags pa'o / /
gang ma 'gags pa de ni gzod ma nas zhi ba'o / /
gang gzod ma nas zhi ba de ni rang bzhin gyis yongs su mya ngan las 'das pa'o zhes gsungs so / /
yang de lta bas na ngas mtshan nyid ngo bo nyid med pa nyid las dgongs nas chos thams cad ma skyes pa'o zhes bshad do zhes gsungs pa gang yin pa der yang sgra ji bzhin gyi don du yongs su rtog pa de sel bar yang mdzad la /
gzhan gyi dbang gi ngo bo nyid kun rdzob pa la ji skad bshad pa'i kun brtags pa'i bdag nyid kyis dben pa sgrub cing skur pa mi 'debs pa'i kun rdzob kyi ngo bo yang ston pa yin gyi /
don dam pa nyid du ni ma yin no / /
mtshan nyid med pa'i ngo bo nyid ni 'ga' yang rigs pa ma yin te /
ji skad du /
mtshan nyid med pa'i dngos po ni / /
'ga' yang gang na'ang yod ma yin / /
zhes bshad pa lta bu'o / /
chos thams cad don dam par rtag tu rang bzhin gyis ngo bo nyid med pa kho nar gnas pa gang yin pa de ni yongs su grub pa'i ngo bo nyid yin te /
de ni rtag tu sgro btags pa med pa nyid du grub pa'i phyir ro / /
de yang tshad mas yang dag par grub pa'i bdag nyid kyis don dam pa zhes kyang bya la ngo bo nyid med pas rab tu phye ba'i phyir ngo bo nyid med pa nyid kyang yin no / /
de'i phyir 'di ni don dam par ngo bo nyid med pa yin no / /
de skad du 'phags pa dgongs pa nges par 'grel pa las /
de ni don dam pa yang yin la /
chos rnams ngo bo nyid med pas rab tu phye ba yang yin pas de'i phyir don dam pa ngo bo nyid med pa'o zhes bya'o zhes gsungs te /
gang gi phyir ngo bo nyid med pa 'dis chos thams cad ngo bo nyid med pa kho na yin pas de'i phyir skye ba med pa la sogs pa bstan pa nges pa'i don yin no / /
de ni don dam pa la dgongs nas bstan pa'i phyir mthong ba la sogs pa dang 'gal ba yang ma yin la /
sgra ji bzhin du yongs su rtog pa yang ma yin no / /
de'i phyir dgongs pa bstan pa yang nges pa'i don nyid du 'gal bar mi byed do / /
de nyid kyi phyir skye ba med pa la sogs pa bstan pa nges pa'i don nyid du bsgrub pa'i phyir dang /
mthong ba la sogs pa dang 'gal ba bsal ba'i phyir /
sgra ji bzhin du rtog pa bsal ba'i phyir 'phags pa dgongs pa nges par 'grel pa de nyid las /
don dam yang dag 'phags gzhan yang / /
ngas don dam pa ngo bo nyid med pa chos bdag med pas rab tu phye ba las kyang dgongs te /
chos thams cad ma skyes pa dang /
chos thams cad ma 'gags pa dang /
gzod ma nas zhi ba dang /
rang bzhin gyis yongs su mya ngan las 'das par bshad do zhes bstan no / /
gal te de lta yin na /
'o na dad pa cher 'byung gi mdo las /
ngas gang sbyor ba las byung ba'i ngo bo nyid las dgongs te /
chos thams cad med pa nyid du bstan pa gang yin pa de la sgra ji bzhin du mngon par zhen cing /
kun nas nyon mongs pa'i chos rnams dang /
rnam par byang ba'i chos rnams kyang med pa nyid du mngon par zhen nas med pa'i mtshan ma bzung ste /
med pa'i lta bar 'gyur ro / /
de lta bas na mtshan ma'i lta ba zhes bya'o zhes rgyas par gsungs pa gang yin pa 'di ji ltar drang zhe na /
'di la yang ji skad bshad pa'i gzhan gyi dbang gi ngo bo nyid kun rdzob tu rgyu dang rkyen sbyor ba'i stobs kyis skyes pa nyid kyi sgyu ma bzhin du ngo bo nyid med pa'i phyir sbyor ba las byung ba zhes bya'o / /
de skad du 'phags pa shes rab kyi pha rol tu phyin pa las /
sbyor ba las byung ba'i ngo bo nyid ni yod pa ma yin te /
rten cing 'brel bar 'byung ba'i phyir ro zhes gsungs so / /
de nyid la ji skad bshad pa'i kun brtags pa'i ngo bo nyid gang yin pa de yang rtogs pas mngon par bsgrubs pa nyid kyis de la glo bur ba yin pa'i phyir sbyor ba las byung ba zhes bya'o / /
ngo bo nyid 'di ni rnam pa gnyis ka yang don dam par mi rung ste /
de'i phyir chos thams cad ngo bo nyid 'dis don dam par ngo bo nyid med pa yin gyi /
kun rdzob pa'i ngo bo nyid kyang med pa'i phyir ni ma yin no / /
de med na ni kun nas nyon mongs pa dang rnam par byang ba'i chos rnam par gzhag par yang mi 'gyur te /
de ni des rab tu phye ba yin gyi don dam pas ni ma yin no zhes mdo gzhan dag las brjod pa'i phyir ro / /
de'i phyir don dam pa'i dgongs pa mi shes pa gang dag sngar kun rdzob kyi ngo bo nyid kyang dngos po'i ngo bor bzung nas /
phyis de yang med par sems shing skye ba med pa la sogs pa bstan pa la sgra ji bzhin gyi don du mngon par zhen pa de dag dngos po med pa la sogs pa'i mtshan ma gzung ba'i phyir mtshan ma la sogs pa'i lta bar 'gyur bas de dgag pa'i phyir 'di gsungs kyi /
dbu ma pa rnams la ni ma yin no / /
de dag ni de kho na nyid de mtshan mar 'dzin pa thams cad las log par brjod pa'i phyir de dag la dngos po med pa la sogs pa'i mtshan mar 'dzin pa med de /
ji skad du /
gzhan gyi rkyen min zhi ba ste / /
spros pa rnams kyis ma spros pa / /
tha dad don min rnam mi rtog / /
'di ni yang dag mtshan nyid do / /
zhes bshad pa dang /
yang /
yod ces bya ba rtag par 'dzin / /
med ces bya ba chad par lta / /
de ltas yod dang med nyid la / /
mkhas pas gnas par mi bya'o / /
zhes bshad pa lta bu'o / /
gang dag dngos po med pa la sogs pa'i mtshan mar 'dzin pa de dag ni de kho na nyid mthong bar bya ba'i skabs med pa nyid de /
gang dag rang dngos gzhan dngos dang / /
dngos dang dngos med nyid mthong ba / /
de dag sangs rgyas bstan pa la / /
yang dag mthong ba ma yin no / /
zhes bshad pa gang yin pa'o / /
dngos po med par mngon par zhen pa 'di dngos por mngon par zhen pa sngon du 'gro ba can yin par mdo las brjod de /
ji skad du /
'phags pa lang kar gshegs pa las /
med pa yod pa'i zlas drangs te / /
yod pa'ang med pa'i zlas drangs so / /
de phyir med par brjod mi bya / /
yod pa nyid du'ang mi brtag go / /
zhes gsungs pa lta bu'o / /
de'i phyir dngos po la mngon par zhen pas dbang med pa rnams kho na mtshan ma la sogs pa'i lta ba yin gyi /
dngos por 'dzin pa thag bsrings pa rnams ni ma yin te /
de dag ni gang la'ang mi gnas pa'i phyir ro / /
de skad du /
gang dag brten nas dngos po rnams / /
bden pa nyid du grub 'dod pa / /
de dag la yang ji lta bur / /
rtag sogs skyon der 'gyur ma yin / /
gang dag brten nas dngos po rnams / /
chu yi zla ba lta bur ni / /
yang dag ma yin log min par / /
'dod pa de dag lhas mi 'phrogs / /
dngos por khas len yod na ni / /
'dod chags zhe sdang las byung ba'i / /
lta ba ma rung yongs su 'dzin / /
de las byung ba'i rtsod pa 'dzin / /
zhes bshad do / /
de lta bas na gang dag skye ba med pa la sogs pa bstan pa la sgra ji bzhin du mngon par zhen pa de dag dgag pa'i phyir mtshan ma la sogs pa'i lta ba smad kyi dbu ma par smra ba rnams ni skye ba med pa la sogs pa bstan pa la sgra ji bzhin du mngon par zhen pa yang ma yin te /
de dag don dam par skye ba med pa la sogs pa khas len pa'i phyir dang /
kun rdzob pa'i skye ba la sogs pa yang brjod pa'i phyir ro / /
de skad du /
de nyid tshol la thog mar ni / /
thams cad yod ces brjod par bya / /
don rnams rtogs shing chags med la / /
phyis ni rnam par dben pa nyid / /
rnam par dben don mi shes la / /
thos pa tsam la 'jug byed cing / /
gang dag bsod nams mi byed pa / /
skyes bu tha shal de dag brlag /
'bras bur bcas pa'i las rnams dang / /
'gro ba dag kyang yang dag brjod / /
de yi rang bzhin yongs shes dang / /
skye ba med pa'ang bstan pa yin / /
'jig rten dbang du rgyal ba rnams / /
nga dang nga yi zhes gsungs ltar / /
de bzhin phung po skye mched khams / /
dgos pa'i dbang gis bshad pa yin / /
zhes bshad do / /
gal te de lta yin na /
'phags pa lang kar gshegs pa las /
brtags pa'i dngos po med pa nyid / /
gzhan gyi dbang ni yod ma yin / /
sgro 'dogs pa dang skur 'debs pa'i / /
mtha' la rtog pa brlag par 'gyur / /
zhes gsungs pa gang yin pa 'di ji ltar drang snyam pa la /
'dir yang gang zhig kun brtags pa'i ngo bo nyid ji skad bshad pa la yang dag par sgro 'dogs par byed pa'i sgro 'dogs pa de dgag pa'i phyir brtags pa'i dngos po med pa nyid ces gsungs so / /
gang dag gzhan gyi dbang gi ngo bo nyid ji skad bshad pa kun rdzob pa yang 'gog par byed pa de'i phyir gzhan gyi dbang ni yod pa yin zhes gsungs so / /
gang zhig ji skad bshad pa'i mtha' 'di gnyis su rtog par byed pa de ni dbu ma'i lam la mi 'jug ste /
g.yang sa'i gnas la gnas pa'i phyir phung po dang 'dra bas /
sgro 'dogs pa dang skur 'debs pa'i / /
mtha' la rtog pa brlag par 'gyur / /
zhes gsungs so / /
'dis ni chos rnams thams cad brtags pa yi / /
ngo bo nyid kyis ma skyes pa / /
gzhan gyi dbang la brten nas su / /
mi rnams kyi ni rnam rtog skye / /
zhes smras pa gang yin pa de yang bsal ba yin no / /
'dis kyang ji skad bshad pa'i sgro 'dogs pa dang skur pa 'debs pa'i mtha' bsal bar mdzad pa yin te /
'di ltar don dam par gzhan gyi dbang ji ltar brtags pa bzhin ma skyes pa'i phyir brtags pa'i ngo bo nyid kyis ma skyes pa nyid do / /
'dis ni sgro 'dogs pa'i mtha' bsal ba yin no / /
gzhan gyi dbang kun rdzob tu skye ba'i phyir dang /
de la brten nas sprul pas sprul pa bzhin du rnam par rtog pa gzhan skye ba'i phyir de bas na /
gzhan gyi dbang la brten nas su / /
mi rnams kyi ni rnam rtog skye / /
zhes gsungs so / /
'dis ni skur pa 'debs pa'i mtha' bsal ba yin te /
kun rdzob pa'i skye ba la skur ba mi 'debs pa'i phyir ro / /
de'i phyir de dang de las gzhan gyi dbang gi ngo bo nyid yod pa nyid du bstan pa dang dngos po rnams skye ba la sogs par bstan pa gang yin pa de thams cad ni byis pa rnams skrag pa'i gnas yongs su spangs pa'i phyir kun rdzob pa'i ngo bo nyid dang skye ba'i dbang du mdzad nas bzhugs pa la dgongs pas bstan to zhes bya bar khong du chud par bya'i don dam par ni ma yin te /
de ni mdo nyid las bkag pa'i phyir ro / /
de skad du /
'phags pa lang kar gshegs pa las /
blo yis rnam par gzhigs na ni / /
gzhan dbang med cing brtags pa'ang med / /
grub pa'i dngos po yod min na / /
blo yis ji ltar rnam par brtags / /
ngo bo nyid med rnam rig med / /
dngos po med cing kun gzhi med / /
byis pa ro dang 'dra ba yi / /
ngan rtog rnams kyis 'di dag brtags / /
zhes gsungs so / /
'phags pa chos yang dag par sdud pa las kyang /
rigs kyi bu 'jig rten gnas pa 'di ni skye ba dang 'gag pa la mngon par zhen pa yin pas de la de bzhin gshegs pa thugs rje chen po can gyis 'jig rten gyi skrag pa'i gnas yongs su spangs pa'i phyir tha snyad kyi dbang gis skye'o / /
'gag go zhes gsungs kyi rigs kyi bu 'di la chos 'ga' yang skye ba ni med do zhes gsungs so / /
'phags pa shes rab kyi pha rol tu phyin pa las kyang /
tshe dang ldan pa sha ra dwa ti'i bu de ltar na gzugs ni rang bzhin gyis stong pa'o / /
gang rang bzhin gyis stong pa de la ni skye ba yang med /
'gag pa yang med do / /
gang la skye ba yang med /
'gag pa yang med pa de ni gzhan du 'gyur bar mi mngon te /
tshor ba nas rnam par shes pa'i bar du yang de dang 'dra'o zhes rgyas par gsungs so / /
'di la kun brtags pa'i ngo bo nyid kho na rang bzhin yin par rigs pa yang ma yin te /
de ni glo bur ba nyid kyi rang bzhin las phyi rol tu gyur pa'i phyir dang /
de ltar sgra'i don mi 'thad pa'i phyir ro / /
'on te gzugs la sogs pa don dam par ma skyes pa rnams la yang byis pa rnams kyis skye ba la sogs pa'i ngo bo'i rang bzhin du kun brtags pa gang yin pa de dag gis de'i rang bzhin nyid du kun brtags pa'i phyir rang bzhin gyi sgrar brjod par bya bar 'gyur na ni de'i tshe 'dod pa'i don dang mi 'gal ba'i phyir nyes pa med do / /
mdo gzhan las /
rigs kyi bu byang chub sems dpa' chos rnams tshul bzhin ma yin par sgra ji bzhin du rab tu rnam par 'byed pa la theg pa chen po dad pa'i skye mched du mi 'gyur ro / /
sgra ji bzhin ma yin par dgongs pa can gyi don tshul bzhin du yid la byed pa la theg pa chen po dad pa'i skye mched du 'gyur ro zhes gsungs pa gang yin pa 'dir yang don dam pa'i dgongs pa mi shes pa gang dag kun rdzob pa'i ngo bo nyid la yang skur pa 'debs par byed pa de dag chos la tshul bzhin ma yin par rab tu rnam par 'byed pa'i phyir theg pa chen po dad pa'i skye mched du mi 'gyur bas de dgag pa'i phyir 'di gsungs par zad do / /
mdo thams cad las kyang sgra ji bzhin gyi don du mngon par zhen pa yongs su spangs pa'i phyir dang /
dgongs pa can gyi don rtogs par bya ba la 'bad pa yang dag par skyed pa'i phyir dang /
gzhan yid ches pa yang dag par skyed pa'i phyir gsungs kyi /
dbu ma pa'i gzhung lugs dgag pa'i phyir ni ma yin te /
dbu ma pa rnams kyi ni sgra ji bzhin gyi don du mi rtog go zhes sngar bshad zin to / /
de skad du /
'phags pa dkon mchog sprin las kyang /
ji ltar na byang chub sems dpa' don dam pa la mkhas pa yin zhe na /
rigs kyi bu 'di la byang chub sems dpa' yang dag pa'i shes rab kyis gzugs la so sor rtog par byed pa nas rnam par shes pa'i bar du so sor rtog par byed cing de gzugs la so sor rtog pa na gzugs kyi skye ba mi dmigs /
kun 'byung ba mi dmigs /
'gog pa mi dmigs pa nas de bzhin du rnam par shes pa'i bar du skye ba mi dmigs te /
de yang don dam par skye ba med pa la 'jug pa'i shes rab kyis yin gyi /
tha snyad kyi ngo bo nyid kyis ni ma yin no zhes bstan to / /
'phags pa lang kar gshegs pa las kyang /
kun rdzob tu ni thams cad yod / /
dam pa'i don du yod ma yin / /
dngos rnams ngo bo nyid med dang / /
dam pa'i don kyang bstan pa yin / /
zhes gsungs so / /
gang dag skye ba med pa la sogs pa bstan pa chos thams cad don dam pa'i ngo bo nyid du skye ba dang /
kun rdzob pa'i ngo bo nyid du mi skye ba thams cad du gzhung 'dzugs par byed pa de dag ni 'phags pa dkon mchog sprin la sogs pa las gsungs pa 'di dag thams cad dang 'gal ba kho nar 'gyur te /
log par rtog pa'i phyir ro / /
'di ltar de las ni gzugs la sogs pa thams cad don dam par mi skye ba la sogs pa nyid dang kun rdzob pa'i ngo bo nyid du skye ba la sogs par brjod do / /
bden pa gnyis bstan pa la sogs pa las lha'i bu chos thams cad ni don dam par ma skyes pa'i phyir zhi ba'o zhes bya ba la sogs pa gsungs pa gang yin pa de dang yang 'gal bar 'gyur ro / /
yang 'phags pa lang kar gshegs pa las kyang /
dngos rnams skye ba kun rdzob tu / /
dam pa'i don du rang bzhin med / /
rang bzhin med la 'khrul pa gang / /
de ni yang dag kun rdzob 'dod / /
ces gsungs so / /
'phags pa shes rab kyi pha rol tu phyin pa las kyang /
rab 'byor phyin ci log ma gtogs par byis pa rnams gang la gnas te las mngon par 'du byed pa'i dngos po ni skra'i rtse mo'i cha shas gzugs pa tsam yang med do zhes bstan pa gang yin pa de dang yang 'gal bar 'gyur te /
dngos po'i rang gi ngo bo shin tu phra ba yang bkag pa'i phyir ro / /
gal te 'di snyam du phyin ci log ma bkag pa'i phyir phyin ci log gi bdag nyid kyi dngos po ni yod pa kho na ste /
de nyid kyang /
rang bzhin med la 'khrul pa gang / /
de ni yang dag kun rdzob 'dod / /
ces bya ba yin no snyam na /
de yang rigs pa ma yin te /
gal te phyin ci log gi dngos po yod na de'i tshe dngos po'i ngo bo nyid shin tu phra ba yang bkag pa'i bka' ji ltar rnar 'ong bar 'gyur /
gang gi tshe mdo'i don dngos po'i bag thams cad kyi thams cad du med kyang byis pa rnams dngos po'i ngo bo mi bden pa phyin ci log gis nye bar brtags pa la mngon par zhen pas las mngon par 'du byed do zhes bya bar rnam par 'chad par 'gyur ba de'i tshe de rnar 'ong bar 'gyur ro / /
'phags pa ting nge 'dzin gyi rgyal po las /
chos kun rtag tu ngo bo nyid kyis stong / /
rgyal ba'i sras rnams dngos po rnam par 'jig /
srid pa thams cad rnam pa kun tu stong / /
nyi tshe'i stong nyid mu stegs can rnams kyi / /
zhes tshigs su bcad de gsungs pa gang yin pa 'di yang legs par drangs par 'gyur ro / /
gang yang mdo gzhan dag las /
srid pa gsum ni brtags pa tsam / /
dngos po'i ngo bo nyid du med / /
ngan rtog rnams ni brtags pa la / /
dngos po'i ngo bo nyid du rtog /
ces gsungs pa de yang legs par drangs par 'gyur ro / /
phyin ci log la sogs pa ni dngos po nyid du rung ba ma yin no / /
'di ltar khyed ni khams gsum pa'i sems dang sems las byung ba yang dag pa ma yin pa'i kun tu rtog pa zhes bya ba de dag yang dag pa ma yin pa'i rnam pa nye bar 'dzin par snang ba'i phyir phyin ci log la sogs pa nyid du brjod do / /
gang dag brdzun pa'i ngo bo nyid nye bar 'dzin pas de'i bdag nyid du snang ba de dag ji ltar yang dag pa'i dngos po nyid du 'gyur te /
de nyid dang gzhan nyid dag ni phan tshun spangs te gnas pa'i mtshan nyid yin pas de nyid bdag nyid gzhan du 'gyur ba ni 'gal ba'i phyir ro / /
de lta ma yin na grangs can la sogs pas kun brtags pa'i gtso bo la sogs pa'i 'gyur ba bdag la sdang du ci yod de /
gang gis na khyed de dag kyang khas len par mi byed /
de nyid kyi phyir /
gal te ngo bo nyid yod na / /
ji ltar bur na gzhan du 'gyur / /
zhes bshad do / /
'phags pa bden pa gnyis bstan pa las kyang /
lha'i bu ji ltar bdag don dam par bdag ma yin pa de bzhin du lha'i bu nyon mongs pa rnams kyang don dam par nyon mongs pa ma yin no / /
lha'i bu gal te don dam par bdag de kho na nyid yin par gyur na lha'i bu de'i phyir nyon mongs pa yang don dam par de kho na nyid yin par 'gyur zhes gsungs so / /
'dis ni 'di skad du bdag la sogs pa brdzun pa'i rnam pa nye bar 'dzin par zhugs pa'i phyir bdag la sogs pa bzhin du nyon mongs pa thams cad brdzun pa'i ngo bo nyid kho na'o zhes bstan par 'gyur ro / /
de ltar na shugs kyis khams gsum pa'i sems dang sems las byung ba thams cad brdzun pa'i rnam pa nye bar 'dzin par zhugs pa'i phyir rang gi rnam pa gzhan du de dang tha mi dad pa nyid kyis brdzun pa'i ngo bo nyid kho na'o zhes bstan pa nyid do / /
byang chub sems dpa' la ni khyad par du rnam par rtog pa thams cad nyon mongs pa yin pas de brdzun pa nyid yin na rnam par rtog pa thams cad brdzun pa nyid kho na'o zhes yongs su bstan pa nyid do / /
gal te don dam pa pa'i dngos po'i rang gi ngo bo 'ga' yang med na /
'o na de'i tshe /
phung po la ni bdag med de / /
bdag la'ang phung po yod ma yin / /
de dag ji ltar brtags bzhin min / /
de dag med pa nyid kyang min / /
zhes gsungs pa gang yin pa 'di ji ltar drang ste /
'di las ni dgag pa nyid kyi phung po la sogs pa yod pa nyid du bstan pa yin no zhe na /
'dis ni khungs su mi rung ba nyid de /
'di ltar 'dir /
de dag ji ltar brtags bzhin min / /
zhes bya ba 'dis de kho na nyid du yod pa nyid bkag pa'i phyir dang /
de dag med pa nyid kyang min / /
zhes bya bas 'di dag tha snyad kyi sgo nas ji ltar snang ba bzhin yod pa nyid du bstan pa'i phyir mu stegs can gyis brtags pa'i bdag nyid ni kun rdzob tu yang med pa nyid la /
phung po rnams ni tha snyad kyi sgo nas yod pa nyid do / /
de kho na nyid du ma yin no zhes gsal bar bstan pa kho na yin no / /
de lta ma yin na de'i tshe gcig la med pa nyid du gsungs nas yang yod pa nyid du ston pa ji ltar 'brel pa nyid du 'gyur /
'phags pa tshangs pas zhus pa las /
phung po ngo bo nyid med pa de kho na nyid du bstan pa gang yin pa de dang yang 'gal bar 'gyur te /
de ji skad du /
gang gis phung po ma skyes shing / /
'byung ba med pa yongs shes de / /
'jig rten na yang spyod 'gyur la / /
'jig rten 'di la'ang mi gnas so / /
zhes gsungs pa lta bu yin no / /
'phags pa dkon mchog sprin las kyang /
phung po rnams don dam par med pa nyid la /
kun rdzob tu yod pa nyid do zhes gsal rab kho nar bstan te /
rigs kyi bu byang chub sems dpa' chos bcu dang ldan pa ni kun rdzob kyi bden pa la mkhas pa yin no / /
bcu gang zhe na /
'di lta ste /
gzugs su 'dogs par yang byed la /
don dam par gzugs su dmigs par yang mi byed /
mngon par zhen par yang mi byed de /
tshor ba dang /
'du shes dang /
'du byed dang /
rnam par shes pa yang de dang 'dra'o zhes gang rgyas par gsungs pa yin no / /
'phags pa rin chen 'byung gnas las kyang /
nyi mas byin 'di lta ste /
dper na nam mkha' la ni ri mo byung bar ma gyur /
'byung bar mi 'gyur te /
ma byung ma 'gags pa /
'gro ba dang 'ong ba med pa /
ma skyes pa /
'chi 'pho med pa /
mngon par ma grub pa /
brjod du med pa yin pas tha snyad tsam dang /
kun rdzob tsam du zad do / /
nyi mas byin de bzhin du gzugs nas rnam par shes pa'i bar du byung bar ma gyur /
'byung bar mi 'gyur ba nas de bzhin du kun rdzob tsam du zad ces bya ba'i bar du rgyas par gsungs pa don dang sbyar bar bya'o / /
'o na ni don dam pa stong pa nyid chen po las /
las kyang yod /
rnam par smin pa yang yod de / /
byed pa po ni mi dmigs so zhes gsungs pa gang yin pa 'di dang 'gal bar 'gyur te /
'di ltar gal te don dam par las la sogs pa yod na ni de'i tshe dngos po thams cad ngo bo nyid med pa ma yin par 'gyur ro / /
'on te kun rdzob tu yin na ni de'i tshe byed pa po yang kun rdzob tu yod pas byed pa po ni mi dmigs so zhes brjod du mi rung ngo zhe na /
'dir yang snga ma bzhin du 'gal ba med de /
'di ltar las dang 'bras bu ni kun rdzob kho nar yod pa nyid la /
mu stegs can gyis kun brtags pa'i byed pa po ni kun rdzob tu yang med pa nyid do zhes bstan pa'i phyir 'gal ba'i go skabs su ga la 'gyur /
'o na mdo gzhan dag las /
ji ltar byis pas rnam brtags ltar / /
dngos po thams cad yod pa nyid / /
gal te ji ltar mthong der 'gyur / /
thams cad de nyid mthong bar 'gyur / /
chos rnams thams cad med pa'i phyir / /
kun nas nyon mongs dag pa med / /
de dag ji ltar mthong bzhin min / /
de dag med pa nyid kyang min / /
zhes gsungs pa gang yin pa 'di ji ltar drang zhe na /
'di yang sngar bshad zin par zad de /
'di ltar 'dir yang gal te dngos po thams cad ji ltar snang ba bzhin kho nar don dam par yod par gyur na ni de'i tshe thams cad de kho na nyid mthong bar 'gyur ro zhes 'dis dngos po thams cad don dam par skye ba med pa nyid du gzhung btsugs pa yin no / /
chos rnams thams cad med pa'i phyir / /
zhes bya ba 'dis kyang dngos po rnams kun rdzob tu yod pa nyid du brjod de /
de dag ji ltar mthong bzhin min / /
zhes 'byung ba'i phyir ro / /
tha snyad kyi bden pa la brten nas kun nas nyon mongs pa dang /
rnam par byang ba rnam par gzhag pa ni shes rab kyi pha rol tu phyin pa las bstan pa'i phyir te /
ji skad du rab 'byor thob pa dang /
mngon par rtogs pa dang /
skye ba dang 'gag pa dang /
kun nas nyon mongs pa dang /
rnam par byang ba ni tha snyad du yin gyi /
don dam par ni ma yin no zhes gsungs pa lta bu'o / /
'o na de nyid las /
don yod ma yin sems nyid de / /
phyi rol don mthong log pa yin / /
rigs pas rnam par lta rnams kyi / /
gzung dang 'dzin pa 'gag par 'gyur / /
ji ltar byis pas rnam brtags ltar / /
phyi rol don ni yod ma yin / /
bag chags kyis ni bsgribs pa'i sems / /
don du snang ba rab tu 'byung / /
zhes gsungs pa dang /
gzhan las kyang /
kye rgyal ba'i sras dag /
khams gsum pa 'di ni sems tsam mo zhes gsungs pa gang yin pa 'di yang ji ltar drang /
de bzhin du 'phags pa dgongs pa nges par 'grel pa dang /
'phags pa stug po bkod pa la sogs pa las /
chos thams cad sems tsam gyi lus nyid du bstan pa'i phyir sems kho na don dam par yod kyi /
gzhan ni ma yin no zhes bsgrubs par 'gyur ro / /
de'i phyir chos thams cad ngo bo nyid med pa nyid du 'grub par mi 'gyur ro zhe na /
de yang khungs su mi rung ba nyid de /
ji ltar sems yod pa nyid du bstan pa de bzhin du gzugs kyang mdo de dang de las rnam pa du mar yod pa nyid du bstan pa kho na ste /
de'i phyir de yang ci ste don dam par yod pa nyid du mi bzung /
'on te don tshad mas gnod pa'i phyir dang /
mdo gzhan dag las kyang bkag pa'i phyir don dam par yod par rnam par mi gzhag ste /
gang zag la bdag med pa tsam la gzhug pa la ldem por dgongs pas gdul bar bya ba de lta bu'i bsam pa la ltos te /
de bstan pa 'ba' zhig tu zad do zhes bya bar brjod na gal te de lta na ni sems kyang 'og nas 'byung ba'i tshad mas gnod pa'i phyir dang /
de mdo gzhan las kyang /
ngo bo nyid med pa nyid du bstan pa'i phyir don dam pa nyid du ma 'dzin par sems tsam po nyid de ni rim gyis don dam pa'i tshul gyi rgya mtsho la gzung ba'i phyir bstan pa 'ba' zhig tu zad do snyam du zung shig /
'di ltar gang zhig cig car chos ma lus pa ngo bo nyid med pa nyid du rtogs par mi nus pa de re zhig sems tsam la brten nas /
rim gyis phyi'i don ngo bo nyid med pa nyid la 'jug go / /
de nyid kyi phyir /
rigs pas rnam par lta rnams kyi / /
gzung dang 'dzin pa 'gag par 'gyur / /
zhes gsungs so / /
de'i 'og tu rim gyis sems kyi ngo bo nyid la so sor rtog na /
de yang bdag med pa nyid du khong du chud nas zab mo'i tshul la 'jug par 'gyur te /
de skad du /
bcom ldan 'das kyis /
sems tsam la ni brten nas su / /
phyi rol don la mi rtog go / /
de bzhin nyid la dmigs nas ni / /
sems tsam las kyang bzla bar bya / /
sems tsam las ni bzlas nas su / /
snang ba med la bzla bar bya / /
snang med gnas pa'i rnal 'byor pa / /
des ni theg pa chen po mthong / /
'jug pa lhun gyis grub cing zhi / /
smon lam dag gis rnam par sbyangs / /
ye shes dam pa bdag med pa / /
snang ba med la mi mthong ngo / /
zhes gsungs so / /
gzhan dag na re sems tsam ni rang gis rab tu grub pa'i ngo bo nyid yin pa'i phyir kun rdzob tu gnas pa kho na yin la /
phyi'i don ni kun rdzob tu yang mi gnas te /
sems kyi rnam pa las ma gtogs par de grub pa med pa'i phyir ro / /
de'i phyir de rab tu bstan pa'i ched du bcom ldan 'das kyis dngos po rnams sems tsam nyid du bstan gyi /
de don dam par yod pa nyid ni ma yin te /
mdo gzhan las de yang ngo bo nyid med pa nyid du bstan pa'i phyir te /
ji skad du 'phags pa sangs rgyas thams cad kyi yul la 'jug pa ye shes snang ba'i rgyan las /
sangs rgyas rnams kyis nam yang ni / /
gtan du chos rnams thams cad dang / /
sems ma brnyes shing chos mkhyen pa / /
dmigs mi mnga' la phyag 'tshal bstod / /
ces gsungs pa lta bu'o / /
'phags pa dkon mchog brtsegs pa las kyang /
'od srungs sems ni yongs su btsal na mi dmigs so / /
gang mi dmigs pa de ni nye bar mi dmigs so / /
gang nye bar mi dmigs pa de ni 'das pa yang ma yin /
ma 'ongs pa yang ma yin /
da ltar byung ba yang ma yin no / /
gang 'das pa ma yin /
ma 'ongs pa ma yin /
da ltar byung ba ma yin pa de ni dus gsum las 'das pa yin no / /
gang dus gsum las 'das pa 'di ni yod pa yang ma yin med pa yang ma yin no / /
gang yod pa yang ma yin med pa yang ma yin pa de ni ma skyes pa'o / /
gang ma skyes pa de la ni ngo bo nyid med do / /
gang la ngo bo nyid med pa de la skye ba med do / /
gang la skye ba med pa de la 'gag pa med do / /
gang la 'gag pa med pa de la 'bral ba med do / /
gang la 'bral ba med pa de la 'gro ba yang med /
'ong ba yang med /
'chi 'pho ba yang med /
skye ba yang med do / /
gang la 'gro ba yang med /
'ong ba yang med /
'chi 'pho ba yang med /
skye ba yang med pa de la 'du byed ci yang med do / /
gang la 'du byed ci yang med pa de ni 'dus ma byas so / /
gang 'dus ma byas pa de ni 'phags pa rnams kyi rigs so zhes rgyas par gsungs so / /
des na yang de nyid las /
'od srungs rtag ces bya ba 'di ni mtha' gcig go / /
'od srungs mi rtag ces bya ba 'di ni mtha' gnyis pa'o / /
'od srungs de bzhin du yod ces bya ba 'di ni mtha' gcig go / /
'od srungs med ces bya ba 'di ni mtha' gnyis pa'o / /
mtha' 'di gnyis kyi dbus gang yin pa ni brtag tu med pa /
bstan du med pa /
thogs pa med pa /
mi gnas pa /
snang ba med pa /
rnam par rig pa med pa gnas pa med pa ste 'di ni chos rnams kyi dbu ma'i lam la yang dag par so sor rtog pa zhes bya'o zhes gsungs pa yin te /
de ni dbu mar gyur pa /
dngos por yod pa rnam par shes pa'i ngo bo yod pa nyid du sgrub par byed pa ma yin gyi /
'on kyang chos kyi dbyings mtha' gnyis po thams cad dang bral ba /
chos ma lus pa ngo bo nyid med pa'i mtshan nyid spros pa med pa rjod par byed pa yin no / /
chos kyi dbyings de yang bdag nyid kyis 'di'o de'o zhes brtag par mi nus pa'i phyir /
brtag tu med pa'o / /
gzhan dag la bstan par mi nus pa'i phyir bstan du med pa'o / /
nang gi khams dang skye mched kyi ngo bor mi gnas pa'i phyir mi gnas pa'o / /
phyi'i khams dang /
skye mched ltar snang bar mi 'gyur ba'i phyir snang ba med pa'o / /
mig gi rnam par shes pa la sogs pa'i khams kyi rang bzhin las 'das pa'i phyir rnam par rig pa med pa'o / /
'dod chags la sogs pa nyon mongs pa mtha' dag gi gnas ma yin pa'i phyir gnas pa med pa zhes bya'o / /
gal te dbu ma la sems kyi rang gi ngo bo bdag nyid kyi dngos po don dam pa ci yang rung ba zhig yod par gyur na ni de'i tshe de la de yod pas rtag go zhes bya ba'am /
mi rtag go zhes bya bar mngon par zhen pa yang ji ltar mthar 'gyur te /
dngos po'i de kho na nyid ji lta ba bzhin gyi rjes su song zhing tshul bzhin yid la byed pa nyid ni ltung ba'i gnas so zhes bya bar rigs pa ma yin no / /
rtag pa la sogs pa'i ngo bo nyid las ma gtogs pa dngos po'i ngo bo nyid du gyur pa dngos po'i rnam pa gzhan ni mi srid do / /
gal te dbu ma la dngos po'i rang gi ngo bo med na med do zhes bya bar 'dzin pa yang mthar mi 'gyur ro snyam du sems na /
de yang rigs pa ma yin te /
med do zhes bya bar 'dzin pa yang yod par 'dzin pa med na med pa yin pa'i phyir ro / /
yul med pa'i dgag pa ni yod pa ma yin te /
de bas na gdon mi za bar gang la med par 'dzin pa yod pa de la yod par 'dzin pa de yang yod pas mtha' 'di gnyi gar 'gyur ro / /
gal te dbu ma la dngos po yod na de'i tshe de la yod par 'dzin pa gang gis bzlog par 'gyur /
'phags pa ting nge 'dzin gyi rgyal po las /
dbu mar yod pa don dam pa pa'i dngos po la gnas pa dgag pa'i phyir gsungs pa gang yin pa de dang yang 'gal bar 'gyur te /
yod ces med ces gnyi ga'ang mtha' / /
dag dang ma dag 'di yang mtha' / /
de phyir mtha' gnyis rnam spangs nas / /
mkhas pa dbus la'ang gnas mi byed / /
ces gsungs pa gang yin pa'o / /
mdo'i don ni brten par bya ba dbu mar yod pa'i dngos po'i rang gi ngo bo 'ga' yang med na ni /
mkhas pa dbus la'ang gnas mi byed / /
ces bya ba rung bar 'gyur ro zhes bya ba yin no / /
dngos po zhig yod na ni ji ltar na de la mkhas pa gnas par byed par mi 'gyur /
'phags pa 'jig rten las 'das pa'i le'u las kyang /
kye rgyal ba'i sras dag gzhan yang khams gsum sems tsam du 'jug ste /
dus gsum yang sems dang 'dra bar rtogs par byed la /
sems de yang mtha' dang dbus med pa nyid du 'jug go zhes gsungs te /
mdo'i don ni skye ba dang 'jig pa'i mtha' dang /
gnas pa'i mtshan nyid kyi dbus don dam par med pa'i phyir sems mtha' dang dbus med pa la 'jug par 'gyur /
rtogs par 'gyur zhes bya ba yin no zhes zer ro / /
gzhan dag na re kun rdzob tu rnam par shes pa dang 'dra bar phyi'i don yang gnas pa yin no / /
de lta ma yin na 'phags pa sa bcu pa las /
sa brgyad pa la byang chub sems dpa' 'jig rten gyi khams su gtogs pa'i rdul phra rab kyi gangs la sogs pa yongs su shes par gsungs pa gang yin pa de dang 'gal bar 'gyur te /
ji skad du /
de rdul phra rab phra mo yang rab tu shes la /
chen por gyur pa dang /
tshad med pa dang /
rnam par phye ba yang rab tu shes so / /
rdul phra rab kyi rnam par phye ba tshad med pa la mkhas par yang rab tu shes so / /
'jig rten gyi khams gang na sa'i khams kyi rdul phra rab ji snyed yod pa yang rab tu shes la /
de bzhin du chu'i khams dang /
me'i khams dang /
rlung gi khams kyi yang rab tu shes so zhes rgyas par gsungs pa lta bu'o / /
rnam par shes pa bzhin du phyi'i don yang grags pa'i phyir grags pas gnod pa yang yin te /
rigs pas rnam par dpyad na ni gnyi ga yang brtag pa'i khur mi bzod pa nyid kyis dngos po'i gnas mi thod la /
tha snyad kyi bden par ni dngos po gnyi ga yang gnag rdzi'i chung ma yan chad la grags pa nyid do / /
sems tsam du gsungs pa'i 'bras bu ni gzhan gyis kun brtags pa byed pa po dang za ba po dgag pa yin te /
tha snyad du yang sems las ma gtogs pa'i byed pa po la sogs pa gzhan rab tu ma grub pa'i phyir ro / /
yang na sems ni chos thams cad kyi sngon du 'gro ba yin pa'i phyir chos thams cad la ltos nas sems gtso bor bsgrub pa'i phyir ro / /
gang yang /
don yod ma yin sems nyid de / /
zhes bya ba dang /
de bzhin du /
bag chags kyis ni dkrugs pa'i sems / /
don du snang bar rab tu 'byung / /
zhes bya ba la sogs pa gsungs pa der yang rnam pa med pa'i sems kyis ji ltar yang yul 'dzin par mi rung bas de'i phyir gdon mi za bar de rnam pa dang bcas pa nyid du khas blang dgos so / /
de bas na sems kyi rnam pa las ma gtogs pa don gyi rnam pa mi snang ba'i phyir de bkag pas sems rnam pa dang bcas pa nyid du bstan pa 'ba' zhig tu zad kyi /
de las phyi rol gyi don med par rtogs par 'gyur ba ni ma yin no / /
yang na bdag la sogs pa yod pa la sogs par bstan pa bzhin du de lta bus 'dul ba'i skye bo la ltos nas sman pa rnams nad pa ji lta ba bzhin gso bar byed pa dang 'dra bar sangs rgyas bcom ldan 'das rnams kyi chos bshad pa sna tshogs rab tu 'jug ste /
de skad du 'phags pa lang kar gshegs pa las kyang /
nad pa dang ni nad pa la / /
sman pas rdzas byin ji lta bar / /
de bzhin sangs rgyas sems can la / /
sems tsam nyid du gsungs pa yin / /
zhes gsungs so / /
gzhan dag la slu ba yang ma yin no / /
de lta bus 'dul ba'i skye bo la phan pa dang bde ba thob par byed pas bshad pa don yod pa'i phyir ro / /
pha rol la gcig tu phan pa nyid bden pa yin pa'i phyir bcom ldan 'das rnams la brdzun gsung ba yang mi mnga' ste /
ji skad du /
slu dang ldan pa bden ma yin / /
don gyi dgongs pa med pa'ang min / /
gzhan la gcig tu phan pa bden / /
phan pa med phyir cig shos min / /
zhes gsungs pa lta bu'o zhes brjod do / /
de ltar na kun rdzob tu phyi rol gyi don yang yod dam /
sems tsam nyid kyang bla ste /
the tshom med par dngos po'i ngo bo nyid yang dag pa phra rab kyang sgrub par 'gyur ba gang yin pa de lta bu'i yid ches pa'i bka' ni rnam pa thams cad du med do / /
'phags pa dkon mchog sprin las /
rigs kyi bu gal te don dam pa med par gyur na tshangs par spyod pa don med par 'gyur ro zhes gsungs pa gang yin pa 'di yod pa ma yin nam zhe na /
de ni rigs pa ma yin te /
gang la 'di khungs su 'gyur ba'i don dam pa su zhig spong bar byed /
mdo'i don ni 'di ltar 'di ni gang zag dang chos la bdag med pa'i mtshan nyid kyi de kho na nyid don dam pa'i sgrar dgongs pa yin te /
de ni ye shes dam pa'i spyod yul yin pa'i phyir dang /
bdag nyid rigs pa dang ldan pa nyid kyis dam pa yin pa'i phyir ro / /
gal te de yang med na ni de'i tshe chos dang gang zag dag ji ltar byis pa'i skye bo la grags pa'i bdag nyid du yod pa nyid du 'gyur te /
de'i phyir skye bo thams cad btsal ba med par dang po nyid nas de kho na mthong bar 'gyur bas de kho na rtogs par 'dod pa rnams kyi 'bad pa don med par 'gyur ro zhes bya ba yin par gsal rab pa nyid pas 'di ni khungs su mi rung ngo / /
'o na ni 'phags pa dkon mchog brtsegs pa las /
'od srungs gang zag tu lta ba ri rab tsam ni bla'i /
mngon pa'i nga rgyal can stong pa nyid du lta ba ni ma yin no zhes bya ba la sogs pa gsungs pa gang yin pa 'di dang ji ltar 'gal bar mi 'gyur zhe na /
'di dang yang mi 'gal ba nyid de /
gang zhig dngos po rnams don dam par yod par khas blangs na yang de dag med par rtog par byed cing 'di ltar gang dag gzhig pa'i phyir stong pa nyid bstan pa'i 'dod chags la sogs pa ni yang dag par yod pa kho na'o snyam du rtogs par byed pa de /
de dag sngar yod par yongs su brtags nas phyis med par yongs su 'dzin na yod pa dang /
med pa'i mthar lhung ba'i phyir stong pa nyid kyi don mtha' gnyis dang bral ba spros pa ma lus pa nye bar zhi ba khong du ma chud pas mngon pa'i nga rgyal can zhes bya'o / /
de'i phyir bcom ldan 'das kyis lta ba de bkag pas don dam pa yod pa dang med pa la sogs pa spros pa'i dra ba mtha' dag dang bral ba rtogs pa kho na la sbyor bar mdzad pa yin no / /
'di ni bcom ldan 'das nyid kyis mdo gzhan dag las nges par mdzad de /
'phags pa lang kar gshegs pa las ji skad du blo gros chen po 'jig rten 'di ni gnyis la gnas pa ste /
'di lta ste /
yod pa nyid la gnas pa dang /
med pa nyid la gnas pa yod pa dang /
med pa la 'dun pa'i lta bar lhung ba ni nges par mi 'byung ba la nges par 'byung ba'i blo can yin no / /
blo gros chen po de la ji ltar 'jig rten yod pa nyid la gnas pa yin zhe na /
'di lta ste /
'jig rten ni rgyu dang rkyen med pa dag las skye'i /
yod pa dag las ni ma yin no / /
yod pa skye'i med pa ni ma yin no zhes zer te /
blo gros chen po de skad du smra ba na dngos po rnams dang rgyu dang rkyen rnams dang /
'jig rten yang rgyu med pa'i yod pa nyid du smra ba yin no / /
blo gros chen po de la ji ltar med pa nyid la gnas pa yin zhe na /
'di lta ste /
'dod chags dang /
zhe sdang dang /
gti mug khas blangs nas /
yang 'dod chags dang /
zhe sdang dang /
gti mug med par rtog par byed do / /
blo gros chen po dngos po rnams dngos po'i mtshan nyid kyis dben pa'i phyir yod pa nyid du khas mi len pa gang yin pa de dang /
nyan thos dang /
rang sangs rgyas rnams 'dod chags dang /
zhe sdang dang /
gti mug dag khas mi len pa gang yin pa 'di las blo gros chen po gang zhig rnam par 'jig par byed pa yin /
blo gros chen pos gsol pa /
bcom ldan 'das gang zhig 'dod chags dang /
zhe sdang dang /
gti mug khas blangs nas khas len par mi bgyi ba lags so / /
bcom ldan 'das kyis bka' stsal pa /
blo gros chen po gang khyod kyis de ltar shes pa ni legs so legs so / /
blo gros chen po 'di ni 'dod chags dang /
zhe sdang dang /
gti mug yod pa dang /
med pa'i sgo nas rnam par 'jig par byed pa yin pa 'ba' zhig tu ma zad kyi /
nyan thos dang rang sangs rgyas dang /
sangs rgyas rnams kyang rnam par 'jig par byed pa yin no zhes bya ba rgyas par gsungs nas /
blo gros chen po ngas 'di las dgongs te gang zag tu lta ba ri rab tsam ni bla'i /
yod pa dang med pa nyid du mngon pa'i nga rgyal can stong pa nyid du lta ba ni de lta ma yin no zhes bshad do zhes gsungs so / /
de'i phyir bcom ldan 'das kyis dngos por smra ba rnams kho na mngon pa'i nga rgyal can nyid du bstan pa yin no / /
de bas kyang de nyid las /
ma byung ba las gang 'byung zhing / /
byung nas kyang ni rnam 'jig pa / /
rkyen las yod dang med de dag /
nga yi bstan la mi gnas so / /
gang la cung zad skye med cing / /
'gag pa'ang cung zad yod min la / /
'gro ba rnam par dben mthong ba / /
de la yod dang med nyid med / /
ces gsungs so / /
gang dag tshigs su bcad pa gnyis pa'i don kho na gzhung 'dzugs par byed cing /
mdo'i don ni kun brtags pa'i ngo bos dben pas /
'gro ba rnam par dben mthong ba / /
zhes bya ba yin no zhes nye bar brjod pa'i phyir 'gal ba med do zhes zer ba de dag gis kun brtags pa'i ngo bo nyid ces bya ba 'di ci yin pa brjod dgos so / /
gal te tshad mas gnod kyang byis pa rnams kyis bden par bzung ba yin no zhe na /
gal te de lta na ni 'gro ba thams cad sgyu ma lta bu don dam par ma skyes pa la byis pa rnams kyi skye ba la sogs pa don dam par yod pa nyid du sgro btags pa gang yin pa de yang 'og nas 'byung ba'i tshad mas gnod pa'i ngo bo yin pa'i phyir kun brtags pa'i ngo bo nyid do zhes bya bar ci ste mi bzung /
de lta ma yin na phyi'i don yang bcom ldan 'das kyis brtags pa'i ngo bo nyid kyis stong pa nyid du gsungs kyi /
don dam par ni ma yin no zhes bya bar yang ci'i phyir rnam par mi bshad /
'on te tshad mas gnod pa'i phyir de ltar rnam par bshad par mi bya'o zhe na /
de'i tshe rnam par shes pa la yang de lta de ltar bshad par mi bya ste /
de yang phyi'i don bzhin du tshad mas gnod pa yin pa'i phyir ro / /
gal te tshad ma 'ga' zhig gis rnam par shes pa dngos po yod par yang dag par grub par gyur na ni de'i tshe rnam pa gnyis kho na kun brtags pa yin gyi /
gzhan ni ma yin no zhes rnam par bshad pa bzang por 'gyur ba zhig na de yang ma grub bo zhes bstan par bya'o / /
de'i phyir 'gro ba ji skad bshad pa'i kun brtags pa'i ngo bos dben par ni kho bo cag kyang 'dod pa nyid pas 'di ni gyi na'o / /
'dis ni 'phags pa dgongs pa nges par 'grel pa las /
byams pa gzhan gyi dbang gi mtshan nyid dang /
yongs su grub pa'i mtshan nyid la kun nas nyon mongs pa nyid dang rnam par byang ba kun brtags pa'i mtshan nyid dang rnam pa thams cad du gtan bral ba gang yin pa de ni de la mi dmigs te /
'di ni stong pa nyid kyi mtshan nyid mtha' dag ces bya'o zhes gsungs pa gang yin pa 'di yang bsal ba yin te /
'di la yang 'dod chags la sogs pa yang dag par gzhan gyi dbang gi mtshan nyid kun nas nyon mongs pa'i ngo bo nyid kun rdzob pa dag la kun nas nyon mongs par byed pa nyid dang /
'khor bar kun tu sbyor bar byed pa nyid dang /
gnyen po'i gags byed pa nyid dang mi mthun pa'i phyogs kyi gags mi byed pa nyid la sogs pa yang dag par sgro btags pa gang yin pa de ni de dag la kun brtags pa'i mtshan nyid yin no / /
rnal 'byor pa'i kun rdzob tu phyin ci ma log pa nyid du yongs su grub pas yongs su grub pa'i phyir yongs su grub pa'i mtshan nyid yin pa byang chub kyi phyogs dang mthun pa rnam par byang ba rnams la yang mi mthun pa'i phyogs nges par 'joms par byed pa nyid dang /
mya ngan las 'das pa las yang dag par sbyor ba nyid la sogs pa yang dag par dngos po'i chos nyid du sgro btags pa gang yin pa de ni de dag la kun brtags pa'i mtshan nyid yin no / /
chos kyi dbyings rang bzhin gyis 'od gsal ba la don dam par kun nas nyon mongs pa la sogs pa mi srid pas ngo bo 'di gnyi ga yang kun brtags pa'i mtshan nyid kyi chos yin par kun nas nyon mongs pa dang /
rnam par byang ba'i chos rnams la mi srid pa nyid do / /
kun nas nyon mongs pa dang rnam par byang ba'i chos 'di dag thams cad ni don dam par skye ba med par ro gcig pa nyid kyis kyang dbye ba mi rigs pa'i phyir ro / /
de bas na yang dag par na gnyi ga yang stong pa yin la /
yang dag pa'i kun rdzob tu na gnyi ga yang gnas pa'i phyir kun nas nyon mongs pa dang rnam par byang ba'i phyogs med pa'i nyes pa yang ma yin te /
'phags pa shes rab kyi pha rol tu phyin pa nyis stong lnga brgya pa las /
ji skad du rab kyi rtsal gyis rnam par gnon pa /
gzugs ni 'dod chags kyi chos can yang ma yin la /
'dod chags dang bral ba'i chos can yang ma yin no / /
de bzhin du tshor ba dang /
'du shes dang /
'du byed dang /
rnam par shes pa yang 'dod chags kyi chos can yang ma yin la /
'dod chags dang bral ba'i chos can yang ma yin no / /
gzugs dang /
tshor ba dang /
'du shes dang /
'du byed dang /
rnam par shes pa rnams kyi 'dod chags ma yin pa'i chos nyid dang /
'dod chags dang bral ba ma yin pa'i chos nyid gang yin pa 'di ni shes rab kyi pha rol tu phyin pa yin no / /
de bzhin du gzugs ni zhe sdang gi chos can yang ma yin la /
zhe sdang med pa'i chos can yang ma yin /
gti mug gi chos can yang ma yin la /
gti mug med pa'i chos can yang ma yin no / /
de bzhin du rnam par shes pa'i bar gyi gti mug ma yin pa'i chos nyid dang /
gti mug dang bral ba yang ma yin pa'i chos nyid gang yin pa 'di ni shes rab kyi pha rol tu phyin pa yin no / /
rab kyi rtsal gyis rnam par gnon pa gzugs ni kun nas nyon mongs pa dang /
rnam par byang bar 'gyur ba med do / /
de bzhin du tshor ba dang /
'du shes dang /
'du byed dang /
rnam par shes pa yang kun nas nyon mongs pa dang /
rnam par byang bar 'gyur ba med de /
gzugs dang /
tshor ba dang /
'du shes dang /
'du byed dang /
rnam par shes pa rnams kyis kun nas nyon mongs pa ma yin pa dang /
rnam par byang ba ma yin pa gang yin pa 'di ni shes rab kyi pha rol tu phyin pa yin no zhes gsungs pa lta bu'o / /
'phags pa bden pa gnyis bstan pa las kyang /
'jam dpal mnyam pa nyid gang gis don dam pa rnam par byang ba'i bar du gang dang mnyam pa /
don dam par chos thams cad kyang de dang mnyam mam /
'jam dpal gyis smras pa /
lha'i bu don dam par chos thams cad shin tu 'byung ba med par mnyam pa nyid dang /
don dam par chos thams cad shin tu skye ba med par mnyam pa nyid dang /
don dam par chos thams cad dngos po med par mnyam pa nyid kyis don dam par chos thams cad mnyam pa nyid do zhes gsungs so / /
'phags pa sangs rgyas thams cad kyi yul la 'jug pa ye shes snang ba'i rgyan las kyang /
mdor na mi dge ba yid la byed pa thams cad ni kun nas nyon mongs pa'i rgyu yin la /
dge ba yid la byed pa thams cad ni rnam par byang ba'i rgyu yin no / /
de la kun nas nyon mongs pa'i rgyu gang yin pa dang /
rnam par byang ba'i rgyu gang yin pa'i chos de dag thams cad ni rang bzhin gyis stong ste /
sems can med pa /
srog med pa /
gang zag med pa /
bdag po med pa /
sgyu ma lta bur mtshan nyid med pa ste /
nang nye bar zhi ba yin no / /
gang nang nye bar zhi ba de ni rab tu zhi ba yin no / /
gang rab tu zhi ba de ni rang bzhin yin no / /
gang rang bzhin yin pa de ni nye bar mi dmigs so / /
gang mi dmigs pa de ni gnas med do / /
gang gnas med pa de ni mkha' yin no / /
mkha' ni nam mkha'o / /
de chos thams cad nam mkha' dang 'dra bar rab tu shes shing kun nas nyon mongs pa dang /
rnam par byang bar yang tha snyad 'dogs la /
nam mkha'i chos nyid kyang mi spong ngo / /
de ci'i phyir zhe na /
'jam dpal gang la skye ba'am 'gag par 'gyur ba'i chos de ni 'ga' yang med do zhes gsungs so / /
gal te yang don dam par kun brtags pa'i mtshan nyid kyis stong pa'i chos 'ga' zhig yod par gyur na ni de'i tshe mdo de nyid las 'jam dpal chos thams cad ni gnyis su med pa ste /
mtshan nyid med pa /
gnyis su byar med pa /
ming med pa /
mtshan ma med pa /
sems dang /
yid dang /
rnam par shes pa dang bral ba /
ma skyes pa /
ma 'gags pa /
rgyu med pa /
rab tu rgyu ba med pa /
kun du rgyu ba med pa /
yi ge med pa /
sgra skad med pa'o zhes gsungs pa dang /
yang 'jam dpal stong pa zhes bya ba 'di ni mngon par zhen pa'i 'dzin pa med pa'i tshig bla dgas yin gyi /
'jam dpal 'di la don dam pa gang stong pa zhes bya ba'i chos ni 'ga' yang mi dmigs so zhes gsungs pa gang yin pa 'di dang yang 'gal bar 'gyur ro / /
gal te de lta na 'phags pa dgongs pa nges par 'grel pa las /
mngon par brjod pa ni dngos po med pa can ma yin no / /
dngos po de yang gang zhe na /
'phags pa'i ye shes dang /
'phags pa'i gzigs pas brjod du med pa nyid du mngon par rdzogs par sangs rgyas pa gang yin pa de /
brjod du med pa'i chos nyid de kho na mngon par rdzogs par 'tshang rgya bar bya ba'i phyir 'dus byas zhes bya ba dang /
de bzhin du 'dus ma byas zhes bya bar ming du btags so zhes bya ba la sogs pa gsungs pa gang yin pa bcom ldan 'das kyi bka' 'phags pa'i ye shes kyi spyod yul so so rang gis rig par bya ba dngos po'i ngo bo nyid du yod par ston par byed pa 'di ji ltar grang zhe na /
'di dang yang mi 'gal ba nyid de /
'di ltar 'dir chos kyi dbyings 'phags pa'i ye shes kyi spyod yul chos thams cad bdag med pa'i mtshan nyid kho na dngos po'i sgrar brjod par bzhed de /
dngos po la mngon par zhen pa rnams kyi skrag pa'i gnas yongs su spang ba'i don du de ltar bstan pa'i phyir ro / /
rnam pa gcig tu na 'phags pa'i ye shes dang chos thams cad de bzhin nyid la gnas pa'i phyir te /
de'i phyir dngos po'i sgra gnas par brjod pas chos kyi dbyings kho na la bya'o / /
sangs rgyas bcom ldan 'das rnams ni 'dul ba'i bsam pa la ltos nas chos kyi dbyings de nyid thabs sna tshogs kyis ston par mdzad de /
de skad du 'phags pa lang kar gshegs pa las /
blo gros chen po 'on kyang de bzhin gshegs pa dgra bcom pa yang dag par rdzogs pa'i sangs rgyas rnams ni de bzhin nyid dang /
stong pa nyid dang /
yang dag pa'i mtha' dang mya ngan las 'das pa la sogs pa'i dngos po rnams de bzhin gshegs pa'i snying po yin par nye bar bstan pa mdzad nas byis pa rnams bdag med pas skrag pa'i gnas rnam par spang ba'i phyir rnam par mi rtog pa snang ba med pa'i spyod yul de bzhin gshegs pa'i snying po yin par nye bar bstan pas ston par mdzad do / /
blo gros chen po dper na rdza mkhan ni rdul phra rab kyi tshogs kyi 'jim pa gcig las /
lag pa dang /
dbyi gu dang /
chu dang /
skud pa'i rtsol ba sbyor bas snod sna tshogs dag byed do / /
blo gros chen po de bzhin du de bzhin gshegs pa rnams kyang rdza mkhan bzhin du chos bdag med pa /
chos thams cad kyi mtshan nyid rnam par log pa de nyid thabs dang shes rab la mkhas pa'i tshul sna tshogs kyi sgo nas yi ge dang tshig tha dad pas snying por nye bar bstan pa'am /
bdag med par nye bar bstan pas ston par mdzad do zhes gsungs so / /
de kho na nyid 'di yang rnam pa thams cad du brjod par bya ba ma yin yang tha snyad kyi dbang gis 'dus byas ma lus pa'i chos nyid yin pa'i phyir 'dus byas zhes bya bar yang tha snyad gdags la /
de bzhin gshegs pa rnams byung yang rung /
ma byung yang rung /
dus thams cad du gnas pa'i phyir 'dus ma byas zhes bya bar yang ston to / /
de kho na nyid ni ngo bo thams cad las 'das pa'i mtshan nyid yin pa'i phyir de gnyi ga'i ngo bo yang ma yin no / /
gdon mi za bar de lta bu yin par khong du chud pa ste /
de lta ma yin na khyed kyi gzhung lugs kyis 'dus ma byas dngos por ji ltar 'gyur /
gang gis na 'di 'dus ma byas zhes kyang bya ste /
khyed ni 'dus byas kho na dngos po nyid du 'dod pa'i phyir ro / /
'phags pa dkon mchog 'byung gnas las kyang /
mi gang de bzhin nyid dag 'dus byas dang / /
gnyis pa 'dus ma byas dang rnam gnyis su / /
smra ba bde bar gshegs pas chos bshad pa / /
de dag rtogs par bya phyir spro ba min / /
zhes gsungs so / /
de lta bas na 'di lta ste /
'dus byas dang 'dus ma byas kyi dngos por 'dzin pa 'di ni mthar 'dzin pa yin no / /
yang na nyan thos dang rang sangs rgyas kyi spyod yul dngos po'i rang gi mtshan nyid kyi dbang du mdzad nas byis pa rnams skrag pa'i gnas yongs su spang ba'i ched kho nar 'phags pa'i ye shes kyi spyod yul dngos por yod do zhes gsungs kyi /
sangs rgyas dang byang chub sems dpa'i ye shes 'jig rten las shin tu 'das pa'i spyod yul don dam pa pa'i dngos po'i rang gi mtshan nyid ni yod pa ma yin te /
de'i yul ni chos thams cad skye ba med pa dang /
'gag pa med pa la sogs pa yin pa nyid kyis yod pa dang med pa'i phyogs dang bral ba'i phyir ro / /
de skad du mdo las kyang /
'jig rten las 'das pa'i ye shes gang zhe na /
nyan thos dang rang sangs rgyas rang dang spyi'i mtshan nyid du lhung ba'i bsam pa la mngon par zhen pa rnams kyi yin no / /
'jig rten las shin tu 'das pa'i ye shes gang zhe na /
sangs rgyas dang byang chub sems dpa' rnams kyis snang ba med pa'i chos rab tu rnam par phye bas /
skye ba med pa dang /
'gag pa med par gzigs pa'i phyir yod pa dang /
med pa'i phyogs dang bral ba yin no zhes gsungs so / /
nyan thos la sogs pa yang dag pa'i kun rdzob kyis kun du bsdus pa'i phung po tsam rang dang spyi'i mtshan nyid kyi rnam par sgom par byed pa rnams gang zag la bdag med pa tsam la gzud pa'i phyir ye shes de dngos po'i yul can yin no zhes tha snyad 'dogs kyi /
don dam par ni ma yin no / /
gal te sangs rgyas dang byang chub sems dpa'i ye shes kyi yul don dam pa pa'i dngos po'i rang gi mtshan nyid gcig tu gyur na ni de'i tshe ye shes de yod pa'i phyogs dang bral bar yang ji ltar 'gyur /
de lta bas na byis pa rnams skrag pa'i gnas yongs su spang ba'i phyir /
'phags pa'i ye shes kyi spyod yul dngos por yod do zhes bstan gyi /
don dam pa'i dngos po'i mtshan nyid yod pa'i phyir ni ma yin no / /
de lta ma yin na sangs rgyas dang byang chub sems dpa' rnams kyang ji ltar yod pa'i rnam par rtog pa dang 'brel par mi 'gyur /
ji ltar byis pa rnams skrag pa rnam par spang ba'i phyir de gsungs kyi /
don dam pa'i dngos po yod pa'i phyir ni ma yin no zhes bya ba 'di thams cad kyang /
bcom ldan 'das kyis mdo gzhan dag las gtan la phab pa nyid de /
'phags pa lang kar gshegs pa las /
ji skad du bcom ldan 'das la /
byang chub sems dpa' blo gros chen po zhes bya bas zhus pa bcom ldan 'das ci'i slad du khyod kyis sems can rnams la yod pa dang med pa nyid du lta ba bzlog nas /
yang 'phags pa'i ye shes kyi spyod yul dngos por bshad pas /
'phags pa'i ye shes kyi spyod yul la mngon par zhen pa'i yod pa nyid du lta ba la 'god par mdzad cing /
rnam par dben pa'i chos bstan pa yang med par mdzad pa lags /
bcom ldan 'das kyis bka' stsal pa /
blo gros chen po nga ni 'phags pa'i ye shes kyi spyod yul dngos po'i ngo bo nyid du bstan pas rnam par dben pa'i chos bstan pa med par yang mi byed la /
yod pa nyid du lta ba la 'god par yang mi byed kyi /
blo gros chen po 'on kyang nga ni sems can thog ma med pa'i dus na dngos po'i ngo bo nyid kyi mtshan nyid la mngon par zhen pa rnams kyi skrag pa'i gnas yongs su spang ba'i phyir 'phags pa'i ye shes kyi spyod yul dngos po'i ngo bo nyid du mngon par zhen pa'i mtshan nyid kyi lta ba'i sgo nas rnam par dben pa'i chos ston par byed do / /
blo gros chen po nga ni dngos po'i ngo bo nyid nye bar ston par mi byed kyi /
blo gros chen po 'on kyang bdag nyid kyis ji lta ba bzhin du rtogs na rnam par dben pa'i chos la gnas par 'gyur ba zhes rgyas par gsungs so / /
de lta bas na 'phags pa'i ye shes kyi spyod yul dngos po'i rang gi mtshan nyid du bstan pa gang yin pa 'di ni bcom ldan 'das kyis thabs kyis bstan pa kho na yin no / /
de lta bas na bcom ldan 'das kyi yang dag pa'i gsung rab kyi tshul nges par ma zin pa brdzun pa la /
mngon pa'i nga rgyal can rnams dngos po'i ngo bo nyid du rtogs par byed pa na /
bcom ldan 'das la yang mi snyan par sgrogs shing bdag nyid kyang 'phung la /
gzhan yang rlag par byed pa yin no / /
'di ltar mdo de nyid las /
dngos po'i ngo bo nyid de lta bu la mngon par zhen pa rnams bdag la sogs pa 'dzin pa'i phyir mi 'grol ba kho nar gsungs te /
ji skad du /
blo gros chen po gzhan yang tshad ma gsum gyi yan lag gis brgal bar gzas nas /
'phags pa'i ye shes kyis so sor rang gis rtogs par bya ba'i ngo bo nyid gnyis las rnam par grol ba dngos po'i ngo bo nyid du yod de zhes bya ba rnam par rtog par byed kyi /
blo gros chen po rnal 'byor pa sems dang yid dang rnam par shes pa'i gnas gyur pa rang gi sems snang ba /
gzung ba dang 'dzin pa'i rnam par rtog pa spangs pa /
de bzhin gshegs pa'i sa 'phags pa'i ye shes kyis so so rang gis rtogs pa rnams ni dngos po dang dngos po med par 'du shes mi 'jug go / /
blo gros chen po gal te rnal 'byor pa rnams de lta bu'i yul can rnams la dngos po dang dngos po med par 'dzin pa 'jug par gyur na ni de nyid de dag gi bdag tu 'dzin pa dang /
gso bar 'dzin pa dang /
skyes bur 'dzin pa dang /
gang zag tu 'dzin par 'gyur ro zhes gsungs pa lta bu'o / /
gzhan yang gal te don dam par dngos po zhig yod na des na gdon mi za bar rtag pa'am /
mi rtag pa'i ngo bo zhig tu 'gyur grang ste /
dngos po la ni rnam pa'i khyad par gzhan mi srid pa'i phyir ro / /
dngos po de la rtag pa dang mi rtag pa'i rnam par dpyod pa'i sgo nas 'jug pa'i shes rab gang yin pa de ni dngos po'i rang gi ngo bo ji lta ba bzhin du rtogs pa dang mthun pa'i phyir yang dag pa'i shes rab kho nar 'gyur gyi /
shes rab kyi pha rol tu phyin pa ltar bcos pa ni ma yin no / /
de'i phyir bcom ldan 'das kyis 'phags pa shes rab kyi pha rol tu phyin pa las gsungs pa gang yin pa de dang yang 'gal bar 'gyur te /
de las 'di skad du kau shi ka 'di ni rigs kyi bu dang rigs kyi bu mo de dag shes rab kyi pha rol tu phyin pa nye bar ston pa na shes rab kyi pha rol tu phyin pa ltar bcos pa nye bar ston to / /
de la 'di ni shes rab kyi pha rol tu phyin pa ltar bcos pa yin te /
gzugs mi rtag ces bya bar nye bar ston to / /
de bzhin du sdug bsngal ba dang /
bdag med pa dang /
mi gtsang ba zhes bya bar nye bar ston to / /
de bzhin du tshor ba dang /
'du shes dang /
'du byed dang /
rnam par shes pa dang /
de bzhin du phung po dang /
khams dang /
skye mched dang /
bsam gtan dang /
tshad med pa dang /
gzugs med pa dang /
dran pa nye bar gzhag pa dang /
yang dag par spong ba dang /
rdzu 'phrul gyi rkang pa dang /
dbang po dang /
stobs dang /
byang chub kyi yan lag dang /
de bzhin gshegs pa'i stobs bcu dang /
mi 'jigs pa dang /
so so yang dag par rig pa dang /
sangs rgyas kyi chos ma 'dres pa dang /
rnam pa thams cad mkhyen pa nyid mi rtag go zhes bya ba dang /
sdug bsngal lo zhes bya ba dang /
bdag med do zhes bya ba dang /
mi gtsang ba zhes bya bar nye bar ston par byed do / /
'di skad du gang de ltar spyod pa de ni shes rab kyi pha rol tu phyin pa la spyod do zhes bya bar yang nye bar ston te /
kau shi ka 'di ni shes rab kyi pha rol tu phyin pa ltar bcos pa yin no / /
de la gang shes rab kyi pha rol tu phyin pa ltar bcos pa ma yin pa gang yin zhe na /
de ni 'di skad du nye bar ston te /
rigs kyi bu khyod tshur shog /
shes rab kyi pha rol tu phyin pa bsgoms la gzugs mi rtag go zhes bya bar yang dag par rjes su ma lta zhig /
rnam pa thams cad mkhyen pa nyid kyi bar du sdug bsngal ba dang /
bdag med pa dang /
mi gtsang ba zhes bya bar yang dag par rjes su ma lta zhig /
de ci'i phyir zhe na /
gzugs ni ngo bo nyid kyis stong pa'o / /
gzugs kyi ngo bo nyid gang yin pa de ni dngos po med pa'o / /
gang dngos po med pa de ni shes rab kyi pha rol tu phyin pa'o / /
shes rab kyi pha rol tu phyin pa gang yin pa de la ni gzugs rtag go zhes bya ba'am /
mi rtag go zhes bya ba mi dmigs te /
de la gzugs nyid kyang med na rtag pa'am /
mi rtag par lta ga la 'gyur /
rnam pa thams cad mkhyen pa nyid kyi bar du yang de dang 'dra ste /
de skad du nye bar ston pa na shes rab kyi pha rol tu phyin pa ltar bcos pa nye bar ston pa ma yin no / /
'di skad du nye bar ston te rigs kyi bu khyod tshur shog /
shes rab kyi pha rol tu phyin pa bsgoms la chos gang las kyang yang dag par 'da' bar ma byed la /
chos gang la'ang ma gnas shig /
de ci'i phyir zhe na /
'di ltar shes rab kyi pha rol tu phyin pa la chos gang las yang dag par 'da' bar bya ba'am /
chos gang la gnas par bya ba'i chos de yod pa ma yin te /
'di ltar chos thams cad ni ngo bo nyid kyis stong pa'o / /
gang ngo bo nyid kyis stong pa de ni dngos po med pa'o / /
gang dngos po med pa de ni shes rab kyi pha rol tu phyin pa'o / /
shes rab kyi pha rol tu phyin pa gang yin pa de la ni chos 'ga' yang blang bar bya ba 'am /
dor bar bya ba'am /
bskyed par bya ba'am /
dgag par bya ba med do / /
de skad du ston pa na shes rab kyi pha rol tu phyin pa ltar bcos pa nye bar ston pa ma yin no zhes gsungs so / /
de lta bas na dngos por smra ba thams cad chos kyi de kho na nyid phyin ci log tu ston pa'i phyir shes rab kyi pha rol tu phyin pa ltar bcos pa nye bar ston pa kho na yin gyi /
chos thams cad ngo bo nyid med pa nyid du smra ba rnams ni phyin ci ma log pa nyid yin pas bcom ldan 'das kyis 'thad pa dang bcas pa yin par gsal rab kho nar bstan pa yin no / /
de ltar bcom ldan 'das kyis mdo de dang de las rnam pa du mar dngos po ma lus pa ngo bo nyid med pa nyid du gsal bar mdzad mod kyi /
ha cang tshig mangs su dogs pas ma brjod de /
phyogs 'ga' zhig bstan to / /
de'i phyir bcom ldan 'das kyi yang dag pa'i gsung rab kyi tshul nges par ma zin pa rnams kyis don dam pa'i lugs la rnam par sdang bas re zhig lung gi sgo nas ni chos thams cad ngo bo nyid med par bsgrub par nus pa ni ma yin te zhes smras pa gang yin pa de bsal ba ma yin no / /
de la gal te shes rab nyam chung ba'i phyir de lta bu'i chos nyid zab mo la bdag nyid kyis mos par mi nus su zin kyang /
'on kyang rtog pa dang ldan pa rang gi blo gros nyam chung ba'i nyes pa mthong ba rnams kyis de spang bar yang rigs pa ma yin la /
bdag nyid phung bas gzhan dag kyang don chen po las nyams par byas te /
brlag par bya bar ni rigs pa ma yin no / /
de lta na ni rang dang gzhan la 'khu ba byas pa kho nar 'gyur ro / /
de lta bas na blo gros dang ldan pa dad pa can gyis chos zab mo dag spong ba'i lta ba bor te /
de la yang bcom ldan 'das nyid tshad mar byas shing bdag nyid mi shes pa'i nyes pas de khong du mi chud pa srid do snyam du bsams nas mdo zab mo dag la dad pa bskyed de /
mnyan pa dang /
gzung ba dang /
bsgom pa la sogs pa la mngon par brtson par bya'o / /
gzhan dag kyang yang dag par len du gzhug go / /
bdag nyid de la mos par bya ba'i phyir smon lam gdab par yang bya'o / /
de nyid kyi phyir 'phags pa dkon mchog brtsegs pa las /
chos zab mo gang dag la 'di'i blos gting mi dpogs pa de la de bzhin gshegs pa kho na tshad mar byas nas sangs rgyas kyi byang chub ni mtha' yas te /
mos pa sna tshogs pa nyid kyi sgo nas de bzhin gshegs pa rnams kyi chos bstan pa la 'jug pas de bzhin gshegs pa nyid kyis mkhyen gyi /
bdag gis ni mi shes so snyam nas spong bar ni mi byed do zhes gsungs so / /
de ltar re zhig lung gi sgo nas chos thams cad ngo bo nyid med par bsgrubs pa yin no / /
gang yang skye ba la sogs pa'i rnam par dbye ba ni gnyis su snang ba'i shes pa kho nas byed kyi /
rang rig pa tsam gyis ni ma yin no / /
gnyis su snang ba yang brdzun pa'i phyir des rnam par gzhag pa'i ngo bo yang brdzun pa kho na'o zhes bya ba la sogs pa smras pa de la yang brjod par bya ste /
gal te chos thams cad skye ba la sogs pa'i chos nyid shes pa brdzun pa'i ngo bor snang bas rnam par gzhag pa'i ngo bo yin na ni de ji ltar 'di dag don dam par yod par 'gyur /
gnyis su snang ba yang brdzun pa nyid yin na ni shes pa'i ngo bo gang don dam par srid par 'gyur ba gzhan ci zhig lus /
shes pa de kho na nyid gzung ba dang 'dzin pa'i rnam pa dang bral ba gzhan ni tshu rol mthong ba rnams kyis yang dag par myong ba med de /
thams cad de kho na nyid mthong ba kho na nyid du thal bar 'gyur ro / /
de ni rjes su dpag pa'i sgo nas nges pa yang ma yin te /
de lta bu'i rtags nyid ma grub pa'i phyir ro / /
'di ltar re zhig rang bzhin gyi rtags las byung bas rjes su dpag pa ni mi srid de /
de'i rang bzhin nyid bsgrub par bya ba yin pa'i phyir ro / /
'bras bu'i rtags kyang ma yin te /
gnyis su med pa dang 'ga' yang lhan cig rgyu dang 'bras bu'i dngos por ma grub pa'i phyir te /
de ni dbang pos mi sod pa'i phyir ro / /
de las ma gtogs pa'i 'bras bu gzhan yod pa yang ma yin te /
'di ltar khyed kyi ltar na gnyis su med pa de kho na 'bras bur 'gyur ba zhig na de nyid bsgrub par bya ba nyid kyi skabs yin pa'i phyir de yang tshad mas grub pa ma yin no / /
gnyis su snang ba gang yin pa de ni ri bong gi rwa dang 'dra ba'i phyir 'bras bu ma yin no / /
gang gis na mngon sum dang mi dmigs pas sgrub pa rgyu dang 'bras bu'i dngos po 'grub par 'gyur ba don dam par gnyis su med pa'i shes pas kyang 'ga' yang 'dzin pa med do / /
mi dmigs pa yang dgag pa sgrub pa yin pa'i phyir yod pa sgrub pa'i skabs ma yin no / /
gal te 'di snyam du de sgrub par byed pa'i tshad ma ni yod pa nyid de /
'di ltar 'ga' zhig gang gi ngo bo nyid dang 'gal ba de ni de'i ngo bos dben pa yin te /
dper na grang ba'i ngo bo la gnod pa'i dro ba grang ba'i ngo bo nyid kyis dben pa lta bu yin la /
rtogs pa'i ngo bo'i chos can yang gnyis kyi ngo bo nyid la gnod pa yin pas khyab par byed pa 'gal ba dmigs pa yin no / /
gtan tshigs gzhi ma grub pa yang ma yin te /
spyir dga' ba dang mi dga' ba la sogs pa'i rnam pa nyams su myong ba'i chos can rnam par shes pa zhes bya ba rtogs pa'i ngo bo grub pa'i phyir ro / /
rang gi ngo bo ma grub pa nyid kyang ma yin te /
gzung ba'i rnam pa gcig dang du ma'i ngo bo nyid dang bral ba'i sgo nas ngo bo nyid med pa nyid kyis de la ltos nas rab tu brtags pa'i 'dzin pa'i rnam pa yang ngo bo nyid med pa'i phyir ro / /
thams cad dngos po med par yang thal ba yang ma yin te /
byed pa po dang las kyi ngo bo kho na la ltos pa tsam las nye bar brtags pa'i ngo bo yin pa'i phyir brdzun pa 'ba' zhig tu zad kyi /
bdag nyid ni ma yin no snyam du sems na de yang rigs pa ma yin te /
gal te spyir don dam par gnyis kyis dben pa tsam zhig sgrub par 'dod na ni de'i tshe grub pa sgrub pa nyid de /
kho bo cag kyang don dam par gnyis brdzun pa'i phyir dben par 'dod pa nyid do / /
'on te ma yin pa'i ngo bo'i don dam pa'i sgo nas rnam par shes pa nyid kyi rnam pa dang bral ba nyid du sgrub par 'dod na ni de'i tshe yang grub pa sgrub pa nyid de /
kho bo cag kyang don dam par chos thams cad ma skyes pa'i phyir shes pa thams cad don dam par med pa la gnyis kyi rnam pa yang dag pa dang bral bar 'dod pa'i phyir ro / /
'on te shes pa zhes bya ba'i chos can la gnyis dang bral ba nyid dang /
dngos po'i ngo bo nyid gnyi ga yang sgrub par 'dod na ni de'i tshe dpe la rjes su 'gro ba ma grub pas gtan tshigs ma nges pa nyid yin te /
phyi'i don gyi ngo bo grang ba dang /
tsha ba dag yang dag par ma grub pa'i phyir ro / /
shes pa gcig la yang shes pa dang snang ba'i ngo bo dag snang ba'i phyir mi 'gal ba nyid yod pas dpe bsgrub pas stong pa nyid kyang yin no / /
ji ste shes pa gnyis dang bral ba nyid grub na shugs kyis dngos po'i ngo bo nyid kyang 'grub par 'gyur ro snyam du sems na /
blo gros 'di ni ngan pa yin te /
'brel pa med pa'i phyir ro / /
'di la gang la gnyis dang bral ba de la gdon mi za bar yang dag pa'i dngos po yod do zhes bya ba'i 'brel ba 'di ci zhig yod de /
de bzlog na gnod pa can gyi tshad ma med pa'i phyir dang /
de lta bu'i dpe ma grub pa'i phyir ro / /
mo gsham gyi bu la sogs pa dang /
gnyis po de nyid kyis ma nges par 'gyur ba'i yang phyir ro / /
thug pa med par 'gyur ba'i phyir gnyis la gnyis po gzhan yod pa ni ma yin no / /
grang ba la sogs pa'i reg pas dben pa'i dro ba la sogs pa'i ngo bo bzhin du gnyis kyi ngo bo las ma gtogs pa gang la de dang bral ba nyid du bsgrub par 'gyur ba rtogs pa'i ngo bo nyid spyi'i ngo bo chos can gzhan ni yod pa ma yin te /
gnyis po'i bdag nyid kho na rtogs pa'i ngo bo yin pa'i phyir ro / /
'di ltar gang zhig bdag nyid kho na rab tu gsal zhing gsal ba gzhan la mi ltos pa de ni rtogs pa'i mtshan nyid yin no / /
lus dang /
sa dang /
ri dang /
chu bo dang /
rgya mtsho la sogs pa rnam pa sna tshogs phyi rol gyi ngo bo nyid du mdun na snang ba'i don gang yin pa de ni bdag nyid kho nas gsal ba'i phyir rtogs pa'i ngo bo nyid las mi 'da' bar 'jug go / /
de yang brdzun pa'i ngo bo nyid kyis rigs kyi khyim du 'jug par spyod pa na rang gi lus dang khyad par med par spyod pa'i mdza' mo lta bur rtogs pa'i ngo bo nyid dang /
kun tu 'khyud pa ltar spyod pas dam pa ma yin pa'i gnyis po dang phrad pas sun phyung ba'i bdag nyid 'di yid brtan du ga la rung /
de'i bdag nyid lta bu'i gnyis kyi ngo bo'i mdza' bo dang bral na gang gis na 'di gzhan dang mi phrad cing 'ba' zhig chos can du 'gyur ba'i gnas ni gang du yang mi 'thad do / /
de'i phyir gtan tshigs gzhi ma grub pa kho na yin no / /
mdo sde pa la sogs pa yang yang dag par na shes pa gnyis kyi ngo bo nyid du mi 'dod pa kho na ste /
cha shas med pa la de 'gal ba'i phyir ro / /
de'i phyir de gnyis su med pa'i ngo bo nyid du sgrub pa yang ci zhig rab tu bsgrub par 'gyur te /
phyi'i don kyang de dang mi 'gal ba'i phyir ro / /
gal te tshad ma gzhan gyi sgo nas phyi'i dngos po sel bar brjod na ni de dang 'dra ba nyid du rnam par shes pa la yang de ci ste nye bar mi brjod /
gang yang byed pa po dang las kyi dngos po kho na la ltos pa las rab tu brtags pa'i ngo bo yin pa'i phyir brdzun pa 'ba' zhig tu zad kyi zhes smras pa gang yin pa de yang nyams su myong ba dang 'gal ba kho na'o / /
'di ltar khyed ni yang dag par na rnam par shes pa gnyis su med pa'i rnam pa kho nar 'dod la /
sngon po la sogs pa sems kyi rnam pa sna tshogs kyi phyi rol nyid du rnam par chad par snang ba yang byis pa byed pa po dang las kyi tha snyad bye brag tu mi shes pa rnams kyis kyang rtogs pa'i skyon dang bral ba'i sems la yang gsal rab tu yang dag par myong ngo / /
de'i sna tshogs kyi dngos po ltos pa tsam las nye bar brtags pa yin na ni bye brag de byis pa yan chad la gsal rab tu snang bar yang mi 'gyur ro / /
gal te khyed rnam pa'i tshogs yul dang dus kyi gnas skabs nges pas tha dad pa de ltar gsal rab tu nyams su myong ba de yang brdzun pa nyid du khas len na ni de'i tshe thar pa 'dod pa khyed rtogs pa'i ngo bo gnyis kyi ngo bos dben pa mi mngon pa'i bdag nyid la yang dben pa'i ngo bo nyid du mngon par zhen cing chags pa gzhan ci zhig yod de /
glang po lus chen po skar khung shin tu chung ngu'i gseb nas byung ba'i mjug ma thogs pa gang yin pa dang 'dra bar mkhas pa rnams shin tu yun ring por ya mtshan rmad du 'dzin par byed do / /
de lta bas na bdag nyid kyis shes rab kyi ral gri shin tu rnon pos chags pa de chod la 'or cig /
shes pa'i bdag nyid bden pa'i ngo bo de la ni gang gis na de la de ltar gsal rab tu snang bar 'gyur ba brdzun pa'i bdag nyid kyi rnam pa rnams de'i bdag nyid dang /
de las byung ba'i mtshan nyid kyi 'brel pa 'ga' yang med de / /
bden pa dang mi bden pa phan tshun spangs te gnas pa'i mtshan nyid dag ni de'i bdag nyid du 'gal ba'i phyir la /
mi bden pa yang gang las kyang skye bar khas mi len pa'i phyir ro / /
de skye na yang 'di dag dus gcig tu de'i bdag nyid du snang bar ni mi 'gyur te /
rgyu dang 'bras bu dag ni dus dang ngo bo nyid tha dad pa yin pa'i phyir ro / /
'brel pa med par snang bar nges pa'ang rigs pa ma yin te /
ha cang thal bar 'gyur ba'i phyir ro / /
de lta bas na gdon mi za bar rtogs pa'i ngo bo dang tha mi dad pa'i rang gi ngo bo'i rnam pa mi bden pa'i bdag nyid rnams snang bar khas blangs pa'i phyir de'i bdag nyid kyi mtshan nyid kyis 'brel par khas blang dgos so / /
de'i phyir gnyi ga'ang brdzun pa nyid du gyur to / /
de lta ma yin na ni ji ltar brdzun pa'i rnam pa rnams dang lhan cig rtogs pa'i ngo bo nyid de'i bdag nyid du nyams su myong bar 'gyur /
de bas na bden pa la mngon par zhen pa'i zhags pa 'di 'or cig /
bcom ldan 'das kyis kyang de bzhin gshegs pas chos gang mngon par rdzogs par sangs rgyas pa de la ni bden pa yang med brdzun pa yang med ces gsungs so / /
gang yang rigs pa'i sgo nas kyang nus pa ma yin te /
de ltar re zhig mngon sum gyis ni dngos po ma lus pa dben pa rtogs par mi 'gyur te /
de'i yul ni dngos po yin pa'i phyir ro zhes smras pa gang yin pa de la yang brjod par bya ste /
ci skyes bu thams cad kyi mngon sum gang yin pa de chos thams cad bdag med par rtogs par mi nus pa nyid yin nam /
'on te khyed lta bu'i mi shes pa'i rab rib kyi ling thog rab tu stug pos shes rab kyi mig nyams par byas pa rnams kyi mngon sum gang yin pa yin /
de la re zhig phyogs dang po ni tshad ma med pa'i phyir rigs pa ma yin te /
de la skyes bu thams cad kyi mngon sum rab tu mi 'jug go zhes nges par bya ba la tshad ma ci yang med do / /
rang gi dmigs pa log pa tsam ni 'khrul pa'i phyir te /
dmigs pa'i rig byar gyur pa mi dmigs pa kho na de med par sgrub par byed pa yin na gang gi phyir bdag gis mi dmigs pas de de la mi 'jug par rtogs par gyur pa skyes bu thams cad kyi sems kyi rgyud la yod pa'i sems kyi 'jug pa ni tshu rol mthong ba khyed kyi dmigs pa'i rig bya ma yin no / /
gzhan gyi dmigs pa log pa yang ma nges pa'i phyir ro / /
de'i phyir rtog pa dang ldan pas mngon sum gyis de rtogs pa med pa kho na'o zhes brjod pa 'di ni rigs pa ma yin no / /
'on te phyogs gnyis pa ltar na de'i tshe grub pa sgrub pa nyid de /
kho bo cag kyang tshu rol mthong ba rnams kyis chos kyi de kho na nyid zab mo de lta bu mngon sum du mthong bar ni khas mi len to / /
'on kyang gal te khyed lta bu de kho na nyid de lta bu rtogs pa med du chug kyang rnal 'byor pa dam pa bskal pa mi nyung bar bsod nams dang ye shes kyi tshogs dpag tu med pa bsags pas mtha' dag 'byor par byed pa'i thabs thob pa /
yang dag pa'i don bsgoms pa las byung ba'i yang dag pa'i ye shes kyi snang bas sgrib pa'i mun pa mtha' dag bstsal ba rnams kyi mngon sum gyis chos thams cad bdag med par rtogs so zhes bya bar go ci ste mi srid de /
'di la yang rigs pa phyis brjod par bya'o / /
gang yang mngon sum gyi yul ni dngos po yin pa'i phyir ro zhes smras pa gang yin pa de yang ma grub pa yin te /
'di ltar tshu rol mthong ba rnams kyi mngon sum gang yin pa de ni rab rib can gyi mngon sum bzhin du gzugs la sogs pa brdzun pa'i yul can yin pa nyid kyis dngos po'i ngo bo nyid yang dag pa pa'i yul can nyid du rigs pa ma yin no / /
de lta ma yin na thams cad de kho na nyid mthong bar thal bar 'gyur ro / /
sangs rgyas dang byang chub sems dpa' rnal 'byor pa chen po rnams kyi ye shes gang yin pa de yang dngos po'i yul can du rab tu ma grub ste /
de dag gis dngos po'i ngo bo nyid yang dag pa pa 'ga' yang ma gzigs pa'i phyir te /
'phags pa byang chub sems dpa'i sde snod las /
ji skad du /
des chos thams cad ngo bo nyid kyis med pa dang /
'gag pa med pa dang /
rang bzhin gyis nye bar zhi ba dang /
shin tu ma skyes pa dang /
ma byung ba dang /
kun du ma byung ba dang /
shin tu yongs su mya ngan las 'das par yang mthong la /
des gang gis mthong ba de yang mi mthong rnam par mi mthong ste /
'di ni yang dag pa'i mthong ba dang ji lta ba bzhin gyi mthong ba yin no / /
yang chos thams cad ji lta ba bzhin du mthong ba gang zhe na /
gang 'di mthong ba med pa yin no zhes gsungs pa lta bu'o / /
'phags pa chos yang dag par sdud pa las kyang /
chos thams cad mthong ba med pa ni mthong ba dam pa yin no zhes gsungs so / /
de'i phyir mngon sum gyi yul ni yang dag pa pa'i dngos po yin par ma grub po / /
gang yang dngos po med pa ni ji ltar yang rnam par shes pa skyed par byed pa nyid du mi rung ba'i phyir ro zhes smras pa gang yin pa de yang rigs pa ma yin te /
kho bo cag kyang dngos po med pa ri bong gi rwa la sogs pa lta bu ni gang yang mngon sum gyi shes pa skyed par byed pa nyid du khas mi len to / /
'on kyang rnal 'byor pa chen po chos thams cad smig rgyu dang sgra brnyan lta bur ji lta ba bzhin du sgom par byed pa rnams kyis /
yang dag pa'i don bsgoms pa'i rab kyi mtha' las byung ba'i ting nge 'dzin thob pa'i phyir mthu phul du byung ba bsam gyis mi khyab pa dang ldan pas rnal 'byor pa de dag la gang gis na rnal 'byor pa rnams kyis mngon sum kho nar chos ma lus pa bdag med pa rtogs par 'gyur pa chos ma lus pa bdag med pa'i de kho na nyid gsal rab tu mngon sum du byed pa'i ye shes de lta bu nye bar skye ste /
de nyid mthong ba med ces bya'i /
med par dgag pa'i ngo bo ni ma yin no / /
gang yang mngon sum de yang gal te ngo bo nyid dang bcas pa yin na ni zhes bya ba la sogs pa smras pa de la yang chos thams cad don dam par ma skyes par ro gcig pa nyid kyi mngon sum yang don dam par ngo bo nyid med pa yin mod kyi /
'on kyang mngon sum la sogs pa rnam par gzhag pa kun rdzob kyi bden pa la brten pa thams cad rnam par mi 'khrugs pa kho na'o / /
dbu ma pa rnams ni chos thams cad don dam par ngo bo nyid med kyang /
gang gis na tha snyad thams cad chad par 'gyur ba /
tha snyad kyi sgo nas rnal 'byor pa'i shes pa dang /
so so'i skye bo gzhan gyi shes pa dang /
'phags pa'i gang zag la sogs pa rnam par gzhag pa'i rgyu mi 'dod pa ni ma yin no / /
'on kyang gang la dus thams cad du kun rdzob tu yang rgyu med pa de ni tha snyad du yang mi skye ba nyid de /
dper na ri bong gi rwa la sogs pa lta bu'o / /
gang la yod pa de ni don dam pa ngo bo nyid med kyang skye ste dper na sgyu ma dang gzugs brnyan la sogs pa lta bu'o / /
sgyu ma la sogs pa 'di rten cing 'brel par 'byung ba yin yang dngos po nyid du thal ba ma yin te /
grags pa dang tshad mas gnod pa'i phyir ro / /
de dang 'dra bar chos thams cad rten cing 'brel par 'byung ba yin yang dngos po nyid du thal ba ma yin pa kho na ste /
tshad mas gnod pa'i phyir ro / /
de la ji ltar gsang sngags dang /
sman la sogs pa'i dbang gis glang po la sogs pa sgyu ma sna tshogs rab tu 'byung ba de bzhin du sems can rnams kyi las dang nyon mongs pa'i dbang gis skye ba la sogs pa yang rab tu 'byung la rnal 'byor pa rnams kyi rang gi bsod nams dang ye shes kyi tshogs kyi dbang gis rnal 'byor pa'i shes pa la sogs pa'i sgyu ma yang rab tu 'byung ba kho na ste /
rkyen sna tshogs kyi dbang gis sgyu ma de yang sna tshogs nyid du snang ba'i phyir ro / /
'phags pa shes rab kyi pha rol tu phyin pa las kyang / /
kha cig ni nyan thos kyis sprul pa /
kha cig ni byang chub sems dpas sprul pa /
kha cig ni de bzhin gshegs pas sprul pa /
kha cig ni nyon mongs pas sprul pa /
kha cig ni las kyis sprul pa ste /
rab 'byor rnam grangs 'dis na chos thams cad sprul pa lta bu yin no zhes gsungs so / /
so so'i skye bo dag las rnal 'byor pa rnams khyad par ni 'di yod de /
de dag ni sgyu ma'i mkhan po bzhin du sgyu ma de dag yang dag pa ji lta ba bzhin du yongs su shes pa'i phyir de kho na nyid du mngon par zhen pa med do / /
de skad du 'phags pa chos thams cad yang dag par sdud pa las kyang /
dper na sgyu ma'i mkhan po 'ga' / /
sprul pa thar par bya phyir brtson / /
gang phyir 'dus de mngon shes pas / /
'di ni sprul pa chags pa med / /
rdzogs pa'i byang chub mkhas pa rnams / /
'gro ba de ltar snga nas shes / /
srid gsum sprul pa ltar shes nas / /
'gro ba'i don du go cha gyon / /
zhes gsungs so / /
byis pa gang dag ltad mo pa'i skye bo bzhin du skye ba la sogs pa'i sgyu ma de dag ji ltar snang ba bzhin bden pa nyid du mngon par zhen pa de dag ni /
phyin ci log tu mngon par zhen pa'i phyir byis pa dag ces bya'o / /
de'i phyir kun rdzob tu rnal 'byor can gyi rnal 'byor pa'i mngon sum gnas pa'i phyir ri bong gi rwa la sogs pa bzhin du gtan med pa ma yin no / /
de'i phyir mngon sum gyis chos ma lus pa bdag med par rtogs pa yod pa nyid pas 'gal ba med do / /
rnal 'byor pa yang don dam par ngo bo nyid med kyang /
so so'i skye bo la sogs pa bzhin du tha snyad kyi sgo nyid nas rnam par gzhag ste /
'phags pa bden pa gnyis bstan pa las /
ji skad du don dam par shin tu ma skyes pa yin pa yang kun rdzob tu lam sgom par byed do zhes gsungs pa lta bu'o / /
gang yang don gzhan gyis dben pa'i phyogs la sogs pa 'ga' zhig mngon sum gyis bzung nas de las gzhan pa stong pa mngon sum gyis rtogs par bya bar 'gyur zhes bya ba la sogs pa smras pa de yang rigs pa ma yin te /
tshul 'di ni gcig gis gcig stong pa nyid yin gyi /
mtshan nyid stong pa nyid ni ma yin no / /
mtshan nyid stong pa nyid kyis ni don dam par chos thams cad ngo bo nyid med par 'dod de /
don dam par de dag gi rang dang spyi'i mtshan nyid ji ltar rnam par gzhag pa stong pa'i phyir ro / /
dngos po rnams kyi gcig gis gcig stong pa nyid gang yin pa de ni don dam pa ma yin gyi /
'on kyang tha snyad kyi bden pa la brten pa yin no / /
'di ltar dngos po thams cad don dam par skye ba med par ro gcig pa'i phyir tha dad pa med pa ma yin mod kyi /
'on kyang byis pa rnams la rmi lam la sogs pa'i gnas skabs bzhin du phan tshun tha dad par snang ngo / /
de'i phyir de la grags pa'i ngo bor de dag la don gzhan gyis dben pa'i dngos po 'dzin pa'i sgo nas gcig gis gcig stong pa nyid 'di rnam par gzhag gi /
don dam par ma yin te /
yang dag par na rmi lam dang /
sgyu ma lta bu'i dngos po rnams la ngo bo nyid phan tshun tha dad pa med do / /
de nyid kyi phyir bcom ldan 'das kyis 'di ni don dam pa la brten pa ma yin pa nyid kyis thams cad kyi tha chad yin pa'i phyir spang bar bya ba kho nar gsungs te /
'phags pa lang kar gshegs pa las /
ji skad du blo gros chen po gcig gis gcig stong pa nyid 'di ni thams cad kyi tha chad yin pas de ni khyod kyis spang bar bya'o zhes gsungs pa lta bu'o / /
chos thams cad kyi mtshan nyid stong pa nyid gang yin pa de ni de dag gi rang dang spyi'i mtshan nyid ji ltar rnam par gzhag pa dmigs pa'i rig byar gyur pa las rnal 'byor pa rnams kyis don dam pa'i rnam par mi dmigs pa'i phyir chos thams cad snang ba med pa'i ye shes skye ba'i sgo nas rtogs par rnam par gzhag go / /
de'i phyir gcig gis gcig stong pa nyid thams cad kyi tha chad byis pa'i skye bos kun brtags pa la brten nas glengs mod kyi /
de ni 'brel pa med pa kho na'o / /
gang yang de ni rnal 'byor pa'i mngon sum gyis yang dag par rtogs par bya ba kho na'o zhes bya ba'i tshig kyang mkhas pa rnams yongs su mgu bar byed pa ma yin te /
de la rigs pa med pa'i phyir ro zhes smras pa de yang rigs pa ma yin te /
'di la rigs pa yod pa'i phyir ro / /
'di ltar mkhas pa rnams ni mngon sum ni rtog pa dang bral zhing ma 'khrul pa yin no zhes mngon sum gyi mtshan nyid 'chad do / /
goms pa'i stobs kyis kyang don yod pa ma yin pa la yang shes pa gsal rab tu skye ste /
dper na 'dod pa dang /
mya ngan dang /
skrag pa dang /
smyo ba la sogs pas nyams pa rnams shin tu goms pa lan mang du byas pa'i sgo nas bud med la sogs par gsal rab tu snang ba'i shes pa skye ste /
gang gi phyir de dag gis de dag mdun na 'dug pa bzhin du mthong nas mod la lus la sogs pa'i g.yo ba rnam pa du ma rtsom pa lta bu'o / /
de'i phyir ji skad bshad pa'i de kho na nyid sgom par byed pa kha cig kyang de la shes pa gsal rab tu skye'o zhes bya ba srid do / /
gsal rab tu snang ba'i shes pa gang yin pa de ni rtog pa med pa kho na yin te /
mar me bzhin du rtog pa'i rlung gis dkrugs pa'i lus la rnam pa gsal rab pa nyid mi 'thad pa'i phyir ro / /
sbyor ba dag ni kha cig gis gang dang gang rtag tu shin tu gus par bsgoms pa de ni de dag las bsgoms pa'i 'bras bu rab kyi mtha' las skyes pa'i 'bras bu shes pa gsal rab tu nyams su myong bar 'gyur te /
dper na 'dod chags la sogs pas nyams pa dag gis bud med la sogs pa bsgom pa lta bu'o / /
kha cig gis kyang yun ring po nas rtag tu gus par byas te /
chos thams cad bdag med par bsgoms pas rang bzhin gyi gtan tshigs yin no / /
de la yang tshad ma dang ldan pa'i don gyi yul can gang yin pa de mi slu ba yin te /
dper na tha snyad kyi sgo nas du ba la sogs pa rtags nges pa las byung ba me la sogs pa'i shes pa lta bu'o / /
rnal 'byor pa rnams kyi bdag med pa'i shes pa de yang tshad ma dang ldan pa'i don gyi yul can yin pas rang bzhin gyi gtan tshigs kho na yin no / /
'di tshad ma dang ldan pa nyid ni 'og nas bstan par bya'o / /
shes pa gang zhig gang la gsal rab tu snang zhing mi slu bar skye ba de ni de la mngon sum gyi tshad ma yin te /
dper na tha snyad du gzugs la sogs pa la /
mig la sogs pa ma nyams pa'i skyes bu'i mig gi rnam par shes pa la sogs pa lta bu'o / /
rnal 'byor pa rnams kyi shes pa chos thams cad bdag med pa'i yul can yang gsal rab cing mi slu ba yin pas rang bzhin gyi gtan tshigs so / /
de ltar na rnal 'byor pa rnams kyis chos thams cad bdag med pa'i shes pa ni rigs pas bsgrub par bya ba yin na ci ste mkhas pa rnams yongs su mgu bar byed pa ma yin /
gang yang gal te rnal 'byor pa'i shes pa de yang med pa zhig yin na ni zhes bya ba la sogs pa de smras pa de la yang gong du lan btab zin pa nyid de /
dngos po thams cad ri bong gi rwa dang 'dra bar shin tu med pa nyid du ni mi 'dod kyi /
'on kyang sgyu ma la sogs pa bzhin du don dam par med pa nyid do / /
des na tha snyad thams cad ma bkag pa kho na ste /
ji skad du kho bo cag tha snyad kyang khas mi len pa ma yin te /
brjod do zhes bshad pa lta bu'o / /
gang yang rjes su dpag pa'i sgo nas kyang dngos po ma lus pa stong pa nyid du sgrub par nus pa ma yin te /
gzhi chos can 'ga' yang ma grub pa'i phyir dang /
dpe la sogs pa yang ma skyes pa'i phyir gtan tshigs thams cad gzhi dang rang gi ngo bo ma grub pa kho na'o zhes smras pa de yang 'brel pa med pa yin te /
'di ltar re zhig gal te kho bo cag gis ngo bo nyid med pa nyid du khas blangs pa la khyed thal bar 'gyur bar sgrub na ni de'i tshe 'di thal ba ma yin pa kho na ste /
gang gi phyir kho bo cag gis dngos po rnams don dam par ngo bo nyid med pa nyid du khas blangs so / /
de la yang gal te don dam par gtan tshigs dang dpe dang chos can la sogs pa med pa'i phyir rjes su dpag pa dang /
rjes su dpag par bya ba la sogs pa'i tha snyad mi 'jug go zhes thal bar sgrub na ni ji ltar 'dod pa bzhin yin pa'i phyir 'di thal ba ma yin pa kho na ste /
kho bo cag kyang rjes su dpag pa dang rjes su dpag par bya ba la sogs pa'i tha snyad 'di thams cad don dam par 'jug pa mi 'dod na gang gis na de med par thal ba zhes bya ste /
thal ba'i mtshan nyid ni mi 'dod par 'gyur ba yin pa'i phyir ro / /
'di ltar kho bo cag ni khyed kyis sun 'byin pa'i bar du yang don dam par ma skyes pa kho nar khas len te /
de'i phyir nyes pa'i go skabs 'ga' yang mi rnyed pa nyid do / /
de nyid kyi phyir slob dpon gyi zhal snga nas /
gal te cung zad cig dmigs na ni mngon sum la sogs pa'i don gyis 'jug pa'am /
ldog par bya na de med pa'i phyir kho bo la klan ka med do zhes gsungs so / /
'on te gang zhig don dam par med pa de tha snyad du yang 'jug par mi 'gyur ro zhes thal bar sgrub na ni 'dir yang khyab pa ma grub pa'i phyir thal ba ma yin pa kho na ste /
tha snyad ni gang gis na 'di bdag nyid log na tha snyad kyang log par 'gyur ba don dam pa pa'i ngo bo nyid kyis khyab pa ni med do / /
'on kyang 'di ni de las bzlog pa kho nas khyab ste /
tha snyad ni don dam par med pa nyid kyi ngo bo nyid yin pa'i phyir ro / /
rmi lam la sogs pa dag ni don dam pa pa'i ngo bo nyid dang bral ba yang tha snyad sna tshogs 'jug pa yang snang ste /
de'i phyir tha snyad 'di thams cad kyang sprul pa dang /
rmi lam la sogs pa dang 'dra bas 'gal ba med do / /
de skad du /
sprul pa yi ni sprul pa dang / /
sgyu ma'i skyes bus sgyu ma sprul / /
dgag pa byed pa ci 'dra bar / /
dgag pa de yang ci 'drar 'gyur / /
zhes bshad do / /
'on te thams cad du bsgrub par bya ba dang /
chos can la sogs pa don dam pa pa'i dngos por gyur pa kho nas rjes su dpag pa la sogs pa'i tha snyad 'dogs pa'i phyir don dam par ngo bo nyid med pas rjes su dpag pa la sogs pa'i tha snyad gdags par mi 'gyur ro zhes nyes pa brjod na ni /
'di yang nyes pa med pa kho na ste /
rtsod pa med par thal bar 'gyur ba'i phyir don dam pa pa'i chos can la sogs pas rjes su dpag pa la sogs par tha snyad gdags pa ni gang du yang ma grub bo / /
'on kyang 'jig rten na ji ltar grags pa'i chos can kho na la gnas te /
rab tu smra ba rnams de kho na nyid gtan la dbab pa'i phyir rjes su dpag pa la sogs pa'i tha snyad 'jug par byed de /
de skad du /
chos dang chos can rnam gzhag dang / /
tha dad tha dad min ci 'dra / /
de nyid don brtags ma yin gyi / /
'jig rten na ni ji ltar grags / /
de la de bzhin brten nas ni / /
bsgrub bya sgrub byed rab gnas pa / /
dam pa'i don la 'jug bya'i phyir / /
mkhas pa rnams kyis sgrub pa dang / /
bsgrub bya yang dag gnas pa brtags / /
zhes bya ba bshad do / /
yang /
dpag bya dpag pa'i 'bras gnas pa / /
yod pa min yang gzung ba dang / /
'dzin pa rig pa ji lta bur / /
rjes su snang bzhin rab bshad do / /
de lta min na sna tshogs kyi / /
ngo bo snang ba'i dngos gcig la / /
rnam pa ji ltar bden 'gyur te / /
gcig pa nyid de nyams par 'gyur / /
zhes bshad do / /
yang 'di ni tha snyad las byung ba'i tshad ma'i mtshan nyid yin no zhes kyang bshad do / /
tshad ma'i mtshan nyid 'di thams cad ni de kho na nyid la 'jug par bya ba'i ched kho na yin no / /
de lta ma yin na thams cad don med pa kho nar 'gyur te /
'di ltar tshad ma'i mtshan nyid kyi bstan bcos ma bslabs pa gnag rdzi'i chung ma la sogs pa yan chad lung med par yang du ba la sogs pa'i rtags mthong ba'i sgo nas me la sogs pa rtog par 'gyur ba kho na'o / /
de'i phyir kho bo cag kyang de kho na nyid la 'jug par bya ba'i phyir te /
de bzhin nyid du tha snyad kyi sgo nas rjes su dpag pa la sogs pa rab tu 'jug par byed pas nyes pa med pa nyid do / /
gzhan yang tha snyad kyi sgo nas rjes su dpag pa la sogs pa 'jug pa la yang gang la mi rtag pa la sogs pa dngos po'i chos yod pa'i ngo bo sgrub par 'dod pa de la ni gdon mi za bar tha snyad kyi sgo nas dngos por gyur pa'i chos can la sogs pa dgos te /
de la de lta bu'i gzhi med par bsgrub par bya ba la sogs pa 'ba' zhig gnas par grub pa ni med do / /
de nyid la de lta bu'i gzhi med na bsgrub par bya ba bkag pa'i phyir gzhi ma grub pa nyid kyi nyes pa rjod par byed pa yin no / /
de la yang chos can ji lta ba bzhin du gyur pa kho na log na gdon mi za bar bsgrub par bya ba la sogs pa'i chos rang med na mi 'byung ba bkag pa yin te /
de ma grub na gtan tshigs ma grub pa nyid la sogs pa'i nyes pa rjod par byed pa yin gyi /
rang dgar nye bar brtags pa'i chos can 'ga' zhig log kyang bsgrub par bya ba la sogs pa bkag pa 'ga' yang med pa de la ni ma grub pa nyid la sogs pa'i nyes pa brjod pa mi rigs te /
de la 'dod pa'i don 'grub pa la gags byed pa med pa'i phyir ro / /
gang la dngos po'i chos yod pa'i ngo bor sgrub par mi 'dod kyi 'on kyang sgro btags pa'i chos rnam par gcad pa sgrub pa tsam zhig brjod par 'dod pa de la ni ma grub pa nyid la sogs pa'i nyes pa brjod pa tha snyad du yang dngos por gyur pa'i chos can mi dgos te /
de ni de'i chos ma yin pa'i phyir ro / /
de la ltos nas kyang de'i chos can nyid du mi 'thad pa'i phyir ro / /
de ma grub tu zin kyang bsgrub par bya ba med na de mi 'byung ba'i gtan tshigs mngon par 'dod pa'i don grub pa la gags byed pa med pa'i phyir ro / /
rgol ba'i mngon par 'dod pa'i don 'grub pa la gnod pa byed pa don du gnyer ba'i phyir rgol ba ni chos can 'grub pa'am /
ma grub pa tshol bar byed kyi /
chags pas ni ma yin no / /
gang la chos can ma grub pa la sogs pa glengs kyang rgol ba'i mngon par 'dod pa'i don la gnod pa med pa kho na yin pa de la ni de glengs pas ci zhig bya ste /
gleng ba po nyes pa ma yin pa brjod pa nyid kyis phyin ci log gi nyes pa'i rdul gyis gang ba'i nang du rgyug pa 'ba' zhig tu zad de /
cig shos la ni ma yin no / /
de nyid kyi phyir bsgrub par bya ba'i chos dang rjes su mthun pa'i chos can rtogs par bya ba'i phyir phyogs kyi mtshan nyid kyi skabs su rigs pa shes pa rnams kyis rang gi chos zhes khyad par brjod do / /
'di ltar gang zhig rang gi 'bras bu thams cad cig car mngon par 'grub par mi byed pa de ni mthu thogs pa med pa dang /
rtag pa dang /
gcig pu'i ngo bo nyid ma yin te /
dper na mo gsham gyi bu la sogs pa lta bu'o / /
nam mkha' la sogs pa pha rol po mngon par 'dod pa rnams kyang sgra la sogs pa'i 'bras bu cig car du 'grub par mi byed pas khyab par byed pa mi dmigs par bshad pa la /
kha cig na re gtan tshigs 'di ni 'gal ba yang ma yin te /
'di ji ltar bsgrub par bya ba dang sgrub par byed pa de bzhin du nam mkha' la sogs pa'i chos can dngos po'i rang gi ngo bor gyur pa med pa yang sgrub par byed pas gtan tshigs 'di gzhi ma grub pa yang yin no zhes zer ro / /
de la yang 'dir nam mkha' la sogs pa'i chos can dngos por gyur pa bsal du zin kyang bsgrub par bya ba rnam par bcad pa tsam du 'dod pa la ni gnod pa ci yang med la /
gtan tshigs rnam par bcad pa tsam gyi ngo bo ma grub pa nyid kyang ma yin te /
chos can dngos por gyur pa ma yin yang de gnyis grub pa'i phyir ro / /
de bas log par rtog pa bsal ba'i phyir rang dang rjes su mthun pa'i chos can kho na la gnod pa byas na bsgrub par bya ba bkag pa yin gyi /
chos gzhan dang ldan pa'i chos can ni ma yin no zhes ston par mdzad pa na bdag nyid 'dod pa dang /
mngon sum dang /
rjes su dpag pa dang /
yid ches pa dang /
grags pas ma bsal ba rang gi ngo bo kho na bstan par bya ba ni rang gi chos can no zhes bya ba 'dir phyogs kyi chos nyid kyi skabs su slob dpon gyis rang gi chos can smos pa mdzad do zhes 'grel pa mdzad pas bshad de /
rgol ba kun gyi bdag nyid kyis / /
bsgrub byar 'dod pa'i chos gang yin / /
chos de ldan la gnod yin gyi / /
chos gzhan gyi ni chos can min / /
gzhan du chos can gzhan la ni / /
gnod kyang 'di la ci zhig bkag /
ces rgyas par bshad nas /
log par rtog pa bsal ba'i yul nye bar bstan pa'i phyir smras pa /
cig car sgra sogs rgyu min phyir / /
sngon med ngo bo dper gzhan gyis / /
bskyed bya min ltar mkha' sogs min / /
zhes bya ba la sogs pa bshad la /
sun 'byin par byed pas /
smras pa /
mkha' sogs chos can dngos med kyi / /
ngo bo nyid kyang de dang 'dra / /
zhes smras pa ni /
'dod pa bsgrub par bya ba la / /
gnod pa ci yang med pa nyid / /
de bzhin mkha' sogs chos can gyi / /
dngos po'i ngo bo'ang med par 'gyur / /
gnyi ga'ang bsgrub bya nyid yin na / /
chos can la ni gnod pa gang / /
bsgrub par bya ba'i chos 'gog pa / /
des ni de la gnod ces brjod / /
zhes gang bshad pa yin no / /
gdon mi za bar 'di ltar shes par bya'o / /
de lta ma yin na ji ltar mkhas pa rnams rim dang cig car la sogs pas khyab pa'i don byed pa'i nus pa dang bral ba la sogs pas gzhan gyis kun brtags pa la sogs pa'i dngos po 'gog par byed /
dngos po yod pa la ni ji ltar yang de yang dag par dgag par bya mi nus so / /
med pa la yang gal te gzhi ma grub pa nyid kyi nyes pas 'di bya ba ma yin na /
'o na ni ji ltar yang gang yang dgag par mi 'gyur ro / /
de'i phyir rnal 'byor spyod pa rnams kyis /
de ni gcig na'ang yul min la / /
phra rab rdul du du ma'ang min / /
skad cig ma yin yod ma yin / /
de ni rim dang rim min 'gal / /
zhes bya ba la sogs pas phyi rol gyi don la sogs pa ji ltar 'gog par byed /
rdzas dang /
yon tan dang /
las dang /
spyi la sogs pa mu stegs can ngan pas kun brtags pa rnams dgag pa byed par 'dod na yang ji ltar gzhi ma grub pa nyid la sogs pa'i nyes pa 'jug par mi 'gyur /
'on te gal te thal bar bsgrub pa kho nas 'di byed pa'i phyir mi 'jug go zhe na /
de'i tshe thal bar sgrub pa tshad ma ma yin pa las ji ltar 'di dag gcig tu med pa'i tha snyad 'grub par 'gyur te /
de ni tshad ma la rag las pa'i phyir ro / /
ji ste thal bar sgrub pa yang tshad ma kho na'o zhes bya bar 'dod na ni de'i tshe de la gzhi ma grub pa nyid la sogs pa'i nyes pa ji ste 'jug par mi 'gyur /
rtog pa dang ldan pa ni rigs pa'i stobs kyis 'ongs pa'i nyes pa la sogs pa rang dgas 'ga' kho na la sgrub par rigs pa ma yin no / /
'on te phyi rol gyi don la sogs pa dgag pa sgrub par 'dod pa la blo'i mtshan nyid kyi chos can dngos por gyur pa yod pa nyid de /
de kho na la phyi rol dang gtso bo la sogs par bskyed par bya ba nyid dgag pa sgrub par byed de /
de'i phyir de la gzhi ma grub pa nyid la sogs pa'i nyes pa mi 'jug pa nyid do zhes bya bar 'dod na /
gal te de lta na gcig dang du ma'i rang bzhin gyis dben pa nyid dang /
rim dang rim ma yin pas khyab pa'i don byed pa'i nus pas stong pa nyid ces bya ba la sogs pa'i chos dgag pa'i gtan tshigs rnams /
gal te chos can de la de'i chos nyid rab tu ma grub pa nyid yin na ni de'i tshe ji ltar de'i sgo nas de la mngon par 'dod pa'i bsgrub par bya ba'i chos 'grub par 'gyur /
phyogs kyi chos ma yin yang bsgrub par bya ba med na mi 'byung ba tsam kho na'i gtan tshigs ni bsgrub par bya ba yang dag par 'grub par nus pa ma yin te /
de lta na ni mig gi yul nyid kyang sgra zhes bya ba'i chos can la mi rtag pa nyid ji ste sgrub par mi 'gyur /
ji ste de dag de la rab tu grub pa nyid du khas len na ni de'i tshe phyi rol dang gtso bo la sogs pa bzhin du blo nyid nus pa dang /
gcig dang du ma la sogs pa dngos po la khyab par byed pa'i chos dang bral ba'i phyir ngo bo nyid med pa nyid du rab tu bsgrubs par 'gyur te /
de dag ni de'i chos yin pa'i phyir ro / /
chos gzhan yang gzhan la sgrub pa ma yin la /
nus pa la sogs pas stong pa'i dngos po yang ci yang mi 'grub bo / /
de lta ma yin na de las phyi rol dang /
gtso bo la sogs pa yang ngo bo nyid med pa nyid du 'grub par mi 'gyur ro / /
de yang ngo bo nyid med pa nyid du rab tu sgrub na ni gzhi ma grub pa nyid la sogs pa'i nyes pa de yang de'i so na 'dug pa kho na yin la /
rang gi phyogs nyams par thal ba yang ma yin no / /
blo la phyi rol dang gtso bo la sogs pas bskyed par bya ba nyid dgag pa bsgrubs su zin kyang gzhan gyis kun brtags pa gtso bo la sogs pa rang gi ngo bo dgag pa ni mi 'grub pa kho na ste /
de'i rnam pa ni gzhan yin pa'i phyir ro / /
de ma grub na gzhan gyis kun brtags pa'i gtso bo la sogs pa med do zhes bya ba'i yul can med pa'i tha snyad du yang ji ltar 'gyur te /
chos gzhan yang dag par grub na gzhan dag la gzhan du tha snyad 'jug par rigs pa ni ma yin no / /
mi shes pa kha cig gis so sor brtags pas 'gog pa la sogs pa 'dus ma byas gsum po gang gi yang skyed par byed pa nyid du ma gyur pa gang dag yang dag par dngos por kun brtags pa de dag dgag par bsgrub par bya ba la yang ji ltar blo chos can du 'gyur te /
pha rol po dag de la des bskyed par bya ba nyid kyi chos khas mi len pa'i phyir ro / /
de'i phyir de dgag pa ni nam yang 'grub par mi 'gyur ba nyid do / /
ji ste thog ma med pa'i rang gi sa bon yongs su smin pa las yang dag par byung ba'i rnam par rtog pas yongs su bsgrubs pa /
byis pa rnams kyis phyi rol dang dngos po nyid du nye bar brtags pa blo la yod pa nyid chos can yin te /
de'i phyir de la brten nas gtso bo la sogs pa 'gog par byed do / /
de ni don dam par ngo bo nyid med kyang rnam par 'khrul pa'i dbang gis phyi rol lta bu dang /
gtso bo la sogs pa dang /
tha mi dad pa lta bu dang /
nus pas stong pa la sogs pa'i chos mtha' dag dang ldan pa lta bur rtog go / /
de la gtso bo la sogs pa'i ngo bo nyid dgag pa sgrub pa la gtso bo la sogs pa dgag pa bsgrub par bya ba dang /
sgrub pa dag gzhi gcig pa nyid kyang grub pa kho na yin te /
'di ltar de nyid byis pa rnams kyis phyi rol dang /
gtso bo la sogs pa nyid du nye bar bzung ba rgol ba dang phyir rgol ba dag kyang rab rib can gyis zla ba gnyis su mthong ba bzhin du de dang tha mi dad par sems pa kho nas tha snyad 'dogs pa'i phyir ro / /
de ni blos kun brtags pa yin yang de'i rnam pa nyid kyis blo zhes nye bar 'dogs te /
'di dngos su ni blo'i ngo bo yang ma yin te /
de ni de dang mtshan nyid mi mthun pa'i ngo bo nyid du snang ba'i phyir ro / /
de'i phyir de ngo bo nyid med pa nyid du rab tu bsgrubs kyang blo ngo bo nyid med pa nyid du thal ba ni ma yin te /
de la phyi rol dang gtso bo la sogs pa'i ngo bo nyid dgag pa tshad mas sgrub par byed kyi /
de nyid dgag pa'i phyir gtan tshigs sbyor ba ma yin no / /
gang la phyi rol gyi chos can sgra la sogs pa dngos por gyur pa yod pa de la yang mi rtag pa la sogs pa'i chos rab tu sgrub pa la blo la yod pa'i chos can phyi rol gyi sgra la sogs pa dang /
tha mi dad pa nye bar brtags pa de nyid la kun du brten par byed pa yin te /
phyi rol gyi sgra la sogs pa yul dang /
dus dang gnas skabs tha dad par nges pa dag ni rgol ba dang /
phyir rgol ba'i blo la rang gi ngo bor mngon sum du mi snang ba'i phyir ro / /
'di la cha shas med pa nyid kyis bsgrub par bya ba dang /
sgrub pa la sogs pa'i chos kyi bye brag rnams mi srid pa'i yang phyir ro / /
de'i phyir rjes su dpag par bya ba dang /
rjes su dpag pa la sogs pa'i tha snyad 'di thams cad ni blo la yod pa'i chos can kho na la brten nas 'jug pa nyid de /
rnam pa gzhan mi srid pa'i phyir ro zhes bya bar 'dod na /
gal te de lta yin na /
'o na don dam par ngo bo nyid med kyang kun brtags pa'i chos can la brten nas dgag pa la sogs pa rab tu sgrub par byed pa la yang gzhi ma grub pa nyid la sogs pa'i nyes pa mi 'jug na ci ste nan gyis kho bo cag la klan ka tshol bar byed /
ji ltar khyed don dam pa la 'jug par bya ba'i phyir gtso bo la sogs pa dgag par kun brtags pa'i chos can kho na la bsgrub par bya ba dang /
sgrub pa'i sems pa rgyas par byed pa de bzhin du kho bo cag kyang gzugs dang sgra la sogs pa grags pa dag la /
yod pa dang med pa la sogs pa'i ngo bo nyid du sgro btags pa dgag par byis pa rnams la de dag sgyu ma dang /
smig rgyu dang /
rmi lam dang /
gzugs brnyan dang mtshungs pa nyid du ston par byed do / /
de la ji ltar brtags pa'i chos can la dngos po'i ngo bo nyid du sgro btags pa la sogs pa bkag tu zin kyang rgol ba dang phyir rgol ba dag la snang ba'i phyir ma grub pa nyid la sogs pa'i nyes pa mi 'jug pa de bzhin du gzugs la sogs pa yang gnag rdzi'i chung ma yan chad kyi skye bo la snang ba'i phyir ji ltar ma grub pa nyid du 'gyur /
snang ba ni gang gis na de log na ldog par 'gyur ba bden pa'i ngo bo nyid kyis khyab pa yang ma yin te /
brdzun pa yang snang ba'i phyir ro / /
de lta ma yin na skye bo thams cad de kho na nyid mthong bar 'gyur te /
de kho na 'ba' zhig snang ba'i phyir ro / /
ji ltar kun brtags pa'i chos can de la yang ngo bo nyid med pa yang dag par 'grub par bya ba'i phyir nus pa dang bral ba la sogs pa'i chos nye bar 'god pa des khyab pa nyid kyis gtso bo la sogs pa la de rab tu grub par byed pa de bzhin du kho bo cag yang dag pa nyid du kun brtags pa'i dngos po thams cad la de rab tu bsgrub pa'i phyir yang dag pa la nus pa med pa la sogs pa smos pa yang ci ste sgrub par mi byed gzhan yang rtog pa dang ldan pa rnams kyis khas len pa ni dpyad pa'i 'og tu yin la /
de'i bdag nyid gtan la phab na rigs pa yin no / /
dpyod pa'i dus na ni ma yin te /
de'i phyir de gtan la ma phab pa'i phyir dang /
dpyod pa yang de gtan la dbab pa'i don yin pa'i phyir ro / /
de'i phyir tshad mas de kho na nyid gtan la 'bebs pa'i dus na su yang grub pa'i mtha' khas len pa med pas de'i tshe gang la gzhi ma grub pa'i sgo nas chos can ma grub pa la sogs pas rgol bar byed de /
'on te de kho na nyid 'di rgol ba bdag nyid kyis sngar tshad mas gtan la phab nas gzhan dag la de bsgrub par 'dod pas zhugs pa yin pas de'i phyir de grub pa'i mtha' khas len pa'i snga na gnas pa kho na yin no zhes bya bar 'dod na de yang rigs pa ma yin te /
bdag nyid rtogs par byed pa'i dus na grub pa'i mtha' khas mi len pa'i phyir ro / /
sngar grub pa'i mtha' khas ma blangs pa'i rgol ba bdag nyid tshad ma gang kho nas de kho na nyid rtogs par gyur pa de nyid kyis gzhan la rtogs par byed na ji ltar grub pa'i mtha' khas blangs pa zhes bya /
'di bdag nyid sngar tshad mas de kho na nyid gtan la phab na gzhan dag la grub pa'i mtha' kho nas rtogs par byed pa yang ma grub la /
gzhan rtog pa dang ldan pa yang de'i tshig tsam gyis tshad ma med pa'i don yid ches par yang mi 'gyur ro / /
de bas na bdag nyid gtan la 'bebs pa'i dus bzhin du gzhan la ston pa'i dus na yang 'dra ba'i phyir thams cad du tshad ma kho nas de kho na nyid gtan la phab na su yang grub pa'i mtha' khas len pa med pa'i phyir ji ltar de'i sgo nas chos can ma grub pa la sogs pa rjod par byed /
tshad ma yang dag pa'i stobs kyis rgol ba'i mngon par 'dod pa'i bsgrub par bya ba grub kyang /
grub pa'i mtha' khas blangs pas de la de gnod par byed do zhes zer ba 'di la gzhan rigs pa ci zhig yod /
dngos po'i de kho na nyid bsam pa la ni grub pa'i mtha' las yang dag par grags pa'i chos can la su yang rten par mi byed de /
de lta bu'i chos can ni rgol ba dang /
phyir rgol ba dag la gang du yang ma grub pa'i phyir ro / /
'di ltar sangs rgyas pa la sogs pa sgra la sogs pa'i chos can 'byung ba las gyur pa la sogs pa ji lta bur mngon par 'dod pa de lta bur bye brag pa la sogs pa ni ma yin te /
de dag gis de nam mkha'i yon tan nyid la sogs pa nye bar brtags pa'i phyir ro / /
de'i phyir chos can de lta bu ma grub na su yang gang du yang sgrub pa 'jug par mi 'gyur ro / /
'on te chos can de lta bu grub na ni de'i chos kyang gnyi ga la grub pa kho na yin pas rtsod par mi 'gyur ro / /
de lta bas na de kho na nyid rtogs par 'dod pa thams cad ni gzhung lugs kyis bsgrubs pa'i chos can gyi bye brag spangs te /
gnag rdzi yan chad la grags pa 'di nyid la brten nas bsgrub par bya ba dang /
sgrub pa'i sems pa rgyas par byed do / /
de'i phyir grub pa'i mtha' la brten nas gzhi ma grub pa la sogs pas gleng ba ni 'brel pa med pa kho na'o / /
gang la tha snyad du yang chos can la sogs pa rab tu ma grub pa la sogs pa de la 'di gleng ba rigs pa kho na yin gyi /
kho bo cag la ni gzugs la sogs pa tha snyad du yang rab tu ma grub pa ma yin no / /
gang yang 'on te pha rol pos khas blangs pa'i gtan tshigs la sogs pas rang gi phyogs grub par byed na zhes bya ba la sogs pa smras pa de yang khas mi len pa'i phyir sun 'byin pa ma yin pa kho na'o / /
'di ltar kho bo cag ni tha snyad kyi sgo nas gnyi ga la yang dag par grub pa'i gtan tshigs la sogs pa kho nas 'di rab tu sgrub par byed de /
de bzhin du 'og nas bstan par bya'o / /
gang yang chos thams cad dben pa dang /
rtags gang dang yang lhan cig tu gang du yang 'brel bar ma grub ste /
de ni shin tu lkog tu gyur pa'i phyir ro zhes smras pa de yang rigs pa ma yin te /
bsgrub par bya ba'i chos can nyid kyang grub la /
bsgrub par bya ba'i chos dang rtags kyang lhan cig tu 'brel nas bsgrub par bya ba dang /
sgrub pa'i dngos po 'jug pa ni ma yin te /
de la rtsod pa mi srid pa'i phyir ro / /
'on kyang spyir chos can 'ga' kho na la de grub la bsgrub par bya ba'i chos gzhan la the tshom za na de med na mi 'byung ba'i rtags bstan pas chos can la spyir yang dag par grub pa'i bsgrub par bya ba'i chos rab tu grub par byed do zhes bya ba ni rigs pa yin no / /
de bzhin du 'dir yang sgyu ma dang /
smig rgyu dang /
rmi lam dang /
dri za'i grong khyer la sogs pa'i spyir chos can 'ga' kho na la de grub pas don dam par ngo bo nyid med pas gcig dang du ma'i rang bzhin la sogs pa'i chos la khyab par byed pa rab tu grub pa kho na yin la /
de yang kho bo cag gzhan du gzugs la sogs pa rtsod pa'i gzhir 'gyur ba dag la des khyab pa'i chos nye bar bstan pas rab tu sgrub par byed pas nyes pa med pa nyid do / /
gang yang re zhig 'bras bu dang rang bzhin gyi gtan tshigs dag ni chos thams cad ngo bo nyid med par rab tu bsgrub par nus pa ma yin te /
de gnyis ni dngos po sgrub pa'i phyir ro zhes smras pa de yang rigs pa ma yin te /
'di gnyis don dam pa pa'i dngos po'i ngo bo nyid sgrub pa nyid du ni gang du yang rab tu ma grub pa'o / /
'on te 'di dag sgrub pa'i ngo bor zhugs pa'i phyir dngos po sgrub pa nyid rjod na ni de'i tshe ngo bo nyid med pa yang gang gi tshe sbyor ba dgod pa'i bye brag 'gas sgrub pa'i ngo bo nyid kyis rab tu sgrub par byed pa de'i tshe de gnyis ci ste mi srid rang bzhin gyi gtan tshigs kho na 'bras bu'i gtan tshigs la sogs par sbyor ba dgod pa'i bye brag gis rnam pa mang por spros so / /
de nyid kyi phyir mkhas pa rnams kyis mdor na phyogs chos de'i chas khyab pa ni gtan tshigs zhes spyir gtan tshigs kyi mtshan nyid bshad do / /
de'i phyir 'dir yang sbyor ba dgod pa'i bye brag gi sgo nas rang bzhin la sogs pa'i gtan tshigs ci rigs pa yin pas 'gal ba med pa nyid yin te /
de bzhin du 'og nas bstan par bya'o / /
de la don dam par chos thams cad skye ba med pa dang /
rang bzhin med pa nyid yin mod kyi /
'on kyang de dag la tha snyad kyi bden pa la brten pa 'di gnyi ga yang yod pa kho na yin pas ji ltar gcig tu de gnyis mi srid pa yin /
yang dag pa'i rang bzhin dang 'bras bu'i gtan tshigs kho nar 'gyur dgos so zhes bya ba 'di la ni rgyu ci yang med de /
'di ltar gzugs brnyan zhes bya ba'i 'bras bu brdzun pa yang rang gi rgyu rjes su dpag par bya ba la gtan tshigs su dmigs pa kho na'o / /
me long la sogs pa'i ngos su gzugs brnyan zhes bya ba gzugs gzhan nyid gcig 'byung ngo zhes bya bar yang rigs pa ma yin te /
thogs pa dang bcas pa rnams yul gcig pa nyid du mi 'thad pa'i phyir ro / /
gzugs de nyid de ltar dmigs so zhes bya bar yang mi rung ste /
de ni de lta bu'i yul dang dbyibs la sogs pa dang 'brel ba'i rang bzhin dang bral ba'i phyir ro / /
'di ltar gzugs brnyan rnams ni me long la sogs pa'i rten la yod pa'i yul dang dbyibs la sogs pa'i bye brag gi rjes su byed par dmigs na gzugs dag ni de ltar gnas pa'i ngo bor yang ma yin no / /
gzhan gyi rnam pa ni gzhan 'dzin par rigs pa ma yin te /
ha cang thal bar 'gyur ba'i phyir ro / /
rnam par shes pa nyid gzugs brnyan gyi rnam par snang ba'i phyir de rnam par shes pa'i ngo bo nyid du dngos por yod do zhes bya bar yang rigs pa ma yin te /
'di ltar shes pa ni sngon po la sogs pa lus can gyi bye brag tu ma gyur pa cha shas med pa nyid kyi yul na mi gnas shing sna tshogs kyi rnam pa dang bral ba'o zhes brjod la /
gzugs brnyan ni de dang mtshan nyid mi mthun pa'i ngo bor snang ba'i phyir de de'i ngo bo nyid du bden par lta ga la 'gyur /
ji ltar khyed kyi sum cu pa la sogs pa las /
gang zag la sogs pa'i ngo bo nyid med par bsgrub pa'i phyir gang kun brtags pa'i ngo bo yin pa de ni brdzun pa kho na ste /
dper na mo gsham gyi bu la sogs pa lta bu'o / /
bdag la sogs pa yang kun brtags pa'i ngo bo yin no zhes sbyor ba dgod pa'i sgo nas rang bzhin gyi gtan tshigs smos pa de bzhin du gzhan yang gzhan dag gis brtags pa'i chos mi dmigs so zhes ci ste brjod par mi bya /
ji ltar slob dpon dag gis brjod pa de bzhin du chos thams cad la ngo bo nyid med par bsgrub par khyab par byed pa mi dmigs pa'i mtshan nyid kyi chos ci ste mi brjod de /
de bzhin du 'og nas bstan par bya'o / /
gang yang rang bzhin mi dmigs pa mi srid do zhes smras pa de la gong du lan btab pa nyid de /
tshul 'di ni gcig gis gcig stong pa nyid yin na 'di yang bsgrub par mi 'dod do / /
'o na ci zhe na mtshan nyid stong pa nyid yin no / /
gang yang 'gal ba dmigs pa la sogs pa mi srid pa kho na'o zhes bya ba la sogs pa smras pa de yang 'brel pa med pa nyid de /
'di ltar chos thams cad dben pa dang 'ga' yang lhan cig 'gal ba la sogs par ma grub mod kyi /
'on kyang sgyu ma dang nam mkha'i pad+mo la sogs pa dag la spyir ngo bo nyid med pa nyid dang lhan cig 'gal ba la sogs pa rab tu grub pa kho na'o / /
de lta ma yin na khyed gzhan gyis kun brtags pa'i dbang phyug la sogs pa ngo bo nyid med pa nyid du sgrub par yang ji ltar 'gyur /
de'i phyir spyir ngo bo nyid med pa tsam gyis tha snyad du 'gal ba la sogs pa yang dag par grub na phyis chos thams cad la don dam par bsam par 'gal ba la sogs pa'i chos nye bar bstan pas yang dag pa pa'i ngo bo nyid med par bsgrub pa'i phyir 'di la 'gal ba ci zhig yod /
de dang 'gal ba la sogs pa kho na dngos po nyid du thal bar rigs pa ma yin te /
don dam pa'i ngo bo nyid med pa'i chos kyis yang dag pa'i dngos po gsal ba'i ngo bo dag ni gang du yang yang dag pa'i dngos po'i rang gi ngo bo nyid du mi gnas pa'i phyir ro / /
'on te gnas na ni 'di dag gi de dang 'gal ba la sogs pa nyid rab tu mi 'grub bo / /
de'i phyir chos thams cad ngo bo nyid med pa nyid dang lhan cig 'gal ba la sogs pa yang dag par grub na de dang 'gal ba la sogs pa kho na dngos po nyid du thal bar 'gyur ro zhes brjod par mi bya'o / /
'gal ba la sogs pa tha snyad kho nar grub pa yin gyi /
yang dag par ni ma yin no / /
'di ltar skye bo dag mar me la sogs pa'i mtshan nyid kyi dngos po brtan pa ma yin pa'i ngo bo nyid du yongs su gcod pa na brtan pa'i rnam pas dben pa nyid du yongs su gcod par byed de /
de rnam par ma bcad na de yongs su gcod par mi 'thad pa'i phyir ro / /
gang la gang zhig yongs su gcod pa gang rnam par gcad pa med na med pa de dag ni de la phan tshun yongs su spangs te gnas pa'i mtshan nyid kyis 'gal bar rnam par gzhag go / /
yod pa dang med pa dang /
rim dang rim ma yin pa la sogs pa 'gal ba dag la yang tshul de bzhin du blta bar bya'o / /
grang ba'i reg pa la sogs pa rgyu ma tshang ba med pa yin pa las me la sogs pa'i dngos po nye ba na yang med par mthong ba'i phyir de gnyis ni lhan cig mi gnas pa'i mtshan nyid kyi 'gal bar rnam par gzhag go / /
'gal ba de kho na rab tu grub kyang mar me la sogs pa gcig tu dngos po nyid du mi 'thad de /
sgyu ma la sogs pa brdzun pa yang skye ba dang 'jig pa la sogs pa'i chos snang ba'i phyir ro / /
slob dpon rnams kyis ni don dam pa la 'jug par bya ba'i phyir de bzhin du mar me la sogs pa dag la yang rtag pa dang mi rtag pa la sogs pa chos rnams kyi 'gal ba ji ltar snang ba bzhin du rnam par gzhag go / /
mar me la sogs pa phyi rol gyi don gyi ngo bo'am shes pa'i ngo bo yang dag par ni ma grub ste /
gnyi ga'i ngo bo yang de dag nyid kyis bsal ba'i phyir ro / /
gang gis na 'di dag yang dag pa pa'i dngos po'i ngo bo nyid dang lhan cig 'gal ba mngon sum du rtogs par 'gyur ba don dam pa pa'i dngos po'i rang gi ngo bo ni cung zad kyang pha rol ma yin pa mthong ba rnams kyis mthong ba'i lam du mi 'jug go / /
lhan cig mi gnas pa'i mtshan nyid kyi 'gal ba gang yin pa de yang kun rdzob pa kho na yin te /
dngos po rnams ni bdag nyid kho nas 'jig gi gzhan gyis ni ma yin no / /
'jig pa don gzhan zhig byed na ni 'jig pa'i rgyu rnams cung zad kyang mi byed pa'i phyir ro / /
don gzhan du gyur pa ma yin na yang de'i 'jig pa'i rgyu rnams kyis mi byed de /
de ni dngos po'i rgyu kho na las byung ba'i phyir ro / /
'on te 'jig pa ni dngos por gyur pa ma yin pa'i phyir de nyid dang gzhan nyid du rnam par brtags pa rigs pa ma yin no snyam du sems na /
de'i tshe 'di shin tu yang 'jig pa'i rgyu rnams kyis mi byed de ngo bo nyid med pa'i phyir ro / /
de'i phyir cung zad kyang mi byed pa'i me la sogs pa ji ltar yang dag par na 'gal ba yin par 'gyur /
'on kyang me 'di ni grang ba la sogs pa gong nas gong du nus pa med pa'i mtshan nyid skad cig ma rab dang mchog skyed par byed pa kho na la me la sogs pa 'gal ba zhes tha snyad 'dogs pa 'ba' zhig tu zad de /
de nyid kyi phyir slob dpon dag gis 'gal ba'i tshul zhes bshad kyis 'gal ba nyid ces ni ma yin no / /
de'i phyir 'gal ba 'di yang tha snyad pa'i dngos po kho na la brten nas brjod kyi /
yang dag pa pa ni ma yin te /
me dang grang ba la sogs pa'i phyi rol gyi don gyi ngo bo yang dag pa ma grub pa'i phyir la /
shes pa'i rnam pa'i ngo bo yang brtags pa yin pa'i phyir ro / /
shes pa gcig la grang ba dang tsha bar snang ba dag srid pa'i phyir yang ji ltar 'gal te /
de gnyis ni cig car so sor myong ba'i phyir ro / /
rnam par shes pa rigs mthun pa du ma ni cig car mi skye ba'i phyir ro / /
de lta bas na grang ba la sogs pa'i dngos po rmi lam la sogs pa bzhin du brdzun pa kho na dag cig snang bas de'i phyir 'di dag la yang dag par na 'gal ba med pa nyid do / /
khyab par bya ba dang khyab par byed pa'i dngos po yang shing dang shing sha pa la sogs pa'i dngos po tha snyad pa kho na la brten nas kun brtags pa'i spyi dang khyad par gyi dngos po rnam par gzhag pas rnam par 'jog pa yin te /
dngos su ni gang khyab par byed par 'gyur ba shing nyid la sogs pa spyi dang zhes bya ba ni yang dag par cung zad kyang med do / /
khyad par gda' ba la sogs pa gang dag yin pa de dag kyang phyi rol gyi don gyi ngo bo yang ma yin la /
shes pa'i rnam pa'i ngo bo nyid yang dag pa par yang ma grub mod kyi /
'on kyang mkhas pa de kho na nyid kyi don btang snyoms su gzhag pa rnams kyis glang po che'i lta stangs lta bur byas te /
rmi lam la sogs pa na seng ldeng la sogs pa'i khyad par brdzun pa rnam pa sna tshogs nyams su myong ba lta bu'i shing la sogs pa'i dngos po'i brdzun pa kho na la kun du brten nas de kho na nyid la 'jug par bya ba'i ched du don dam pa la 'jug pa dang mthun pa'i phyir khyab par bya ba dang /
khyab par byed pa'i dngos po rnam par gzhag pa nyid 'ba' zhig tu zad do / /
de bzhin du rgyu dang 'bras bu'i dngos po nyid sa bon dang myu gu la sogs pa kun rdzob pa kho na la brten nas tha snyad 'dogs par byed kyi /
yang dag pa pa ni ma yin te /
sa bon la sogs pa yang dag pa pa ma grub pa'i phyir dang /
rmi lam la sogs pa na de lta bu brdzun pa yang snang ba'i phyir ro / /
sad pa na yang sgyu ma la sogs pa rgyu dang 'bras bur gyur pa bden par gyur pa ma yin pa yang dmigs pa'i phyir ro / /
de bas na tha snyad kyi sgo nas rgyu dang 'bras bu'i dngos po la sogs pas dngos po rnams ngo bo nyid dang bcas pa nyid du khyab mod kyi /
'on kyang de las de dag don dam pa pa'i ngo bo nyid du ni mi 'grub ste /
khyab par byed pa yod pa las khyab par bya ba nges par rab tu grub pa ni ma yin no / /
'on kyang dngos po dag la dngos po'i ngo bo nyid la yang dag par khyab par byed pa rgyu dang 'bras bu'i dngos po la sogs pa 'di log na sgyu ma la sogs pa bzhin du de dag gi dngos po'i ngo bo nyid yang dag par kun brtags pa ldog par 'gyur ba nyid do / /
de bas na 'gal ba la sogs pa rnam par gzhag pa 'di thams cad de kho na nyid la 'jug par nus pa'i phyir mkhas pa rnams kyis de kho na nyid bstan pa'i phyir dang /
mu stegs can gyis kun brtags pa'i tshad ma la sogs pa de kho na nyid kyi rjes su mi mthun pa nyid du brjod pa'i phyir de spangs nas yang dag pa'i tshad ma'i mtshan nyid kyi bstan bcos mdzad do / /
'di ltar mu stegs can kha cig ni ril gyis bdag la sogs pa'i dngos po de kho na nyid brdzun pa bsgrub par 'dod cing thams cad mkhyen pa nyid dang /
'dod chags dang bral ba nyid dang /
las dang 'bras bur 'brel ba la sogs pa kun rdzob pa rnam par gzhag pa sel bar 'dod pas tshad ma'i mtshan nyid phyin ci log kho na byed de /
de'i phyir mkhas pa rnams kyis de bkag nas gang zag dang chos la bdag med pa'i de kho na nyid la 'jug pa dang mthun pa /
las dang 'bras bur 'brel pa la sogs pa kun rdzob pa rnam par gzhag pa gnas pa'i rgyu mngon sum la sogs pa'i tshad ma'i mtshan nyid yongs su dag pa nyid mdzad do / /
de yang bcom ldan 'das kyis yongs su gnang ba kho na yin pas de'i phyir kho bo cag tshad ma'i mtshan nyid rnam par dag cing don dam pa'i rjes su mthun pa khas len pa nyid do / /
de'i phyir 'gal ba la sogs pa'i tha snyad khas blangs pa tsam gyi sgo nas dngos po'i ngo bo khas blangs par thal bar 'gyur ba gang yin pa de ni ma nges pa kho na yin te /
de khas blangs su zin kyang dngos po'i ngo bo yang dag pa ma grub pa'i phyir ro / /
'dis ni gal te rjes su dpag pa'i 'brel pa rab tu grub par bya ba'i phyir mngon sum tshad mar khas len na ni de'i tshe dngos por grub pa nyid de /
'di ltar mngon sum gyi tshad ma'i mtshan nyid ni rtog pa dang bral zhing ma nor ba zhes bya ba yin no / /
ma nor ba'i shes pas gtan la phab pa'i dngos po'i ngo bo nyid dag kyang ji ltar rjes su dpag pas bsal bar bya nus /
de sel na ni mngon sum la gnod pa byas par 'gyur ro / /
de la gnod na ni rjes su dpag pa yang legs par mi gnas par 'gyur ro / /
rjes su dpag pas mngon sum de nyid las 'brel pa thob nas yang de nyid la gnod pa byed do zhes bya ba 'di las rigs pa gzhan ci zhig yod par 'gyur /
'on te mngon sum du grub pa'i don la rjes su dpag pas gnod par mi byed na ni de'i tshe thob par bya ba thob pa nyid kyi phyir dngos por smra ba rnams legs par gnas pa kho na yin no zhes smras pa gang yin pa de yang bsal ba yin te /
'di ltar mngon sum ni slob dpon rnams kyis rnam pa gnyis su rnam par phye ste /
rnal 'byor pa rnams kyi dang phal pa dag gi'o / /
de la phal pa dag gi mngon sum gang yin pa de ni don dam pa pa'i dbang du byas nas ma nor ba zhes mi bya'o / /
de ltar ma yin na thams cad rnal 'byor pa kho nar 'gyur gyi tshu rol mthong ba ni ma yin no / /
rnal 'byor pa'i mngon sum las phal ba'i mngon sum bye brag yod par yang mi 'gyur bas tha snyad kyi sgo nas rmi lam la sogs pa bzhin du ji ltar grags pa'i don la mi slu ba tsam las de ma 'khrul ba zhes bya bar zad do / /
nyan thos la sogs pa'i rnal 'byor pa'i mngon sum gang yin pa de ni gang zag la bdag med pa tsam mngon sum du byed par zhugs pa'i phyir de la mi slu ba nyid kyis mngon sum gyi tshad ma yin gyi /
rnam pa thams cad kyi de kho na nyid spyod yul gyi phyir ni ma yin no / /
bcom ldan 'das rnams kho na'i mngon sum gang yin pa de ni rnam pa thams cad kyi de kho na nyid spyod yul yin pa'i phyir dngos su de mi slu ba kho na yin pas rnam pa thams cad kyi de kho na nyid kyi dbang du byas te ma nor ba yin te /
de nyid rnam pa thams cad kyi de kho na nyid la mi slu bas dngos su ma nor ba yin te /
des na sangs rgyas bcom ldan 'das rnams kyis chos thams cad mtshan nyid med par rab tu mkhyen to / /
rnam pa thams cad mkhyen pa'i ye shes de dngos po nyid du thal ba yang ma yin te /
de yang chos thams cad kyi nang du 'dus pa'i phyir de dag gis mtshan nyid med pa nyid du mngon par rdzogs par sangs rgyas pa'i phyir te /
'phags pa shes rab kyi pha rol tu phyin pa las ji skad du mngon sum gyi mtshan nyid ni rnam pa thams cad mkhyen pa'i ye shes yin te /
de yang de bzhin gshegs pa rnams kyis mtshan nyid med pa zhes bya bar mngon par rdzogs par sangs rgyas so zhes gsungs pa lta bu'o / /
de la mngon sum gyi spyod yul gyi don tha snyad pa rmi lam la sogs pa bzhin du brdzun par snang ba la yang byis pa rnams kyis dngos su don dam pa pa'i ngo bo la sogs par sgro btags pa gang yin pa de la rjes su dpag pas gnod par byed kyi /
mthong ba la sogs pa'i don tha snyad la yang gnod par byed pa ni ma yin no / /
de'i phyir gang la ma 'khrul pa de ni mngon sum yin pas /
de la rjes su dpag pas gnod pa med do / /
bden pa'i ngo bo la sogs par sgro btags pa gang la gnod pa de ni de la ma 'khrul pa ma yin pas mngon sum la skur pa 'debs par thal ba ma yin no / /
rjes su dpag pas tshu rol mthong ba'i mngon sum las 'brel pa thob kyang don dam pa pa'i ngo bo nyid du thob pa ni ma yin no / /
'on kyang kun rdzob pa kho nar yin te /
pha rol ma yin pa mthong ba rnams kyis dngos po'i ngo bo nyid yang dag pa pa mngon sum du so sor mi myong ba'i phyir ro / /
des na dngos po rnams kyi ngo bo nyid kun rdzob pa la yang gnod pa ni mi byed kyi /
'on kyang de la bden pa'i rnam pa nyid du sgro btags pa sel ba'i phyir rab tu sgrub par byed pa kho na yin no / /
de'i phyir dngos por smra ba don med pa la don du gyur par mngon pa'i nga rgyal can rnams ji ltar legs par gnas pa zhes bya bar 'gyur /
rnam pa gcig tu na gal te rjes su dpag pas tha snyad kyi sgo nas mngon sum kho na las 'brel pa thob nas gnas thob pa dang shing gnyis drud pa las me byung ba bzhin du mngon sum de nyid la yang dag par gnod pa byed par gyur na gnod pa byed du zad de /
kho bo cag la ni de tsam gyis cung zad kyang mi 'dod par bsgrub pa med do / /
'di ltar 'gro ba'i chos thams cad ji lta ba bzhin rab tu rnam par 'byed pa'i shes rab kyi me'i bud shing nyid du gyur la /
de brdzun pa'i bud shing 'di thams cad bsregs te /
rnam par 'byed pa'i me rab tu zhi bas mya ngan las 'das pa'i mchog rtog pa nye bar zhi ba'i mtshan nyid rtogs par 'gyur ba ni 'dod pa kho na ste /
de skad du /
'gro ba'i chos kun rnam shes kyi / /
me yi bud shing yin par 'dod / /
de dag ji bzhin rnam 'byed pa'i / /
me yis bsregs nas nyer zhir 'gyur / /
zhes bshad pa lta bu'o / /
de'i phyir de kho na nyid kyi ye shes skyes na rjes su dpag pa'i mtshan nyid kyi rnam par rtog pa ldog par gyur cing rten med mod kyi /
'on kyang mi 'dod par 'gyur ba ni ma yin no / /
de nyid kyi phyir bcom ldan 'das kyis 'phags pa dkon mchog brtsegs pa las /
yang dag par so sor rtog pa rnam par rtog pa dang bcas pa nyid yin yang 'bras bu rnam par mi rtog pa'i ye shes skye ba'i phyir 'bras bu che ba nyid du shing gnyis drud pa las byung ba'i me'i dpes rab tu ston par mdzad do / /
gzhan yang gang 'di skad du gal te chos thams cad ngo bo nyid med pa grub par bya ba'i phyir gtan tshigs yod pa'i chos shig ston na ni de'i tshe de las bzlog pa sgrub pa'i phyir gtan tshigs 'gal ba yin no / /
'on te med pa'i chos shig yin na ni de'i tshe med pa dang dngos po med par phan tshun 'brel pa med pa'i phyir ji ltar na sgrub pa nyid yin /
'on te gnyi ga'i chos shig yin na ni de yang ma nges pa yin pa'i phyir /
gtan tshigs ma yin pa kho na'o zhes brgal ba gang yin pa de yang 'brel pa med pa kho na ste /
'di ltar 'di ni rigs pa shes pa rnams kyis yod pa dang /
med pa dang /
gnyi ga'i chos rnams don dam par yod pa bsgrub pa la gtan tshigs nyid du mi srid do zhes brjod pa yin gyi /
spyi'i chos ngo bo nyid med pa la sogs pa'i mtshan nyid sgrub pa la ni ma yin no / /
de lta na ni gzhan gyis kun brtags pa dbang phyug la sogs pa'i ngo bo med par sgrub pa la yang klan ka 'di thams cad ci ste 'byung bar mi 'gyur /
de la ji ltar dbang phyug la sogs pa la dngos po la khyab par byed pa'i chos nus pa la sogs pa bkag pas dngos po'i de kho na nyid du sgro btags pa 'gog par byed pa la yang med pa'i chos 'brel ba med pa ma yin pa de bzhin du kho bo cag rgyu dang 'bras bu'i dngos po la sogs pa khyab par byed pa bkag pas dngos po'i chos yang dag par sgro btags pa dgag pa sgrub par byed pa la yang bsgrub par bya ba dang /
sgrub pa dag ci'i phyir 'brel pa med /
de lta ma yin na gtso bo la sogs pa gang yang dgag par bya bar mi 'gyur te /
'di ltar re zhig dngos po'i ngo bo nyid yod pa la ni der bya bar mi nus pa kho na'o / /
med pa la yang gal te 'brel ba med pa'i phyir 'di mi nus na 'di gang la nus par 'gyur /
dngos po med pa zhes bya ba gang yang dag pa pa'i 'brel par 'gyur ba ni 'ga' yang med de /
khyab par byed pa bkag pas khyab par bya ba ldog pa tsam ston par byed pa 'ba' zhig tu zad do / /
ji ltar dngos po yod pa la yang chos dang /
chos can gyi dngos po 'di thams cad kun brtags pa kho nar rnam par 'jog pa de bzhin du dngos po med pa la yang ci ste rnam par mi gzhag /
gzhan yang gang dag la nam yang dngos po'i rang gi ngo bo'i mtshan nyid kyi dngos po'i bdag nyid don dam pa pa 'ga' yang rab tu ma grub la /
de ma grub na ni de bzhin du gyur pa'i dngos po'i mtshan nyid yin pa'i phyir dngos po med pa yang ma grub pa kho na yin te /
de'i phyir de dag la yang dag par na chos yod pa dang med pa dang gnyi ga'i mtshan nyid kyi gtan tshigs 'ga' yang gang du yang mi srid pa'i phyir ji ltar de dag la des brgal zhing brtag pa'i rigs te /
dngos po thams cad ni sgyu ma la sogs pa lta bur yod pa dang med pa dang gnyi ga'i ngo bo nyid las yang dag par 'das pa yin no / /
de'i phyir de dag ni yod pa dang dgag pa sgrub pa'i phyir gtan tshigs rang dang mthun pa'i phyir ji ltar grags pa rgol ba dang phyir rgol ba dag la yang dag par grub pa de med na mi 'byung ba kho na smos par byed pa yin no / /
de lta bas na 'di la chos dang /
chos can dang 'gal ba dang /
khyab par bya ba dang /
khyab par byed pa dang /
rang bzhin dang 'bras bu la sogs pa ji ltar snang ba bzhin rnam par gzhag pa thams cad mi 'gal ba nyid do / /
de'i phyir mkhas pa rnams kyis lta ba 'di la kha cig chos dang chos can 'gal ba la sogs pas phyir rgol bar byed pa gang yin pa de thams cad ni de dag gi tha snyad dang /
don dam pa'i tshul ma rig pa'i phyir brdzi bar mi 'gyur ro zhes bya bar gzur bar bya'o / /
gang yang de ni tshig tsam gyis 'grub par yang mi 'gyur te zhes bya ba la sogs pa smras pa de yang khas mi len pa'i phyir sun 'byin pa ma yin pa nyid de /
kho bo cag kyang tshig tsam gyis chos thams cad ngo bo nyid med par sgrub pa yang ma yin la /
thal bar sgrub pa tsam gyis kyang ma yin no / /
'o na ci zhe na /
yang dag pa'i tshad ma nyid kyis sgrub bo / /
'di ltar dngos po rnams la don dam pa'i ngo bo nyid gcig yod par gyur na rnam pa gnyis kho nar 'gyur te /
thams cad rgyu dang rkyen la rag las te /
skye ba'i phyir mi rtag pa'i ngo bo nyid yin te /
dper na mdo sde pa dang /
rnal 'byor spyod pa pa rnams 'dod pa lta bu zhig gam /
rang bzhin gyis yang dag par grub pa'i bdag nyid kyi phyir brten pa'i khongs su gtogs pa zhig yin te /
dper na mu stegs can la sogs pa dag gis bdag la sogs pa kun brtags pa lta bu zhig yin grang /
rtag pa dang mi rtag pa dag ni phan tshun spangs te gnas pa'i mtshan nyid yin pa'i phyir phung po gsum pa ni med do / /
ngo bo nyid 'dir rnam pa gnyi ga yang don dam pa par mi rung ste /
de sgrub par byed pa'i tshad ma med pa'i phyir dang /
gnod par byed pa yang srid pa'i phyir ro / /
'di ltar mngon sum mam /
rjes su dpag pa zhig sgrub par byed pa'i tshad ma yin par 'gyur grang na /
de la dngos po'i ngo bo nyid dang po ni gnyi gas kyang yang dag par 'grub pa med do / /
'di ltar rgyu dang 'bras bu'i dngos po grub na /
de 'grub par 'gyur ba zhig na /
rgyu dang 'bras bu'i dngos po de yang re zhig mngon sum gyi sgo nas ni don dam par mi 'grub bo / /
de ni dbang po las byung ba'i mngon sum mam /
rang rig pa'i mngon sum gyis 'grub grang tshu rol mthong ba rnams rnal 'byor pa'i mngon sum gyis tha snyad mi 'dogs pa'i phyir dang /
yid kyi mngon sum gang la yang ma grags pa'i phyir de dag gis ni de 'grub par ni mi bsam mo / /
de la re zhig dbang po'i mngon sum gyis ni de mi 'grub ste /
de don gzhan yul nyid du nye bar brjod pa'i phyir la /
don gzhan rgyu dang 'bras bur gyur pa yang don dam par shes pas 'dzin par mi rung ba'i phyir ro / /
'di gang gis na rnam par shes pas rang gi ngo bo bzhin du gzhan yang shes par 'gyur ba gzhan gyis ngo bo ni gzhan ma yin la /
gzhan dang gzhan ma yin pa dag ni phan tshun 'gal ba'i phyir ro / /
de'i rnam par skyes pa tsam gyis rnam par shes pas gzhan rig go zhes bya bar yang rigs pa ma yin te /
ha cang thal bar 'gyur ba'i phyir ro / /
de lta na ni bum pa la sogs pa gang cung zad rnam pa gzhan gyi rjes su byed pa 'byung ba de thams cad kyang phan tshun du ngo bo nyid 'dzin par 'gyur ro / /
de'i rnam pa can gang yin pa ni shes pa'i ngo bo yin no zhes khyad par brjod kyang rnam par shes pa la ni gang gis na 'dra ba can gyi rnam par shes pa kho nas gzhan rig par 'gyur gyi /
bum pa la sogs pas ni ma yin no zhes rnam par dbye bar 'gyur ba'i khyad par ni 'ga' yang mi 'gyur te /
'di ltar de dag shes pa'i ngo bo nyid yin yang rang gi ngo bor gnas pa'i phyir gzhan la cung zad kyang mi byed par 'dra ba'i phyir ro / /
khyad par med na don byed pa don du gnyer ba rnams kyis dngos po rnams rang dga'i rjes su byed pa'i khyad par tsam gyis rnam par sbyar kyang so sor nges pa'i don byed pa'i rang bzhin rnams ni gang du yang thams cad sgrub par mi nus te /
ha cang thal bar 'gyur ba'i phyir ro / /
zlos gar mkhan dang /
zla ba dang /
gyad la lta ba lta bu mang po rnams gcig la lta ba de'i rnam par shes pa dag la yang phan tshun 'dra ba srid pa'i phyir dang /
shes pa'i ngo bo nyid du mtshungs pa'i phyir de dag kyang phan tshun mngon sum nyid du thal bar 'gyur ro / /
de las byung ba yin na zhes khyad par gzhan brjod kyang don gzhan mngon sum nyid du gtad par yang nus pa ma yin te /
khyad par 'dod pa tsam gyis nye bar brtags pa yin pas khyad par rab tu ma grub pa'i phyir ro / /
gzhan yang gzhan du gyur pa mngon sum nyid du grub na ni shes pa'i khyad par de dang 'dra ba dang /
de las byung ba'i mtshan nyid 'grub par 'gyur ba zhig na /
gang gi tshe shes pas gzhan ji ltar 'dzin zhes rnam par spyod pa byed pa na don gzhan mngon sum nyid du ma grub pa kho na yin na de'i tshe ji ltar na ma grub pa'i ngo bo'i khyad par gyis grub pa'i lam gyi khyad par dag sgrub par 'gyur te zhes bshad pa lta bu'o / /
rnam par shes pa'i skad cig mtshungs pa de ma thag pa'i rkyen don mthun pa'i stobs las byung ba las skye ba phyi ma phyi ma rnams kyang shes pa'i skad cig snga ma snga ma la ltos nas de las byung ba dang 'dra bar srid pa'i phyir snga ma rnams shes pa phyi ma'i gzung ba nyid du thal ba bzlog dka' ba nyid do / /
gzhan yang re zhig gang dag phyi rol gyi don yan lag can la sogs pa'i dngos po mngon sum du 'dod pa de dag gi lta ba la yang de ji ltar rang gi grub pa'i mtha' las nye bar brtags pa de bzhin du mngon sum du snang ba myong ba med de / /
nam yang yan lag can du rtogs pa de'i rnam pa can gyi shes pa mngon sum du myong ba ni med kyi /
rtag tu lag pa la sogs pa'i yan lag gi tshogs du ma'i rnam pa can gyi shes pa so sor myong ba'i phyir ro / /
sngon po la sogs pa'i yon tan la sogs pa yan lag can la yod pa'i rnam pa can gyi shes pa nyams su myong ba yang med de /
rten mngon sum nyid ma yin na de la yod pa'i yon tan la sogs pa 'ba' zhig mi 'dzin pa'i phyir ro / /
'chi ltas dang /
mig sngon dang /
mig ser dang /
rab rib la sogs pas mig nyams pa rnams dang /
yul ring ba dang nye ba la sogs pa na gnas pa rnams dngos po gcig la yang rnam pa phan tshun mi mthun pa du ma can gyi rnam par shes pa skye ba'i phyir sems dag la phyi rol gyi yan lag can la sogs par gtogs pa'i 'dra ba yod pa yang ma yin te /
de tha dad par thal bar 'gyur ba'i phyir de snyed kyi 'di'i ngo bo nyid dam /
yon tan la sogs pa skyes pa ni med do / /
yon tan la sogs pa'i chos 'gal ba dang ldan pa yang gcig pa nyid yin na ni sna tshogs kyang gcig pa nyid du thal la /
gags byed pa med pa'i phyir yon tan la sogs pa'i chos mtha' dag kyang thams cad kyi mngon sum nyid du thal ba yin no / /
rmi lam la sogs pa dag na sngon po la sogs pa'i yon tan dang ldan pa'i don gzhan de lta bu med kyang sngon po la sogs par snang ba'i shes pa de lta bu so sor myong bas 'khrul pa nyid kyi phyir yang rnam pa'i dbang gis don gzhan 'dzin par rnam par gzhag par rigs pa ma yin no / /
gang dag sngon po la sogs pa'i don rdul phra rab bsags pa'i bdag nyid mngon sum du smra ba de la yang nyes pa mtshungs pa nyid de /
dngos po phra mo yan lag med pa rnam pa du ma can gyi shes pa so sor mi myong ba'i phyir dang /
tshogs pa gcig pa rnams yul nyid du khas len pa'i phyir dang /
rtag tu rmi lam la sogs pa bzhin du rags par snang ba'i shes pa so sor myong ba'i phyir dang /
'dus pa can dag las 'dus pa don gzhan ma yin pa'i phyir dang /
'dus pa rnam par rtog pas nye bar brtags pa yang dngos po med pa'i phyir ro / /
rags par 'khrul pa dngos po du ma 'dab chags su gnas pa 'dzin pas nye bar bskyed pa nyid yin na ni de'i tshe shes pa yang 'khrul pa'i phyir tshad ma ma yin par thal te /
'di ltar gal te rags par 'khrul pa 'di yid kho nas kun brtags pa zhig yin na ni de'i tshe 'di gsal bar mi snang ba nyid du thal bar 'gyur te /
rnam par rtog pa'i yul ni dus thams cad du mi gsal ba nyid kyi phyir ro / /
'on te dbang po'i shes pa'i khongs su gtogs pa zhig yin na ni de'i tshe rdul phra rab rnams rtag tu mi 'dzin pa kho nar thal ba yin te /
dus thams cad du de'i rnam pa can gyi rnam par shes pa mi skye ba nyid kyi phyir ro / /
rags par 'khrul pa de 'dzin pa sngon du 'gro ba nyid du yang 'grub par mi 'gyur te /
dang po kho nar rags par 'khrul pa skye bar khas len pa'i phyir ro / /
tshad ma gzhan gyi sgo nas rdul phra rab dag grub na rags par 'khrul pa de 'dzin pas byas pa nyid du 'grub par 'gyur ba zhig na /
de ma grub na rags par 'khrul pa 'di de 'dzin par byas so zhes bya bar lta ga la 'gyur /
rmi lam la sogs pa na rdul phra rab 'dzin pa med kyang rags par 'khrul pa mthong ba'i phyir 'di de 'dzin pa sngon du 'gro ba nyid du rigs pa ma yin no / /
mya ngam dag na dngos po chung ngu yang thag ring po nas chen po nyid dang ldan par snang ba dang /
thag ring ba dang nye ba'i bye brag gis gsal ba dang mi gsal bar snang ba'i bye brag tu yang mi 'gyur te /
dngos po de gcig pa nyid kyis rnam pa de lta bu mi srid pa'i phyir ro / /
gzhan yang gal te rnam pa rnams yang dag pa nyid du 'dod na de'i tshe ri mo brkyang ba la sogs pa dag la shes pa'i rnam pa sna tshogs yin pa'i phyir rnam pa bzhin du tha dad par thal bar 'gyur ro / /
gang gis na rnam pa sna tshogs nyid gzhung gzugs pa'i phyir shes pa du ma skye bar rtogs pa legs par 'gyur ba rnam par shes pa yul la bkram pa lta bur 'dug par yongs su 'dzin par skye ba yang med de /
lus can ma yin pa la yul na gnas pa mi srid pa'i phyir dang /
yul na mi gnas pa rnams kyang byang dang /
shar la sogs pa'i phyogs kyi bye brag tu skye bar mi rung ba'i phyir ro / /
de ltar mi skye na yang yul la bkram pa lta bur snang ba mi srid pa'i phyir ro / /
shes pa gcig dang ngo bo tha dad pa ma yin pa'i phyir shes pa'i ngo bo bzhin du rnam pa rnams ngo bo nyid gcig par thal ba yang yin no / /
tha dad pa yin na ni de dag kyang don bzhin du shes pas 'dzin par mi 'thad de /
don gzhan yin pa'i phyir ro / /
de 'dzin par bya ba'i phyir rnam pa gzhan dang gzhan du rtog na yang rnam pa rnams thug pa med par 'gyur ro / /
rnam pa gzhan dang gzhan myong ba yang nam yang med do / /
'on te de dag brdzun pa'i phyir de nyid rang gzhan nyid du bsam par rigs pa ma yin no snyam du sems na /
'o na de'i tshe de'i dbang gis don gzhan rnam par gzhag par rigs pa ma yin te /
de dag yang dag pa ma yin pa'i phyir ro / /
gzung ba'i rnam pa yang brtags pa kho nar 'gyur ro / /
gzhan yang gal te shes pa'i 'dra ba bdag nyid thams cad kyi yin na ni de'i tshe don bzhin du shes pa yang blun po'i ngo bo nyid du 'gyur ro / /
rnal 'byor pa gzhan gyi sems shes pa rnams kyang 'dod chags dang bcas pa la sogs pa nyid du thal bar 'gyur te /
gzhan gyi sems 'dod chags dang bcas pa nyid la sogs pa 'dzin pa'i phyir ro / /
phyogs gcig gis 'dra ba yang ma yin te /
gcig la cha shas dang bcas pa nyid du thal bar 'gyur ba'i phyir ro / /
ldog pa'i tha dad par nye bar brtags pas byas pa'i phyogs gcig pa nyid yin na ni thams cad la dngos po la sogs pa'i 'dra ba srid pa'i phyir thams cad kyang thams cad rig par byed par 'gyur la 'dra ba yang brtags par 'gyur gyi don dam pa pa ni ma yin no / /
de'i phyir 'dra ba'i sgo nas shes pa ngo bo gzhan 'dzin par rigs pa pa ma yin te de mi srid pa'i phyir ro / /
'dra ba yod du zin kyang 'on kyang don gzhan mngon sum nyid du ni rigs pa ma yin te /
yul ni rgyu yin pa nyid kyis shes pa nyams su myong ba'i phyir dus de'i tshe na mi nye ba'i phyir ro / /
nye ba yin na yang de mi 'dzin pa nyid de /
shes pa bdag nyid la yod pa'i 'dra ba kho na myong ba'i phyir dang /
gnyis pa don la yod pa'i rnam pa mi snang ba'i phyir ro / /
snang na yang de la yang brgal zhing brtags pa mtshungs pa'i phyir ro / /
gal te de'i rnam pa can gyi shes pa nyams su myong ba gang yin pa 'di nyid 'di 'dzin pa yin no snyam du sems na brtags pa'i sgo nas yin du zad de /
'di tsam gyis dngos po de lta bu'i ngo bor 'gyur ba ni med de /
ha cang thal bar 'gyur ba'i phyir ro / /
bram ze'i khye'u la me zhes nye bar brtags kyang sreg pa dang 'tshed pa la sogs pa la rnam par sbyor ba ni med do / /
rnam pa'i dbang gis don gzhan rnam par 'jog na yang de rjes su dpag pa kho nar 'gyur gyi /
mngon sum gyis ni ma yin no / /
gang gis na de rtogs par 'gyur ba don gzhan nye bas rnam pa la khyab pa yang ma yin te /
rmi lam la sogs pa dag na don gzhan med kyang rnam pa de lta bu srid pa'i phyir ro / /
don gzhan ni shin tu lkog tu gyur pa'i phyir de shes pa de'i rnam pa can no zhes bya bar yang 'grub par mi 'gyur ba nyid do / /
rgyu zhes bya ba ni bdag nyid kyi rnam pa gtod par 'bras bu skyed par byed pa kho na yang ma yin te /
rang gi rnam par shes pa la sogs pa la mig la sogs pas 'khrul pa'i phyir dang /
sgra la sogs pa shes pa'i mjug thogs su mig gi rnam par shes pa la sogs pa skye ba'i phyir mig gi rnam par shes pa la sogs pa yang sgra la sogs par snang bar 'gyur ro / /
de ltar na re zhig snang ba dang ldan pa'i shes pas don gzhan 'dzin par rigs pa ni ma yin no / /
snang ba med pas kyang ma yin te /
de ni thams cad la khyad par med pa'i phyir ro / /
gal te de'i tshe nye ba'i phyir rnam par shes pas gzhan 'dzin par byed pa yin no zhes bya bar rtog na /
de'i tshe rnam par shes pa thams cad don nye ba ma lus pa'i yul can du 'gyur te /
thams cad la de yod par khyad par med pa'i phyir ro / /
de'i phyir thams cad kyis thams cad mthong bar 'gyur ro / /
rna ba la sogs pa'i rnam par shes pa yang gzugs la sogs pa'i yul can du 'gyur te /
de'i tshe nye bar khyad par med pa'i phyir ro / /
de'i phyir 'di ni sngon po shes pa'o / /
ser po shes pa'o zhes bya ba'i rnam par dbye bar yang mi 'gyur te /
rnam par dbye ba'i rgyu khyad par 'ga' yang khas mi len pa'i phyir ro / /
de khas len na ni de nyid 'dra ba las khas blangs par 'gyur ba yin no / /
rtog pa'i ngo bo tsam du khyad par med pa'i shes pa'i bdag nyid la ni 'dra ba ma gtogs par bye brag tu 'byed pa gzhan yod pa ma yin te /
de la yang nyes pa bshad zin to / /
'o na de yang nye ba tsam gyi sgo kho na nas shes pas don gzhan myong bar byed pa ma yin gyi /
'o na ci zhig ce na /
de las byung ba'i sgo nas yin no zhe na /
de yang rigs pa ma yin te /
shes pa'i dus na de'i yul rgyu med pa'i phyir dang /
med pa yang 'dzin par mi rung ba'i phyir dang /
rgyu dang 'bras bu'i dngos po dus mnyam par mi rung ba'i phyir dang /
su yang khas mi len pa'i phyir ro / /
mig gi dbang po la sogs pa yang de'i rgyu yin pa nyid kyis 'dzin par thal bar 'gyur ro / /
yul dang dus mnyam pa tshogs pa gcig la rag las pa kho na rnam par shes pas 'dzin gyi /
gzhan ni ma yin no zhes bya bar rtog na yang mig la sogs pa yang 'dzin par thal ba yang bzlog dka' ba nyid do / /
gal te dbang po yul ma yin pa'i phyir mi 'dzin to zhe na /
de nyid yul ma yin pa nyid du mi 'gyur te /
yul gyi mtshan nyid du gyur pa'i phyir ro / /
gzung ba nyid kyang yul gyi ngo bo las gzhan ma yin te /
des na gang gi phyir yul ma yin pa de'i phyir yul ma yin no zhes smras par 'gyur ro / /
de ltar na shes pa rnam pa med pas kyang don gzhan 'dzin par rigs pa ma yin no / /
gzhan gyi rnam pa can gyis kyang ma yin te /
rnam par gzhag pa med par thal bar 'gyur ba'i phyir ro / /
de lta na ni rna ba'i rnam par shes pas kyang gzugs la sogs pa 'dzin par 'gyur ro / /
don gzhan lkog tu gyur pa'i phyir rnam pa gzhan nyid kyang 'grub par mi 'gyur ro / /
gang gis na don gzhan 'dzin par 'gyur ba rnam pa gzhan yang yod pa ma yin te /
de'i phyir rgyu dang 'bras bur gyur pa don gzhan 'ga' yang rab tu ma grub pas don dam par rgyu dang 'bras bu mngon sum du ma grub pa yin no / /
de'i phyir yang dag par na /
des dben de yi rnam pa can / /
mngon sum rnam pa gnyis kyis ni / /
rgyu dang 'bras bu'i dngos por nges / /
zhes smras pa gang yin pa de yang ma grub pa yin no / /
gal te 'di snyam du /
blo rnam pa dang bcas pa dang /
cig shos kyi don gzhan yongs su gcod par mi rung ba'i phyir rgyu dang 'bras bu'i dngos po nges par bya ba'i tshad ma med du zin kyang 'on kyang shes pa gnyis med par smra ba la cung zad kyang gnod pa med de /
rigs pa smra ba de'i ltar na dngos po thams cad sems tsam gyi lus gtso bo yin no / /
de la don gzhan mngon sum du rigs pa ma yin du chug kyang /
shes pa nyid rang rig pa'i mngon sum gyis rtogs par bya ba yin la /
de yang rgyu dang 'bras bur gyur pa grub pa yin pas rgyu dang 'bras bu'i dngos po ni mngon sum du grub pa kho na yin no snyam du sems na de yang rung ba ma yin te /
de kho na nyid ni ji lta ba bzhin ma myong ba'i phyir dang /
ji ltar myong ba'i de kho na nyid ma yin pa'i phyir ro / /
'di ltar khyed ni rnam par shes pa gzung ba dang 'dzin pa'i rnam pa can du ma gyur pa dngos por yod par 'dod na de ni de lta bur myong ba med de /
dus thams cad du gzung ba dang 'dzin pa'i rnam pa thams cad dang ldan pa'i shes pa myong ba'i phyir ro / /
de lta ma yin na thams cad de kho na mthong bar 'gyur ro / /
shes pa de ni ji ltar myong ba de ltar gnas pa yang ma yin te /
gcig la gnyis kyi ngo bo nyid 'gal ba'i phyir ro / /
gal te de ni 'khrul pas de lta bu shes so zhe na /
'khrul pa 'di gang yin /
gal te shes pa de nyid yin na ni /
'o na de mngon sum ma yin te /
mngon sum gyi mtshan nyid ni ma 'khrul pa yin pa'i phyir la /
de rtag tu bdag nyid la bdag nyid kho nas 'khrul pa'i phyir ro / /
gnyis kyi bdag nyid du yang de'i bdag nyid snang ba'i phyir gnyis med pa'i ngo bo nyid nyams par thal ba kho na yin te /
gnyis dang gnyis ma yin pa dag ni phan tshun 'gal ba'i phyir ro / /
'khrul pa don gzhan yin yang de dang rang rig pa'i mthar thug pa nyid yin pas des gnyis med pa de ltar shes pa ni ma yin no / /
gal te mngon sum ni rtog pa'i ngo bo nyid tsam zhig yin no zhe na /
'o na ni mngon sum rang gi mtshan nyid kyi yul can ma yin te /
rtog pa'i ngo bo nyid ni spyi'i mtshan nyid kyi yul can yang yin pa'i phyir ro / /
gzhan yang rtog pa'i ngo bo nyid ces bya ba ni rang gis gsal ba'i bdag nyid la bya ba ni gzung ba dang 'dzin pa'i rnam pa dag kyang rang gis gsal ba'i phyir rtog pa'i ngo bo nyid kho na yin no / /
de dag kyang brdzun pa nyid yin na ni de dang 'dra bar de de dang tha mi dad pa rtog pa'i ngo bo nyid kyang brdzun pa'i ngo bo yin na ji ltar mngon sum gyi tshad mas yang dag par 'grub pa'i dngos po'i ngo bor 'gyur /
khyad par rnams brdzun pa nyid yin na ni rtog pa'i ngo bo nyid spyi yang dngos por yod pa mi srid pa nyid de /
spyi ni khyad par dag kho na la gzhan rnam par bcad nas tha snyad 'dogs pa'i phyir ro / /
de lta na shes pa'i de kho na nyid ji lta ba bzhin mi myong ba'i phyir 'dis rang rig pa'i mngon sum nyid du mi rigs so / /
shes pa rang rig pa'i mngon sum nyid yin du zin kyang 'on kyang de las rgyu dang 'bras bu'i dngos po ni mi 'grub ste /
rang gi bdag nyid gcig pa nyid kyis rgyu dang 'bras bur gyur pa'i ngo bo nyid gnyis 'gal ba'i phyir ro / /
ltos pa'i bye brag gis gnyi ga'i ngo bo brtags na yang /
ltos pa don gzhan yin pa nyid kyis rang rig pa'i mngon sum nyid ma yin na /
de ma grub pa'i phyir de la ltos nas rnam par gzhag pa gnyi ga'i ngo bo yang mngon sum nyid du rig pa ma yin no / /
shes pa rgyu dang 'bras bu'i ngo bo don gzhan du gyur pa dag kyang dus tha dad pa'i phyir shes pa gcig la myang ba med do / /
bdag nyid kho nar yongs su gtugs pa'i phyir 'di dag phan tshun rang gi ngo bo myong ba yang ma yin na shes pa gang zhig la de gnyis mngon sum du myong ba nyid du 'gyur /
de gnyis shes pa gcig la mi myong na ni gang gis kyang 'brel pa gzung bar mi nus so / /
shes pa gcig la snang ba yin du zin kyang 'di ni rgyu'o / /
'di ni 'bras bu'o zhes mngon sum du de gnyis de yod pa nyid kyi 'brel pa gzung bar ni mi nus te /
de ni rnam par mi rtog pa'i phyir ro / /
kun tu 'brel pa ma bzung bar yang rgyu dang 'bras bu'i dngos po gzung bar mi 'gyur te /
ha cang thal bar 'gyur ba'i phyir ro / /
don dam par de'i rjes la thob pa gtan la 'bebs pa'i shes pas kyang de gnyis rung bar rigs pa ma yin te /
des de dag nyams su ma myong ba'i phyir ro / /
gzhan gyis nyams su myong ba gzhan gyis gtan la 'bebs pa ni ma yin te /
ha cang thal bar 'gyur ba'i phyir ro / /
rgyud gcig yin pa'i phyir gcig gis nyams su myong bar brtags pa yang rigs pa ma yin te /
rgyud gcig pa nyid du brtags pa dngos po med pa'i phyir ro / /
rgyud can tha dad pa rnams kyang phan tshun myong ba med pa'i phyir ro / /
gtan la 'bebs pa'i shes pa'i dus na yang rgyu dang 'bras bu dag 'das pa'i phyir ro / /
de'i phyir rang rig pa'i mngon sum gyi sgo nas kyang rgyu dang 'bras bu yang dag pa pa mi 'grub bo / /
ji ste gal te rgyu dang 'bras bu mngon sum du nyams su ma myong na ji ltar de la dran pa'i ngo bo skye bar 'gyur snyam na /
de yang rigs pa ma yin te /
rmi lam la sogs pa dag na don nyams su ma myong yang dran pa srid pa'i phyir dang /
de yang rang gi ngo bor mthar thug pas don dam par gzhan nyams su myong bar mi 'grub ste /
ji skad du sngar bshad pa bzhin no / /
de ltar na re zhig mngon sum gyi sgo nas ni de 'grub par rigs pa ma yin no / /
rjes su dpag pa'i sgo nas kyang ma yin te /
ji skad bshad pa'i tshul gyis mngon sum du nyams su myong ba'i chos can 'ga' yang ma grub pa'i phyir gang la de'i dngos po rab tu bsgrub par bya /
gtan tshigs thams cad kyang rang gi ngo bo dang gzhi ma grub pa yin no / /
dpe'i chos can yang ma grub ste /
thams cad du brgal zhing brtag pa mtshungs pa'i phyir ro / /
gzhan yang re zhig 'bras bu'i gtan tshigs kyis ni de'i dngos po bsgrub par nus pa ma yin te /
gcig la gcig brten pa'i nyes par 'gyur ba'i phyir ro / /
rgyu dang 'bras bu'i dngos po grub na 'bras bu'i gtan tshigs su 'gyur la /
'bras bu'i gtan tshigs yang dag par grub na rgyu dang 'bras bu'i dngos po grub pas gcig la gcig brten pa nyid du gsal rab pa nyid do / /
rang bzhin gyi gtan tshigs kyang chos can ma grub pa'i phyir gang du 'jug par 'gyur /
chos can grub tu bcug na yang rgyu dang 'bras bu'i dngos po don dam pa pa bsgrub par bya ba la gang du yang gtan tshigs la khyab pa ni ma grub ste /
thams cad du brgal zhing brtag pa mtshungs pa'i phyir ro / /
gzhan yang khyed kyis rgyu dang 'bras bu nyid yang dag par bsgrub par bya ba'i phyir 'di lta ste de yod na yod pa nyid ces bya ba 'di nye bar brjod pa yin na de yang 'khrul pa yin te /
de'i rgyu dang dus mnyam pa na yod pa 'gro ba ma lus pa yod na yod pa nyid yin yang de'i rgyu can nyid du mi srid pa'i phyir ro / /
'on te yang rgyun kho na la rjes su 'gro ba dang ldog pa dag gis de yod na yod pa nyid du nges pa'i gtan tshigs nyid du brjod kyi /
skad cig ma la ni ma yin no zhe na /
de yang 'dir rgyu dang 'bras bu don dam pa pa grub pa'i skabs yin pa'i phyir rigs pa ma yin te /
skad cig ma ma gtogs par don dam pa pa'i rgyun ma grub pa'i phyir ro / /
'bras bu'i skad cig ma gang zhig rgyu'i skad cig ma gang zhig yod na yod par rtog pa de ni de dang dus mnyam pa na yod pa'i thams cad du gtogs pa'i skad cig ma ma lus pa yod na yod pa yang yin te /
ji ltar de rang gi rgyu'i skad cig ma yod na mthong la /
de med na ma mthong ba de bzhin du de'i rgyu'i skad cig ma dang dus mnyam pa na yod pa thams cad du gtogs pa'i skad cig ma ma lus pa yod na yang mthong la /
de med par yang ma mthong bas de de'i rgyu can nyid du yang ci ste mi 'gyur /
gzhan yang de yod na yod pa'i phyir zhes bya ba 'dir de zhes bya ba'i sgras ni chos can gzhan rgyur gyur pa la snyegs na de yang re zhig don dam par mngon sum du ma grub ste /
ji skad du sngar bshad pa bzhin no / /
rjes su dpag pas kyang chos can yod par grub pa mi srid de /
yod par sgrub pa la gtan tshigs thams cad nyes pa gsum las mi 'da' ba'i phyir ro / /
'di ltar chos can ma grub na re zhig yod pa'i chos ni gtan tshigs su mi srid do / /
med pa'i chos kyang 'gal ba'i phyir rigs pa ma yin no / /
gnyi ga'i chos ni 'khrul pa yin te /
mi mthun pa'i phyogs la yang yod pa'i phyir ro / /
gang zhig gis bsgrub par bya ba'i rnam pa gzhan yang yod pa ma yin no / /
de ma grub na cig shos kyi de yod na yod pa nyid kyang ma grub ste /
de ni de la ltos pa'i phyir ro / /
'bras bu'i sgrub pa yang de dang 'dra ba kho nar mi srid pa yin no / /
des na 'dir rang bzhin gyi gtan tshigs kyi sgo nas ni rgyu dang 'bras bu'i dngos po mi 'grub bo / /
mi dmigs pa'i sgo nas kyang ma yin te /
de thams cad ni dgag pa sgrub pa kho na yin pa'i phyir ro / /
gang yang rgyu dang 'bras bu'i dngos po sgrub pa ni mngon sum du mi dmigs pa yin no zhes bshad pa de la yang mi dmigs pa zhes bya ba'i sgra ni de las gzhan pa dmigs pa'i bdag nyid kyi mngon sum kho na yin par dgongs kyi /
rjes su dpag pa ni ma yin no / /
de yang ji ltar tshad ma ma yin pa de ltar sngar bshad zin pa pa nyid do / /
gzhan yang dmigs pa'i rig byar gyur pa mi dmigs pa gang zhig gang yod na yang dag par dmigs pa de ni de'i 'bras bu yin no zhes rjes su 'gro ba'i sgo nas rgyu dang 'bras bu'i dngos po 'grub par brjod pa de la yang don dam par the tshom za ba kho na yin te /
ci de kho na yod na yod pa zhig yin nam /
'on te mi snang ba sha za la sogs pa nye bas sam /
'on te yul thag ring po na gnas pa'i dngos po gzhan zhig nye ba'i stobs kyis zhes the tshom za ba yin no / /
dmigs pa'i rig byar gyur pa mi dmigs pa'i sgo nas ni de yul gzhan nas 'ong ba dang snga nas yod pa nyid 'gog par 'gyur gyi /
gzhan gyi 'bras bu nyid ni ma yin no / /
de yod na yod pa nyid ni 'dod rgyal bar yang 'gyur te /
zla ba la sogs pa yul thag ring po na gnas pa yang mig gi rnam par shes pa la sogs pa'i rgyu'i dngos por khas mi len pa ni ma yin no / /
gang yang de'i rgyu gzhan dag nus pa yin pa las gang zhig med na gang med pa de ni de'i 'bras bu yin no zhes ldog pa'i sgo nas de 'grub par bshad pa de la yang don dam par na the tshom za ba las mi ldog pa nyid de gzhan sha za la sogs pa'am /
yul thag ring po na gnas pa 'ga' zhig med na yang de med par the tshom za ba'i phyir ro / /
de med na med pa 'dod rgyal ba nyid du yang srid pa'i phyir te /
ma chung mar len pa'i lugs can gyi yul nas skye ba'i 'bra go / /
ma chung mar len pa med na med pa bzhin no / /
'on te yang gzhan dag de'i rgyur nus pa yin pa las zhes khyad par du byas pa'i phyir the tshom za bar mi 'gyur ro snyam na /
gzhan dag de'i rgyu nyid du nus pa'i khyad par ma grub pa'i phyir de ni rigs pa ma yin te /
de ni de nyid bsgrub par bya ba nyid kyi skabs yin pa'i phyir ro / /
rgyu dang 'bras bu dag la the tshom za ba yin na de nyid nges par bya ba'i phyir de'i rgyu dag nus pa yin pa las shes rab tu ma grub pa'i khyad par smos pa mkhas pa rnams ji ltar nges par byed par 'gyur te /
de la rjes su 'gro ba dang ldog pa'i sgom gtogs pa gzhan du gang gis na de'i khyad par 'grub par 'gyur ba de'i rgyu'i dngos por nges pa ni med de /
de la yang thug pa med pa'i nyes pa yin no / /
de yod na yod pa nyid du grub kyang lhan cig byed pa'i dngos po ngo bo nyid tha dad pa bzhin du de gzhan las kyang skye bar dogs pa gang gis bzlog par 'gyur /
ma mthong ba tsam gyis ni de med par nges par rigs pa ma yin te /
ha cang thal bar 'gyur ba'i phyir ro / /
tshu rol mthong ba rnams la ni gang gis na gzhan las de mi 'byung ba nges par yang 'gyur ba ma lus pa gsal bar mthong ba ni med do / /
gal te gzhan las kyang de 'byung na ni rgyu'i tha dad pa la tha dad par byed pa ma yin par 'gyur ro zhe na /
ma yin te de'i ngo bo nyid dang /
mtshan nyid mi mthun pa lhan cig byed pa dag las kyang mi skye bar thal bar 'gyur ba'i phyir ro / /
gal te de la yang khyad par tha dad pa dag kho na la lhan cig byed pa'i rkyen rnams nye bar sbyor gyi /
'bras bu kho na la ni ma yin no zhe na /
ma yin te /
khyad par rnams don dam par de dang tha mi dad pa'i phyir ro / /
gal te cha shas kyis kyang bskyed par bya ba nyid yin no snyam na ma yin te /
gcig la cha shas med pa'i phyir ro / /
gal te khyad par rnams ni ldog pa'i bye brag tu nye bar brtags pa yin pa'i phyir de nyid dang gzhan nyid du bsam par rigs pa ma yin no zhe na /
'o na ni de dag khyad par rnams la byed pa ma yin te /
'ga' yang brtags pa dag gis rgyu nyid du mi rung ba'i phyir ro / /
tshogs pa kho nas skyed pa dang /
tha dad par byed pa yin gyi /
so so re re nas ni ma yin no zhes bya bar yang rigs pa ma yin te /
tshogs pa can las ma gtogs par tshogs pa ma grub pas tshogs pa rnams re re zhing rgyur khas len pa'i phyir ro / /
de lta bas na don dam par rgyu dang 'bras bu'i dngos po 'grub par bya ba'i tshad ma cung zad kyang med de /
rgyu dang 'bras bu'i dngos po kun rdzob pa kho na yin pa la slob dpon rnams kyis rjes su 'gro ba dang ldog pa'i sgo nas rgyu dang 'bras bu'i dngos po ji ltar grags pa bzhin du grub pa nye bar brjod kyi /
don dam par ni ma yin no zhes bya bar gzung bar bya'o / /
de ltar na re zhig mi rtag pa'i ngo bo nyid don dam pa pa yang dag par grub par bya ba'i tshad ma cung zad kyang med de /
sgra la sogs pa gzhan gyis kun brtags pa ni tshad ma ma yin pa'i phyir la /
tshad ma ma yin pa ni tshad ma 'di gnyis po kho na'i nang du 'dus pa'i phyir ro / /
rtag pa'i ngo bo nyid yang dag par grub par bya ba'i tshad ma yang med de /
'di ltar de yang mngon sum gyi sgo nas ni mi 'grub ste /
de yang snga ma bzhin du shes pa rnam pa dang bcas pa la sogs pas 'dzin par mi rung ba'i phyir ro / /
bdag la sogs pa rtag pa'i dngos po ni gang du yang ji ltar rang gi grub pa'i mtha' las nye bar brtags pa bzhin mngon sum gyi sems la snang bar mngon pa med do / /
de mngon sum gyi sems kyi yul nyid yin na ni de yod pa tsam gyis yod pa nyid yin pa'i phyir dus thams cad du yod par thal ba yin te /
gzhan dag gis khyad par du byar med pa ni de la ltos par mi rung ba'i phyir dang /
rgyu ma yin pa yang yul nyid du mi 'thad pa'i phyir ro / /
de'i rnam par shes pas rnam par shes par bya ba'i ngo bo nyid yin pas yul nyid du nye bar brtags na yang de'i rnam par shes pa yang de dang 'dra ba kho nar rtag pa nyid du thal ba yin te /
des rnam par shes par bya ba'i ngo bo nyid rjes su 'brangs na de yang rjes su 'brang ba'i phyir ro / /
de lta ma yin na des rnam par shes par bya ba'i ngo bo nyid rjes su 'brang bar mi rung ste /
des rnam par shes par bya ba nyid ni de la ltos pa'i phyir ro / /
de ni rjes su dpag pa'i sgo nas kyang mi 'grub ste /
de dang rtags 'ga' yang lhan cig 'brel par ma grub pa'i phyir ro / /
'di ltar re zhig 'bras bu'i gtan tshigs ni mi srid de /
de las rim dang cig car dag gis 'bras bu 'ga' yang mi skye ba'i phyir ro / /
mngon sum ma yin pa'i don dang ni 'ga' yang lhan cig rgyu dang 'bras bu'i dngos por gzung bar mi nus pa'i phyir ro / /
rgyu dang 'bras bu'i dngos po ni rjes su 'gro ba dang ldog pas yang dag par rtogs par bya ba yin na /
bdag la sogs pa ni gang du yang 'bras bu bde ba la sogs pa la rjes su 'gro bar ma grub ste /
de ma tshang ba med pa yin yang /
res 'ga' bde ba la sogs pa mi skye ba'i phyir ro / /
ldog pa yang ma yin te /
de ni rtag pa nyid kyis ldog pa med pa'i phyir ro / /
rang bzhin gyi gtan tshigs kyang de yod pa bsgrub pa mi srid de /
gzhi chos can 'ga' yang ma grub pa'i phyir dang /
yod pa de bsgrub pa la gtan tshigs thams cad snga ma bzhin du nyes pa gsum las mi 'da' ba'i phyir ro / /
chos can gzugs la sogs pa grag pa gang yin pa de dag kyang don dam par ma grub pa'i phyir ro / /
de dag ni res 'ga' ba nyid yin pa'i phyir tha snyad kyi sgo nas kyang rtag pa nyid dang /
de la ltos pa nyid du 'thad par dka' ba'i phyir ro / /
mi dmigs pas kyang de yod par grub par nus pa ma yin te /
de ni dgag pa grub par nus pa yin te /
de ni dgag pa sgrub pa yin pa'i phyir ro / /
gzhan yang re zhig rang bzhin mi dmigs pa ni mi srid de /
de ni med pa'i tha snyad sgrub pa yin no / /
dbang pos mi sod pa'i don dang 'ga' yang lhan cig 'gal ba dang khyab par bya ba dang /
khyab par byed pa dang /
rgyu dang 'bras bu'i dngos po'ang ma grub pa'i phyir 'gal ba dmigs pa la sogs pa yang mi srid do / /
tshad ma gnyis las ma gtogs pa tshad ma gzhan yang med do zhes /
gzhan du gtan la phab pa yin no / /
de lta bas na dngos po'i ngo bo nyid brtag pa la yang sgrub par byed pa'i tshad ma cung zad kyang med pas de'i phyir rtog pa dang ldan pas de la yang don dam pa pa'i yod par tha snyad mi bya'o / /
sbyor ba dag ni gang zhig gang la don dam par gang yod par grub par bya ba'i tshad ma cung zad kyang med pa de ni rtog pa dang ldan pas yang dag par de bzhin du gzung bar mi bya ste /
dper na sngo bsangs la sogs pa'i yon tan dang ldan pa nyid du mo gsham gyi bu dag lta bu'o / /
dngos po'i ngo bo nyid yang dag pa pa ji skad bshad pa gnyi ga yang yang dag par grub par bya ba la yang tshad ma cung zad kyang med pas khyab par byed pa mi dmigs pa yod pa'i tha snyad 'gog pa'i 'bras bu can yin te /
rtog pa dang ldan pa rnams kyi yod pa'i tha snyad ni tshad mas khyab pa'i phyir ro / /
gtan tshigs ma grub pa yang ma yin no zhes bya ba ni rgyas par rab tu bsgrubs zin to / /
khyab par bya ba dang khyab par byed pa'i dngos po mi 'thad pa dang /
rtog pa dang mi ldan pa nyid du thal ba dang bzlog na gnod pa can gyi tshad ma yod pas de'i phyir gtan tshigs ma nges pa nyid kyang ma yin la /
mthun pa'i phyogs nyid la yod pa'i phyir 'gal ba nyid kyang ma yin no / /
ji ste gal te yod pa dang med pa'i tha snyad la tshad mas khyab po zhes bya bar khas len par gyur na de'i tshe dngos po grub pa kho nar 'gyur te /
'di ltar khyab par bya ba dang /
khyab par byed pa'i dngos po ni gang du yang rjes su 'gro ba nges pa med par ldog pa tsam gyi sgo nas 'grub par mi srid do / /
ldog pa nges pa yang rjes su 'gro ba nges pa med par mi srid de /
gang zhig gang yod na yod pa ma yin pa de ni ji ltar de log pa na ldog par 'gyur te /
'brel pa med pa'i phyir ro / /
de lta bas na gdon mi za bar tshad mas khyab pa'i rjes su 'gro bar 'dod pa dang dngos po yod pa'i tha snyad khas blang bar bya'o / /
de khas blangs na ni 'ga' zhig tu gang la 'di yod pa kho na yin no zhes yod pa'i tha snyad tshad ma yod pa'i rjes su byed pa can rab tu grub pa de nyid kho bo cag gi dngos po rab tu grub pa yin no zhe na /
de ni rigs pa ma yin te /
'di ltar yod pa'i tha snyad tshad mas khyab tu zin kyang tshad ma tsam gyi sgo nas ni 'di nges par don dam pa pa'i dngos por yod pa'i yul can du mi 'grub ste /
khyab par byed pa nye ba ni khyab par bya ba'i khyad par nges par gtan la 'bebs par nus pa ma yin te /
de ni gzhan la yang srid pa'i phyir ro / /
de lta ma yin na shing nyid kyis kyang shing sha pa la sogs pa'i khyad par rnams nges par rtogs par 'gyur ro / /
'di ni mi mthun pa nyid ma yin nam / /
'di ltar shing nyid ni khyad par ma lus pa'i thun mong yin pa'i phyir de ba la sogs pa'i khyad par nges par gtan la 'bebs par nus pa ma yin la /
tshad ma ni dngos po'i ngo bo 'das nas gzhan gang la yang mi srid do / /
de lta na ni de dngos po med pa la yang 'jug pa'i phyir tshad ma nyid nyams pa kho nar 'gyur ro / /
de lta bas na tshad ma thams cad ni dngos pos mngon par khyab pa kho na yin la /
des khyab pa'i tshad ma'i stobs kyis byung ba'i tha snyad 'jug na yang tshad mas rtogs pa'i dngos po kho na la 'jug pas de'i phyir 'di shing nyid la sogs pa bzhin du thun mong nyid du lta ga la yin zhe na /
de ni mi rung ste tshad ma 'jig rten gyi kun rdzob kyi don gyi yul can yang yod do zhes sngar bstan zin to / /
de lta ma yin na gal te tshad ma thams cad don dam pa pa'i dngos po'i yul can zhig tu gyur na ni thams cad de kho na nyid mthong ba kho nar 'gyur te /
de'i phyir de kho na nyid mthong bar 'dod pa rnams 'phags pa'i lam bsgom pa sgrim pa don med pa nyid du 'gyur ro / /
smra ba po rnams de kho na nyid la rtsod par yang mi 'gyur te /
thams cad don dam pa rtogs pa nyid kyis yid gnyis med pa'i phyir ro / /
tshad ma'i mtshan nyid kyi bstan bcos byed pa yang don med par thal bar 'gyur te /
de'i 'bras bu ni rnam par rmongs pa zlog pa yin pa'i phyir la /
de kho na nyid rtogs par bya ba la yang thams cad kyis rnam par rmongs pa'i go skabs thag bsrings pa'i phyir ro / /
mtshan nyid byed pa rnams kyis de'i mtshan nyid phan tshun 'gal bar byed par yang mi 'gyur la /
grub pa'i mtha' tha dad par yang mi 'gyur te /
de kho na nyid kyi ngo bo gcig yin pa'i phyir ro / /
de lta bas na tha snyad pa'i tshad ma don dam pa pa'i dngos po'i yul can ma yin pa yang tha snyad kyi tshad ma srid pa'i phyir tshad ma thams cad don dam pa pa'i dngos pos khyab pa nyid ni ma yin no / /
don dam pa pa'i dngos po'i yul can nyid ma yin yang rmi lam la sogs pa bzhin du ji ltar 'dod pa'i don yang dag par 'thob pa tsam gyi sgo nas tha snyad pa'i mtshan ma rnam par gzhag go / /
de'i yul la ni don dam pa pa zhes ming du 'dogs kyang brtsad pa med do / /
'on kyang lus can rnams dngos po rnams kyi ngo bo ji lta ba bzhin du rtogs pas 'khor ba'i btson ra nas thar bar 'gyur ba de nyid de dag gi ma rig pa'i yul las bzlog pa'i ngo bo yin pa'i phyir dang yang dag pa'i ye shes kyi spyod yul yin pa'i phyir don dam pa'o zhes bya bar rnam par gzhag go / /
skye bo rnams kyis mngon par 'dod pa'i don byed pa sgrub par rung ba'i don thob pa tsam gyi sgo nas ni grol bar mi 'gyur te /
thams cad rnam par grol ba nyid du thal bar 'gyur ba'i phyir ro / /
de lta bas na tshad ma ni mi slu ba'i shes pa yin no zhes bya ba 'di ni tshad ma'i mtshan nyid du thun mong ba yin no / /
des ni yod pa'i tha snyad la khyab kyang de nges par yang dag pa pa'i don gyi yul can nyid du rab tu mi 'gyur ba'i phyir ji ltar de la yang dag pa pa'i dngos po yang dag par 'grub /
'di la gnod pa can gyi tshad ma med pa'i tha snyad sgrub pa 'di yang yod pa nyid de /
'di ltar gang dag don dam par rang dang /
gzhan dang /
gnyi ga las skye ba dang /
rgyu med pa las skye ba dang bral ba de dag ni yang dag par na ngo bo nyid med pa yin te /
dper na nam mkha'i pad+ma la sogs pa lta bu'o / /
rang dang gzhan gyis yang dag par yod par smras pa'i dngos po thams cad kyang de dang 'dra ba kho na yin no / /
gtan tshigs 'di ni ma grub pa yang ma yin te /
'di ltar re zhig grangs can la sogs pa gang dag rgyu nyid 'bras bu'i bdag nyid du rnam par gnas so zhes rjod par byed cing /
dngos po rnams dang kho na las skye bar nye bar brjod pa de dag ni thang cig rig pa ma yin pa kho na ste /
dngos po yod pa dang med pa ni bdag nyid kyi rgyu nyid du mi 'thad pa'i phyir te /
'di ltar dngos pos bdag nyid skyed na grub pa'am /
ma grub pa zhig skyed par 'gyur grang na /
de la re zhig ma grub pa ni mi skyed de /
de ni de'i tshe med pa'i phyir ci zhig gang gi skyed pa por 'gyur /
mo gsham gyi bu la sogs pa bdag nyid kyi ngo bo yongs su ma grub pa ni rang gi ngo bo nyid skyed par nus pa ma yin no / /
grub pa yang skyed par byed pa ma yin te /
bye brag med pa nyid kyis de'i bdag nyid kyang grub pa'i phyir ci zhig gang gis bskyed par 'gyur /
gang zhig grub na gang ma grub pa de ni de'i ngo bo nyid du rigs pa ma yin te /
ha cang thal bar 'gyur ba'i phyir ro / /
phan gdags par bya ba dang /
phan 'dogs par byed pa nyid dag yin na bskyed par bya ba dang /
skyed par byed pa'i dngos por rigs kyi /
ngo bo nyid de grub na phan gdags par bya ba'i ngo bo phra rab kyang cung zad med pa'i phyir 'di ji ltar na bskyed par bya ba nyid du 'gyur /
'on te de khyad par du byar med pa yin yang bskyed par bya ba nyid rgyu med pa can kho nar nye bar rtog par byed pa na ni de'i tshe shes pa yod pa la yang ci'i phyir kun tu ma brtags /
khyad par med pa'i phyir de dang 'dra ba nyid du nang gi skye mched la sogs pa dag la yang der rtog par ma byed cig /
de nyid kyi phyir mkhas pa rnams kyis nang gi skye mched ni rang las skye bar rigs pa ma yin te /
yod pa'i phyir shes pa yod pa bzhin no zhes thal bar bsgrub pa 'di nye bar brjod pa 'dir thal ba'i don mi shes pa kha cig 'di la dpe ma grub pa nyid dang gtan tshigs 'gal ba nyid rjod par byed pa gang yin pa de ni de dag gis yongs su ma shes pa'i nyes pa kho na yin te /
'di ltar gzhan dag la phan tshun 'gal ba yang dag par brjod par 'dod pas pha rol la grub pa shes pa yod pa la sogs pa kho na rjes su zlos pa yin gyi /
bdag nyid la yang dag par grub pa'i dngos po la cung zad kyang mi 'dod par thal bar byed pa ma yin no / /
shes pa yod pa yang gzhan dag la yang dag par ma grub pa ma yin no / /
de'i phyir dpe ma grub pa nyid kyang ma yin la / /
gtan tshigs 'gal ba nyid kyang ma yin te /
rang gi rgyud kyis rtag pa dang /
gcig pa nyid kyi rnam grangs ngo bo bsgrub pa la /
de lta bu'i gtan tshigs dang dpe ma grub pa'i phyir ro / /
de ni gzhan dag phan tshun ma 'brel ba nyid du brjod pa ni bsnyad pa tsam zhig brjod par 'dod par zad kyi /
rang gi rgyud kyis dngos po'i chos rab tu sgrub pa ni ma yin no / /
de rab tu sgrub na de la 'gal ba nyid brjod par rigs te /
de la ni gtan tshigs dang dpe dag rab tu ma grub pa'i phyir de brjod pa 'brel pa med pa kho na yin no / /
'on te dngos po'i bdag nyid yongs su grub kyang phan pa nyid 'ga' zhig khas len na ni de'i tshe de dang phan pa tha dad pa de rang las skye bar mi 'gyur te /
phan pa don gzhan du gyur pa kho na skye ba'i phyir ro / /
ji ste tha dad pa ma yin na ni phan pa yang de dang 'dra ba nyid du grub pa kho na yin pas de ji ltar grub par 'gyur te /
de'i phyir de la yang rgyu mngon par brjod dgos so / /
gzhan yang rgyu dang 'bras bu zhes bya ba 'di shing dang ljon pa bzhin du rnam grangs kyi ngo bor brjod pa ni 'jig rten na de ltar ma grags so / /
de'i phyir gdon mi za bar 'di 'jug pa'i rgyu mtshan tha dad pa'i rgyu cung zad cig nye bar bstan dgos na rgyu dang 'bras bu dag gcig pa nyid du khas len na de nye bar bstan par yang mi nus so / /
'on te mngon par gsal ba'i gnas skabs dang yongs su 'gyur ba'i gnas skabs rgyu'i 'og tu 'byung ba 'bras bu yin no zhes ston te /
'di ltar des na de rnam par gzhag pa tha dad pa'i rgyu yod pa kho na'o snyam du sems na de yang rigs pa ma yin te /
gal te mngon par gsal ba dang yongs su 'gyur ba snang ba de dag gcig tu de dang tha dad pa nyid gcig yin na ni de'i tshe dngos po gzhan kho na las skye bar khas blangs par 'gyur ro / /
'on te tha dad pa ma yin na ni de'i tshe rgyu dang 'bras bu dag 'chol pa'i nyes pa de'i so na 'dug pa nyid do / /
gcig la cig car gsal ba dang mi gsal ba la sogs pa 'gal ba'i chos dang ldan par yang ji ltar rung bar 'gyur /
de bas dang phan tshun 'gal ba'i phyir tha dad pa dang tha dad pa ma yin pa'i phyogs kyang rigs pa ma yin pa nyid de /
phan tshun spangs te gnas pa'i mtshan nyid kyi chos dag ni cig shos dgag pa /
gzhan sgrub pa med na med pa yin pa'i phyir gnyi ga ma yin pa'i phyogs su rtog pa yang rigs pa dang ldan pa ma yin no / /
gzhan yang gal te de'i rgyur mngon par 'dod pa'i dngos po sngon gyi ngo bo ma bor ba kho nar de'i 'og tu mngon par gsal ba la sogs pa'i gnas skabs su gyur na ni de'i tshe gnas skabs 'chol bar thal bar 'gyur te /
de'i phyir rtogs par byed pa gcig la ltos nas bum pa la sogs pa snang ba dang mi snang bar yang 'gyur la /
rgan po la sogs pa'i gnas skabs na yang byis pa la sogs pa'i gnas skabs gsal rab tu dmigs par 'gyur ro / /
'on te bor ba'i phyogs yin na ni de'i tshe cha shas med pa'i ngo bo yin pa'i phyir sngon gyi bdag nyid thams cad zhig na rjes su 'gro ba'i rang gi ngo bo 'ga' yang med pa'i phyir dang /
phyis mngon par gsal ba'i gnas skabs su yang rdzas gzhan skyes pa'i phyir bdag las skye ba ma yin par gyur cing mngon par gsal ba dang 'gyur ba yang 'ga' yang med do / /
gzhan yang gsal ba yang mi snang ba gzhan du gyur ba'i mtshan nyid yin pa'i phyir mngon par gsal ba dang /
yongs su 'gyur ba 'di gnyi ga yang gzhan du gyur pas rab tu phye ba las kun brtags pa yin no / /
de nyid gzhan du 'gyur bar rung ba yang ma yin te /
'gal ba'i phyir ro / /
'di ltar dngos po'i de nyid yongs su gcod pa na gzhan nyid rnam par bcad nas yongs su gcod la /
gzhan nyid kyang de nyid rnam par bcad nas yongs su gcod de /
de las bzlog pa rnam par ma bcad na de yongs su gcod par mi rung ba'i phyir ro / /
gang la gang zhig yongs su gcod pa gang rnam par bcad pa med na /
med pa de dag ni de la phan tshun spangs te gnas pa'i mtshan nyid yin no / /
gang dag phan tshun spangs te gnas pa'i mtshan nyid yin pa de dag kyang chos can gcig la ldan par mi 'gyur te /
dper na sems la lus can dang lus can ma yin pa'i bye brag lta bu'o / /
de nyid dang gzhan nyid kyang de dang 'dra bas de'i phyir 'di gnyis gcig la ldan par lta ga la 'gyur /
chos 'gal ba dang ldan pa yang gcig pa nyid yin na ni thams cad rdzas gcig pa nyid du 'gyur te /
de'i phyir cig car du bcings pa dang /
thar pa dang /
'chi 'pho ba dang /
skye ba la sogs par 'gyur ro / /
de lta ma yin na gcig ces ming du 'dogs pa tsam kho na byas par 'gyur te /
'di la ni brtsad pa med do / /
de lta bas na dngos po'i gnas skabs kyi bye brag gang sngon gyi gnas skabs dang mtshan nyid mi mthun par kun tu rtog pa de ni ngo bo nyid mtshan nyid gzhan yin na gzhan gang yin pa de ji ltar de'i yin /
gzhan yang gal te 'di'i ngo bo nyid gang phyis dmigs pa de sngon yang yang dag par yod na ni de'i tshe de la 'di ji ste dmigs par mi 'gyur /
'on te 'di mi snang ba'i ngo bo yin pa'i phyir sngon mi dmigs so zhe na ni /
de'i rgyu'i dngos po yang de dang 'dra ba kho nar mi dmigs pa'i ngo bo nyid du thal ba yang yin la /
dmigs par 'dod pa'i ngo bo nyid 'di yang sngon bzhin du phyis kyang mi dmigs par 'gyur ro / /
ji ste bsgribs pa'i phyir mi dmigs so zhe na /
de'i tshe phyis kyang sgrib par byed pa de'i so na 'dug pa'i phyir rtag tu mi dmigs par thal ba nyid do / /
'o ma la sogs pa cha shas rnam pa brgyar gzhigs kyang zho la sogs pa'i ngo bo nyid la sgrib par byed pa de dmigs pa'i rig byar gyur pa de dmigs pa'i gags byed par 'gyur ba gang yin pa ni cung zad kyang med do / /
gzhan yang gal te dngos po'i bdag nyid rang bzhin gyis brtan pa'i ngo bo nyid gcig yin na ni de ji ltar gzhan nyid du 'gyur ba nyams su myong bar 'gyur /
'on te mi brten pa'i ngo bo nyid gcig yin na ni de'i tshe 'jig pa'i ngang can yin pa'i phyir 'di rjes su 'gro ba med par rnam par 'jig par 'gyur gyi /
yang gzhan nyid du 'gyur ba nyams su myong ba ni ma yin no / /
de lta bas na mngon par gsal ba dang yongs su 'gyur ba dag rung ba ma yin pa'i phyir de'i sgo nas rang las skye bar kun brtags pa gang yin pa de yang rigs pa ma yin pa nyid do / /
rang las skye ba glo bur ba nyid gcig yin na yang dngos po rnams yul dang dus la sogs pa nges pa'i ngo bo nyid la rgyu ci zhig yod de /
dngos po yang dag par ltos pa med pa la ni de lta bu'i nges pa srid par rigs pa ma yin no / /
ji ste gzhan la ltos na ni pha rol las skye bar 'gyur te /
phan pa med pa la ltos pa mi 'thad pa'i phyir de yang 'og nas dgag par bya'o / /
ltos par bya ba yang rtag tu nye ba'i ngo bo yin pa'i phyir dus thams cad du skye ba nyid du thal ba yin no / /
de ltar na re zhig tha snyad du yang rang las skye ba mi srid do / /
gzhan las kyang ma yin te /
'di ltar de las dngos po skye bar 'gyur na rtag pa'am mi rtag pa'i ngo bo zhig las 'gyur grang na /
re zhig rtag pa las ni tha snyad du yang rigs pa ma yin te /
de ni rim dang rim ma yin pa dag gis don byed par mi 'thad pa'i phyir ro / /
rgyu nus pa thogs pa med par yod pa yang 'bras bu res 'ga' mi skye bar mi 'gyur la /
'bras bu rgyu ma tshang ba med pa yang res 'ga' mi 'byung bar mi 'gyur na gang gi phyir rim gyis de'i don bya ba byed par 'gyur te /
gzhan dag gis khyad par du byar med pa ni de la ltos par mi 'thad pa'i phyir ro / /
lhan cig byed pa'i rgyu dang 'brel ba'i rang bzhin rjes su 'brang na ni de dang 'dra ba lhan cig byed pa rnams kyang rtag tu rjes su 'brang bar thal ba yin no / /
ji ste rjes su mi 'brang na ni de'i rtag pa nyid nyams par 'gyur ro / /
de'i phyir 'di yang lhan cig byed pa'i rkyen la ltos pa ma yin no / /
rgyu rtag pa la rag las te skye ba'i 'bras bu yang rkyen gzhan las ltos pa ma yin te /
de ni med pa'i phyir ro / /
med bzhin du yang de dang 'brel ba'i bdag nyid kyi dngos po 'thob pa'i phyir blos kun brtags pa'i ltos par rnam par 'jog mod kyi /
'on kyang de mngon par 'grub par bya ba la rgyu nus pa thogs pa med pa gang yin pa de nyid la des phan 'dogs pa nyid kyis ltos par bya'i /
gzhan la ni ma yin no / /
de'i phyir rtag par 'dod pa'i dngos po rtag tu phan 'dogs pa nyid du nye bar mthu thogs pa med pa nyid bor te /
de las gzhan pa la ci ste ltos /
'bras bu lhan cig byed pa'i rkyen rnams la ltos su chug na yang /
'on kyang de'i rgyu dbang phyug la sogs pa gang yin pa de mthu thogs pa med pa yin na go ji ste btang snyoms su 'dug ste gang gis na de skye bar mi 'dod bzhin du yang nan gyis drangs te skye bar mi byed /
de lta na des bdag nyid kyi mthu nye bar bstan par 'gyur gyi /
gzhan du ni ma yin no / /
de lta bas na rim can ma yin pa las dngos po rim gyis skye bar mi 'gyur ro / /
gal te 'di snyam du 'bras bu rgyu'i chos thams cad kyi rjes su byed pa nyid ni ma yin te /
de nyid tha dad pa ma yin par thal bar 'gyur ba'i phyir ro / /
de'i phyir gdon mi za bar de gnyis rnam pa 'ga' zhig tha dad par 'gyur dgos so / /
des na rgyu rim can ma yin pa las kyang 'bras bu rim dang ldan pa mi 'gal ba kho na'o snyam du sems na /
de ni rigs pa ma yin te /
'bras bu rgyu'i chos thams cad kyi rjes su byed par ni mi smra'o / /
'on kyang re zhig gdon mi za bar 'bras bu rgyu la yod pa'i rjes su 'gro ba dang /
ldog pa'i rjes su byed par ni 'gyur dgos te /
rgyu dang 'bras bu'i dngos po'i rgyu ni 'di tsam du zad pa'i phyir ro / /
'bras bu 'ga' yang dngos po rtag pa la yod pa'i ldog pa'i rjes su byed pa ni med de /
rtag pa la ldog pa med pa'i phyir ro / /
de lta ma yin na ni mi rtag pa kho nar 'gyur gyi /
rtag pa ni ma yin no / /
rjes su 'gro ba'i rjes su byed pa yang ma yin te /
de ma tshang ba med par nye yang res 'ga' 'bras bu mi skye ba'i phyir ro / /
gang zhig gang la yod pa'i rjes su byed pa 'gro ba dang ldog pa dag gis rjes su mi byed pa de ni de'i 'bras bur rigs pa ma yin te /
ha cang thal bar 'gyur ba'i phyir ro / /
'bras bu yod pa ni ltos par rigs pa yang ma yin te /
de ni bdag nyid thams cad kyis grub zin pas thams cad la re ba med pa'i phyir ro / /
de ltar na re zhig rtag pa la rim gyis don byed pa'i mthu rigs pa ma yin no / /
cig car yang ma yin te /
de'i don byed pa'i rang bzhin de lta bu zhig yang rjes su 'brangs na 'bras bu'i skyed pa dang 'bral bar mi rung ba'i phyir ro / /
ji ste mi 'bral na ni de'i rtag pa nyid nyams pa yin no / /
'on te yang 'di'i nus pa'i rang bzhin dus phyis kyang rjes su 'brang mod kyi /
'on kyang re zhig des 'bras bu thams cad sngar bskyed zin pa gang yin pa de ni yang bskyed par nus pa ma yin pa kho na ste /
de ni skyes zin pa'i phyir ro / /
gzhan de dang 'dra ba gang yin pa de ci ste mi skyed ces brgal zhing brtag par 'os pa yang ma yin te /
de la des mi nus pa'i phyir ro / /
nus pa yin na ni sngar bskyed zin pa kho nar 'gyur ro snyam du sems na /
de ni rigs pa ma yin te /
des sngar bskyed zin pa'i 'bras bu mi skyed du chug kyang /
'on kyang 'di'i skyed par nus pa'i rang bzhin rjes su 'brang ba ni rnam par nyams par 'gyur te /
gang zhig gang gi tshe gang skyed par mi byed pa ni de'i tshe de la mthu thogs pa med pa yin no zhes brjod par rigs pa ma yin no / /
de'i phyir 'di ni sngar yang dus phyis bzhin du skyed par byed pa ma yin pa kho nar 'gyur te /
skyed par byed pa ma yin pa'i gnas skabs dang khyad par med pa'i phyir ro / /
'dis dus phyis kyang sngon bzhin du skyed par byed pa nyid du yang 'gyur ro / /
de lta ma yin na chos 'gal ba dang ldan pa'i phyir 'di'i gcig pa nyid rnam par nyams par 'gyur ro / /
de lta bas na de cig car don byed pa yang ma yin no / /
rim dang cig car dag las ma gtogs pa gang gis na don bya ba byed par 'gyur ba'i rnam pa gzhan yang yod pa ma yin te / /
de dag ni phan tshun yongs su gcod pa rnam par bcad pa med na med pa nyid kyis phan tshun spangs te gnas pa'i mtshan nyid dag gang yang rung ba zhig dgag pa gzhan sgrub pa med na med pa yin pa'i phyir ro / /
de ltar na re zhig gzhan rtag pa las skye bar rigs pa ma yin no / /
mi rtag pa las kyang ma yin te /
'di ltar mi rtag pa ni dngos po skad cig mar gnas pa'i chos can kho na yin par rigs te /
bskal par gnas pa ni khyad par med pas sngon bzhin du phyis kyang 'jig par mi rung ba'i phyir ro / /
de'i phyir 'bras bu skye ba na 'das pa las 'gyur te /
dper na bye brag tu smra ba rnams kyis rnam par smin pa'i rgyu 'das pa las kyang 'bras bu nye bar brjod pa'am /
ma 'ongs pa las te dper na /
de dag nyid kyis ma 'ongs pa'i skye ba yang bskyed par bya ba skyed par byed pa yin no zhes nye bar brtags pa lta bu'am /
da ltar gyi byed pa las kyang yin grang na /
de la re zhig 'das pa las zhes bya ba ni rigs pa ma yin te /
'das pa ni med pa'i phyir ro / /
de las skye bar khas len na ni 'di rgyu med pa nyid du yang 'gyur ro / /
'di ltar 'das pa zhes bya ba ci la bya /
gang rang gi ngo bo las nyams pa yin grang /
de lta ma yin na de lta bzhin du ma nyams pa'i bdag nyid yin pa'i phyir ji ltar 'das par 'gyur /
nyams pa'i ngo bo nyid gang yin pa de yang rang gi ngo bo yod pa ma yin pa'i phyir ji ltar 'bras bu nye bar skyed par 'gyur te /
don byed pa ni rang gi ngo bo la rag las pa'i phyir ro / /
'on te byed pa la sogs pa zhig pa nyid kyis de 'das pa zhes bya'i /
rang gi ngo bo nyams pas ni ma yin no zhe na /
de lta na ni yang byed pa zhig pa de las 'bras bu skye bar ni rigs pa ma yin no / /
de lta ma yin te /
'bras bu nye bar skyed na ji ltar byed pa zhig par 'gyur /
dngos po'i ngo bo gcig la byed pa dang /
byed pa ma yin pa'i bya ba dag kyang rigs pa ma yin te /
tha dad par thal bar 'gyur pa'i phyir dang cha shas med pa'i phyir ro / /
byed pa ni 'phen pa tsam du 'gyur gyi /
rab tu 'byin pa ma yin pa yang ma yin te /
khyad par med pa'i phyir 'phen pa'i dus nyid du de rab tu 'byin par yang 'gyur ro / /
de lta ma yin na sngon bzhin du phyis kyang der mi 'gyur ro / /
gzhan yang byed pa zhes bya ba gang yin pa de gal te nus pa'i ngo bo'am /
bya ba'i ngo bo zhig yin par 'gyur grang na /
ngo bo de dag gnyi ga yang gal te dngos po las don gzhan tha dad pa zhig yin na ni de'i tshe de ji ltar zhig ces brjod par bya /
gal te rang gi ngo bo nyams pa yin na ni de'i tshe dngos po thams cad rtag tu yod pa nyid du smra ba nyams par 'gyur ro / /
don gzhan de zhig kyang dngos po'i rang gi ngo bo rnam par ma g.yos pa zhig pa nyid du 'grub par mi 'gyur te /
lha sbyin shi yang mchod sbyin rang gi ngo bo las ma nyams pa'i ngo bo yang shi zhes bya ba ni ma yin no / /
'on te byed pa gzhan zhig pa'i phyir de zhig pa yin no zhe na /
de ni rigs pa ma yin te /
thug pa med par 'gyur ba'i phyir byed pa la byed pa gzhan yod pa ni ma yin te /
de la yang brgal zhing brtag pa mtshungs pa'i phyir ro / /
de'i phyir gang yang 'jig par 'grub par mi 'gyur ro / /
byed pa don gzhan nyid yin na yang dngos po rgyu ma yin pa nyid du 'gyur te /
byed pa kho na las 'bras bu skye ba'i phyir ro / /
de'i phyir dngos po med pa nyid du thal ba yin te /
dngos po'i mtshan nyid ni don byed nus pa yin pa'i phyir ro / /
byed pa don gzhan du gyur pa gnyi ga'i ngo bo de yang 'bras bu nye bar skyed pa na gal te byed pa rang gi ngo bor gyur pa kho nas skyed do zhes bya bar 'dod na ni de'i tshe dngos po yang de bzhin du skyed par 'gyur ba nyid pas don gzhan du rtogs pas ci zhig bya /
don gzhan du gyur pa zhes bya ba'i phyogs yin na ni de'i tshe de las yang byed pa gzhan du rtog na thug pa med par 'gyur ba'i phyir gang yang rgyu nyid du grub par mi 'gyur ro / /
dngos po phan par mi byed pa'i phyir 'di'i byed pa 'di yin no zhes bya ba'i 'brel ba yang mi 'grub ste /
'brel pa ni thams cad du phan 'dogs pa kho nas rab tu phye ba'i phyir ro / /
'on te de la dngos po phan pa nyid du khas len na ni de'i tshe gal te dngos po byed pa'i bdag nyid du gyur pa'i dbang gis byed pa la phan 'dogs na de'i tshe 'bras bu la yang ci ste de bzhin du phan 'dogs par mi 'gyur /
gang gis na byed pa don gzhan du byed bar rtog par byed /
byed pa dngos po yod pa tsam la rag las pa yin na ni rgyu ma tshang ba med pa'i phyir rtag tu nye ba yin te /
'jig pa yang 'grub par mi 'gyur ro / /
'on te don gzhan du gyur pa yin na ni de'i tshe 'di dang yang lhan cig 'brel par ma grub po / /
de'i phyir byed pa rnams kho na phan tshun sbyor ba'i phyir dngos po ni gyi nar 'dug pa nyid du 'gyur ro / /
skad cig ma rnams ni skyes ma thag tu mi gnas pa'i phyir byed par bya ba'i ngo bor yang rigs pa ma yin pa nyid do / /
skad cig ma ma yin pa rnams kyang nam mkha' bzhin du rtag tu gnas pa'i ngo bor gcig pa'i phyir bya ba dang ldan par rigs pa ma yin pa nyid pas gang la yang bya ba zhes bya ba med do / /
de lta bas na dngos po'i ngo bo nyid kho na nus pa dang byed pa la sogs pa'i sgrar brjod kyi /
don gzhan ni ma yin no / /
byed pa dngos po las tha mi dad pa gnyi ga'i ngo bo de zhig ste /
rang gi ngo bo nyams pa'i mtshan nyid yin na dngos po yang de dang tha mi dad pa yin pa'i phyir rang gi ngo bo nyams pa yin pas ji ltar 'das pa yod pa nyid du 'grub par 'gyur /
dngos po'i rang gi ngo bo bzhin du byed pa yang mi 'jig par thal bar 'gyur ba'i phyir byed pa zhig pa nyid du 'grub par yang mi 'gyur ro / /
ji ste yang byed pa de nyid gzhan dag nyid du brjod par bya ba ma yin pa kho na'o snyam du rtog par byed de /
de'i tshe btags par yod pa nyid kyis dngos po med pa'i phyir de'i dbang gis dus gsum rnam par gzhag pa yang dag par mi 'gyur ro / /
dngos por yod pa ni rnam pa gang gis kyang brjod par bya ba ma yin pa nyid du 'thad pa ma yin te /
thams cad brjod par bya ba ma yin pa nyid du thal bar 'gyur ba'i phyir ro / /
de lta bas na 'das pa dngos po med pa'i phyir de las 'bras bu skye ba ma yin no / /
ma 'ongs pa las kyang ma yin te /
de yang 'das pa bzhin du med pa'i phyir te 'di ltar bdag nyid du ma red pa'i phyir ma 'ongs pa zhes bya ba na de lta bu nam mkha'i pad+ma dang 'dra ba gang yin pa de las ni 'bras bu skye bar rigs pa ma yin no / /
'on te byed pa ma thob pa nyid kyis de ma 'ongs pa zhes bya na ni de'i tshe de las shin tu yang 'bras bu skye bar mi rigs pa nyid de /
byed pa ma thob pa'i phyir ro / /
dngos po thams cad rtag tu yod pa nyid yin na go ji ste 'ga' zhig gis res 'ga' byed pa thob par mi 'gyur te /
de 'thob pa'i rgyu rnams ma tshang ba med pa'i phyir ro / /
byed pa dngos po las don gzhan du gyur pa yang ma yin no zhes sngar bstan zin to / /
don gzhan ma yin pa nyid yin na ni tha dad pa ma yin pa'i phyir byed pa bzhin du rang gi ngo bo yang ma thob pa'i phyir ma 'ongs pa nyid yod pa nyid du 'grub par yang mi 'gyur la /
dngos po'i rang gi ngo bo bzhin du de dang tha mi dad pa'i byed pa yang rtag tu yod pa'i phyir rtag tu ma thob pa nyid du yang 'grub par mi 'gyur ro / /
de lta bas na ma 'ongs pa med pa'i phyir de las 'bras bu skye ba ni ma yin no / /
da ltar gyi las zhes bya ba'i phyogs kyang ma yin te /
'di ltar de las 'bras bu yang dag par skye na dus mnyam pa'am /
dus tha dad pa zhig tu skye bar 'gyur grang na /
re zhig dus mnyam pa ni ma yin te /
'bras bu skye ba'i sngon rol na rgyu yang ri bong gi rwa bzhin du med pa nyid kyis nus par mi rung ba'i phyir ro / /
gang gi tshe rgyu bdag nyid kyi dngos por red pa nyid kyis nus pa yin pa de'i tshe ni 'bras bu yang de dang dus mnyam par yod pa nyid kyis grub pa kho na yin pas de la de cung zad kyang mi byed pa'i phyir ro / /
rgyur tha snyad gdags pa yang rigs pa ma yin te /
dper na 'bras bur mngon par 'dod pa de nyid rgyu ma yin pa bzhin no / /
de lta ma yin na rgyu dang 'bras bu dag 'chol pa kho nar 'gyur ro / /
dus tha dad pa zhes bya ba'i phyogs kyang ma yin te /
'di ltar gal te 'bras bu sngon gyi dus na yod pa yin na de lta na ni ma 'ongs pa kho na las 'byung bar 'gyur te /
de yang rigs pa ma yin par sngar bstan zin to / /
'on te skad cig ma gzhan gyis chod pa'i 'og tu yin na ni de'i tshe de 'das pa kho na las 'gyur te /
de yang rigs pa ma yin no zhes sngar bshad zin to / /
ji ste ma chod pa yin na ni de gnyis bdag nyid thams cad kyis ma chod pa'i phyir dus mnyam pa nyid du thal bar 'gyur ro / /
gal te 'di snyam du 'bras bu ma chod par skye mod kyi /
'on kyang dus mnyam pa nyid du thal ba ma yin te /
skad cig ma gnyis pa la 'bras bu yod par khas blangs pa'i phyir la /
de'i tshe yang skad cig ma yin pa'i phyir rgyu mi gnas pa yin no / /
'dir bcom ldan 'das kyis 'di yod na 'di 'byung zhes rgyu dang 'bras bu'i dngos po ston par mdzad pas rnam par rtog pa gsum por nas rnam par rtog pa bzhi pa zhal gyis bzhes so / /
'di ltar yang rnam par rtog pa ni 'bras bu rgyu'i sngon rol na yod par 'gyur ba'am /
rgyu dang 'bras bu lhan cig yod pa'am /
skad cig ma gzhan gyis chod pa'am /
ma chod par skad cig ma gnyis pa la yod ces bya ba bzhi 'byung bar 'gyur ro / /
de la sngon gyi dus na yod pa ni rgyu yod na 'byung ba ma yin te /
de ni dang po nyid nas grub zin pa'i phyir ro / /
dus mnyam du skyes pa yang rgyu yod na 'byung ba ma yin te / /
de yang yod pa'i phyir te /
'di ltar dus mnyam pa nyid ni 'bras bu med pa'i dus na rgyu yang med la /
rgyu yod na 'bras bu yang yod pa yin no / /
skad cig ma gsum pa la sogs pa na yod pa yang rgyu yod na 'byung ba ma yin te /
skad cig ma gnyis pa kho na la rgyu zhig pa nyid kyis med pa'i phyir ro / /
de lta bas na skad cig ma gnyis pa yod pa'i 'bras bu kho na rgyu yod na 'byung ba yin te /
'di ltar skad cig ma dang po la yod pa'i rgyu ni de'i gnas skabs na yod pa kho na yin la /
de dang ma chod pa nyid du skad cig ma gnyis pa la 'bras bu yod par nyams su myong ba la 'di yod na 'di 'byung zhes bya'o / /
'bras bu'i dus na rgyu yod par thal ba yang ma yin te /
skad cig ma nyid kyis de'i tshe de med pa'i phyir ro / /
rgyu zhig pa las 'bras bu skye bar yang thal ba yang ma yin te /
skad cig ma dang po'i gnas skabs na rgyu ma zhig pa'i phyir la /
de nyid las ma chod par 'bras bu skye ba'i phyir ro / /
de lta ma yin na skad cig ma gsum pa la 'bras bur 'gyur ro snyam du sems na /
de yang rigs pa ma yin te /
'di ltar gal te bar na dus gzhan phra rab kyang med pa'i phyir rgyu yod pa dang 'bras bu dus gzhan gyis ma chod pa nyid du 'dod na ni de'i tshe bdag nyid mi tshugs la /
ci dus gcig pa nyid du thal bar 'gyur ram /
'on te ma yin zhes dpyod cig /
dngos po cha shas med pa dus gzhan gyis ma chod pa gnyis la ni dus gcig pa ma gtogs par rnam pa gzhan yod pa ma yin te /
de gnyis bdag nyid thams cad kyis ma chod pa'i phyir ro / /
bar du 'byung ba'i dus gzhan med na gdon mi za ba skad cig ma snga ma dang phyi ma dag reg pa kho nar 'gyur te /
de'i phyir skad cig ma thams cad skad cig ma gcig kho na'i nang du 'dus pas rdul phra rab rnams bdag nyid thams cad kyis sbyor na gong bu rdul phran tsam nyid du thal ba dang 'dra bar bskal pa yang skad cig ma tsam nyid du thal ba yin no / /
de'i phyir ji ltar kha cig dngos po rnams kyi yul gyi rim par snang ba ni tshad mas gnod pa'i phyir kun rdzob pa kho nar 'dod pa ltar dus kyi rim pa yang rmi lam la sogs pa dag na bskal pa la sogs par snang ba bzhin du de dag 'dra bar 'gyur ro / /
sbyor ba ni gang dag dus gzhan gyi bdag nyid thams cad ma chod pa de dag la sngon gyi dus nyid dang phyi ma'i dus nyid med de /
dper na rwa g.yas pa dang g.yon pa dag lta bu'o / /
rgyu dang 'bras bu dag kyang dus gzhan gyis bdag nyid thams cad kyis ma chod pa rang bzhin gyi gtan tshigs yin no / /
'on te phyogs gcig gis ma chod pa yin gyis bdag nyid thams cad kyis ma yin no zhes bya bar rtog na /
de'i tshe skad cig ma cha shas dang bcas pa nyid du thal ba yin te /
des na dus kyi mtha'i mtshan nyid skad cig ma nyams par 'gyur ro / /
'on te yang 'bras bu skye ba'i dus na rgyu med pa'i phyir med pa dang lhan cig bdag nyid thams cad dam phyogs gcig gis ma chod ces bya ba la sogs pa'i bsam pa mi 'jug pa kho na'o snyam na /
de yang rigs pa ma yin te /
de'i tshe bar na dus gzhan mi srid pa'i phyir rgyu med pa de nyid rigs pa ma yin no / /
gal te yang 'bras bu skye ba'i dus na rgyu med na ni de'i tshe 'bras bu rgyu med pa can kho nar 'gyur ro / /
rgyu zhig pa las 'bras bu 'dod par 'gyur gyi /
da ltar gyi las ni ma yin te /
med na da ltar nyid du mi rung ba'i phyir dang /
da ltar nyid yin na ni de'i tshe de med par 'gal ba'i phyir ro / /
yod pa nyid du khas len na yang ji ste ma chod pa la sogs pa'i bsam pa 'jug par mi 'gyur /
ji ste yang 'bras bu skye ba'i dus na rgyu yod pa kho na yin la /
'bras bu yod pa'i dus na ni med pa yin te /
de'i phyir ma chod pa la sogs pa'i bsam pa mi bya'o zhe na /
de yang rigs pa ma yin te /
skye ba ni yod pa las don gzhan ma yin pa'i phyir ro / /
'di ltar khyed ni rgyu dang bar med pa kho nar 'bras bu yod pa skye ba yin no zhes brjod do / /
bar med par yod do zhes smra ba dag gis kyang ma chod pa cung zad cig khas blangs pa kho na yin no / /
de lta ma yin na bar med pa zhes bya ba'i sgra'i don ci zhig yin par 'gyur /
bar med pa dang ma chod pa dang reg pa zhes bya ba la sogs pa ni don tha dad pa ma yin pa'i phyir de khas blangs na shugs kyis rgyu dang 'bras bu dag dus gcig pa nyid du khas blangs par 'gyur te /
yod pa dus gzhan gyis ma chod pa gnyis la gnas skabs gzhan mi srid pa'i phyir ro / /
gzhan yang rgyu zhig pa las 'bras bu skye bar thal na ni mi rung bas khyed kyis de yongs su spangs te /
de ltar gyi rgyu las ma chod par 'bras bu skye bar khas blangs pa yin no / /
de la ni ci bdag nyid thams cad kyis ma chod dam /
'on te phyogs gcig gis zhes bya ba'i bsam pa 'di 'jug pa nyid de /
de la rnam pa gzhan mi srid pa'i phyir ro / /
de lta bas na rgyu ni 'bras bu'i skad cig ma dang ma chod pa kho na yin la /
de yang phyogs gcig gis kyang ma yin /
bdag nyid thams cad kyis kyang ma yin no zhes smra bas ci zhig smras par 'gyur zhe na /
ma chod pa zhes yin la /
ma chod pa yang ma yin no zhes bya bar 'gyur te /
shin tu legs par smras pa 'di lta bu gzhan su zhig smra bar 'os /
gzhan yang gal te 'bras bu yod pa'i dus na rgyu med pa yin na ni de'i tshe rgyu ma zhig pa kho na las 'bras bu 'byung ngo zhes brjod par mi bya ste /
de'i tshe rgyu ma zhig pa 'ga' yang med pa'i phyir ro / /
gang gi tshe rgyu ma zhig pa de'i tshe 'bras bu med pa'i phyir de ji ltar ma zhig pa las 'byung bar 'gyur /
gal te 'di snyam du ji ltar dngos po rang zhig nas med pa lhan cig ma chod pa yin yang dus gcig pa nyid ma yin pa dang /
ji ltar grib ma dang /
nyi ma dag dang 'bab chu'i rgyun dag la chu'i rgyun snga phyi dag med pa yin yang yul gcig pa nyid ma yin pa de bzhin du 'dir yang rgyu dang 'bras bu dag yang dag par med pa yin yang dus mnyam pa nyid du mi 'gyur ro snyam du sems na de yang rigs pa ma yin te /
'di la yang brgal zhing brtag pa mtshungs pa'i phyir ro / /
'di ltar de la yang dngos po dang dngos po med pa dag phyogs gcig gis ma chod pa yin na ni de'i tshe cha shas dang bcas pa nyid du thal ba yin no / /
gal te bdag nyid thams cad kyis yin na ni de'i tshe dus gcig pa nyid yin no / /
de bzhin du grib ma dang /
nyi ma dang /
chu'i rgyun dag kyang bdag nyid thams cad kyis ma chod pa yin na ni yul gcig pa nyid du 'gyur ro / /
phyogs gcig gis ma chod na ni cha shas dang bcas pa nyid du thal ba yin no / /
kho bo cag la ni dngos po dang dngos po med pa la sogs pa 'di thams cad don dam par ma grub ste /
de ni dngos po dang dngos po med pa la sogs pa spros pa'i dra ba mtha' dag dang bral ba'i phyir ro / /
gang la ma chod pa la sogs pa yang dag par 'gyur ba dngos po med pa zhes bya ba ni tha snyad du yang 'ga' yang med do / /
'on kyang dus phyi mar dngos po'i rang gi ngo bo dgag pa tsam la gdags pa de ltar byas te /
de yang bar med par ci yang mi 'byung ste /
med pa 'ba' zhig tu zad do / /
dgag pa tsam ni ci yang ma yin pa'i phyir de dang lhan cig don dam pa pa'i ma chod pa la sogs pa'i bsam pa mi 'jug pa'i phyir ro / /
rgyu dang 'bras bu dag ni don dam par dngos po nyid du khas blangs pa'i phyir phyogs gcig gis ma chod pa la sogs pa'i bsam pa 'jug pa nyid do / /
'phags pa sA lu ljang pa'i mdo las /
bcom ldan 'das kyis srang mda'i mthon dman gyi dpes rgyu dang 'bras bu ma chod pa nyid du gsungs pa gang yin pa de ni chad par lta ba spangs pa'i phyir rgyu dang 'bras bu'i dngos po kun rdzob pa kho na yin par lta'i /
don dam pa ni ma yin te /
don dam par srang mda' ma grub pa'i phyir ro / /
'di ltar gal te srang mda' yan lag can gyi ngo bo zhig dpe nyid du ston na ni de ma grub ste /
gcig la cig car mthon dman la sogs pa phan tshun 'gal ba'i bya ba gnyis dang ldan par mi rung ba'i phyir ro / /
de ni rdul phra rab bsags pa'i bdag nyid du yang ma grub ste /
rdul rnams cha shas med pa nyid kyis bsags pa mi rung ba'i phyir ro / /
cha shas dang bcas pa nyid yin na ni dngos po med pa nyid du thal bar 'gyur ro / /
'on te srang mda' rnam par shes pa snang ba'i ngo bo zhig sten na ni de yang kun brtags pa'i ngo bo kho na yin pa'i phyir brdzun pa nyid yin pas ji ltar dngos po yod par 'gyur /
rnam par shes pa yang lus can ma yin pa'i phyir steng dang 'og tu 'gro ba med do / /
'dis ni grib ma dang /
nyi ma dang /
chu la sogs pa yang lan btab pa yin no / /
bcom ldan 'das kyis 'phags pa lang kar gshegs pa la sogs pa'i mdo las /
rgyu dang 'bras bu'i dngos po bkag pa'i phyir srang mda' la sogs pa'i dpe rgyu dang 'bras bu'i dngos po kun rdzob pa kho na la rtogs par bya'o / /
gang yang bcom ldan 'das kyis 'di yod na 'di 'byung zhes bya ba 'dis rnam par rtog pa gsum bor te /
rnam par rtog pa bzhi pa kho na zhal gyis bzhes so zhes smras pa de la yang brjod par bya ste /
ci 'di yod na 'di 'byung zhes bya ba'i bka' 'di kho nas phyogs gsum bstsal ba dang /
phyogs bzhi pa zhal gyis bzhes pa bstan tam /
'on te rigs pas yin /
gal te bkas yin no zhe na /
de ni rigs pa ma yin te /
grib ma dang /
myu gu dag dang /
mar me dang /
'od dus mnyam pa yod pa dag kyang /
mar me la sogs pa 'di yod na /
'od la sogs pa 'di 'byung ngo zhes bya ba'i tha snyad 'di mi 'gal ba'i phyir ro / /
'di ltar sgra 'dis ni 'bras bu yod pa rgyu yod pa la rag las pa yin no zhes bya ba 'di tsam zhig bstan pa yin gyi /
'bras bu yod pa'i dus na rgyu med pa ni ma yin no / /
dngos po rnams tshad ma gzhan gyis don dam par skad cig ma nyid du grub na yongs su rtogs pa de lta bu der 'gyur gyi /
bkas ni ma yin no / /
'jig rten gyi grags pas ni ma yin te /
'di ltar 'jig rten na grib ma dang myu gu la sogs pa dus mnyam pa na yod pa rnams kyang rgyu dang 'bras bu'i dngos por shes pa nyid do / /
'on te rigs pas bya ba'i phyogs yin na /
'o na ni de'i tshe bcom ldan 'das kyi bka' nye bar dgod par mi bya ste /
de ni don 'di la khungs ma yin pa'i phyir ro / /
rigs pa kho na zhig brjod par bya dgos par 'gyur na de yang brjod par mi nus te /
'di ltar ji ltar rigs pas rnam par rtog pa gsum mi srid pa de bzhin du rnam par rtog pa bzhi pa yang don dam par mi srid do zhes de ni rgyas par bstan zin to / /
gang dag grags pa las 'das te / /
bdag la sogs pa'i rdzas rtag pa dang /
rang dbang la sogs pa'i yon tan can du rtogs par byed cing /
las dang 'bras bu 'brel pa la sogs pa kun rdzob pa yang rnam par sel bar byed pa de dag gi lta ba yongs su spang ba'i phyir bcom ldan 'das kyis rkyen nyid 'di pa tsam sgyu ma la sogs pa bzhin du gnas pa kun rdzob pa kho na la brten nas 'di yod na 'di 'byung ngo zhes gsungs kyi /
bka' 'di las rnam par rtog pa gsum bstsal ba dang /
rnam par rtog pa bzhi pa la brten par rtogs pa ni ma yin no / /
de ltar na don dam par gzhan las kyang skye bar rigs pa ma yin no / /
de'i phyir dngos po rnams kyi skye ba 'di thams cad ni sgyu ma 'byung ba bzhin du ma brtags na dga' ba ste brdzun pa kho na yin no / /
de skad du /
ma zhig pa las 'bras 'byung du / /
de tshe 'bras 'byung ci yang med / /
'on te zhig las 'bras 'byung na / /
de tshe 'bras bu gang las 'byung / /
sa bon 'gags dang ma 'gags las / /
'bras bu 'byung bar mi srid do / /
skye ba sgyu ma skye ba bzhin / /
'di dag thams cad de yis brjod / /
de'i phyir slob dpon kha cig gis don dam par nang gi skye mched rkyen gzhan dag las mi skye ste /
gzhan yin pa'i phyir zhes bya ba la sogs pa bshad pa gang yin pa'i gtan tshigs de yang ldog pa la the tshom za ba nyid ma yin te /
mi mthun pa'i phyogs la ji skad bshad pa'i gnod pa can gyi tshad ma srid pa'i phyir yod pa ni mi rtag pa nyid sgrub pa dang 'dra'o / /
blun pa nyid la sogs par sgrub pa la ni gzhan nyid mi mthun pa'i phyogs la gnod pa can gyi tshad ma cung zad kyang med pas de la ni 'di ma nges pa nyid du 'gyur gyi /
skye ba dgag pa bsgrub par bya'i /
mi mthun pa'i phyogs la gnod pa can gyi tshad ma yod pa la ni ma yin no / /
tha snyad du ni gzhan nyid tsam grub pa'i phyir gtan tshigs ma grub pa nyid kyang ma yin te /
gtan tshigs la sogs pa yang dag pa'i dngos por gyur pas tha snyad gdags par ni gang du yang ma grub bo zhes sngar bstan zin to / /
de'i phyir kha cig 'di la ma nges pa dang /
ma grub pa nyid kyi rjod par byed pa gang yin pa de ni 'brel pa med pa nyid yin no / /
mu stegs can rnams gzhan la sogs pa'i tha snyad kyi rgyu ni dngos su gzhan nyid la sogs pa'i dngos po de lta bu kho na yin par brjod pa de dag la slob dpon gyis /
dngos po rnams kyi rang bzhin ni / /
rkyen la sogs pa yod ma yin / /
zhes bya ba la sogs pa sun dbyung bar bshad de /
de'i phyir de gzhung lugs kyis gzhan nyid ma grub pas gzhan las mi skye'o zhes bstan par 'gyur ro / /
gang dag gzhan la sogs pa'i sgra brtags pa'i spyod yul gyi don can yang brgyud pas dngos po mthar thug pa kho na rjod par byed pa de dag kyang dngos po'i rang bzhin du rkyen la yod na skye ba ma yin no zhes dgongs nas sun dbyung ba yin te /
ji ltar rkyen la sogs pa la yod na don dam par dngos po rnams kyi rang bzhin skye ba med pa de bzhin du rgyas par bstan ma thag pa yin no / /
de'i phyir gang gi tshe dngos po thams cad don dam par gzhan las skye ba mi 'thad pa kho na yin pa de'i tshe rkyen la sogs pa yang ma skyes pa'i phyir ma grub pa yin pas yang dag par na gang la sgra 'di mthar thug par 'gyur ba gzhan du gyur pa'i dngos po ni ci yang med do / /
de'i phyir yang dag par de lta bu'i tha snyad ma grub tu zin kyang /
'on kyang dngos po la ni gnod pa med pa kho na'o zhes smras pa gang yin pa de'i rigs pa ma yin pa nyid do / /
grangs can gtso bo dbang phyug dang bcas par smra ba gang dag dngos po rnams gtso bo dbang phyug dang bcas pa las skye bar nye bar brjod pa na rang dang gzhan las de nye bar brjod pa de dag gi phyogs ni so sor bshad pa'i nyes pas sun phyung ba'i phyir rigs pa ma yin pa nyid do / /
gzhan gang dag res 'ga' rang dga'i dbang gis gnyi ga las skye bar brjod par 'gyur ba de dag kyang nyes pa gnyi gas sun phyung ba'i phyir bstsal ba kho na yin no / /
de'i phyir kha cig na re gnyi ga'i bdag nyid kyi dngos po tshad ma dang 'gal ba ni sus kyang cung zad kyang khas ma blangs te /
de'i phyir khyed ni de las skye ba sun 'byin par sems pa de kho nas bdag nyid rmongs te /
tshegs su gyur pa 'ba' zhig tu zad do zhes smras pa gang yin pa de ni des rang dang gzhung lugs yongs su ma shes pa dang /
sgra'i don ma rig pa nyid yin pas de'i phyir tshig de ni mkhas pa rnams kyis khyad du gsad par bya ba kho na yin no / /
gzhan dag ni tsher ma la sogs pa rno ba la sogs pa'i dpes dngos po thams cad yang dag par rgyu med pa kho nar skye bar nye bar brjod de /
de la de dag gi dngos po rnams rgyu med par skye ba don dam pa par bsgrub par bya ba la dpe ma grub ste /
don dam pa par chos thams cad ma skyes pa'i phyir ro / /
de kun rdzob par bsgrub par bya ba la yang ma grub pa nyid de /
'di ltar tsher ma la sogs pa rang gi sa bon la sogs pa las 'byung bar mngon sum 'dis rnam par nges la /
de nyid kyis de dag gi rno ba la sogs pa yang nges pas gang yang rgyu med par skye ba med do / /
'di ltar dngos po 'di thams cad la lar res 'ga' 'byung bas ltos pa dang bcas par yongs su nges pa nyid de /
ltos pa med pa rnams ni rtag tu khyad par med pas res 'ga' ba nyid du mi 'thad pa'i phyir ro / /
de dag gi ltos par bya ba gang yin pa de nyid rgyu yin te /
phan pa med pa la ltos par mi 'thad pa'i phyir ro / /
de la phan pa nyid du grags pa gang yin pa de nyid de dag gi rgyu yin no zhes bya bar grub bo / /
rgyu med pa nyid yin na ni khyad par med pa'i phyir tsher ma la sogs pa dag la rno ba la sogs pa nges par mi 'gyur te /
de'i phyir thams cad kyang thams cad kyi bdag nyid du 'gyur ro / /
sa bon dang myu gu la sogs pa rgyu dang 'bras bu'i dngos po yang 'jig rten na mngon sum kho nar grub pa'i phyir /
dam bcas pa la mngon sum gyis gnod pa yang yin la /
gzhan dag la gtan tshigs las bsgrub par bya ba la nges par skye bar khas blangs pa'i phyir rang gi tshig dang 'gal ba yang yin no / /
de lta ma yin na gtan tshigs sbyor ba don med pa kho nar 'gyur ro / /
dam bcas pa tsam gyis ni 'dod pa'i don 'grub pa ma yin te /
thams cad kyis thams cad 'grub par thal bar 'gyur ba'i phyir ro / /
de lta bas na rgyu med par smra ba 'di ni tha snyad du yang mngon sum la sogs pas gnod pa'i phyir mkhas pa rnams kyis thag bsrings te spang bar bya ba nyid do / /
gtan tshigs la sogs pa sgyu ma la sogs pa bzhin du gnas pa ma brtags na dga' ba ji ltar grags pa ma bkag pa'i phyir skye ba med par smra ba la ni mngon sum la sogs pa'i gnod pa med do / /
chos can ma grub pa la sogs pa'i nyes pa ni sngar bsal ba nyid do / /
de ltar na mthun pa'i phyogs la yod pa'i phyir gtan tshigs ma grub pa nyid kyang ma yin la /
'gal ba nyid kyang ma yin no / /
nam mkha'i me tog la sogs pa ma skyes pa ni rang bzhin dang bcas pa nyid du nyams su myong ba med pas skye bas de dag la khyab pa'i phyir de yang dag par ldog na de yang ldog par 'gyur bas ma nges pa nyid kyang ma yin no / /
skye ba 'jug pa ni gcig tu de la yang dag par sgrub par nus pa ma yin te /
rmi lam la sogs pa na bu la sogs pa mi bden pa yang skye bar snang ba'i phyir ro / /
de ni rnam par shes pa de nyid de lta bur snang ngo zhes bya bar rigs pa yang ma yin la /
de la yang dag par na de'i rnam pa mi srid pa'i phyir ro zhes sngar bstan zin to / /
gzhan ni gzhan gyi ngo bor snang bar yang rigs pa ma yin te de nyid dang gzhan nyid dag ni 'gal ba'i phyir ro / /
skye ba des ngo bo nyid dang bcas pa la khyab kyang skye ba la nges par ngo bo nyid dang bcas pa yang dag par ni mi 'grub ste /
khyab par byed pa nye na gdon mi za bar khyab par bya ba thams cad nye ba nyid du nges pa ma yin no zhes sngar bstan zin te /
de ni thun mong yin pa'i phyir ro / /
yang dag par na gang la yang skye ba 'jug pa med do zhes kyang rab tu bsgrubs zin to / /
gang dag yang dngos po rnams ni rkyen dag las mi skye'i /
'o na zhe na /
de dag gis gsal bar byed pa 'ba' zhig tu zad de /
de'i phyir gtan tshigs ma nges pa nyid yin no snyam du sems pa de yang sngar bsal ba spyir bstsal ba'i phyir spangs pa nyid do / /
gal te rkyen dag las dngos po gsal bar 'gyur na rang gi mtshan nyid rgyas pa'i ngo bo 'am /
de'i sgrib pa yang dag par zad pa'i bdag nyid dam /
dbang po legs par byed pa'am /
yul de la rnam par shes pa skye ba'i mtshan nyid gcig tu 'gyur grang zhes rnam par brtags te /
de la re zhig phyogs dang po ni ma yin te /
rtag pa nyid nyams par thal bar 'gyur ba'i phyir ro / /
gal te rang gi ngo bo ma rgyas pa ni rang gi ngang gis 'jig la gsal bar byed pa'i rkyen las so / /
ngo bo nyid rgyas pa gzhan zhig skye bar 'gyur na de'i tshe de las rang gi mtshan nyid rgyas par 'gyur ro / /
de lta ma yin te /
rang gi ngo bo snga ma ma 'gags na gcig la rgyas pa dang ma rgyas pa phan tshun 'gal ba'i rang bzhin gnyis 'chol par khas blangs par 'gyur ro / /
rang gi ngo bo sngon med pa zhig mi skye na yang gsal bar byed pa'i rkyen don med par 'gyur la /
dngos po rnams kyi skye ba yang sngar rgyas par bstsal ba'i phyir rigs pa ma yin pa nyid do / /
sgrib pa yang dag par zad pa'i bdag nyid kyang ma yin te /
med pa'i ngo bo de ni dngos po med pa nyid kyis gang gis kyang byed par mi srid pa'i phyir ro / /
dngos po'i ngo bo la yang bya ba sngar bsal ba'i phyir ro / /
de don gzhan du gyur pa zhig byed pa yin na ni rkyen rnams ji ltar dngos po'i gsal bar byed pa yin na don gzhan du ma gyur pa ni byed par mi srid pa nyid de /
de ni sngon nyid nas yod pa'i phyir ro / /
dngos po rtag pa la ni /
rang bzhin gyi khyad par 'ga' zhig ma bshig pa'am /
ma bskyed par sgrib par byed pa nam yang rigs pa ma yin te /
ha cang thal bar 'gyur ba'i phyir ro / /
yul de la rnam par shes pa skye ba'i gags byed pa nyid kyis sgrib par byed par rigs pa yang ma yin te /
de rang gi yul rnam par shes pa skyed par nus pa'am /
de'i rnam par shes pas rnam par shes par bya ba'i rang bzhin zhig yin na ni shes pa rgyu ma tshang ba med pa la gang gis kyang gags byed mi nus pa'i phyir ro / /
'on te 'di mi nus pa'am de'i rnam par shes pas rnam par shes par bya ba'i rang bzhin ma yin na ni de'i tshe bdag nyid kyis rgyu ma tshang ba'i phyir yul de la rnam par shes pa mi skye ba'i phyir 'di yul de la rnam par shes pa skye ba'i gags byed pa nyid kyis sgrib par byed par rigs pa ma yin no / /
sgrib pa yang dag par zad pa bzhin du skye ba la gags byed pa med pa la sogs pa'i ngo bo yang byed par mi rigs pa nyid do / /
de nyid kyi phyir mi nus pa'i phyir ram /
de'i rnam par shes pas rnam par shes par bya ba'i rang bzhin ma yin pa'i phyir gsal bar byed pa'i rkyen dag ni de la sgrib par byed pa zlog tu zin kyang /
yul de la rnam par shes pa skye bar rigs pa ma yin pa nyid do / /
ji ste nus par khas len na ni /
de'i tshe sgrib par byed pa yod kyang de la rgyu ma tshang ba med pa'i phyir rnam par shes pa rtag tu skye bar 'gyur bas gsal bar byed pa rnams kyi byed pa don med pa yin no / /
de lta bas na rtag pa rnams la cung zad kyang mi byed pa'i phyir 'ga' yang sgrib par byed par rigs pa ma yin gyi /
mi rtag pa rnams ni rgyu'i khyad par kho na res 'ga' zhig rnam par shes pa bskyed par mi nus pa'i skad cig ma gzhan skyed pa nyid kyis sgrib par byed pa yin pa'i phyir ro / /
dbang po legs par byed pa zhes bya ba'i phyogs kyang ma yin te /
legs par byed pa de'i rang gi ngo bor gyur pa zhig byed na ni mi rtag pa nyid du thal bar 'gyur te /
snga ma bzhin no / /
legs par byed pa don gzhan du gyur pa zhig byed na ni de legs par byed par rigs pa ma yin te /
de la cung zad kyang mi byed pa'i phyir ro / /
de lta ma yin na ni ha cang thal bar 'gyur ro / /
dngos po gang la gang gis kyang cung zad kyang byed par mi srid ces sngar bstan zin to / /
dbang po legs par yin du chug kyang gal te gsal bar bya ba'i bdag nyid kyi dngos po de dag nyid kyis /
dbang po de'i rnam par shes pa bskyed par mi nus pa'am /
de'i rnam par shes pas rnam par shes par bya ba'i rang bzhin zhig ma yin na ni de'i tshe de la rnam par shes pa skye bar mi 'gyur ba nyid pas legs par byed pa don med pa kho nar 'gyur ro / /
'on te nus pa'am de'i rnam par shes pas rnam par shes par bya ba'i rang bzhin zhig yin na ni de'i tshe dbang po legs par byed pa'i sngon rol du yang de la rnam par shes pa skye bar thal bas de legs par byed pa don med pa nyid do / /
de nyid kyi phyir yul de la rnam par shes pa skye ba'i mtshan nyid kyang ma yin te /
'di ltar gal te gsal bar bya ba'i dngos po de bdag nyid kyis mi nus pa'am /
de'i rnam par shes pas rnam par shes par bya ba'i rang bzhin ma yin na ni de'i tshe rnam par shes pa de bskyed kyang /
de ni de'i yul nyid du mi 'gyur ro / /
'on te nus pa'am de'i rnam par shes pas rnam par shes par bya ba'i rang bzhin yin na ni de'i tshe de'i rang gi ngo bo bzhin du de yod pa tsam gyis rnam par shes pa 'byung ba'i phyir rtag tu nye ba kho na yin pas gsal bar byed pa rnams rnam par shes pa skyed par byed pa ma yin no / /
gzhan yang khyed kyi lugs kyis dngos po'i rigs thams cad rtag tu gnas pa'i ngo bo nyid yin pas gsal ba dang /
gsal bar byed pa dang /
gsal bar bya ba yang dus thams cad du gnas pa'i phyir gsal ba la sogs par rnam par gzhag par rigs pa ma yin te /
gsal bar byed pa rnams cung zad kyang mi byed pa'i phyir ro / /
dngos po thams cad dus thams cad du gsal ba la sogs pa thal ba yang bzlog dka' ste /
rtag tu rgyu ma tshang ba med pa nye ba'i phyir ro / /
gzhan yang gsal ba ni dngos po rtag pa kho na la kun brtags pa yin na rtag pa zhes bya ba yang nus pa thams cad kyis stong pa'i phyir dngos por mi 'thad pa nyid pas des gtan tshigs ma nges pa nyid lta ga la yin /
'di ltar gang zhig nus pa thams cad kyis stong pa de ni dngos po med pa yin te /
dper na mo gsham gyi bu la sogs pa lta bu ste /
dbang phyug la sogs pa rtag par 'dod pa mtha' dag kyang de bzhin no / /
de yang rim dang cig car dag gis don byed par 'gal ba'i phyir nus pa thams cad kyis stong pa nyid du sngar bstan zin to / /
de'i phyir rigs mthun pa la srid pas gtan tshigs 'di ma grub pa nyid kyang ma yin la /
'gal ba nyid kyang ma yin no / /
mo gsham gyi bu la sogs pa yang dngos po nyid du thal bar 'gyur ba'i phyir ma nges pa nyid kyang ma yin no / /
'di lta ste nus pa ma lus pa dang bral ba 'di kho na dngos po med pa'i mtshan nyid yin la /
de ni 'dus ma byas la yang yod pa'i phyir 'di ji ltar dngos po nyid yin /
des na gang dag so sor brtags pas 'gog pa la sogs pa nus pa thams cad kyis stong pa mo gsham gyi bu la sogs pa dang khyad par med pa la yang dngos po nyid du yongs su rtog par byed pa de dag gi rtog pa de ni rigs pa ma yin pa nyid de /
de la de'i rgyu 'ga' yang med pa'i phyir ro / /
'di ltar ji ste so sor brtags pas 'gog pa la sogs pa de 'ga' zhig gi rnam par shes pa'i yul nyid du 'gyur na ni de'i tshe gdon mi za bar de de'i rgyu'i dngos por khas blang bar bya dgos te /
rgyu ma yin pa ni yul nyid du mi rung ba'i phyir ro / /
rgyu'i khyad par kho na rang gi rnam par gtod pas rnam par shes pa la phan 'dogs pa nyid du 'gyur ba na yul yin no zhes 'dzer te /
de lta yin na ni de'i rtag pa nyid nyams par thal ba yin te /
de ni tha snyad du yang rim dang cig shos dag gis don byed par mi 'thad pa'i phyir ro / /
'on te de phan pa med bzhin du yang de'i shes pas shes par bya ba'i ngo bo nyid ma yin pa'i phyir yul nyid du rtog par byed na ni de'i tshe de'i shes pas shes par bya ba'i rang bzhin rjes su 'brang na de'i shes pa yang de 'dra ba nyid du rjes su 'brang ba'i phyir rtag par thal bar 'gyur ro / /
ji ste mi 'brang na ni de'i rtag pa nyid nyams pa yin no / /
'on te yang de ni tha na thams cad mkhyen pa'i thugs kyang rung /
'ga'i yul gyi dngos por yang nye bar mi 'gyur ro zhes rtog par byed na de'i tshe de la rtog pa dang ldan pa rnams dngos po yod par tha snyad 'dogs par rigs pa ma yin te /
der tha snyad gdags pa'i rgyu de shes pa med pa'i phyir ro / /
gang gis na de las rnam par dbye bar rtogs par 'gyur ba ri bong gi rwa la sogs pa nye bar brjod pa thams cad dang bral ba'i ngo bo las kyang de khyad par du brjod dgos te /
dngos po med pa las rab tu rnam par ma phye ba'i ngo bo nyid ni dngos po nyid du rtogs par nus pa ma yin no / /
de la bdag nyid kyi rang gi ngo bo 'dzin pa'i mtshan nyid kyi khyad par yod do zhes brjod par yang rigs pa ma yin te /
dngos po med pa la yang nus pa thams cad dang bral ba'i bdag nyid kyi ngo bo 'dzin pa yod pa'i phyir ro / /
mo gsham gyi bu la sogs pa dang khyad par med pa de lta bu la yang dngos po dngos po zhes ming du 'dogs na ni brtsad pa med do /
'on kyang mo gsham gyi bu la sogs pa la yang rgyu med par ci ste mi brjod ces ni smra'o / /
de lta bas na 'di lta ste 'dus ma byas yod pa nyid du smra ba 'di ni bzang po ma yin no / /
de nyid kyi phyir 'phags pa lang kar gshegs pa las kyang /
blo gros chen po 'di lta ste nam mkha' dang 'gog pa dang mya ngan las 'das pa ma byas pa'i dngos por sgro 'dogs pa ni yod pa ma yin pa la sgro 'dogs pa'o zhes gsungs so / /
gang gzhan dag rtag pa dang mi rtag pa nyid la sogs par brjod par bya ba ma yin pa gang zag la sogs pas bsgrub pa gnyi ga yang ma nges pa nyid yin no zhes smras pa de yang rigs pa ma yin te /
dngos po yod pa la ji ltar yang brjod par bya ba ma yin pa nyid mi srid pa'i phyir ro / /
'di ltar rtag pa dang mi rtag pa phan tshun spangs te gnas pa'i mtshan nyid dag ni cig sgrub pa dang /
dgag pa dang /
gzhan dgag pa dang /
sgrub pa med na med pa yin pa'i phyir cig dgag pa gang yin pa de nyid dngos po gzhan sgrub pa yin pa'i phyir ji ltar na dngos po brjod par bya ba ma yin zhes bya ba nyid yin /
de lta ma yin na khyad par med pa'i phyir thams cad brjod par bya ba ma yin pa kho nar 'gyur ro / /
de lta bas na rang dang gzhan gyis smras pa'i dngos po'i bye brag ma lus pa dag gzhom pa'i phyir bdag nyid chen po rnams kyis /
rdo rje'i gzegs ma thogs pa med pa bzhi po 'di dag rab tu gsungs pa'i phyir lam 'di thams cad kyis 'gal bar mi bya ba nyid de /
rang las ma yin gzhan las min / /
gnyis las ma yin rgyu med min / /
dngos po gang dag gang na yang / /
skyes pa nam yang yod ma yin / /
zhes bshad pa yin no / /
de ltar na chos thams cad yang dag par na bdag med par rab tu bsgrubs pa yin no / /
de nyid kyi phyir bcom ldan 'das kyis 'phags pa shes rab kyi pha rol tu phyin pa las /
dngos po rnams la rtag pa dang mi rtag par 'dzin pa bkag pa yin te /
de bzhin du khungs kyi mdo rnams kyang sngar bstan pa nyid yin no / /
de bzhin du gzhan yang gal te gzugs rtag go zhes bya bar brjod na shes rab kyi pha rol tu phyin pa la mi spyod do / /
de ci'i phyir zhe na /
gzugs de nyid kyang de ltar yod pa ma yin na rtag par 'gyur ba lta ci zhig smos kyang ci dgos zhes gsungs te /
de bzhin du rnam pa thams cad mkhyen pa'i ye shes nyid kyi mthar thug pa'i bar du sbyar bar bya'o / /
de lta bas na 'dir gang gzhan las 'bras bu skye ba la go 'gal ba ci zhig yod na /
gang gis na de las kyang 'bras bu skye ba 'gog par byed /
'di la ni gnod pa can gyi tshad ma yang med do zhes bya ba la sogs pa smras pa de thams cad kyang lan btab pa yin no / /
gang yang 'bras bu yod pa skye bar dgag par bya ba la /
khyed la gnyi ga la grub pa'i gtan tshigs dang dpe med do zhes bya ba la sogs pa smras pa de yang rigs pa ma yin te /
'di ltar yod pa zhes bya ba ci zhes bya /
cha shas med pa la cha shas kyis 'grub pa mi srid pa'i phyir gang bdag nyid thams cad kyis yongs su grub pa'i ngo bo zhig yin grang na /
yongs su grub pa'i ngo bo gang yin pa de ni gzhan dag gis sngon med pa'i khyad par byar yod pa ma yin no / /
gang zhig gzhan dag gis sngon med pa'i khyad par byar med pa de ni nam yang gang gis kyang mi skyed de /
dper na nam mkha'i pad+ma la sogs pa lta bu'o / /
yod par mngon par 'dod pa de yang de dang 'dra ba'i phyir ji ltar gtan tshigs la sogs pa mi srid pa yin no / /
rnam par gcad pa tsam zhig bsgrub par bya ba yin pa'i phyir dang /
gtan tshigs su yang de lta bu ston pa'i phyir la /
de dag kyang chos can dngos por ma gyur pa la yang mi 'gal ba'i phyir ro / /
de'i phyir gzhi ma grub pa nyid la sogs pa'i nyes pa ma yin te /
'di ni sngar bstan zin pa kho na'o / /
bsgrub par bya ba dang /
sgrub pa'i chos dag mthun pa'i phyogs kyi rjes su 'gro ba'i phyir gtan tshigs 'gal ba nyid kyang ma yin no / /
tha snyad kyi sgo nas khyad par du byar yod pa nyid kyis skye ba la khyab pa'i phyir khyab par byed pa log na khyab par bya ba mi srid pas ma nges pa nyid kyang ma yin te /
'di ltar gang zhig gzhan dag gis khyad par du byed pa de ni rang bzhin yin la /
gzhan gang yin pa de ji ltar de'i yin /
sngon gnas pa'i rang bzhin gang yin pa de ni rgyu nye ba'i sngon rol nas gnas pa'i phyir de ji ltar rgyu dag las grub pa zhes bya ste /
de lta bas na ma nges pa nyid ma yin no / /
ji ste gal te khyad par du byar yod pa nyid kyis skye ba la khyab na 'o na ni med pa skye bar 'gyur ro zhe na tha snyad kyi sgo nas yin du zad de /
de yang dag par ni ma yin no / /
'di ltar gal te rang bzhin gyis med pa'i ngo bo nyid gcig yin na de ji ltar dus phyis kyang yod pa'i ngo bo nyid du 'gyur te /
yod pa dang med pa dag ni phan tshun 'gal ba'i phyir ro / /
gang zhig gang yongs su spangs te gnas pa'i mtshan nyid kyi chos de ji ltar chos de dang ldan pa'i chos can dang nye bar ldan par 'gyur te /
dper na lus can ma yin pa'i chos su gtogs pa nam mkha' la lus can nyid lta bu'o / /
skye ba zhes yang dag par bsgrags pa yod pa'i ngo bo yang med pa'i ngo bo nyid yongs su spangs te gnas pa'i mtshan nyid yin pas de ji ltar don dam par med pa dang nye bar ldan par 'gyur /
gal te 'di snyam du med pa zhes bya ba gang zhig skye ba'i bya ba dang ldan pas skye bar nye bar brjod pa ni cung zad kyang med do / /
'on kyang dngos po'i bdag nyid nus pa so sor nges pa'i rgyu 'ga' zhig gi mjug thogs su 'byung bar yang dag par snang ba gang yin pa 'di sngon byung bar gyur pa ma yin pas de'i rgyus 'di med pa skye'o zhes 'jig rten na skye ba'i khyad par dang ldan pa lta bur rnam par rtog pa dang /
mngon par brjod pa'i mtshan nyid kyi tha snyad 'di rab tu 'jug go / /
tha snyad kyi zur tsam gyis dngos po la gnod pa ci yang med de /
kho bo cag kyang med pa zhes bya ba gang zhig yod pa dang ldan par brjod pa'i chos gzhan ni cung zad kyang yod par mi 'dod do / /
gal te yod par 'gyur na ni de'i tshe med pa nyid du mi 'gyur ba gang zhig phyis 'byung ba'i rang bzhin de ni gzhan kho na yin na gzhan gang yin pa de ji ltar de'i yin /
de lta bas na med pa skye'o zhes bya ba la sogs pa ni dngos po rnams ma byung ba las byung ba tsam kho na zhig sgrub pa 'ba' zhig tu zad do snyam du sems na /
de ni rigs pa ma yin te /
'dir ni dngos po'i rang bzhin dpyad pa'i skabs yin pa'i phyir te /
byed pa dgag pa tsam brjod par 'dod pa ni ma yin no / /
de la gal te dngos po 'di rgyu nye ba'i sngon rol du byung bar gyur pa ma yin na de'i tshe de'i rang bzhin gang zhig yin par brjod par bya /
ji ste de'i tshe de 'ga' yang med pa nyid yin na gang gi tshe rang bzhin du mngon par brjod par bya'o snyam du sems na /
de ni rung ba ma yin te /
gal te dngos po'i bdag nyid 'ga' yang med na de'i tshe de'i rang bzhin med pa kho na yin no zhes gsal rab tu brjod par 'gyur ro / /
de lta ma yin na 'di med pa nyid du zhes bya bas ci zhig smras par 'gyur te /
'di ltar sngon med do zhes bya ba'i dgag pa 'di ni dngos po'i bdag nyid gang phyis 'byung ba de kho na yin la /
de yang sngon med pa'i ngo bo 'di'i rang bzhin ma gtogs par ji ltar nye bar brtags /
'di sngon byung bar gyur pa ma yin no zhes med pa skye ba'i tha snyad kyi rgyu rkyen brdzun pa 'di yang ji ltar yang dag par brjod do / /
de ltar na ma byung ba la 'byung bar sgrub pa yang med pa yod pa dang ldan pa kho nar bsgrub par 'gyur te /
gzhan ma yin gyi /
gzhan ma byung ba las byung ngo zhes brjod na 'brel pa ma yin no / /
de'i phyir dngos po rnams sngon med pa la phyis yod par brjod pa dag gi de dang 'gal ba'i chos yang dag pa pa dang ldan par khas blangs pa kho nar 'gyur ro / /
'gal ba'i chos dang ldan pa'i rang bzhin yang yang dag par 'thad pa ma yin te /
thams cad kyang thams cad kyi rang bzhin nyid du thal bar 'gyur ba'i phyir ro / /
gal te gcig la rim gyis yod pa dang med pa mi 'gal ba kho na'o zhe na /
de ni rigs pa ma yin te /
dus mnyam pa la yang de mi 'gal bar thal bar 'gyur ba'i phyir ro / /
'on te 'di dag dus mnyam par 'gal ba nyid yin na ni de'i tshe rim gyis kyang ci'i phyir mi 'gyur te /
khyad par med pa'i phyir ro / /
chos can tha dad pa la ni mtshan nyid 'gal ba dag mi 'gal ba nyid kyis /
chos can gcig la ni rim gyis kyang ma yin te /
'di ltar cig car chos 'gal ba du ma dang ldan na gcig pa nyid nyams par thal bar 'jug par 'gyur ba de bzhin du rim gyis kyang de dang ldan na de 'jug par 'gyur ba nyid do / /
da lta ma yin na gzhan dag gis gtso bo la sogs pa rim gyis chen po la sogs par 'gyur ba'i tshogs kyi ngo bor yongs su 'gyur ba'am /
mngon par gsal bar nye bar brtags pa la yang gsal ba dang mi gsal ba la sogs pa chos 'gal ba dang ldan par ji ste brjod /
dbang phyug la sogs pa rim gyis dngos po nye bar skyed par byed pa la yang nus pa dang mi nus pa la sogs pa 'gal bar brjod par yang ji ltar 'gyur /
gang dag gis ri dang lus dang rdo rje la sogs pa brtan pa'i ngo bo nyid du kun brtags nas 'di dag gi gnas skabs tha dad pa'i sgo nas grang ba dang dro ba la sogs pa'i khyad par rim gyis 'byung ba rnam par 'jog par byed pa de dag la yang 'di dag skad cig ma nyid du bsgrub par 'dod pa rnams kyis ji ltar grang ba dang dro ba la sogs pa rim gyis 'byung ba'i chos rnams kyang 'gal bar rjod par byed /
gal te 'di snyam du dngos po rnams ma byung ba las 'byung ba dang /
byung nas kyang med par snang ba nyid de /
de'i phyir gcig la rim gyis yod pa dang med pa dag mi 'gal ba nyid du rnam par gzhag go snyam du sems na /
de ni rigs pa ma yin te /
'di ltar zangs la sogs pa la yang sra ba dang /
snyi ba dang /
grang ba dang /
dro ba la sogs pa rim gyis snang ba'i phyir de la yang de mi 'gal ba nyid du thal bar 'gyur ro / /
de'i phyir de'i sgo nas 'di dag brtan pa ma yin pa'i phyir ngo bo nyid du sgrub pa gang yin pa de yang 'thad par mi 'gyur ro / /
gzhan yang kho bo cag kyang lta ba de lta bu ni spong bar mi byed de /
sgyu ma dang rmi lam la sogs pa brdzun pa yang ma byung ba las 'byung ba dang /
byung nas kyang med par snang ba'i phyir ro / /
'on kyang rang bzhin gyis yod pa dang med pa la ni rim gyis kyang yod pa dang med pa 'gal ba nyid do / /
de skad du /
gal te rang bzhin gyis yod na / /
de ni med pa nyid mi 'gyur / /
rang bzhin gzhan du 'gyur bar ni / /
nam yang 'thad pa ma yin no / /
zhes bshad do / /
de bzhin du gtsug lag gi tshigs su bcad pa /
gang la ngo bo nyid ni yod min pa / /
dngos po med de ji ltar gzhan rkyen can / /
ngo bo nyid med gzhan gyis ci zhig skyed / /
gtan tshigs de ni bde bar gshegs pas bstan / /
ces bya ba yin no / /
'phags pa lang kar gshegs pa las kyang /
'dod chags la sogs pa sngar yod par khas blangs te /
yang med par khas len pa rnam par 'jig par byed pa nyid du 'gyur ro / /
gal te rgyu dang 'bras bu'i dngos po yang dag pa nyid du gyur na de'i tshe der smra ba rnams yang dag pa'i lam gyi rjes su song ba'i phyir lta ba de thar ba'i lam dang mthun pa kho nar 'gyur gyi mi mthun pa ni ma yin no / /
de'i phyir 'phags pa lang kar gshegs pa las gsungs pa gang yin pa de dang ji ltar 'gal bar mi 'gyur te /
rgyu 'bras lta ba ngan pa yis / /
mu stegs thams cad rnam par rmongs / /
de phyir yod med phyogs smras pa / /
de dag la ni thar pa med / /
ces gang gsungs pa yin no / /
yang de nyid las /
ma byung ba las gang byung zhing / /
byung nas kyang ni rnam 'jig pa / /
rkyen las yod dang med pa yang / /
nga yi bstan la de mi gnas / /
zhes gsungs so / /
de la rgyu dang rkyen gyi nus pa nges pa'i sgo nas kyang yang dag par na med pa skye bar nges par rigs pa ma yin pa nyid de /
rang bzhin ni gzhan du bya bar mi nus pa'i phyir ro / /
nus pa so sor nges pas ni rang bzhin 'gal ba nyid du bya bar nus pa ma yin te /
de byed na ni ri bong gi rwa la sogs pa yang skye bar thal bar 'gyur ro zhes mkhas pa rnams brjod de /
de'i phyir rgyu'i nus pa nges pa'i phyir rnam par gzhag pa nges par 'gyur ro zhes smras pa gang yin pa de 'brel pa med pa yin no / /
gal te 'di dag med pa skye ba kun rdzob pa la yang ji ltar 'gal bar mi 'gyur snyam du sems na /
de ni rigs pa ma yin te /
dngos po kho na la 'gal ba rnam par 'jog pa'i phyir brdzun pa la de rnam par 'jog pa 'brel pa med pa nyid do / /
de lta ma yin na rigs pa dang ldan pa'i phyir skye ba de don dam pa pa kho nar 'gyur gyi /
kun rdzob pa ni ma yin no / /
gzhan yang kho bo cag gi dngos po rnams kyi skye ba kun rdzob pa sgyu ma la sogs pa bzhin du gnas pa gang yin pa de kho na la sgro btags pa'i rnam par 'gog pas 'gal ba brjod pa'i sgo nas brdzun pa nyid du bsgrubs kyi /
gzhan la ni ma yin te /
de ni rgyas par 'og nas bstan par bya'o / /
de lta bas na dngos po rnams yod pa yang yang dag pa pa'i skye bar mi 'thad la /
med pa yang ma yin gyi /
'di dag gi skye ba sgyu ma bzhin du brdzun pa kho na rab tu ston par zad de /
de'i phyir dngos po thams cad sgyu ma lta bu kho nar rnam par gnas so / /
de nyid kyi phyir bcom ldan 'das kyis blo gros chen po yod pa dang med pa ma skyes pa'i phyir chos thams cad ni ma skyes pa'o zhes rnam pa du mar yod pa dang /
med pa skye ba bkag pas ma skyes pa nyid du gsungs so / /
gang yang bcom ldan 'das kyis kun brtags pa'i ngo bo nyid kho na las dgongs te /
yod pa dang med pa skye ba 'gal bar rnam par gzhag gi de kho na nyid las ni ma yin no zhes smras pa de la yang brjod par bya ste /
gal te dngos po'i bdag nyid don dam par ma skyes pa la yang de kho na nyid du skyes so zhes kun brtags pa'i ngo bo nyid gang yin pa de kun brtags pa'i ngo bo nyid yin par 'dod na ni de'i tshe 'di rigs pa ma yin no / /
'on te dngos po rnams kyi rang bzhin 'di ni yang dag par skyes pa kho na yin mod kyi /
'on kyang de gzung ba dang 'dzin pa'i rnam pa'i ngo bor ma skyes pa'i phyir de nyid de'i kun brtags pa'i ngo bo nyid yin no snyam du sems na /
gal te de lta na go ji ltar kun brtags pa'i bdag nyid kyis yod pa dang med pa yang skye bar 'gal ba de bzhin du don dam pa pa'i bdag nyid du skye ba de la yang 'di ci ste 'gal bar mi 'gyur /
de kho na nyid du skye ba la yang yod pa dang med pa'i rnam pa ma gtogs par rnam pa gzhan gyi sgo nas skye ba med pa'i phyir 'di ni gyi na'o / /
de nyid kyi phyir 'di ni gang zhig rten cing 'brel par 'byung ba de ni don dam par rang bzhin gyis stong pa yin te /
dper na sgyu ma la sogs pa lta bu'o / /
gtan tshigs ma nges pa nyid kyang ma yin te /
bzlog na ji skad bshad pa'i gnod pa can gyi tshad ma srid pa'i phyir ro / /
rgyu dang rkyen la ltos te /
skye ba nyid yin na ni rang bzhin byas pa can du 'gyur gyi /
yang dag pa pa ni ma yin te /
ma byas pa ni gzhan la ltos par mi 'thad pa'i phyir ro / /
byas pa gang yin pa de ni rang bzhin gyis ngo bo nyid dang bcas pa ma yin te /
rang bzhin ni mi 'gyur ba nyid kyis sus kyang gzhan du byar mi nus pa'i phyir ro / /
de'i phyir yang dag pa pa nyid yin na ma byung ba las byung ba dang /
byung nas kyang med pa phan tshun 'gal ba'i phyir 'brel pa med do zhes sngar bstan pa yin no / /
de bas na ma nges pa nyid kyang ma yin no / /
de nyid kyi phyir /
rang bzhin rgyu dang rkyen dag las / /
'byung bar rigs pa ma yin te / /
rgyu dang rkyen las byung na ni / /
rang bzhin byas pa can du 'gyur / /
rang bzhin dag ni ji lta bur / /
byas pa can zhes bya bar 'gyur / /
rang bzhin byas pa ma yin pa / /
pha rol la yang ltos pa med / /
ces bshad do / /
de nyid kyi phyir /
mdo las /
dngos po rtag pa dang mi rtag pa'i ngo bor nye bar rtog pa'i phyir mtha' gnyis su lta bar thal bar 'gyur bar bstan te /
dpal phreng seng ge'i nga ro'i mdo las /
ji skad du /
bcom ldan 'das 'di gnyis ni mtha' gnyis su lta ba zhes bgyi ste /
'di lta ste /
chad par lta ba dang /
rtag par lta ba'o / /
bcom ldan 'das gal te 'dus byas thams cad mi rtag go zhes bgyi bar lta na de ni 'di'i chad par lta bar 'gyur / /
de ni 'di'i yang dag pa ma lags pa'i lta bar 'gyur lags so / /
bcom ldan 'das mya ngan las 'das pa rtag go zhes bgyi bar lta na de ni 'di'i rtag par lta bar 'gyur /
de ni 'di'i yang dag pa ma lags pa'i lta bar 'gyur lags so zhes gsungs so / /
slob dpon gyis kyang /
dngos po yod par khas len pa / /
rtag pa dang ni chad pa yi / /
lta bar rab tu thal 'gyur te / /
rang bzhin rtag pa'am mi rtag 'gyur / /
zhes bya ba la sogs pa bshad do / /
de'i phyir mthun pa'i phyogs la srid pas gtan tshigs 'gal ba nyid kyang ma yin te /
gang zhig mi mthun pa'i phyogs kho na la srid pa de ni 'gal bar 'gyur gyi /
mthun pa'i phyogs la srid pa la ni ma yin no / /
sgyu ma la sogs pa dngos por 'thad pa yang ma yin te /
de ni shes pa dang /
shes bya dang /
mtshan nyid mi mthun pa'i ngo bo nyid yin pa'i phyir ro zhes sngar bstan zin to / /
shes pa dang shes bya dag las dngos po'i ngo bo gzhan yang yod pa ma yin no / /
de la nam mkha'i me tog la sogs pa ma skyes pa'i ngo bo nyid dang bcas par ma mthong du zin kyang rten cing 'brel par 'byung ba ni yang dag pa'i ngo bo nyid dang bcas par 'gyur ro zhes bya ba 'di la yang 'brel pa med pa'i phyir de'i sgo nas 'di 'gal ba nyid du bsgrub par mi nus te /
khyab par byed pa 'jug pa ni khyab par bya ba sgrub par byed pa ma yin no / /
gang yang sgyu ma la sogs pa brdzun pa la ni rten cing 'brel par 'byung ba nyid ma grub pa kho na ste /
de'i phyir dpe sgrub pa ma tshang ba yin no zhes smras pa de yang 'brel ba med pa yin te /
gal te don dam pa pa'i ngo bo nyid las bsams te /
sgyu ma la sogs pa ma skyes pa nyid du brjod na ni de ni 'dod pa nyid de /
kho bo cag kyang don dam pa pa'i skye ba las bsams te /
gtan tshigs su ston pa ni ma yin gyi /
'on kyang gnyi ga la grub pa ji ltar snang ba kho na las yin no / /
'di ltar grub pa'i mtha' la brten nas gtan tshigs dang chos can la sogs pa ston par byed pa ni ma yin no zhes sngar bstan zin to / /
'on te sgyu ma la sogs pa tha snyad du yang ma skyes so zhes bya bar 'dod na de skad du smra ba de ni 'jig rten kho na zlog par byed pa yin pas kho bo cag ni 'di bzlog par 'bad pa med do / /
yid rnal du gnas pa su zhig sgyu ma la sogs pa'i rkyen gsang sngags dang sman la sogs pa mthong bzhin du yang skye ba ma mthong ngo zhes smras te /
'di ni mkhas pa rnams kyi bzhad gad kho nar 'gyur bas de'i phyir khyad du gsad pa ni 'os so / /
de ltar na gtan tshigs ma grub pa nyid kyang ma yin no / /
bcom ldan 'das kyis kyang /
rkyen las skyes pa gang yin de ma skyes / /
de la ngo bo nyid kyi skye ba'ang med / /
rkyen la rag las gang de stong par bshad / /
gang zhig stong nyid shes te bag yod yin / /
zhes gsungs so / /
'phags pa blo gros rgya mtshos bstan pa las kyang /
gang dag rten nas byung de dag /
ngo bo nyid kyis ci yang med / /
gang dag ngo bo nyid med pa / /
de dag gang du'ang 'byung ba med / /
ces gsungs so / /
slob dpon gyis kyang /
gang zhig rten nas byung ba der / /
de ni ngo bo nyid kyis zhi / /
de lta bas na bskyed bya dang / /
skye ba nyid kyang zhi ba yin / /
zhes bshad do / /
yang rten cing 'brel te 'byung ba gang / /
de ni stong pa nyid du bshad / /
de ni rgyur byas gdags pa ste / /
de nyid dbu ma'i lam yin no / /
zhes bshad do / /
gang yang gal te zhig pa la sogs pa'i rnam par rtog pa don dam pa pa'i skye ba la gnod par 'gyur na zhes bya ba la sogs pa smras pa de yang rigs pa ma yin te /
'di ltar gnod pa zhes bya ba ci zhes bya /
gal te brdzun pa nyid du bsgrub pa yin no zhe na /
de ni kho bo cag 'dod pa kho na yin no / /
de nyid kyi phyir 'di kun rdzob pa zhes bya'i /
rigs pas grags pa nyid yin na ni don dam pa pa kho nar 'gyur gyi /
kun rdzob pa ni ma yin no / /
'on te gnod pa grags pa ni sel ba yin no zhe na /
de yang rigs pa ma yin te /
sgyu ma la sogs pa tshad mas gnod pa brdzun pa'i ngo bo yang 'jig rten na ma grags pa ni ma yin no / /
des na rnam par shes pa 'khrul pa dngos por yod pa kho na de ltar sgyu ma la sogs pa'i ngo bor 'jig rten na grags so zhes brjod par yang rigs pa ma yin te /
gcig la rnam pa sna tshogs pa nyid 'gal bar shes pa la sgyu ma la sogs pa'i ngo bo de lta bu mi srid pa'i phyir la /
'jig rten na yang de dag shes pa'i ngo bo nyid du ma grags pa'i phyir ro / /
sgyu ma la sogs pa shes pa'i ngo bo nyid yin du chug na yang /
'on kyang shes pa nyid de dang tha mi dad par de ltar brdzun pa'i rnam pa nye bar 'dzin par snang ba'i phyir de dang 'dra bar de yang brdzun pa kho na yin no / /
de lta ma yin na bden pa dang mi bden pa'i ngo bo dang 'brel ba dag ci zhig yod /
de'i phyir 'di la 'khrul pa med do / /
ji ste gnod pa 'gal ba yin zhe na /
de yang rigs pa ma yin te /
gal te de la bdag nyid kyis 'gal ba med na ni de ji ltar tshad mas bya bar nus /
'on te rang gi 'gal ba nyid yod pa yin la /
gal te de yang tshad mas sgrub par byed pa yin no zhe na /
sgrub la rag las te /
ci zhig mi 'dod par 'gyur /
gal te 'gal ba rnams snang ba nyid du mi 'gyur ro zhe na /
'di ni lan btab zin to / /
gzhan yang shes bya nang gi yin par smra ba rnams kyi ltar na shes pa gnyis med pa la gnyis kyi rnam pa rgya mtsho dang /
ri dang /
sa dang chu bo la sogs pa de'i cha yin pa nyid du nye bar brjod na ji ltar gcig la 'gal ba dag snang ba rjes su byed par 'gyur /
gang dag shes bya nang gi la yin par smra ba de dag gis kyang gdon mi za bar rnam par shes pa 'khrul par cung zad cig kyang khas blang dgos so / /
de lta ma yin na thams cad kyang de kho na nyid mthong ba kho nar 'gyur la phyir rgol ba rnams dang rtsod par yang mi 'gyur ro / /
de'i phyir 'chi ltas dang /
mig sngon dang /
mig ser la sogs pas mig nyams pa rnams la lus la sogs pa 'gal ba gnyis la sogs pa'i ngo bor ji ltar snang bar 'gyur te /
shes pa'i bdag nyid bden pa'i ngo bo la ni gang gis na 'di dag de la snang bar 'gyur ba rnam pa brdzun pa de dag 'brel pa ci yang med de /
bden pa dang mi bden pa dag 'gal ba'i phyir la /
'gal ba yang khyed kyi gzhung lugs kyis mi snang ba'i phyir ro / /
de'i phyir thams cad de kho na nyid mngon sum du mthong ba kho nar 'gyur bas thar par 'dod pa rnams de kho na nyid sgom par 'bad pa don med pa nyid du 'gyur ro / /
gal te 'di snyam du 'khrul pa'i rnam par shes pa rnam pa sna tshogs su snang ba la 'gal ba nyid du snang mod kyi /
'gal bar rnam par mi gzhag ste /
de'i yul ni dngos po yin pa'i phyir ro / /
dngos po'i stobs kyis zhugs pa'i rjes su dpag pas dngos po nyid du khas len pa kho na la 'gal ba rjod par byed kyi /
brdzun par 'dod pa la ni ma yin no / /
de lta ma yin na rjes su dpag pa de dngos po'i stobs kyis zhugs pa nyid du mi 'gyur ro / /
des na rnam par shes pa 'khrul pa dang ldan pa'i rnam pa brdzun pa rnams kyang snang bar 'gyur ro / /
de la de nyid dang gzhan nyid la sogs pa 'gal ba brjod par yang mi byed do snyam du sems na /
gal te de ltar na rgyu dang 'bras bu'i dngos po kun rdzob pa la yang ci'i phyir 'gal ba rjod par byed de /
brdzun pa de la yang dngos po'i stobs kyis zhugs pa'i rjes su dpag pa'i yul nyid mi srid pas 'di la yang 'gal ba rjod par ma byed cig /
de brjod na yang gdon mi za bar kho bo cag gi 'dod pa kho na grub kyi /
khyed kyi ni ma yin te /
'di ltar de la 'gal bar brjod pa khyed kyis de brdzun pa nyid kho nar bsgrub par 'gyur gyi /
snang ba sel ba ni ma yin te /
brdzun pa yang grags pa dang mi 'gal ba'i phyir ro / /
de brdzun pa nyid du sgrub na yang kho bo cag gi phyogs kho nar gzhung btsugs par 'gyur te /
'di ltar kho bo cag kyang rgyu dang /
'bras bu rnams yul dang /
dus dang /
rgyu dang /
rkyen gyi khyad par la ltos pa nyid yin yang tshad mas gnod par brdzun pa nyid kyi phyir kun rdzob pa nyid du rnam par 'jog la /
de la khyed kyang de bzhin du 'gal ba brjod pa nyid kyis gzhan dag dngos por 'dzin pa zlog par byed pa nyid kyis ci zhig mi 'dod par byas te /
'on kyang nyes pa ma yin pa brjod pa nyid kyis khyed kho na la gnod par 'gyur ro / /
kho bo cag ni 'di la tshad ma 'jug par mi byed pa yang ma yin te /
de lta ma yin na 'di ji ltar kun rdzob pa nyid bsgrub par 'gyur /
'di ltar kho bo cag ni gang dag rgyu dang 'bras bu'i dngos po ji ltar grags pa kho na la yang dag par khas blangs pa de dag gi log par sgro 'dogs pa rnam par bzlog pa'i phyir 'di kho na la tshad mas rab tu sbyar gyi /
gzhan la ni ma yin no / /
de la ni tshad ma sbyar kyang mngon sum gyis gnod pa mi 'jug ste /
tshad mas dngos po'i de kho na nyid ji lta ba bzhin du gnas pa sgrub pa kho nar byed kyi / /
grags pa sel ba ni ma yin no / /
de lta ma yin na de tshad ma nyid du mi 'gyur ro / /
dngos po rnams kyi ngo bo nyid don dam pa par brtags pa gang yin pa de la tshad mas gnod la /
de ni mngon sum du grub pa yang ma yin na /
de ji ltar de la gnod na mngon sum gyis gnod pa yin /
mngon sum gyi mtshan nyid ni ma nor ba yin na ma nor ba ni tshad mas gnod pa'i yul du yang rigs pa ma yin te /
ha cang thal bar 'gyur ba'i phyir ro / /
des na dam bcas pa 'di la mngon sum gyis gnod pa yang med do / /
de lta ma yin na phyi rol gyi don gsal bar snang yang mngon sum du grub pa'i phyir mngon sum dang 'gal bas de gcig dang du ma'i rang bzhin dang bral ba'i sgo nas ngo bo nyid med pa nyid du bsgrub par mi bya bar 'gyur ro / /
rab rib can la sogs pa la skra dang /
sha sbrang la sogs pa yod pa ma yin pa snang ba yang mngon sum dang 'gal ba'i phyir brdzun pa nyid du sus kyang khas mi blang bar bya bar 'gyur ro / /
de lta bas na rang dang 'tsham pa'i rgyu dang rkyen thog ma med pa nas brgyud de 'ongs pa'i skye ba 'di thams cad ni yul dang /
dus dang rgyu'i khyad par la ltos pa yin yang sgyu ma 'byung ba bzhin du kun rdzob pa kho nar rnam par gzhag go / /
gang zhig ji ltar grags pa bzhin du rnam par 'jog pa ni gal te dus mnyam pa'am /
dus tha dad pa rnam par 'jog kyang 'on kyang 'gal ba med de /
de la skad cig ma nyid ma yin pa la sogs pa'i nyes pa 'jug par yang mi 'gyur te /
brdzun pa la 'gal ba mi 'jug pa'i phyir ro / /
sgyu ma dang rmi lam lta bu'i chos rnams la yang dag par na skad cig ma nyid dang /
skad cig ma nyid ma yin pa la sogs pa'i chos mi rung ba'i phyir te /
de skad du 'phags pa shes rab kyi pha rol tu phyin pa las /
gal te gzugs rtag ces bya ba'am /
mi rtag ces bya bar spyod na shes rab kyi pha rol tu phyin pa la mi spyod do / /
de ci'i phyir zhe na /
gzugs de nyid de ltar yod pa ma yin na de rtag pa'am /
mi rtag par lta ga la zhig tu 'gyur zhes gsungs te /
de bzhin du rnam pa thams cad mkhyen pa nyid kyi bar du rgyas par bsgre'o / /
gang yang gzhan 'ga' las 'du byed rnams skad cig ma nyid du gsungs pa de ni bag med pa dag 'du byed dag las yang dag par yid 'byung bar byas nas rim gyis bdag med pa'i de kho na nyid la gzud pa'i ched yin te /
de nyid kyi phyir /
de ltar cung zad skye ba med / /
'di la cung zad 'gag pa'ang med / /
skye ba dang ni 'jig pa'i lam / /
dgos pa'i don du nye bar ston / /
skye ba shes pas 'jig pa shes / /
'jig pa shes pas mi rtag shes / /
mi rtag nyid la 'jug shes pas / /
dam pa'i chos la 'jug pa yin / /
zhes bshad do / /
'on te 'di snyam du sgyu ma la sogs pa bzhin du myu gu la sogs pa la sa bon la sogs pa'i nus pa khas blangs na de'i tshe dngos po khas blangs pa kho nar 'gyur te /
'di ltar sa bon la sogs pa kun rdzob ces bya ba de ni gdon mi za bar nye bar brjod pa thams cad dang bral ba'i mtshan nyid ri bong gi rwa la sogs pa las rnam par log par nye bar brjod dgos so / /
de lta ma yin na khyed kyis ji ltar 'jig rten dang lung la sogs pa dang 'gal ba spang bar 'gyur /
kho bo cag ni nus pa ma lus pa dang bral ba'i mtshan nyid ri bong gi rwa la sogs pa las rnam par log pa gang yin pa de nyid la dngos po zhes brjod do / /
gal te khyed de la yang kun rdzob tu yod pa zhes ming du 'dogs par byed na ni dga' mgur 'dogs la rag ste /
dngos po rnams ni kun rdzob dang don dam pa'i sgra dag tu brjod kyang don byed nus pa tha dad pa nyid du 'brang ba ni med do snyam du sems na /
de yang rigs pa ma yin te /
'di ltar rmi lam la sogs pa na glang po dang /
rta dang /
me dang /
sa dang /
khyu mchog la sogs pa don bya ba sna tshogs byed pa nyid du snang ba brdzun pa'i dngos po gang dag lus phan tshun tha dad pa'i rjes su song zhing yul dang dus kyi gnas skabs tha dad pa lta bur yang dag par mngon pa de dag kyang ci nye bar brjod pa thams cad dang bral ba'i mtshan nyid ri bong gi rwa la sogs pa las rnam par log pa'i lus shig yin nam /
'on te ma yin /
de la gal te rnam par log pa'i lus shig yin na ni 'o na ni de dag kyang dngos po nyid du thal bar 'gyur ro / /
'on te rnam par ma log pa'i lus shig yin no zhe na ni de'i tshe khyed kyi grags pa dang 'gal ba ji ltar spong bar 'gyur / /
ji ste 'di skad du de dag ji ltar snang ba de bzhin du rnam par gnas pa'i ngo bo nyid ma yin mod kyi / /
'on kyang de dag shes pa'i ngo bo nyid du rten cing 'brel bar 'byung ba'i phyir dngos por yod pa kho na'o zhes brjod na de yang rigs pa ma yin te /
gal te de dag shes pa'i ngo bo nyid kho na yin na ni de'i tshe ci ste lus la sogs pa'i bye brag gi rjes su song ba yod pa ma yin pa shin tu 'gal ba'i rang gi ngo bor snang bar 'gyur /
gzhan ni gzhan gyi ngo bor snang par rigs pa ma yin te /
de nyid dang gzhan nyid dag ni 'gal ba'i phyir ro zhes bshad zin to / /
'di ltar shes pa'i ngo bo ni shel dag pa lta bu cha shas med pa yul na mi gnas po sngon po la sogs pa'i ngo bo sna tshogs su snang bar ma gyur pa yin par 'dod na rmi lam la sogs pa na ni rta dang glang po che la sogs pa'i dngos po dag de'i ngo bor yang dag par ma byung ste /
de dang 'gal ba'i rnam pa dang ldan pa'i phyir ro / /
de lta ma yin na de ltar snang ba nyid du mi 'gyur ro / /
de'i phyir kho bo cag ni gang dag shes pa'i ngo bo nyid las 'das te log pa'i rnam par snang ba brdzun pa nyid kyis 'jig rten par 'dod cing kun brtags pa'i ngo bo nyid du yang brjod par de dag kho na dngos po'i mtshan nyid du 'khrul pa'i yul nyid du rjod par byed kyi /
shes pa'i ngo bo nyid ni ma yin no / /
de yang de dang tha mi dad pa'i bdag nyid du snang ba'i phyir bden pa'i ngo bor ma grub bo / /
ji ste 'di skad du dngos po'i bag tu grags pa de dag kyang tshad mas ji lta ba de bzhin du gsal ba'i phyir yang dag par dngos po'i ngo bor rnam par mi gzhag ste /
dper na g.yor mo'i mi la mi nyid lta bu'o / /
des na yang dag pa po'i dngos po'i lus su ma gyur pa brdzun pa gang yin pa de ni yang dag par na nyes par brjod pa ma lus pa dang bral ba ri bong gi rwa la sogs pa las log pa dang ma log pa la sogs pa'i bsam pa mi 'jug pa kho na'o zhes brjod na gal te de lta na kun rdzob pa'i ngo bo nyid ji skad du nye bar brjod pa ji skad bshad pa'i tshad mas brdzun par yang dag par grub pa'i ngo bo la yang de bzhin du de lta bu'i bsam pa ma byed cig /
sgyu ma dang /
rmi lam la sogs pa dang khyad par med pa tshad mas dngos po'i ngo bo gsal rab tu gsal ba de lta bu la yang don dam par brjod do zhes ming du 'dogs par byed na ni dga' mgur thogs la dga' ston yang byed la rag go / /
'on kyang ming du 'dogs par byed pa tsam gyi sgo nas ni dngos po rnams ngo bo gzhan du nye bar len pa med pas na yang 'or cig ces smras pa gang yin pa de dang mtshungs so / /
slob dpon rnams kyis ni gang dag don dam pa'i tshul gyis rgya mtsho shin tu zab mo la 'jug par mi nus pa de dag la rtag pa dang chad pa la sogs par lta ba dam pa ma yin pa'i dri ma bkru ba'i phyir byis pa'i skye bo gzud pa'i don du don dam pa'i mtshan nyid bsod nams dang ye shes kyi tshogs dang mthun pa ji ltar grags pa don bya ba byed pa gang yin pa de ni 'dir don dam par yod pa'o zhes bya ba 'di bshad kyi /
gcig tu nges pa'i don dam pa yang dag par shes par bya ba'i phyir ni ma yin no zhes bya bar rtogs par bya ste /
de ni don dam par med pa'i phyir ji ltar sngar bshad pa bzhin no / /
de nyid kyi phyir rnam 'grel las /
ji lta ba de lta yin du zad do zhes bshad do / /
'phags pa dpal phreng seng ge'i nga ro'i mdo las kyang /
gang mi rtag pa de ni brdzun pa slu ba'i chos can no / /
gang brdzun pa slu ba'i chos can de ni mi bden pa'o zhes gsungs so / /
lung las kyang dge slong dag 'di tsam zhig ni bden pa yin te /
dge slong dag 'di lta ste /
mya ngan las 'das pa slu ba'i chos med pa'o / /
dge slong dag 'du byed thams cad ni brdzun pa slu ba'i chos so zhes gsungs so / /
ji ste gal te dngos po rnams don dam par ngo bo nyid med kyang yul dang dus la sogs pa nges par snang na ni /
de'i tshe 'o na ni de'i tshe ri bong gi rwa la sogs pa yang ji ltar snang bar mi 'gyur zhe na /
de'i phyir 'di'i lan ni khyed kyis kyang brjod dgos te /
rab rib can la sogs pa la skra la sogs pa brdzun pa snang ba dang mtshungs pa la ci ste skra la sogs pa brdzun pa kho na snang gi ri bong gi rwa la sogs pa ni ma yin /
'on te rab rib la sogs pa'i rgyu dang rkyen rnams kyi nus pa so sor nges pa'i phyir de ltar so sor nges par brjod na ni de'i tshe dngos po med pa yin na yang ji ltar rgyu dang rkyen rnams kyi nus pa so sor nges par 'gyur zhes brjod par 'gyur ro / /
'on te mthong ba'i phyir de bzhin du 'gyur ro zhes brjod na ni de bzhin du gzhan la yang rgyu dang rkyen gyi nus pa so sor nges pa las ji ste de ltar rnam par gzhag pa las nges par mi 'dod /
'di tsam gyis ni dngos po nyid du thal bar 'gyur ba yang ma yin te /
rab rib can dag gis mthong ba'i skra la sogs pa la yang dngos po nyid du thal bar 'gyur ro zhes sngar bshad zin to / /
de lta ma yin na rab rib can gyis dmigs pa'i skra la sogs pa brdzun pa la yang ji ltar rgyu dang rkyen rnams kyi nus pa so sor nges par 'gyur / /
rab rib can gyis skra la sogs pa ni shes pa'i ngo bo nyid du yang bden par rigs pa ma yin no zhes sngar bshad pa nyid do / /
gzhan yang shes pa'i ngo bo bden pa nyid du grub pa yin na ni skra la sogs pa yang de dang tha mi dad pa'i phyir bden pa nyid du rtogs par nus par gyur ba zhig na /
de nyid ma grub ste ji ltar sngar bshad pa bzhin no / /
skra la sogs pa ni brdzun pa nyid du 'jig rten pa dang tshad mas rab tu grub pa kho na'o / /
de'i phyir shes pa yang skra la sogs pa brdzun pa'i ngo bo dang tha mi dad pa'i phyir de dang 'dra ba nyid du brdzun pa kho na yin pas ji ltar skra la sogs pa de'i ngo bor bden pa nyid du 'gyur /
gang dag gal te dngos po thams cad don dam par ma skyes pa yin na de bzhin du kun rdzob tu yang skye bar mi 'gyur ro / /
gang dag don dam par ma skyes pa de dag la kun rdzob tu yang skye ba med de dper na ri bong gi rwa la sogs pa lta bu'o zhes zer ba de dag gi yang sgyu ma la sogs pas ma nges pa yang yin la /
bsgrub par bya ba las bzlog na gnod pa can gyi tshad ma nye bar ma bstan pa'i phyir gtan tshigs mi mthun pa'i phyogs las ldog pa la the tshom za ba yang yin no / /
dpe tsam gyis ni 'dod pa'i don 'grub pa ma yin te /
gzhal bya nyid la sogs pa gnyi ga'i phyogs la khyab pa nyid kyang srid pa'i phyir don dam par med pa kun rdzob tu yang med pa nyid yin na ni kun rdzob kyi bden pa rab tu 'jig par thal bar 'gyur te /
de'i phyir su yang phyin ci log tu mi 'gyur ro / /
thal bar sgrub pa nyid yin na yang khyab pa ma grub pa'i phyir gtan tshigs ma nges pa nyid yin no / /
ri bong gi rwa la sogs pa kun rdzob tu yang skye bar mi snang ba gang yin pa de ni de lta bu'i las la sogs pa'i tshogs pa med pa yin gyi /
don dam pa'i ngo bo nyid dang bral bas ni ma yin te /
gang gis na nges pa med par 'gyur ba dngos po rnams kyi ngo bo kun rdzob pa yang rgyu dang rkyen tshogs pa la mi ltos pa nyid du khas len par byed pa ni ma yin no / /
rgyu dang rkyen la rag las pa tsam gyi sgo nas dngos po nyid du thal ba yang ma yin te /
sgyu ma la sogs pa brdzun pa yang rgyu dang rkyen tshogs pa yod pa dang /
med pa las 'jug pa dang /
ldog pa mthong ba'i phyir ro / /
mthong ba tsam gyi sgo nas ni dngos po de bzhin du 'gyur ba yang med do zhes bstan zin to / /
mkhas pa rnams kyi mu bzhi pa'i skye ba dang bral ba nyid kyis dngos po rnams de kho na nyid du skye ba med par bsgrubs pas ngo bo nyid med par gsal rab tu bsgrubs kyang kha cig tshad ma'i lam ma rtogs pa nyid kyis gzhan du sun 'byin pa gang yin pa de gsal bar 'dod na re zhig tshad ma'i de kho na nye bar bstan par bya ste /
gang dag don dam par mu bzhi pa'i skye ba dang bral ba de ni de kho na nyid du ngo bo nyid med pa kho na yin te dper na nam mkha'i pad+ma la sogs pa lta bu'o / /
rtsod pa'i gzhir gyur pa'i dngos po thams cad kyang yang dag par na de dang 'dra ba nyid do zhes bya ba 'di la yang kha cig na re gcig las gcig mi skye'o zhes bya bar ji ltar rtogs /
tshad ma log pa tsam gyis ni dngos po'i ngo bo nyid ldog pa med de /
de ni de'i rgyu ma yin pa'i phyir dang /
de'i bdag nyid ma yin pa'i phyir ro / /
'on te su yang khas mi len pa'i phyir de dgag par mdzad do zhe na /
de ni rigs pa ma yin te /
kha cig dbang phyug la sogs pa gcig kho na las 'gro ba skye bar 'dod pa'i phyir ro zhes zer na /
de ni rigs pa ma yin te /
'di ltar gcig las gcig kho na skye na rtag pa'i ngo bo las sam /
mi rtag pa'i ngo bo las skye bas 'gyur grang na /
re zhig rtag pa'i ngo bo las ni ma yin te /
de ni de mi skyed pa'i gnas skabs dang khyad par med pa nyid kyis sngon dang phyi ma'i dus bzhin du bar du yang skyed par byed pa nyid du 'gal ba'i phyir ro / /
'on te skyed na ni de bzhin du sngon dang phyi ma'i dus su yang skyed par thal ba yin te /
skyed par byed pa'i rang bzhin rjes su 'brang ba'i phyir ro / /
rjes su mi 'brang na ni de'i rtag pa nyid nyams pa yin pas rim dang cig shos dag gis 'di'i skyed par byed pa nyid rgyas par bsal ba yin no / /
de'i phyir re zhig rtag pa las skye bar rigs pa ma yin no / /
mi rtag pa las kyang ma yin te /
de las kyang sngar dus mnyam pa dang /
cig shos dag tu skye ba spyir bsal ba'i phyir ro / /
rtag pa dang mi rtag pa dag las ma gtogs pa gang las de skye bar 'gyur ba gzhan yang yod pa ma yin no / /
gzhan dag gis 'gro ba'i rgyu dbang phyug la sogs pa'i ngo bo cig kho nar khas blangs pa gang yin pa de las kyang de dag gi so bo bo gcig las 'bras bu gcig kho na skye bar khas blangs pa ma yin te /
'gro ba ngo bo du ma de'i 'bras bu nyid du 'dod pa'i phyir ro / /
de'i phyir gcig las gcig kho na skye ba ma yin no zhes bya ba'i skabs su dbang phyug la sogs pa 'khrul pa'i yul nyid du ston pa gang yin pa de ni 'das skabs kyi don mngon par mi shes pa kho na sgrogs par byed pa yin no / /
dbang phyug la sogs pa ni rgyu'i dngos por yang yod pa ma yin te /
de ni gzhan dag gis rtag pa'i ngo bo nyid du nye bar brtags pa'i phyir la /
rtag pa yang nus pa thams cad dang bral ba nyid du sngar bsgrubs zin to / /
'on te yang gzhan dag gis de mi rtag pa kho nar kun tu rtog par byed pa yin na ni de'i tshe de las kyang 'bras bu gcig kho na skye bar rigs pa ma yin te /
'di ltar de las ji ltar rnam pa tha dad pa'i rgyud la yod pa'i 'bras bu 'ga' zhig cung zad skye bar 'gyur na de'i tshe de'i rigs mthun pa'i skad cig ma gzhan gyi nying mtshams sbyor ba med pa'i phyir skad cig ma gnyis pa kho na la yang dag par chad par 'gyur ro / /
de lta na rtag tu de'i rigs mi mthun pa'i 'bras bu nye bar bskyed pa'i dus na skad cig ma snga ma snga ma thams cad rigs mthun pa'i skad cig ma phyi ma la nying mtshams sbyor ba med pa nyid kyi phyir dbang phyug ces bya ba mi rtag pa'i phyir ngo bo yang 'gro ba'i rgyur nye bar rtog par 'gyur ba de gang gang zhig yin par 'gyur /
ji ste yang de ni skad cig ma dang po'i ngo bo yin pa'i phyir skad cig ma gcig gi rang gi ngo bo kho nar nye bar brjod na de yang rigs pa ma yin te /
rgyu med pa de skye bar mi srid pa'i phyir ro / /
yang na de dang 'dra ba kho nar 'gro ba thams cad rgyu med pa nyid du 'gyur ro / /
de lta bas na de rgyur 'gyur ba gang yin pa ni sngon nam /
phyis kyang cung zad kyang med do / /
yod na ni de'i skad cig ma gcig tsam gyis ngo bo nyid nyams par 'gyur ro / /
'di'i thog ma med pa nyid kyang sngar bsal zin to / /
'on te de'i rgyu gzhan kho na zhig nye bar rtog na de'i tshe de nyid des bskyed par bya ba'i 'bras bu yang yin par ci ste mi brtag /
de med na 'grub par mi 'gyur ram /
ci nas gang gi phyir 'di rtog par byed /
'on te yang 'di ni rgyud tha dad pa ma yin pa la yod pa'i rgyu thog ma med pa nas rgyud de zhugs pa kho na yin gyi /
gzhan gang yang rgyud gzhan la yod pa'i skyed par byed pa ni ma yin no zhes nye bar rtog par byed na de la yang yang dag par na dus ma mnyam pa dang /
cig shos dag tu de las rigs mthun pa'i skad cig ma yang skye bar rigs pa ma yin no zhes sngar bstan zin to / /
de nyid kyi phyir dang /
rgyu'i tha dad pa tha dad par byed pa ma yin pa nyid du thal bar 'gyur ba 'og nas 'byung ba'i phyir de las 'bras bu du ma skye ba yang rtogs par bya'o / /
mig la sogs pa gzhan dag kyang gal te 'bras bu gcig skyed par nges par khas len no /
de'i tshe long ba dang /
'on pa la sogs pa'i dngos por thal bar bzlog dka' ste /
'di ltar gang gi tshe mig la sogs pa'i dbang pos rang gi rnam par shes pa nye bar skyed par byed pa de'i tshe de las rigs mthun pa'i skad cig ma gzhan mi skye ba'i phyir skad cig ma gnyis pa la thams cad long ba la sogs pa'i dngos por thal bar 'gyur ro / /
ji ste yang tshogs pa kho na 'bras bu rnam par shes pa skyed par byed pa yin no / /
de'i phyir gcig las 'bras bu gcig kho na mi skye ste /
mig dang /
rna ba dang /
yid la byed pa dag las mig gi rnam par shes pa la sogs pa skye ba yang mthong ngo zhe na /
de yang rigs pa ma yin te /
de lta na ni rgyu tha dad pa tha dad par byed pa ma yin par 'gyur ro / /
'di ltar bum pa la sogs pa snam bu la sogs pa las rang bzhin tha dad pa gang yin pa de ni rgyu'i tha dad pas byas pa yin gyi /
rang bzhin gyis ni ma yin no / /
de lta ma yin na dngos po rnams rgyu med pa kho nar 'gyur ro / /
de la gal te rgyu'i tha dad pa yod kyang 'bras bu tha dad par mi 'gyur na ni de'i tshe 'khrul pa'i phyir 'bras bu tha dad pa dang tha dad pa ma yin pa rgyu'i tha dad pa dang tha dad pa ma yin pas byas pa ma yin par 'gyur ro / /
tha dad pa dang tha dad pa ma yin pa dag las gzhan pa'i dngos po 'ga' yang med pa'i phyir thams cad rgyu med par thal bar 'gyur ro / /
'di ltar tshogs pa rnams ni tshogs pa can dag las gzhan ma yin no / /
de dag tshogs pa las logs shig tu bya bar mi nus mod kyi /
'on kyang rang bzhin phan tshun tha dad cing re res skyed par nus pa de dag las 'bras bu 'byung na ci ste tha mi dad pa kho na 'byung bar 'gyur /
gal te thams cad 'bras bu gcig kho na la nus kyi du ma la ni ma yin no zhe na /
de ni rigs pa ma yin te /
de ltar na ni skad cig ma rigs mthun pa'i nying mtshams sbyor ba'i phyir skad cig ma gnyis pa la mig la sogs pa'i rgyud rnam par chad par 'gyur ro / /
gal te de dag skad cig ma rigs mthun pa'i bskyed par bya ba la yang nus pa yod do zhe na /
gal te don gzhan du gyur pa zhig yin na ni de'i phyir de'i tshe nus pa kho na rgyur 'gyur gyi dngos po ni ma yin no / /
'brel pa yang 'grub par mi 'gyur te /
de dag nus pa la phan pa mi byed pa'i phyir ro / /
de la phan pa byed na ni nus pa tha dad pa gzhan dang gzhan la ltos na thug pa med par 'gyur ro / /
'on te de dag rang gi ngo bor gyur pa kho nas nus pa la phan pa byed na ni de'i tshe 'bras bu la yang de bzhin du ji ste mi byed /
de lta bas na nus pa ni dngos po'i ngo bo nyid las tha dad pa ma yin pa kho na'o / /
de'i phyir 'di dag nus pa gang kho nas rigs mthun pa'i 'bras bu nye bar skyed pa de kho nas mig gi rnam par shes pa la sogs pa thun mong ba yang skyed pa'i phyir ji ltar 'bras bu 'di dag tha dad par 'gyur /
'on te 'bras bu gcig ni tshogs pa la rag las pa yin la /
gzhan ni re re la rag las pa yin te /
de'i phyir tha dad par 'gyur ba kho na'o snyam na /
de yang rigs pa ma yin pa nyid de /
tshogs pa can rnams re re zhing rgyur gyur pa'i phyir tshogs pa la rag las pa yang re re la rag las pa kho na yin no / /
de'i phyir rgyu tha dad pa ma yin pas 'bras bu rigs mthun pa dang mi mthun pa tha dad pa nyid du mi 'gyur ro / /
gang dag rgyu'i tha dad pa tha dad par byed par mi 'gyur ro zhes bya ba thal ba'i don gang yin /
gal te dum bur skyed par byed par mi 'gyur ro zhes bya ba'i don yin na ni de'i tshe dngos po'i ngo bo la cha shas med pa'i phyir cha shas su skye bar mi 'dod pa nyid pas ji ltar thal ba yin te /
de'i mtshan nyid ni mi 'dod par byed pa yin pa'i phyir ro / /
'on te khyad par du byed par mi 'gyur ro zhes bya ba'i don 'di yin no zhe na /
de ni ma grub ste /
rgyu dag gis 'bras bu'i dngos po rigs mi mthun pa du ma las log pa dang ldan pa skyed pa'i phyir ro zhes zer ba de ni rigs pa ma yin te /
gcig la cha shas su skyed par byed pa nyid du mi 'gyur ro zhes thal bar brjod pa ni ma yin no / /
'on kyang khyed dngos po rnams kyi phan tshun ldog pas byas pa'i khyad par du 'dod pa gang yin pa de ni rgyu sna tshogs pa nyid kyis byas la /
gal te 'dir rgyu sna tshogs par khas blangs te 'bras bu sna tshogs ma yin par khas len par byed na de'i tshe 'khrul pa'i phyir dngos po rnams kyi tha dad pa rgyu'i sna tshogs pa nyid kyis byas par mi 'gyur ro zhes thal ba brjod do / /
gang yang de dag gi dngos po rigs mi mthun pa du ma las ldog par byed pa'i mtshan nyid 'bras bu'i khyad par nyid du nye bar brjod pa de yang 'brel pa med pa nyid de /
'di ltar gal te de dag bdag nyid khyad par du gyur pa gang kho nas 'bras bu khyad par can nye bar skyed pa na de ni rigs mi mthun pa dag las ldog par byed pa de nyid kyis rigs mthun pa'i skad cig ma yang nye bar bskyed nas ldog par byed par 'gyur na de'i tshe des bskyed par bya ba'i 'bras bu rigs mthun pa dang mi mthun pa dag phan tshun ldog pa nyid du mi 'gyur te /
ldog par byed pa'i rgyu tha dad pa med pa'i phyir ro / /
'on te rgyu de dag so so rang nyid ldog par byed pa'i ngo bo yin pa'i phyir rigs mthun pa'i 'bras bu la tha dad par byed pa nyid du 'gyur ro zhe na /
de'i tshe de dang 'dra par thun mong gi 'bras bu la yang de dag ci ste tha dad par byed pa nyid ma yin te /
de la yang thams cad re re zhing rgyur gyur pa'i phyir ro / /
gcig skyed par byed pa'i rang bzhin gang yin pa de las ldog pa gzhan dag ni gcig skyed /
par byed par mi 'gyur te /
de ni skyed par byed pa'i rang bzhin las ldog pa'i phyir don gzhan bzhin no / /
gzhan nyid ni de skyed par byed pa'i ngo bo ma yin pa'i phyir ro / /
ji ste yang de dag phan tshun ldog pa'i ngo bo yin mod kyi /
'on kyang de dag la skyed par byed pa'i ngo bo las ldog pa ni med do / /
gzhan la de skyed par byed pa'i ngo bo med do zhes ni mi smra'i /
'on kyang gcig gis skyed par byed pa'i ngo bo gang yin pa de gzhan gyi ma yin no zhes smra'o / /
gzhan yang rang gi ngo bo kho nas skyed par byed pa yin gyi /
gzhan gyi ngo bos ni ma yin te /
de nyid ma yin pa'i phyir ro / /
de dag bdag nyid ji lta ba bzhin du tha dad pa yang yin la rang gi ngo bos skyed par byed pa yang yin no zhes bya ba 'di la 'gal ba ci zhig yod /
ngo bo cig med pa ni de'i ngo bor mi 'gyur gyi /
de mi bya ba ni ma yin na /
de kho nas 'bras bu 'di bya dgos so zhes bya ba 'di la rigs pa ci yod snyam du sems na /
lan 'di ni grangs can kho na la brjod na mdzes par 'gyur ro / /
de dag ni 'gro ba tha dad pa dang tha dad pa ma yin pa'i ngo bo kho na nye bar brjod do / /
de'i phyir der 'dzin pa rnam par bzlog pa'i ched du slob dpon gyi dngos po rnams tha snyad kyi sgo nas tha dad par ston par mdzad pa rnams kyis thams cad nye bar brjod pa yin gyi /
'di gang dag yang dag par na rten cing 'brel bar 'byung ba don gcig pa yang ma yin /
don tha dad pa yang ma yin par 'dod pa de dag gi phyir bshad pa ni ma yin te /
de dag gi ltar na sgyu ma dang mtshungs pas yang dag par na dngos po thams cad la tha dad pa dang tha dad pa med pa'i ngo bo nyid gang du yang ma grub pa'i phyir ro / /
gzhan yang gal te dngos po rnams la yang dag pa'i ngo bo gnyis te gcig ni skyed par byed pa'i mtshan nyid yin la cig shos ni rang gi ngo bo'i bdag nyid yin par gyur na de'i tshe 'di gzhan rang gi ngo bo las log kyang skyed par byed pa'i ngo bo las log pa ni ma yin no zhes bya ba'i lan 'di mdzes par 'gyur ba zhig na /
gang gi tshe thams cad skyed par byed pa'i rang gi ngo bo kho na yin pa de'i tshe phan tshun log na de skyed par byed pa'i ngo bo nyid las log pa yin pa'i phyir ji ltar gcig skyed par byed pa yin par 'gyur /
'on te de dag gi rang bzhin 'di 'dra ste /
tha dad kyang gang gcig skyed par byed pa yin no / /
rang bzhin la ni brgal zhing brtag par 'os pa ma yin no zhe na /
rkang pa brkyang ste 'dug na de kho na nyid dpyod pa la rgyab kyis phyogs pa'i blo can tha snyad tsam gyi rjes su 'brang ba rnams dga' mgur 'dug la rag ste /
gang dag de kho na nyid dpyod pa la zhugs pa'i blo gros can de dag ni de ltar 'dug par rigs pa ma yin no / /
de lta ma yin na dbang phyug la sogs pa yang gcig yin yang rang bzhin gyi khyad par dang ldan pa'i phyir 'gro ba sna tshogs kyi rgyur rim dang cig car du mi 'gal ba kho na ste /
de'i ngo bo nyid de lta bur rang bzhin gyis grub pa yin no / /
rang bzhin la ni brgal zhing brtag par 'os pa ma yin no zhes der smra ba rnams de skad du smra ba la lan ci zhig brjod par bya /
gang yang de kho nas 'bras bu de bya dgos so zhes bya ba 'di la rigs pa ci yod ces zer ba de la yang ji ltar me la rag las te skye ba'i du ba brgya byin gyi spyi bo las kyang 'byung na rgyu med pa nyid du thal ba'i mtshan nyid kyi rigs pa brjod pa de bzhin du 'dir yang de nyid ci ste nye bar mi brjod de /
tha snyad kyang tshogs pa gcig gi khongs su gtogs pa ni 'bras bu gcig skyed par byed par mi 'gal la /
tshogs pa gzhan du gtogs pa rnams ni 'gal lo zhes bya ba 'di dang khyad par ci yang med do / /
'di la yang 'di skad du me la sogs pa de kho nas 'bras bu de bya dgos kyi / /
brgya byin gyi spyi bo la sogs pa gzhan dag gis ni ma yin no zhes bya ba 'di la rigs pa ci yod /
tshogs pa tha dad pa yang yin la rang gi ngo bos skyed par byed pa yang yin no zhes bya ba 'di la 'gal ba ci yod ces rjod par 'gyur ro / /
de la ji ltar tshogs pa gcig la rag las te skye ba'i 'bras bu tshogs pa gzhan las kyang skye ba yin na des bskyed par bya ba'i rang bzhin du ma nges pa'i phyir rgyu med pa nyid du brjod pa de bzhin du tshogs pa gcig la yang de nyid kyi tshe rnam par shes pa la sogs pa rgyu gcig la rag las te /
skye ba yang de dang mtshan nyid mi mthun pa'i rgyu gzhan las skye ba yin na ci ste rgyu med pa nyid du thal bar mi brjod de /
'on te yang rgyu rnams bdag nyid ji lta ba bzhin du nye bar sbyor bas byas pa'i rang bzhin gyi khyad par ma 'chol ba'i phyir rgyu'i tha dad pa tha dad par byed pa 'gal ba nyid de /
'di ltar mig la sogs pa rang bzhin tha dad pa dag las 'bras bu mig gi rnam par shes pa la sogs pa skye ba na dngos su tha dad pa ma yin yang rtogs pa'i bdag nyid dang gzugs la sogs pa yul so sor nges pa dang /
de'i rnam par gyur par skye ste /
de yang rjes su 'gro ba dang ldog pa dag gis mtshungs pa de ma thag pa'i rkyen las rtogs pa'i ngo bo nyid du 'gyur gyi /
mig la sogs pa dag las ni ma yin no zhes bya bar nges so / /
de bzhin du yul las ni de dang 'dra ba nyid do / /
dbang po las ni yul 'dzin pa so sor nges pa'o / /
de ltar na dbang po dang yul dag las ni rtogs pa'i ngo bo nyid ma yin la dbang po dang mtshungs pa de ma thag pa'i rkyen dag las kyang yul gyi ngo bo nyid ma yin yul dang mtshungs pa de ma thag pa'i rkyen dag las kyang yul 'dzin pa so sor nges pa ma yin no zhes rnam par gzhag pa nges pa rgyu'i tha dad pa tha dad par byed pa nyid du 'gyur ba kho na ste /
rgyu tha dad pa dag las khyad par tha dad pa dag 'byung ba'i phyir ro snyam du sems na /
de tha snyad kyi sgo nas byis pa'i skye bo thams cad gzud pa'i phyir brjod na ni rigs pa kho na yin no / /
don dam par ni ma yin /
'di ltar khyad par gang yin pa de dag gal te brtags pa ma yin pa kho na'am /
ldog pa'i bye brag gis brtags pa'i ngo bo zhig yin par 'gyur grang /
gal te phyogs dang po ltar yin na ni de'i tshe rnam par shes pa dmigs pa'i bdag nyid la sogs pa dag las ngo bo tha mi dad pa'i phyir de dang 'dra ba kho nar du ma nyid du thal ba yin la /
dmigs pa'i bdag nyid la sogs pa yang rnam par shes pa nyid bzhin du gcig pa nyid du 'gyur ba bzlog par mi 'gyur ro / /
rnam par shes pa rtogs pa'i ngo bo nyid las gzhan ma yin pa'i phyir de dang 'dra ba nyid du gzugs las mi skye ba nyid du yang thal bar 'gyur ro / /
de dang 'dra ba nyid las tha dad pa ma yin pa'i phyir yang gzugs las skye bar smras par 'gyur ro / /
de'i phyir gcig la dus gcig tu phan tshun 'gal ba skye ba dang mi skye ba dag ji ltar mi 'gal /
ji ste nyes pa 'dir gyur na mi rung zhes khyad par 'di dag rnam par shes pa las don tha dad par gyur pa yin pa kho nar rtog na de'i tshe rnam par shes pa rgyu med pa nyid du 'gyur te /
gzhan kho na la mig la sogs pa nye bar sbyor ba'i phyir ro / /
de'i phyir rtag tu yod pa la sogs par thal ba yin no / /
ji ste brtags pa zhes bya ba'i phyogs yin no zhe na /
de'i tshe rnam par shes pa rgyu med pa nyid du 'gyur te /
brtags pa'i bdag nyid dag kho na la mig la sogs pa nye bar sbyor ba'i phyir ro / /
brtags pa'i bdag nyid dag la yang 'ga' yang nye bar sbyor ba med pas thams cad rgyu med pa nyid du thal bar 'gyur ro / /
de lta bas na don dam par du ma las 'bras bu gcig skye bar rigs pa ma yin no / /
gcig las du ma yang ma yin te /
'dir yang snga ma bzhin du rgyu'i tha dad pa tha dad par byed pa nyid ma yin par thal bar 'gyur ba'i phyir ro / /
'di ltar gal te mig bdag nyid kyi khyad par gang kho nas rigs mthun pa'i skad cig ma skyed pa de nyid kyis rang gi rnam par shes pa nye bar skye na ni de'i tshe rgyu tha dad pa ma yin yang 'bras bu tha dad pa'i phyir ji ltar 'bras bu'i tha dad pa dang tha dad pa ma yin pa dag rgyu med par mi 'gyur /
de la ni gang gis na 'bras bu gzhan skyed par 'gyur ba bdag nyid kyi khyad par gzhan yang yod pa ma yin te /
dngos po thams cad ni cha shas med pa'i phyir ro / /
de'i phyir rgyus rang gi ngo bo 'phos nas 'bras bu nye bar mi skye mod kyi /
'on kyang rgyu'i bdag nyid de la khyad par med pa'i phyir des byas pa'i 'bras bu la khyad par med par mi 'gyur ro / /
gcig las du ma skye ba dang /
du ma las gcig skye zhes bya ba mthong ba ma yin nam /
de'i phyir de ji ltar spang bar nus she na /
'di ni rung ba ma yin te /
kho bo cag kyang 'di ma mthong ngo zhes ni mi sgrub po / /
mthong ba tsam ni tshad ma yang ma yin te /
rmi lam la sogs pa bzhin du brdzun pa 'di thams cad kyang snang ba'i phyir ro / /
'on kyang gang dag ji ltar mthong ba de kho na nyid du khas len pa de dag gi log par sgro 'dogs pa bsal ba'i phyir chos thams cad rmi lam lta bu nyid du sgrub pas 'gal ba med pa nyid do / /
gzhan yang mig gi rnam par shes pa la sogs pa gang du ma las skye ba mthong bar 'gyur ba don dam pa pa'i dngos po'i ngo bo ni gcig tu cung zad kyang ma grub pa nyid de /
'di ni dus thams cad du sna tshogs kyi rnam pa nyid du snang ba'i phyir ro / /
sna tshogs kyi ngo bo yang gcig pa nyid yin na ni thams cad rdzas gcig par thal bar 'gyur ro / /
gcig ma grub pa de bstsags pa'i ngo bo yin pa'i phyir du ma grub pa kho na gcig dang du ma don dam pa'i dngos po skye ba gang du mthong bar 'gyur /
du ma las du ma skye'o zhes bya ba'i phyogs gzhan yang yod par rigs pa ma yin te /
'di ltar ji ste 'bras bu re re la rgyu thams cad kyis byed na ni de'i tshe du ma las gcig skye ba'i phyogs nyid du 'gyur te /
de la yang nyes pa smras zin to / /
'on te 'bras bu gcig kho na la re res nye bar sbyor na ni de'i tshe gcig las gcig skye ba'i phyogs nyid du 'gyur te /
de la yang sun dbyung ba smras zin te /
de bas na gtan tshigs ma grub pa ma yin no / /
mtha' bzhi las ma gtogs pa gang las skye bar 'gyur ba'i phyogs gzhan yang yod pa ma yin no / /
rtag pa'i dngos po yang thams cad sngar bsal zin pas de bas na ma nges pa yang ma yin no / /
mthun pa'i phyogs la yod pa'i phyir 'gal ba yang ma yin no / /
slob dpon gyis kyang kun rdzob tu rgyu dang 'bras bu'i ngo bor gnas pa la tha snyad du gcig las du ma skye ba dang du ma las gcig skye bar ji ltar grags pa bzhin mthong ba'i phyir dang /
mig la sogs pa yang rjes su 'gro ba dang ldog pa'i sgo nas mig gi rnam par shes pa la sogs pa skye ba'i bye brag rtogs nas byis pa'i skye bo gzud pa'i phyir 'bras bu'i gtan tshigs bstan par bya ba'i tshe rgyu tha dad na tha dad par 'gyur bar smras kyi /
don dam par ni ma yin par rig par bya ste /
don dam par de ma grub pa'i phyir ji ltar sngar dpyad pa bzhin no / /
de bas na gang ji skad du gang dag rgyu gcig las 'bras bu du ma skye bar rigs pa ma yin la zhes bya ba la sogs pa smras pa de dag thams cad kyi lan kyang so sor btab zin to / /
gang dag rten cing 'brel par 'byung ba'i phyir zhes bya ba'i gtan tshigs 'di ni ma nges pa la sogs par smra ba de dag gi lan kyang sngar smras zin to / /
gang yang smra ba ji ste don dam par dngos po rnams ngo bo nyid dang bcas pa ma yin na ni de'i tshe kun rdzob tu yang mi 'gyur te zhes bya ba la sogs pa smras pa de dag thams cad kyi lan kyang sngar smras zin to / /
gang yang smra ba gcig dang du ma dang bral ba'i mtshan nyid kyi gtan tshigs ma grub pa la sogs pa smras pa de dag thams cad kyi lan kyang sngon gyi slob dpon gyis blan zin to / /
'on kyang kha cig 'di la zhe sdang ba'i phyir brdzun pa nyid du skyon brjod pa de log par rtogs pa yin par brjod par bya'o / /
de la 'dir thal bar sgrub na gtan tshigs ma grub pa yang ma yin te /
'di ltar ji ste pha rol bo dag gis dngos po rnams gcig dang du ma dang bral bar khas ma blangs su zin kyang /
'on kyang des khyab pa'i chos khas blangs pa'i phyir shugs kyis ni de yang khas blangs pa kho na yin te /
de la re zhig gang gis dbang phyug la sogs pa rtag pa dang gcig pu'i ngo bo nyid du kun brtags pa de dag gis ni de dag 'bras bu rim gyis 'byung ba la nye bar sbyor ba nyid kyi chos su khas blangs pa'i phyir shugs kyis na gcig gi ngo bo nyid dang bral ba yang khas blangs pa nyid de /
ngo bo gcig la skyed par byed pa'i gnas skabs dang khyad par med pa nyid kyis dus snga ma bzhin du dus phyis kyang skyed par byed pa nyid du mi rung ba'i phyir ro / /
'on te skyed par byed pa nyid yin na ni sngon gyi gnas skabs dang mtshan nyid mi mthun pa'i ngo bo nyid yin pa'i phyir gcig pa nyid nyams pa yin no / /
'di ni yang dag par na du ma nyid du yang rigs pa ma yin te /
de kho na nyid du na dus mnyam pa dang cig shos dag tu rang dang gzhan gyi rgyud kyi nying mtshams sbyor ba med par sngar bsgrubs zin pa'i phyir ro / /
gang dag gis nam mkha' la sogs pa 'dus ma byas gsum po ngo bo nyid gcig pa 'bras bu la nye bar sbyor ba med pa nyid du khas blangs pa de dag gis kyang de dag shes pa rim gyis 'byung ba'i shes bya'i ngo bo nyid du khas blangs pa'i phyir shugs kyis na ngo bo gcig pa dang bral ba khas blangs pa nyid de /
de dag shes pa re re zhing de'i shes pas shes par bya ba'i ngo bo nyid tha dad par 'gyur ba'i phyir ro / /
mi 'gyur na ni khyad par med pa'i phyir sngon bzhin du phyis kyang de'i shes pas shes par bya ba'i ngo bo nyid du mi 'thad do / /
de'i phyir 'di dag gcig gi ngo bo nyid du rigs pa ma yin no / /
du ma'i ngo bo nyid kyang ma yin no zhes sngar bsgrubs zin pa nyid do / /
kha cig gis dus dang skyes bu dang gtso bo dang tshangs pa la sogs pa 'gro ba sna tshogs pa rnam par gzhag pa'i rgyu rtag pa dang ngo bo gcig par kun brtags pa gang dag yin pa de dag kyang de dag gis rim mam /
cig car dngos po'i tshogs bden pa dang brdzun pa sna tshogs kyi ngo bo nye bar 'dzin pa nyid kyi chos su khas blangs pa'i phyir shugs kyis na gcig pa nyid dang bral ba khas blangs pa nyid de /
ngo bo nyid gcig pa dag ni de ltar 'gro ba sna tshogs kyi ngo bo nye bar 'dzin pa nyid du rigs pa dang ldan pa ma yin no / /
de dag gcig pa nyid du ma grub na du ma nyid du yang rigs pa ma yin pa kho na ste /
de ni de bsags pa'i ngo bo yin pa'i phyir ro / /
gang dag gis gang zag ces bya ba'i dngos po rtag pa dang mi rtag pa'i ngo bo dag tu brjod par bya ba ma yin pa nyid du kun brtags par gyur pa de dag gis kyang /
'di gcig dang du ma dang bral ba nyid du dngos su khas blangs pa nyid de /
gcig gi ngo bo nyid dang ldan pa yang /
rtag pa nyid du brjod par bya ba ma yin pa nyid du rigs pa ma yin la /
ngo bo nyid gzhan dang gzhan du nyams su myong ba yang skad cig ma nyid du brjod par bya ba ma yin pa nyid du rigs pa dang ldan pa ma yin no / /
mi rtag pa'i ngo bo lus dang sa dang ri la sogs pa bdag nyid so sor yan lag can gyi rdzas gcig pa nyid du kun brtags pa gang yin pa de yang yan lag gi rdzas su yul tha dad pa du ma la khyab par byed pa nyid la sogs pa'i chos su khas blangs pa'i phyir /
gcig pa nyid dang bral bar khas blangs pa kho na ste /
de yan lag re re la ngo bo nyid tha dad pa med na ni de la khyab par byed pa nyid du yang 'thad pa ma yin no / /
cha shas med pa la bsgribs pa dang ma bsgribs pa la sogs pa'i chos 'gal ba dang ldan par yang 'thad pa ma yin no / /
gang dag gi lus la sogs pa rdul phran bsags pa tsam yin pa'i phyir rdul phra rab rnams so so re re gcig pa nyid du kun brtags pa de dag gis kyang sbyor ba dang bstsags pa la sogs pa'i chos su khas blangs pa'i phyir shugs kyis na gcig pa nyid dang bral ba nyid kyang khas blangs pa kho na yin te /
cha shas med pa'i ngo bo rnams la gang gis na sbyor ba la sogs pa nyams su myong bar 'gyur ba phyogs gcig ni yod pa ma yin la phyogs gcig gis sbyor ba med pa rnams dang bstsags pa med pa rnams la /
yul rgyas par khebs par gnas par yang mi rung ngo / /
yan lag rnams ngo bo nyid gcig par rigs pa dang ldan pa yang ma yin te /
de dag ni yan lag 'dus pa tsam yin pa'i phyir ro / /
rdul phra rab dang yan lag can gyi rdzas 'di gnyi ga yang du ma'i ngo bo nyid du yang rung ba ma yin te /
de ni gcig 'dus pa'i ngo bo yin pa'i phyir gcig pa nyid ma grub na /
de yang de la ltos te rnam par gzhag pa yin pas mi 'grub pa'i phyir ro / /
de ltar rgyu dang 'bras bu'i rdzas gcig dang du ma'i ngo bo dang bral bar grub na de la brten nas nye bar brtags pa yon tan dang /
las dang /
spyi dang /
khyad par dang /
'du ba rnams rab tu mi 'grub pa nyid de /
de dag ni de'i gzhan gyi dbang yin pa'i phyir ro / /
de ltar na re zhig shugs kyis shes bya thams cad gcig dang du ma'i rang bzhin gyis stong pa kho nar khas blangs so zhes bstan pa yin no / /
shes pa yang ngo bo nyid gcig par nye bar brtags mod kyi /
'on kyang de yul ngo bor sna tshogs 'dzin pa nyid kyi chos su khas blangs pa'i phyir shugs kyis na ngo bo nyid gcig pa dang bral ba khas blangs pa kho na ste /
'di ltar shes pa ni gdon mi za bar rnam pa dang bcas par khas blangs dgos so / /
de lta ma yin na yul gyi rnam pas ma bsgyur ba'i lus 'di yul 'dzin par rnam par gzhag par mi 'thad pa nyid do / /
rnam pa dang bcas pa nyid du khas len na ni 'di ngo bo nyid gcig pa dang bral ba bsal ba kho nar khas blangs pa nyid de /
shes pa'i ngo bo sna tshogs pa yin pa'i phyir ro / /
sna tshogs dang gcig pa nyid dag kyang 'gal ba'i phyir shes pa thams cad dngos po sna tshogs kyi yul can du khas blangs pa yin te /
'di ltar rnam par shes pa lnga'i tshogs dag ni rang gi sde pa rnams bstsags pa la dmigs pa kho nar 'dod do / /
rnam par shes pa drug pa yang sems dang sems las byung ba la dmigs la /
ri mo brkyang ba la sogs pa la lta ba na /
rnam par shes pa rnam pa sna tshogs pa can nyams su myong ba'i phyir shes pa thams cad rnam pa sna tshogs can du rab tu grub pa kho na'o / /
de la rnam pa sna tshogs nyid gzhung gzugs pa'i phyir shes pa du ma skye bar rtog pa yang legs pa ma yin te /
de dag ni lus can ma yin pa nyid kyi yul la bkram pa ltar gnas pa med pa'i phyir ro / /
de ltar mi gnas na yang rnam pa sna tshogs nyid 'thad pa ma yin no / /
yon tan dang las la sogs pa dang ldan pa'i rdzas la sogs pa yang shes pas cig car 'dzin par khas blangs pa'i phyir gzhan dag gis kyang shes pa yul sna tshogs can du khas blangs pa nyid do / /
gang dag rdzas kyi rnam grangs la sogs pa'i bye brag gis dngos po thams cad nor bu gzi lta bur rtogs par byed pa de dag gis kyang de'i yul can gyi sems kyi yul nyid dngos po'i ngo bo du mar 'dod pa kho na'o / /
gang dag yul 'byung ba bzhi gnas pa'i bdag nyid kho na yin par nye bar rtog par byed pa de dag gis kyang shes pa dngos po du ma'i yul can nyid du khas blangs pa nyid do / /
gang dag gi yul snying stobs dang /
rdul dang /
mun pa'i ngo bo kho na yin par khas blangs pa de dag gis kyang shes pa'i yul nyid dngos po du ma'i ngo bo yin par khas blangs pa kho na ste /
yul nyid dngos po gsum gyi bdag nyid du khas blangs pa'i phyir ro / /
gang dag yid kyi rnam par shes pa 'das pa la sogs pa'i yul can ni dmigs pa med pa kho nar smra ba de dag gi lugs kyis kyang ming gi rnam pa dang ldan pa'i phyir rnam pa gcig pa de rigs pa ma yin pa nyid de /
yi ge'i ngo bo du mar snang ba'i phyir ro / /
rmi lam la sogs pa'i shes pa yang sngon po la sogs pa rnam pa sna tshogs snang ba nyid du myong ba'i phyir ngo bo nyid gcig par rigs pa ma yin pa kho na'o / /
'gro ba rnam par shes pa tsam gyis ngo bor smra ba gang dag gis rnam par shes pa thams cad phyi rol yang dag pa'i yul can ma yin pa'i phyir rang rig pa'i phyir mthar thug pa'i de kho nar khas blangs pa de dag gis kyang thog ma med pa nas rnam par 'khrul pa'i bag chags yongs su smin pa'i dbang gis rnam par shes pa thams cad gzugs la sogs pa log pa sna tshogs su snang bar skye bar khas blangs pa'i phyir rnam par shes pa ngo bo gcig pa ma yin par khas blangs pa yin no / /
de'i phyir rnam par shes pa yang lta ba gang la yang ngo bo nyid gcig par ma grub bo / /
de ma grub na ngo bo nyid du yang ma grub bo zhes sngar bshad pa nyid do / /
de nyid kyi phyir rang gi rgyud kyis bsgrub pa la yang gtan tshigs ma grub pa nyid ma yin te /
ji skad bshad pa'i tshul gyis rgol ba dang phyir rgol ba gnyi ga la yang chos thams cad gcig dang du ma dang bral ba tsam du grub pa'i phyir ro / /
rnam par bcad pa tsam zhig yin pa la ni bsgrub par bya ba dang /
sgrub pa dang rjes su mthun pa'i chos can dngos por gyur pa ma yin pa rigs pa nyid do zhes sngar bstan zin to / /
des na rang dang gzhan gyi gzhung lugs la gnas pa rnams kyis nye bar brtags pa'i chos can la yang bsgrub pa'i chos rnam par bcad pa tsam gyis ji skad bshad pa gnyi ga la grub pa nyid do / /
gang yang gtan tshigs 'di ji ltar grub /
gal te mi dmigs pa'i sgo nas yin na ni de yang mi dmigs pa gzhan las grub na thug pa med par thal ba yin no / /
mngon sum gyi sgo nas dmigs pa med pa grub pa nyid kyang ma yin te /
de ni de'i yul ma yin pa'i phyir ro zhes smras pa de yang bstsal ba nyid de /
ji skad bshad pa'i tshul gyis gtan tshigs rab tu sgrub pa'i phyir ro / /
'di ltar re zhig bdag la sogs pa dbang pos mi sod pa gang dag yin pa de dag ni des khyab pa 'bras bu rim can la sbyor ba nyid la sogs pa'i chos khas blangs pa'i phyir gcig dang du ma dang bral ba nyid kyang rab tu bsgrubs pa kho na'o / /
ji ste chos can de nyid ma grub na /
gang la de dang bral ba 'di sgrub snyam du sems na de ni rigs pa ma yin te /
dngos po de lta bu'i dgag pa la thams cad du chos can brtags pa kho na yin pa'i phyir te /
de kho na'i chos mi dmigs pa yin no zhes sngar bstan zin to / /
de lta ma yin na khyed la yang de dgag pa de la gtan tshigs don byed pa'i nus pa dang bral ba'i mtshan nyid ji ltar grub ces bya ba'i klan kar ji ste mi 'gyur /
pha rol po dag gis kun brtags pa'i chos can de la 'bras bu rim can de lta bu khas blangs pa kho na'i phyir de la khyab par byed pa'i chos grub pa de'i lugs la brten pa nyid kyis na chos can de kun brtags pa yin pa'i phyir ro / /
rjes su dpag pa'i sgo nas rtogs kyang thug pa med par thal ba ma yin te /
de dag ni bdag nyid kyis tshad ma yin pa'i phyir ro / /
tha snyad kyi sgo nas bsgrub par bya bas sgrub pa la khyab pa yang grub pa nyid do zhes sngar bshad zin pa'i phyir ro / /
chos can gzugs la sogs pa lkog tu ma gyur pa gang dag yin pa de dag kyang ngo bo nyid gcig pa dang bral ba mngon sum kho nar gyur pa yin te /
'di dag rtag tu rnam pa sna tshogs su snang ba nyid kyis bye brag med par ngo bo nyid gcig par so sor myong ba med pa'i phyir ro / /
ngo bo nyid gcig dang bral ba grub na ngo bo nyid du ma dang bral ba yang mngon sum kho nar grub pa yin te /
du ma nyid ni gcig tshogs pa'i ngo bo yin pa'i phyir ro / /
tha snyad kyi sgo nas mngon sum la sogs pa'i tshad ma med pa nyid kyang ma yin no zhes sngar bstan zin to / /
'on te yang don dam par med pa gang yin pa de ni kun rdzob tu yang med la /
cung zad kyang myong ba yang med de /
dper na ri bong gi rwa lta bu'o / /
mngon sum yang de dang 'dra'o snyam du sems na /
de yang 'di ltar 'brel ba med pa'i phyir gtan tshigs 'di ma nges pa nyid do zhes pas sngar lan btab zin pa kho na'o / /
ji ste sgro btags pa'i bdag nyid kyi ngo bo gang yin pa de ni de nyid du rtogs par 'gyur gyi /
yang dag par na de med par ni ma yin te /
smig rgyu la chur shes pa lta bu'o / /
mngon sum thams cad kyang sgro btags pa'i bdag nyid kyi ngo bo kho na yin pas ji ltar des gcig dang du mas dben pa nyid rtogs par 'gyur snyam du sems na /
de ni 'dir sgyu ma mkhan gyi mngon sum dang /
rjes su dpag pa'i shes pas ma nges pa nyid yin te /
'di ltar sgyu ma mkhan gyi shes pa glang po che la sogs pa'i rnam par sgro btags pa can yang yang dag par na de'i ngo bo nyid du mngon par zhen pa med do / /
der mngon par zhen pa med pas yang dag par na des dben pa nyid rtogs pa nges par skye ba'i rgyu nyid kyis de'i yul can du rnam par gzhag go / /
de dang 'dra bar rtog pa dang ldan pa rnams kyi mngon sum 'khrul pa'i rgyu mtshan yang dag par bstsal ba sgro btags pa'i rnam pa can gzhan yang skye ba na yang dag par de'i ngo bo nyid du mngon par zhen pa med par nges pa'i rgyu nyid kyis des dben pa'i yul can du rnam par gzhag pa nyid do / /
de bzhin du rjes su dpag pa'i shes pa dngos po'i spyi'i mtshan nyid kyi rnam par sgro btags pa can yang dngos po'i de kho na nyid ji lta ba bzhin rtogs pa'i ngo bo nyid yin pa'i phyir de'i yul can yin no / /
de'i phyir tshad ma yin pas gtan tshigs ma nges pa nyid yin no / /
gang yang de ni de'i yul can ma yin pa'i phyir ro zhes smras pa gang yin pa de yang rigs pa ma yin pa nyid de /
dngos po rnams rta'i rwa lta bur khas blangs pa ni ma yin no / /
'o na ci zhe na /
sgyu ma la sogs pa'i ngo bo nyid lta bur yin te /
de dag kyang sgyu ma la sogs pa bzhin du mngon sum kho na'o / /
gcig dang du ma'i rang bzhin dang bral bar gzung mod kyi /
skye bo dam pa ma yin pa'i bstan bcos mnyan pa la sogs pa 'khrul pa'i rgyu mtshan gyi sgro 'dogs pa nye bar skyed pa kha cig gis gtan la mi phebs kyi /
gzhan dag gis ni gtan la phebs na ji ltar mi dmigs pa'i sgo nas gcig dang du ma dang bral ba yang dag par grub /
rnam pa gcig tu na sna tshogs kyi rnam pa la sogs pa'i rtags kyi sgo nas thams cad du gcig pa nyid dang bral ba grub na du ma nyid dang bral ba yang grub pa yin te /
de ni de'i tshogs 'di bdag nyid yin pa'i phyir ro / /
gcig dang du ma nyid dag gis ni rnam pa thams cad la khyab ste /
de dag ni phan tshun spangs te gnas pa'i mtshan nyid yin pa'i phyir ro / /
'di ltar skye bo tha snyad du bum pa la sogs pa yul la sogs pa yongs su chad pa dang 'brel pa zla med par gyur pa /
gcig tu tha snyad gdags su rung ba yongs su gcod pa na de las bzlog pa zla dang bcas pa la sogs pa'i ngo bo rnam par bcad nas yongs su gcod la /
de bzhin du rdzas kyi rigs du ma'i tshogs dngos po du mar tha snyad gdags su rung ba yongs su gcod pa na yang de las bzlog pa zla med pa'i rnam par bcad nas yongs su gcod do / /
gang zhig yongs su gcod pa gang rnam par bcad pa med na med pa de gnyis ni phan tshun spangs te gnas pa'i mtshan nyid yin no / /
gang dag phan tshun spangs te gnas pa'i mtshan nyid gang yin pa de dag ni rnam pa thams cad la khyab par byed pa dag yin no / /
gang dag rnam pa thams cad la khyab par byed pa de dag ni phung po gzhan sel bar byed pa dag yin te /
dper na lus can dang lus can ma yin pa la sogs pa'i bye brag dag lta bu'o / /
gcig pa nyid dang du ma dag nyid kyang de dang 'dra la khyab par byed pa log pas kyang khyab par bya ba ldog par nges pas de'i phyir gtan tshigs mi mthun pa'i phyogs las ldog pa la the tshom za ba ma yin te /
phung po gzhan mi srid pa'i phyir ro / /
des na gang la la dag na re khyab par bya ba dang khyab par byed pa'i dngos po rang la ma grub pa'i phyir gtan tshigs ma grub pa yin no / /
de bzhin du chos can gang kho na la khyab par bya ba'i dngos po grub pa de kho na la khyab par byed pa log pas khyab par bya ba la ldog par ma grub bo zhes zer ba de dag thams cad la lan btab pa kho na yin no / /
'di ltar khyab par bya ba dang khyab par byed pa'i dngos po la sogs pa thams cad ni kun rdzob kyi bden pa la brten nas phyir gzhag go zhes sngar bstan zin to / /
khyab par byed pa nye na gdon mi za bar khyab par bya ba bye brag rtogs pa yang ma yin no zhes de yang sngar bstan pa nyid do / /
de'i phyir tha snyad kyi sgo nas gcig dang du ma'i ngo bo dag gis ngo bo nyid dang bcas pa tsam la khyab mod kyi /
'on kyang de las don dam pa pa'i ngo bo nyid du nges pa ni ma yin te /
bum pa la sogs pa gcig dang du ma'i rang bzhin can kun rdzob pa yang snang ba'i phyir ro / /
khyad par du na khyab par byed pa dang khyab par bya ba'i dngos po 'grub pa ni tha snyad pa'i chos can la brten pa yin la /
khyab par byed pa ldog pa ni don dam pa la brten par rtsod pa'i gzhir gyur pa'i chos can thams cad la spyir sgrub pa'i phyir 'di gnyis chos can gcig la brten pa nyid lta ga la yin /
chos can gcig la brten pa nyid yin du chug na yang /
'on kyang ltos pas tha dad pa'i phyir nyes pa med pa kho na ste /
'di ltar khyab par byed pa dang khyab par bya ba'i dngos po grub pa ni tha snyad kyi bden pa la brten pa yin la /
khyab par byed pa ldog pa ni don dam pa'i bden pa la brten pa nyid yin pas 'gal re skan /
gang yang bsgrub par bya ba dang sgrub pa dag ci med par dgag pa'i ngo bo zhig yin nam /
'on te ma yin pa'i ngo bo yin /
phyogs dang po ltar yin na ni de gnyis go bar bya ba dang go bar byed pa nyid du 'thad pa ma yin te /
ngo bo med pa'i phyir dang /
'brel pa med pa'i phyir dang /
'thad pa med pa'i phyir ro / /
nye bar brjod pa thams cad dang bral ba'i mtshan nyid gang yin pa de ni cung zad go bar yang mi byed la /
go bar yang mi 'gyur te /
dper na rta'i rwa lta bu'o / /
ji skad bshad pa'i bsgrub par bya ba dang sgrub pa dag kyang nye bar brjod pa thams cad dang bral ba'i mtshan nyid yin no / /
gang dag phan tshun 'brel ba med pa de dag kyang go bar bya ba dang go bar byed pa'i ngo bo ma yin te /
dper na ri gangs can dang 'bigs byed dag lta bu'o / /
bsgrub par bya ba dang sgrub par byed pa dag kyang phan tshun 'brel pa med pa yin no / /
gang dang gang zhig tha dad pa med pa'i ngo bo dag la yang go bar bya ba dang go bar byed pa'i dngos po med de /
dper na shing dang shing ljon pa dag lta bu'o / /
bsgrub par bya ba dang sgrub par byed pa dag kyang tha dad pa med pa yin no / /
'on te ma yin pa'i ngo bo zhes bya ba'i phyogs yin na ni /
de'i tshe gcig dang du ma'i rang bzhin dang bral ba dngos po'i ngo bo don byed par rung bar khas blangs par 'gyur bas mi 'dod par 'gyur ba ma yin no zhes smras pa de yang rigs pa ma yin te /
rnam par rtog pa 'di ni gzhan gyis kun brtags pa dbang phyug la sogs pa dgag pa la yang thams cad du mtshungs pa nyid do / /
'di ltar dbang phyug la sogs pa de ni gdon mi za bar khyab par byed pa'i chos bkag pa kho nas dgag par bya dgos te /
shin tu lkog tu gyur pa de mngon sum du dgag par mi nus pa'i phyir ro / /
de'i phyir klan ka thams cad der yang ci ste 'byung bar mi 'gyur /
gang yang /
de ni gcig na yul min la / /
tha dad rdul du du ma'ang min / /
zhes bya ba dang /
de bzhin du /
dngos rnams gang du rnam dpyad na / /
de yi ngo bor yang dag med /
gang gi phyir na de dag la / /
gcig dang du ma'i ngo bo med / /
ces bya ba la sogs pas phyi'i don la sogs pa kun brtags pa 'gog pa de la yang klan ka 'di ci ste 'byung bar mi 'gyur /
gal te yang ngo bo nyid med pa la go bar byed pa nyid med na de'i tshe rta'i rwa go bar byed pa ma yin pa nyid kyang ci ste nye bar dgod /
khyod kyi nye bar brjod pa thams cad dang bral ba'i mtshan nyid gang yin pa de ni cung zad kyang go bar mi byed ces bya ba la sogs pa'i sbyor ba de nyid la yang bsgrub par bya ba dang /
sgrub par byed pa dgag pa'i ngo bo dag ji ltar go bar bya ba dang /
go bar byed pa'i dngos po yin /
de lta bas na sbyor ba 'di mtshon cha'i thabs bslab pa nyes par byed pa bzhin du rang la gnod par byed pa nye bar bkod pa 'ba' zhig tu zad pas sbyor ba la te por mkhas pa yang ma yin no / /
thams cad kyi dngos po thams cad rtag tu gtan la 'bebs par thal bar 'gyur ba'i phyir rtags dngos por gyur pa kho na go bar byed pa nyid du ni su yang mi 'dod de /
gdon mi za bar gang yang rung ba la rtags gang yang rung ba bzhin go bar byed par gnas pa'i phyir ro / /
de lta bas na rtags nges pa kho na mngon sum du go bar byed pa yin te /
bsgrub par bya ba'i rnam pa la nges pa skyed pa'i phyir ro / /
rtags ni nye bar 'dogs pa'i sgo kho na nas go bar byed par gzhag go zhes bya bar rig ste /
des na rtags ngo bo nyid med pa yin yang de'i rnam par nges pa ni 'dod pa'i bsgrub par bya ba'i rnam pa gtan la 'bebs pa skye ba'i rgyu yin pa'i phyir go bar byed pa nyid du nye bar brtags pas nyes pa med do / /
thams cad du rtags dngos por gyur pa kho na dgod pa yang ma yin te /
nam mkha' la sogs pa dgag pa la rtags nyid brtags pa kho na yin no zhes sngar bstan zin pa'i phyir ro / /
gang yang 'brel pa med pa'i phyir ro zhes smras pa gang yin pa de la yang gal te 'brel pa dngos por gyur pa zhig gtan tshigs nyid du brjod par 'dod na ni de'i tshe gtan tshigs ma nges pa ma yin te /
dngos po la yang la lar de lta bu'i 'brel pa ma grub pa'i phyir ro / /
de ni gzhan dag gis gnyis la brten pa nyid dang /
ngo bo nyid phan tshun 'byar ba'i rgyu can nyid du nye bar brtags pa'i phyir la /
grub zin pa gnyis ni ngo bo nyid phan tshun 'byar bar 'thad pa yang ma yin te /
rang gi ngo bo nyid la gnas pa'i phyir ro / /
'byar na ni gnyi ga gcig pu nyid du 'gyur te /
de ni 'gal lo / /
gcig pa nyid yin na ni 'di gnyis la brten par mi 'gyur ro / /
de la 'brel pa can dag las don gzhan yin na ni rang gi ngo bo nyid la gnas pa'i phyir ji ltar 'brel ba'i ngo bo nyid yin /
don gzhan ma yin pa nyid yin na ni 'brel pa can tsam du zad pa'i phyir 'brel pa brtags pa kho na yin par 'gyur gyi dngos po ni ma yin no / /
'brel pa de las byung ba'i mtshan nyid du brjod pa gang yin pa de yang brtags pa kho na yin te /
rgyu dang 'bras bu dag cig car mi srid pa'i phyir ro / /
mi nye ba dag la ni 'brel pa yod pa ma yin no / /
gzhan yang gang gi tshe 'bras bu yongs su grub pa'i ngo bo yin pa de'i tshe de ltos pa med pa nyid kyis gzhan la rag ma las pa kho na yin pas gang dang yang 'brel pa med do / /
de yongs su ma grub pa nyid yin na yang rang gi rgyu dang 'brel pa can yin pa'i dus na mi nye ba'i phyir de dang 'brel ba med do / /
de lta bas na rtog pa kho nas dngos po rnams sbyor bar byed de /
rang gi rgyu las grub pa'i phyir / /
'bras bu rag las med na yang / /
grub pa gzhan rag ma las pa'ang / /
'bras bu rang gi rgyu dag las / /
rtog pa yis ni 'brel bar byed / /
'bras min ji ltar yang ci zhig /
ces kyang bshad do / /
de'i bdag nyid kyi mtshan nyid kyi 'brel pa yang yang dag pa pa ma yin te /
de ni gnyis la brten pa'i phyir la /
de'i bdag nyid yin na yang gnyis nyid mi rung ba'i phyir ro / /
gnyis nyid med na yang 'brel ba can dag med pa'i phyir gang zhig gang dang 'brel ba yin /
de lta bas na 'brel pa thams cad rtog pas bkod pa'i bdag nyid yin pa'i phyir dngos po med pa la 'jug na yang nyams pa med pa nyid pas gtan tshigs ma grub pa nyid do / /
gzhan yang gal te 'brel ba med pa kho na yin na ni ji ltar tha dad pa med pa'i phyir zhes gtan tshigs gzhan smos par byed /
tha dad pa med pa nyid yin na ni de'i bdag nyid kyi 'brel pa kho na bstan par gyur to / /
gal te dngos po kho na la de'i bdag nyid kyi 'brel pa yin gyi gzhan la ni ma yin no zhe na /
de ni rigs pa ma yin te /
de'i bdag nyid ni tha dad pa med pa'i rnam grangs yin pa'i phyir la /
de ni ngo bo nyid med pa dag kyang bdag med pa nyid du mtshungs pas 'gal ba med pa kho na'o / /
de lta ma yin na tha dad pa med pa'i phyir zhes bya ba yang brjod par mi bya bar 'gyur ro / /
de la tha dad pa med pa'i phyir zhes bya ba'i gtan tshigs 'di gal te don dam pa'i dbang du byas nas brjod na ni de'i tshe ma nges pa yin te /
byas pa dang mi rtag pa lta bu don dam par tha dad pa med pa yin yang go bar bya ba dang go bar byed pa'i dngos po mthong ba'i phyir ro / /
'on te tha snyad du yang 'di la tha dad pa med do zhes bya bar 'dod na ni de ma grub ste /
ldog pa'i bye brag gis nye bar brtags pa'i tha dad pa yod pa'i phyir ro / /
'di ltar sgra la sogs pa'i chos can byas pa ma yin pa la sogs pa las log pa nyid du nges pa na /
rtag pa la sogs pa las log par nges par 'gyur bas yang dag par tha dad pa med kyang ldog pa'i bye brag la ltos nas byas pa nyid dang /
mi rtag pa nyid dag tha dad par rnam par gzhag par nye bar brtags te go bar bya ba dang /
go bar byed pa'i dngos po rnam par gzhag go / /
de bzhin du dngos po rnams yang dag par na gzugs brnyan la sogs pa bzhin du gcig dang du ma'i rang bzhin las ldog pa na don dam pa pa'i ngo bo nyid las kyang ldog par nges pas de'i phyir ldog pa'i bye brag la ltos pas byas pa'i tha dad pa yod pa'i phyir go bar bya ba dang /
go bar byed pa'i dngos por 'gyur ro / /
yang ji ltar dngos po rtag pa don byed pa'i nus pa las log pa nyid kyis dngos po'i ngo bo nyid las log pa nyid du sgrub pa ltar gzhan la yang de dang 'dra bas 'gal ba med pa nyid do / /
gang yang gal te 'di gnyis kyis tha dad pa ldog pa'i bye brag gis byas pa zhig yin na de'i tshe dngos po nyid du 'gyur te /
sngon po dang ser po'i bdag nyid lta bu'o zhes smras pa de yang 'brel pa med de /
byas pa dang mi rtag pa nyid la sogs pas ma nges pa'i phyir ro / /
byas pa nyid dang mi rtag pa nyid dag gis tha dad pa ldog pas byas zhes te /
'di tsam gyis de gnyis dngos por ni mi 'gyur ro / /
ji ltar rtag pa'i dngos po dag la don byed pa'i nus pa dang bral ba dang /
ngo bo nyid med pa ldog pas byas pa'i bye brag yod kyang dngos po nyid du mi 'gyur ba ltar gzhan la yang de dang 'dra bas 'di ni gyi na'o / /
gang yang sngon po dang ser po'i bdag nyid dag lta bu'o zhes dpe de nyid du smras pa de yang don dam pa pa'i dngos po'i ngo bo nyid du ma grub pa'i phyir rigs pa ma yin pa nyid do / /
gang yang ma yin pa'i phyogs la nyes pa smras pa de yang rigs pa ma yin pa kho na ste /
ma yin pa'i tshul du brjod ces te /
'di tsam gyis ni 'ga' yang gang du yang don dam pa pa'i dngos po nyid du ma grub ste /
nam mkha' la sogs pa brtags pa lus can ma yin pa la sogs pa'i tshig tu brjod kyang dngos po med pa'i phyir rigs pa ma yin pa nyid do / /
de la blo la yod pa'i chos can sngar bshad pa gang yin pa de yang ma yin pa'i tshul gyis de skad du brjod mod kyi /
'on kyang 'di yang dag pa pa'i dngos po nyid du rigs pa dang ldan pa ma yin no / /
dngos po yod par smra ba rnams la yang gang gis na grub pa sgrub pa nyid du 'gyur ba gcig dang du ma'i rang bzhin dang bral ba'i dngos po yang dag pa de ni cung zad kyang med de /
de ni rtog pa'i yul yang ma yin pa'i phyir dang /
gcig dang du ma dag gis kyang rang bzhin thams cad la khyab par sngar bsgrub pa'i phyir ro / /
don dam par ngo bo nyid med pa sgyu ma la sogs pa dang khyad par med pa de lta bu la yang dngos po zhes ming du 'dogs na ni cung zad kyang gnod pa med de /
khyed gnyis la khas blangs pa'i phyogs nyams pa'i sgo nas gnod pa 'ba' zhig tu zad de /
de'i phyir gtan tshigs ma nges pa nyid ma yin no / /
'gal ba nyid kyang ma yin te /
gzugs brnyan la sogs pa mthun pa'i phyogs la yod pa'i phyir ro / /
gzugs brnyan la sogs pa'i dngos po ni gcig dang du ma'i rang bzhin don dam pa par rung ba ma yin te /
de yang yang dag par na shes pa dang shes bya'i ngo bo nyid du yang dag par ma grub bo zhes sngar bstan zin to / /
'di ltar gcig dang du ma'i rang bzhin dang bral ba'i mtshan nyid kyi gtan tshigs bdag med par bsgrubs pa ltar chos can dngos po med pa yang de dang 'dra bas chos can las bzlog pa bsgrub pa'i phyir gtan tshigs 'gal ba yin no zhes smras pa gang yin pa de ni gcig tu tshad mas mngon par mi shes pa nyid 'ba' zhig tu zad de /
gal te chos can dngos po'i ngo bor bsgrub par 'dod par 'gyur na ni de'i tshe de las ldog pa sgrub pa'i phyir gtan tshigs 'gal bar yang 'gyur ba zhig na /
gang gi tshe de ngo bo nyid med pa nyid du grub pa la sgrub par byed pa de'i tshe ji ltar rgol ba'i 'dod pa grub kyang gtan tshigs 'gal ba nyid du 'gyur /
rang bzhin med pa nyid du sgrub pa la ni dngos po'i ngo bo chos can nyid du yang mi 'gyur te /
rjes su mthun pa ma yin pa'i phyir ro zhes sngar bstan zin to / /
de'i phyir bsgrub par bya ba dang sgrub pas ji skad bshad pa la chos can dngos por gyur pa ma yin pa kho nar 'dod pa'i phyir 'di ltar gtan tshigs de las bzlog pa bsgrub pa nyid yin /
dngos po'i ngo bo nyid du sgrub pa la ni de las bzlog pa sgrub par 'gyur ro / /
'di'i ji ltar gtan tshigs 'di bdag med pa sgrub par byed pa ltar chos can dngos po med pa yang de dang 'dra'o zhes brjod pa 'di yang 'brel pa med pa yin te /
bdag med pa dang dngos po med pa dag la ni gang gis ni chos gnyis grub par brjod pas gtan tshigs 'gal ba nyid du brjod par 'gyur ba ldog pas kyang phan tshun tha dad pa yod pa ma yin te /
de gnyis ni rnam grangs kyi ngo bo yin pa'i phyir ro / /
de'i phyir ji ltar bdag med pa sgrub par byed pa de bzhin du bdag med pa sgrub par byed do zhes smras par 'gyur te /
mngon par brjod pa la mkhas pa de lta bu lta su zhig la yod par 'gyur /
de lta bas na chos thams cad don dam par ngo bo nyid med pa nyid du grub pa kho na yin no / /
gtan tshigs 'di ni bcom ldan 'das nyid kyis bka' stsal te /
dper na me long ngos la ni / /
gcig dang gzhan nyid spangs pa'i gzugs / /
snang yang de na yod min ltar / /
dngos la ngo bo nyid de bzhin / /
zhes bshad pa gang yin pa'o / /
de'i phyir rang bzhin med par bsgrub par bya ba la gtan tshigs cung zad kyang med do zhes smras pa gang yin pa de yang lan btab pa yin no / /
gang yang gal te rnam par shes pa yang chos gzhan bzhin du ngo bo nyid med pa yin na de'i tshe de yang brdzun pa'i phyir rnal 'byor pa rnams kyis de las gzhan pa'i chos bzhin du spong bar byed par 'gyur ro / /
de byed na ni rnal 'byor ba yang med /
rnal 'byor pa'i shes pa yang med /
des de kho na nyid rtogs pa'ang med /
sangs rgyas bcom ldan 'das rnams kyi mi gnas pa'i mya ngan las 'das pa yang med /
rnam pa thams cad mkhyen pa'i ye shes kyang med de /
de'i phyir rnam par gzhag pa thams cad zhig par 'gyur zhes bya ba la sogs pa smras pa de yang rigs pa ma yin te /
gal te thal ba 'di de las bden par mngon par zhen pa spong ba'i sgo nas spong ba yin par brjod pa yin na ni dga' dgur brjod la rag go / /
de ltar 'dod pa'i phyir thal ba ni ma yin pa nyid de /
de'i mtshan nyid ni mi 'dod par byed pa yin pa'i phyir ro / /
'on te thal ba rnam pa thams cad du yongs su 'dor ba yin par brjod na ni de'i tshe gtan tshigs ma nges pa nyid yin te /
bsgrub par bya ba las bzlog pa gnod pa can gyi tshad ma med pa'i phyir ro / /
brdzun zhes te de rnam pa thams cad du spang bar bya'o zhes bya ba 'di la rgyu ci yang med de /
sgyu ma brdzun pa nyid yin yang dgos pa'i dbang gis sgyu ma mkhan rnams bzhin du brten pa'i phyir ro / /
brdzun pa gang dag nam yang rang dang gzhan gyi don du nye bar sbyor bar mi 'gyur ba de dag ni rnal 'byor pa rnams kyis thams cad du yongs su dor ba'i mtshan nyid kyi spang bar brjod do zhes bya bar rigs kyi /
gang dag mngon sum mam /
brgyud pas rang dang gzhan la dgos pa'i yon tan can de dag snying brtse ba chen po can gzhan la phan pa bskyed pa'i thabs thob pa rnams kyis ji ltar dus thams cad du yongs su spong bar 'gyur /
de lta bas na zhing yongs su dag pa dang gzugs kyi sku sprul pa la sogs pa gang cung zad gzhan la dgos pa nyid du 'gyur ba de thams cad ni bcom ldan 'das rnams kyis phyin ci log spangs pa'i sgo nas spangs kyang 'khor ba ji srid par mi ldog pa nyid de /
de dag gis sgyu ma mkhan bzhin du thams cad brdzun pa nyid du thugs su chud kyang /
gzhan la phan pa'i thabs yin pa'i phyir rnam par mi 'dor ro / /
'di dag la phyin ci log la chags pa yang med de /
yang dag pa ji lta ba bzhin rtogs pa'i phyir ro / /
de skad du 'phags pa chos yang dag par sdud pa las kyang /
dper na sgyu ma'i mkhan po 'ga' / /
sgyu ma thar par bya phyir brtson / /
gang phyir dpe 'di sngon shes pas / /
sgyu ma la ni 'di mi chags / /
de bzhin srid gsum sgyu ma ltar / /
rdzogs pa'i byang chub mkhas pas mkhyen / /
'gro ba'i don du go bgos te / /
'gro ba snga nas mkhyen pa yin / /
zhes gsungs so / /
dngos po nyid kho na blang ba'i rgyu yang ma yin la /
dngos po med pa nyid yongs su dor ba'i rgyu yang ma yin te /
'di ltar nyan thos dngos po'i 'du shes can rnams kyang bden pa dang po gnyis ni rnam par spong la /
bden pa gsum pa ni dngos po med kyang len to / /
rnal 'byor pa thugs rjes non pa'i yid kyis gzhan gyi don gyi ched du glang po che la sogs pa brdzun pa sprul pa yang rnam pa sna tshogs bsgrub bo / /
de la snying brtse ba chen pos gzhan gyi dbang gis gzhan la phan pa dang bde ba ma lus pa'i thabs byas pa /
shes rab kyi snang ba phul du phyin pas kun tu rmongs pa'i mun pa ma lus par bsal ba /
gzhan la phan par bzhed pa'i blo gros dang ldan pa rnams ni phyin ci log ma lus par spangs kyang sngon gyi smon lam gyi dbang gis sems can dang /
las dang /
nyon mongs pa dang /
nam mkha'i mthar thug pa ji tsam par gnas par 'dod pa kho na'o / /
'di ltar dngos po thams cad don dam par ngo bo nyid med pa kho na yin yang sgyu ma bzhin du rang gi rgyu dang rkyen tshogs pa'i gzhan gyi dbang kho na las 'byung ngo / /
rgyu dang ldan pa zhes de dag dngos po yod par 'gyur ba ni ma yin te /
rjes su 'gro ba ma grub pa'i phyir dang /
sgyu ma la sogs pas kyang 'khrul pa'i phyir ro / /
brdzun pa yang gang zhig la rang dang 'tsham pa'i rgyu rgyud pa med pa de ni tha snyad du yang 'byung ba med do zhes sngar bshad zin to / /
de'i phyir ji ltar sgyu ma la sogs pa rang gi rgyu tshogs pa'i gzhan gyi dbang gis 'byung ba de bzhin du rnal 'byor pa rnams kyi ye shes la sogs pa'i sgyu ma ma brtags na dga' ba dag kyang 'byung ba kho na'o / /
de la rnal 'byor pa'i ye shes la sogs pa'i sgyu ma'i rgyu ni bsod nams dang ye shes kyi tshogs kyi bdag nyid ji lta ba'i rjes su mthun pa yin no / /
bcom ldan 'das rnams kyis mi gnas pa'i mya ngan las 'das pa'i rgyu ni mdor na thugs brtse ba dang /
shes rab dag yin te /
de dag thugs brtse bas ni mya ngan las 'das pa de gcig pu zhi bar thugs su chud kyang nyan thos la sogs pa bzhin du mngon sum du mi mdzad do / /
shes rab kyis ni kun nas nyon mongs pa ma lus pa'i rgyu kun tu rmongs pa'i go skabs thag bsrings pa'i phyir 'khor bar gtogs pa'i nyes pa'i dri mas ma sbags pa'i sgo nas 'khor bar mi ltung bas 'di dag gnyi ga la mi gnas par grub pa kho na'o / /
de nyid kyi phyir thabs dang shes rab zung du 'brel par rgyu ba ni mi gnas pa'i mya ngan las 'das pa'i rgyu yin pa'i phyir byang chub sems dpa' rnams kyi lam zhes bya ste /
de dang bral ba rnams nyan thos la sogs pa'i sar ltung ba'i phyir te /
ji skad du shA ri'i bu gzhan yang byang chub sems dpa' rnams kyi lam stong pa nyid dang mtshan ma med pa yod de /
shes rab kyi pha rol tu phyin pa dang bral ba thabs la mkhas pas yongs su ma zin pa de dag ni yang dag pa'i mtha' mngon sum du byas na nyan thos sam /
rang sangs rgyas su 'gyur ro zhes gsungs pa lta bu'o / /
snang ba dang bcas pa'i ye shes la sogs pas ni 'jig rten ji lta ba bzhin du gzigs te /
de yang 'di ltar rnal 'byor pa'i ting nge 'dzin mthu bsam gyis mi khyab pa dang ldan pa'i phyir dngos po'i rigs ji ltar snang ba ma lus pa lag mthil du skyu ru ra'i 'bru bzhag pa bzhin du don dam pa dang kun rdzob kyi bden pa'i rnam par rnam pa thams cad mngon sum kho nar thugs su chud do / /
de'i phyir bcom ldan 'das kyis rnam pa thams cad mkhyen pa'i ye shes su rnam par gzhag go / /
rnal 'byor pa rnams kyis 'jig rten las 'das pa'i ye shes dam pa spros pa thams cad dang bral ba /
chos ma lus pa snang ba med pa /
yang dag pa'i don bsgom pa rab kyi mtha' las skyes pa gang yin pa des ni de kho na nyid thugs su chud par 'gyur bar sprul pa bzhin du tha snyad du thams cad yod pa'i phyir dngos po'i rigs ji ltar thams cad mkhyen pa la sogs pa'i rnam par gzhag pa zhig pa med de don dam par ni ma yin no / /
de nyid kyi phyir bcom ldan 'das ma las /
bcom ldan 'das gal te chos thams cad sprul pa lta bu lags na de bzhin gshegs pa dang sprul pa yang khyad par ci mchis /
bcom ldan 'das kyis bka' stsal pa /
khyad par ci yang med de /
de ci'i phyir zhe na /
de bzhin gshegs pa phrin las mdzad pa gang yin pa de sprul pa yang byed de /
de bzhin gshegs pa yongs su mya ngan las 'das kyang de bzhin gshegs pa'i sprul pa la sogs pa byed do / /
sprul pa la ni 'byung ba'am /
yongs su mya ngan las 'das pa 'ga' yang med do / /
de ltar na byang chub sems dpa' chos thams cad sprul pa lta bur mos par byas te /
shes rab kyi pha rol tu phyin pa la spyad par bya'o zhes bshad do / /
gang yang gzugs la sogs pa ni yul dang dus dang gnas skabs tha dad pa'i sgo nas mngon sum du gsal rab tu snang ba'i phyir ngo bo nyid dang bcas par nges te /
de'i phyir re zhig dang por dam bcas pa la mngon sum gyi gnod pa yin no zhes smras pa de yang rigs pa ma yin te /
yul dang dus la sogs pa tha dad pa'i sgo nas snang ba tsam kho nas ni mngon sum nyid du rigs pa ma yin te /
rmi lam la sogs pa na yang de ltar snang ba'i phyir ro / /
dngos po rnams ni don dam par ngo bo nyid med par sgrub par 'dod la /
don dam pa pa'i ngo bo nyid ni mngon sum du ma grub po zhes sngar bstan zin to / /
gzhan yang gal te nor ba'i mngon sum la snang ba'i phyir zhes te /
mngon sum gyis gnod par 'dod na ni de gnod pa ma yin pa nyid de /
'di rab rib can la sogs pa'i mngon sum gyis mig lam du gnas pas dmigs pa zla ba gcig la sogs pa la gnod par ni rigs pa ma yin no / /
'on te ma 'khrul pa'i mngon sum la snang ba'i phyir zhes bya bar 'dod na de ni ma grub pa yin te /
tshu rol mthong ba rnams kyi mngon sum ni de kho na nyid kyi don la ma 'khrul pa med do zhes sngar bstan zin to / /
bcom ldan 'das kyis kyang /
mig dang rna ba sna yang tshad ma min / /
lce dang lus dang sems kyang tshad ma min / /
gal te dbang po 'di dag tshad yin na / /
'phags pa'i lam gyis su la ci zhig bya / /
'di ltar dbang po 'di dag tshad min te / /
ngo bo nyid kyis bems po lung ma bstan / /
de phyir mya ngan 'das pa'i lam 'dod gang / /
des ni 'phags pa'i lam gyis bya ba byos / /
zhes bshad do / /
de lta bas na /
de bzhin gshegs pa'i mngon sum nyid 'ba' zhig don dam pa la ma 'khrul pa yin no / /
de dag gis ni yang dag pa'i dngos po cung zad kyang ma dmigs te /
ji skad du rab 'byor 'di ltar skyes bu rmongs pa long ba mig med pa de dag ni /
gzugs dang /
tshor ba dang /
'du shes dang /
'du byed dang /
rnam par shes pa nas /
rnam pa thams cad mkhyen pa nyid kyi ye shes kyi bar gang /
de bzhin gshegs pa'i spyan lngas ma dmigs pa de la yod par 'dod do zhes bya ba rgyas par gsungs pa lta bu'o / /
gang yang dam bcas pa la rjes su dpag pas gnod pa yang yin no zhes smras pa de yang rigs pa ma yin te /
rjes su dpag pa las dngos po'i ngo bo nyid yang dag pa ni cung zad kyang ma grub ste /
tshad mas gnod pa yin no zhes sngar bstan zin to / /
'jig rten na du ba la sogs pa'i rtags las /
me la sogs par nges pa gang yin pa de yang mi la sogs pa yang dag pa pa'i yul yang ma yin te /
rmi lam na yang nges pa de lta bu srid pa'i phyir te /
yang dag pa pa'i me dang du ba la sogs pa sngar bkag pas gang yang med pa'i phyir dang /
dngos po kun rdzob pa sgyu ma bzhin du rgyu dang rkyen la ltos pa yang yod pa'i phyir ro / /
de'i phyir res 'ga' ba nyid mi 'gal ba kho na ste /
gang dag dngos po rnams rgyu med pa kho nar skye bar khas len pa de dag la res 'ga' ba nyid 'gal gyi /
skye ba rgyu dang bcas par smra ba rnams la ni ma yin no / /
don dam par ni skye ba med pa'i phyir res 'ga' ba nyid ma grub pa kho na'o / /
gang yang sum cu rtsa gsum pa'i grong khyer gang dag yin pa zhes bya ba la sogs pa smras pa de yang mi 'gal ba kho na ste /
tha snyad du thams cad yod pa'i phyir ro / /
dngos po rnams rus sbal gyi spu la sogs pa bzhin du gtan med pa'i ngo bor dam bca' ba ni ma yin no / /
'o na ci zhe na /
sgyu ma dang rmi lam la sogs pa'i ngo bo nyid lta bu ste /
de bzhin du bcom ldan 'das kyis kyang /
blo gros chen po byang chub sems dpa' chos thams cad ngo bo nyid med pa'o zhes dam bca' bar mi bya'o / /
'o na ci zhe na /
blo gros chen po snang ba dang mi snang ba'i mtshan nyid kyi phyir byang chub sems dpa' chos thams cad sgyu ma dang rmi lam lta bur bstan par bya'o zhes gsungs so / /
de la mdo'i don ni 'di snang ba'i mtshan nyid ni tha snyad du'o / /
mi snang ba'i mtshan nyid ni don dam pa kho na'o zhes bya bar mngon no / /
de yang /
kun rdzob tu ni thams cad yod / /
dam pa'i don du yod ma yin / /
chos rnams ngo bo nyid med pa / /
dam pa'i don du nye bar bstan / /
ces gsungs so / /
de'i phyir bcom ldan 'das kyis chos thams cad tha snyad la brten te bshad pas 'gal ba med do / /
de skad du bcom ldan 'das ma las kyang yang byang chub sems dpa' sems dpa' chen po ni 'jig rten gyi brtags pa la brten nas bla na med pa yang dag par rdzogs pa'i byang chub mngon par rdzogs par 'tshang rgya'i /
don dam par ni gang byang chub par bya ba'i phyir spyod par 'gyur ba gzugs sam /
tshor ba'am /
'du shes sam /
'du byed dam /
rnam par shes pa yang cung zad kyang yod pa ma yin la /
de bzhin du khams bco brgyad dang /
reg pa drug dang /
tshor ba drug dang /
khams drug dang /
rten cing 'brel par 'byung ba'i yan lag bcu gnyis dang /
pha rol tu phyin pa dang /
stong pa nyid dang /
dran pa nye bar gzhag pa rnams dang /
yang dag par spong ba rnams dang /
rdzu 'phrul gyi rkang pa rnams dang /
dbang po rnams dang /
stobs rnams dang /
byang chub kyi yan lag rnams dang /
'phags pa'i lam yan lag brgyad pa dang /
bden pa rnams dang /
bsam gtan rnams dang /
tshad med pa rnams dang /
gzugs med pa rnams dang /
rnam par thar pa'i sgo rnams dang /
mthar gyis gnas pa'i snyoms par 'jug pa rnams dang /
mngon par shes pa rnams dang /
ting nge 'dzin dang /
gzungs kyi sgo rnams dang /
de bzhin gshegs pa'i stobs rnams dang /
so so yang dag par rig pa rnams dang /
thugs rje chen po dang /
sangs rgyas kyi chos ma 'dres pa rnams dang /
'bras bu bzhi dang /
lam gyi rnam pa shes pa nyid dang /
bla na med pa yang dag par rdzogs pa'i byang chub kyang med de /
chos 'di dag thams cad ni 'jig rten gyi tha snyad la brten nas brtags kyi /
don dam par ni ma yin no zhes gsungs so / /
gang gzugs nas rnam pa thams cad mkhyen pa'i bar gang yin pa'i chos 'di dag thams cad ni yang dag par ldan pa yang ma yin bral ba yang ma yin te /
gzugs med pa /
bstan du med pa /
thogs pa med pa /
mtshan nyid med pa ste /
de dag ni de bzhin gshegs pas sems can rnams gzung ba'i don du 'jig rten gyi tha snyad du brjod pa 'ba' zhig tu zad kyi /
don dam par ni ma yin no zhes gsungs so / /
yang 'jig rten gyi kun rdzob tu thob pa dang /
mngon par rtogs pa dang 'gro ba lnga'i bye brag kyang sngon gyi don dam par ni ma yin no / /
don dam par ni las kyang med /
las kyi rnam par smin pa yang med /
kun nas nyon mongs pa yang med /
rnam par byang ba yang med /
skye ba yang med /
'gag pa yang med do zhes gsungs so / /
de'i phyir 'di ltar bcom ldan 'das kyis /
don dam par ni kun nas nyon mongs pa dang /
rnam par byang ba la sogs pa 'di thams cad bkag pa'i phyir la /
tha snyad du ni zhal gyis bzhes pas de bzhin du ma bkag pa'i phyir khas blangs pa la gnod pa ma yin no / /
bcom ldan 'das kyis kyang gzhan du ji ltar rmi lam na sbrul mthong nas brgyal ba dang de dang bral bzhin du kun nas nyon mongs pa dang /
rnam par byang ba dag brdzun pa kho nar brjod do / /
bden pa bzhi la skur pa 'debs pa'i nyes pa yang med de /
bcom ldan 'das kyis theg pa chen po las gzhan du rnam par bshad pa'i phyir te /
'phags pa tshangs pas zhus pa las /
ji skad du sdug bsngal ba dang /
kun 'byung ba dang /
'gog pa dang /
lam ni 'phags pa rnams kyi bden pa ni ma yin no / /
tshangs pa 'on kyang sdug bsngal skye ba med pa gang yin pa 'di ni 'phags pa rnams kyi bden pa yin no / /
kun 'byung kun du 'byung ba med pa gang yin pa 'di ni 'phags pa rnams kyi bden pa yin no / /
shin tu 'gags pa dag la skye ba med cing 'gags pa med pa gang yin pa 'di ni 'phags pa rnams kyi bden pa yin no / /
chos thams cad gnyis su med par mnyam zhing lam bsgoms pa gang yin pa 'di ni 'phags pa rnams kyi bden pa yin no zhes gsungs pa lta bu'o / /
de'i phyir don dam par sdug bsngal la sogs pa'i bden pa yod pa ma yin gyi /
nyan thos rnams kyi dbang du mdzad nas 'khor ba las yid 'byung bar bya ba'i phyir dang /
gang zag la bdag med pa'i de kho na nyid tsam la gzud pa'i phyir la /
de mi rtag pa la sogs pa'i ngo bor bstan pa 'ba' zhig tu zad kyi /
bdag med pa gnyi ga bstan pa'i dbang du mdzad pa ni ma yin no zhes bya bar shes par bya'o / /
gang yang bskyed par bya ba dang /
skyed par byed pa'i dngos po'i ngo bo nyid ni gnag rdzi'i chung ma yan chad kyi skye bo la grags pas de'i phyir grags pas gnod pa yang yin no zhes smras pa de yang 'brel pa med pa yin te /
don dam pa'i ngo bo nyid la sogs pa skye bo phal pa la ma grags pa'i phyir ro / /
de grags na ni de dag skye bo phal pa nyid du yang mi 'gyur ro / /
rmi lam la sogs pa bzhin du brdzun pa'i ngo bo yang grags par srid pa'i phyir ro / /
grags pa ni mngon sum dang rjes su dpag pa dag las tshad ma gzhan yang ma yin no / /
de'i khongs su 'dus na ni de dang 'gal ba yongs su spangs pas des gnod pa yang yongs su spangs pa yin no / /
gang yang gzhan dag nges pa skyed par 'dod nas gtan tshigs sbyor bar 'dod pas de las nges pa skye bar khas blangs pa'i phyir rang gi tshig dang 'gal ba yang yin no zhes smras pa de yang mi 'gal ba nyid de /
nges pa bskyed par bya ba'i phyir gtan tshigs sbyor ba yang de las nges pa don dam par skye bar khas blangs par ni mi 'gyur ro / /
'o na ci zhe na /
skyes pa tsam yin gyi /
skye ba'i khyad par ni ma yin no / /
'dir ni don dam pa'i skye ba bkag pas dngos po rnams don dam par ngo bo nyid med par bsgrub par 'dod kyi /
skye ba tsam bkag pas ni ma yin no / /
de'i phyir gtan tshigs las nges pa don dam par skye ba med kyang gzugs las gzugs brnyan bzhin du kun rdzob pa'i skye ba mi 'gal ba kho na yin pas dam bcas pa rang gi tshig dang 'gal ba ma yin no / /
gang yang bcom ldan 'das kyis /
mig gi rnam par shes pa dang ldan pas sngon po shes kyi /
sngon po'o snyam du ni ma yin no zhes gsungs pa gang yin pa der yang dbang po'i yul tha snyad pa las dgongs nas 'di gsungs te /
gzhan las /
mig dang rna ba sna yang tshad ma min / /
zhes bya ba la sogs pas dbang po drug tshad ma yin par bkag pa'i phyir te /
sngar bstan zin to / /
'phags pa shes rab kyi pha rol tu phyin pa la sogs pa las kyang /
gzugs la sogs pa'i yul bkag pa'i phyir ro / /
'jig rten gyi kun rdzob tu thams cad bstan to zhes bcom ldan 'das nyid kyis dgongs pa rab tu bstan pa'i yang phyir ro / /
dmigs pa can la shes rab kyi pha rol tu phyin pa yongs su dag pa med do zhes kyang gsungs la /
dmigs pa dang mi dmigs pa dag ni byang chub sems dpa' rnams kyi blang bar bya ba dang /
dor bar bya ba yang nye bar bstan te /
bcom ldan 'das ma las ji skad du /
bcom ldan 'das ji tsam gyis na dmigs pa lags /
ji tsam gyis na mi dmigs pa lags /
bcom ldan 'das kyis bka' stsal pa /
ji tsam du gnyis yin pa de tsam du dmigs pa yin no / /
gnyis med pa ni mi dmigs pa yin no / /
gsol pa /
bcom ldan 'das ji tsam gyis na gnyis lags /
bcom ldan 'das kyis bka' stsal ba /
rab 'byor ji tsam du ming dang gzugs dang /
ji tsam du rna ba dang sgra dang zhes bya ba nas sangs rgyas kyi bar ji tsam du bla na med pa yang dag par rdzogs pa'i byang chub dang /
sangs rgyas zhes bya ba 'di ni gnyis yin no zhes gsungs pa lta bu'o / /
yang gnyis su 'du shes pa la ni rjes su mthun pa'i bzod pa yang med na zhes gsungs so / /
'phags pa chos thams cad yang dag par sdud pa las kyang chos thams cad ni dmigs pa med pa ste /
de la ni lta ba mi 'byung ngo zhes gsungs so / /
de lta bas na tha snyad pa'i mig la sogs pa las dgongs te /
bdag nyid lta ba po nas shes pa po'i bar yin no zhes grags pa la sogs par lta ba dgag pa'i phyir gang zag la bdag med pa tsam la gzud pa'i dgongs pas mig la sogs pa bstan to / /
gang gis na 'di dag thams cad du yang mi snang bar 'gyur ba nam mkha'i ut+pal la yod pa'i sngon po la sogs pa bzhin du sngon po la sogs pa'i gzugs snang ba kun rdzob pa yang gtan med pa ni ma yin no / /
gang yang gang cung zad kun 'byung ba'i chos can de thams cad ni 'gog pa'i chos can no zhes bya ba'i rjes su dpag pa 'dis dngos po rnams yang dag par ni skad cig mar gnas pa'i chos can du grub bo zhes bya bar nye bar bstan to zhes smras pa gang yin pa de yang skye ba dang 'jig pa'i chos can nyid rtogs pa'i sgo nas bdag med pa la 'jug pa'i phyir nyan thos rnams kyi dbang du mdzad nas gang zag la bdag med pa la gzhug pa'i dgongs pas gsungs kyi /
de byang chub sems dpa' rnams kyi dbang du mdzad nas chos kyi de kho na nyid zab mo'i gtam la brten nas gsungs pa ni ma yin te /
bcom ldan 'das kyis de dag la 'du byed rnams yang dag par skye ba dang 'jig pa'i ngo bor yang dag par rjes su lta ba dang nye bar ston pa ni shes rab kyi pha rol tu phyin pa ltar nye bar bcos pa yin no zhes gsungs la /
'dus byas dang 'dus ma byas la sogs pa'i mtha' gnyis dang bral ba ni de dag gi bla na med pa'i byang chub thob par byed pa'i lam yin no zhes nye bar bstan to / /
de bzhin gshegs pas 'phags pa chos yang dag par sdud pa las ni skrag pa'i gnas yongs su spang pa'i phyir tha snyad kyi dbang gis skye ba dang 'gag pa'i chos rnams bshad do zhes gsungs so / /
slob dpon gyis kyang /
skye ba dang ni 'jig pa'i lam / /
dgos pa'i don du nye bar bstan / /
zhes bshad de /
'di ni sngar bstan zin pa nyid do / /
yang /
ji ltar sgyu ma rmi lam bzhin / /
dri za'i grong khyer ji lta bar / /
de bzhin skye dang de bzhin gnas / /
de bzhin du ni 'jig par bshad / /
ces bshad do / /
'phags pa klu'i rgyal po rgya mtshos zhus pa las kyang /
sngon gyi mtha' stong phyi ma'i mtha' yang stong / /
skye dang gnas dang 'jig pa'i dngos po stong / /
'di ni dngos po yod min med pa'ang min / /
chos rnams thams cad ngo bo nyid kyis stong / /
zhes gsungs so / /
'du byed rnams kyi skad cig ma nyid gang yin pa de yang yang dag pa ma yin no zhes bstan te /
'phags pa lag bzangs kyis zhus pa las /
ji skad du /
de 'das pa dang /
ma 'ongs pa dang /
da ltar byung ba dus gsum yang rab tu shes te /
de la 'du byed 'das pa gang dag 'gags pa 'di ni 'das pa'i dus zhes bya'o / /
ma 'ongs pa gang dag ma byung ba de ni ma 'ongs pa'i dus zhes bya'o / /
da ltar gyi gang dag so sor byung ba 'di ni da ltar gyi dus zhes bya'o / /
de la da ltar byung ba'i phung po dang /
khams dang /
skye mched gang yin pa de ni mi gnas shing gnas pa med do zhes bya bar rab tu shes so / /
de ci'i phyir zhe na /
'jig rten ni skad cig las phan tshun du mi gnas so / /
skad cig ma gang yin pa de ni skye ba'i dus kyang gzhan /
gnas pa'i dus kyang gzhan /
'gag pa'i dus kyang gzhan te /
skad cig ma de ni mi gnas shing gnas pa med do zhes bya ba la sogs pa gsungs pa lta bu'o / /
'dis ni skad cig ma brtags pa'i ngo bo kho na'o zhes nye bar bstan te /
thog ma dang /
bar dang /
tha ma tha dad pa'i bdag nyid du nye bar bstan pa'i phyir ro / /
slob dpon gyis kyang 'di dag rjes su mthun pa kho nar bshad de /
ji ltar skad cig mtha' yod ltar / /
thog ma dbus kyang brtag par gyis / /
skad cig gsum gyi bdag nyid phyir / /
'jig rten skad cig la mi gnas / /
zhes bya ba yin no / /
gang yang bcom ldan 'das kyis /
du ba las ni mer shes te / /
zhes bya ba la sogs pa gsungs pa gang yin pa de yang mdo gzhan las /
me dang du ba la sogs 'byung ba la sogs pa tshogs pa yang dag pa pa spyir bkag pa'i phyir yang dag pa pa'i don gyi dbang du mdzad pa ma yin no zhes sngar bstan pa nyid de /
'phags pa lang kar gshegs pa las ji skad du /
gang phyir 'dus las ma gtogs pa'i / /
dngos po blo yis mi zin pa / /
de yi phyir na ma skyes shing / /
ngo bo med par nga smra'o / /
dngos po gcig dang gzhan nyid du / /
ji ltar byis pas rnam brtags ltar / /
'dus las gzhan min ma yin te / /
gzhan yang gnas pa yod ma yin / /
zhes bshad pa lta bu'o / /
'phags pa stug po bkod pa las kyang /
phung po med cing khams kyang med / /
chos kun mtshan nyid med pa ste / /
phra rab rdul du rnam gzhigs na / /
de dag de bzhin gnas pa med / /
sa dang chu la sogs pa'i dngos / /
rtogs pa can gyi skye bos brtags / /
zhes gsungs so / /
yang /
phra rab rdul du rnam phyin / /
dngos po phra rab kyang mi gnas / /
zhes gsungs so / /
de'i phyir sa la sogs pa brtags pa'i ngo bo nyid yin pa'i phyir /
de 'dus pa'i ngo bo me la sogs pa yang brtags pa'i ngo bo kho na yin pas me dang du ba la sogs pa brtags pa can dang /
brtags pa'i ngo bor bstan pa kun rdzob pa kho na yin gyi /
yang dag pa pa ni ma yin no / /
chos mngon pa la sogs pa las /
rgyu'i rkyen la sogs pa bshad pa gang yin pa de dag kun rdzob kho na yin gyi /
yang dag pa pa ni ma yin te /
don dam par 'ga' yang skye ba med na de dag rgyu med pa nyid du mi 'thad pa yin te /
ji skad du sngar bstan pa yin no / /
phung po la sogs pa bstan pa gang dag yin pa de dag kyang tha snyad kyi bden pa la brten nas yin no zhes sngar bshad zin pa nyid do / /
'phags pa chos yang dag par sdud pa las kyang /
byang chub sems dpas de bzhin gshegs pa dgra bcom pa yang dag par rdzogs pa'i sangs rgyas rnams kyi tha snyad du bstan pa rnam pa bcur rtogs par bya ste /
rnam pa bcu gang zhe na /
'di lta ste /
phung po bstan pa dang /
khams bstan pa dang /
skye mched bstan pa dang /
sems can bstan pa dang /
las bstan pa dang /
skye ba bstan pa dang /
rga ba bstan pa dang /
'chi ba bstan pa dang /
shi ba nying mtshams sbyor ba bstan pa dang /
de rab tu zhi bar bya ba'i phyir mya ngan las 'das pa bstan pa tha snyad du bstan pa'o zhes gsungs so / /
rang dang gzhan gyi gzhung lugs la gnas pa rnams kyis de kho na nyid kyi don du nye bar brtags pa phung po la sogs pa thams cad kyang don dam par na skye ba med pa la sogs par rab tu bsgrubs pas de'i phyir grub pa sgrub pa nyid ma yin no / /
gang yang de'i tshe dngos po khas blangs pa kho nar 'gyur ro zhes bya ba la sogs pa smras pa de yang sngar lan btab zin pa nyid do / /
gang yang kun rdzob ces bya ba 'di ni ci yin gal te thams cad med pa yin no zhe na /
de ni rigs pa ma yin te /
phan tshun 'gal ba'i phyir ro zhes bya ba smras pa gang yin pa de yang rigs pa ma yin te /
kun rdzob ni ri bong gi rwa bzhin du thams cad med pa'i ngo bo yang ma yin no / /
'o na ci zhe na /
dngos po yang dag pa ngo bo nyid med pa dag la yang de las bzlog pa'i rnam par sgro 'dogs par 'khrul pa'i blo gang yin pa de ni kun rdzob ces bya ste /
'di'am 'dis de kho na nyid kun tu sgrib pa lta bur byed 'gegs pa lta bur byed pa'i phyir ro / /
de skad du mdo las kyang /
dngos rnams skye ba kun rdzob tu / /
dam pa'i don du rang bzhin med / /
rang bzhin med la 'khrul pa gang / /
de ni yang dag kun rdzob 'dod / /
ces gsungs so / /
de las byung ba'i phyir des nye bar bstan pa'i dngos po brdzun pa thams cad ni kun rdzob pa kho na'o zhes bya'o / /
de yang thog ma med pa'i 'khrul pa'i bag chags yongs su smin pa'i dbang gis byung la /
des kyang srog chags thams cad la yang dag par dngos po'i ngo bo nyid lta bur nye bar ston par 'gyur te /
de'i phyir de dag gi bsam pa'i dbang gis dngos po brdzun pa'i ngo bo thams cad ni kun rdzob tu yod pa kho na'o zhes bya'o / /
'di dag yang dag par dngos po'i ngo bo nyid kyang ma yin te /
ji ltar snang ba de kho na nyid ma yin pa'i phyir ro / /
ri bong gi rwa bzhin du gtan med pa'i ngo bo nyid kyang ma yin te /
ma brtags na dga' ba'i rnam par snang ba'i phyir ro / /
ji skad bshad pa'i kun rdzob pa ni dngos po'i ngo bo nyid kyang ma yin te /
phyin ci log pa'i rnam par nye bar 'dzin par snang ba'i phyir ro / /
de nyid dang ni gzhan nyid dag ni phan tshun spangs te gnas pa'i mtshan nyid kyis de nyid gzhan nyid du 'gyur bar 'gal bar 'gyur ro zhes sngar bstan zin pa'i phyir ro / /
de gtan med pa'i ngo bo nyid kyang ma yin te snang ba'i phyir ro / /
de'i phyir dngos po thams cad ni yod pa dang med pa gnyi ga'i ngo bo las 'das pa yin no / /
des na dngos po dang dngos po med pa gnyi ga'i ngo bo la brten pa'i klan ka gang yin pa de dag thams cad gnas pa med pa nyid de /
dngos po kho na la gcig bsgrub pa dang /
dgag pa cig shos dgag pa dang /
bsgrub pa med na med pa yin pa'i phyir gnyi ga ma yin pa'i ngo bo nyid 'gal gyi / /
dngos po med pa la ni ma yin no / /
de la ni ngo bo nyid gcig kyang ma grub pas gnyi ga ma yin pa'i ngo bor rnam par gzhag pa'i phyir te /
de'i phyir gnyi ga ma yin pa'i phyogs la 'gal ba med do / /
ltos pa'i bye brag gis nus pa dang mi nus pa la sogs pa 'gal ba yang mi srid pa nyid de /
mi nus pa la sogs pa ni don dam pa'i bden pa la brten nas rnam par bzhag la /
nus pa la sogs pa ni kun rdzob kyi bden pa la brten nas rnam par gzhag go / /
sgyu ma'i skyes bu la sogs pa bzhin du dngos po thams cad la rnam par shes pa 'khrul pa'am /
ma 'khrul pas rnam par gzhag pa'i ngo bo nyid kyis go rims bzhin du bden pa gnyis rnam par dbye ba rnam par gzhag ste /
'di ltar sgyu ma'i skyes bu la sogs pa la 'khrul pa'i rnam par shes pa dang ldan pa'i mi dag gis gzhag pa'i ngo bo ji lta ba de bzhin du dngos po thams cad la yang brdzun pa'i rnam pa can gyi shes pas sgro btags pa'i ngo bo gang yin pa de ni kun rdzob kyi bden pa'o zhes tha snyad gdags la /
sgyu ma'i skyes bu la sogs pa de nyid la rnam par shes pa ma 'khrul pa can dag gis gzhag pa'i ngo bo ji lta ba de bzhin du dngos po thams cad la yang dag pa'i tshad ma yongs su gtan la phab pa'i ngo bo gang yin pa de ni don dam pa'i bden pa yin no / /
de'i phyir sgyu ma la sogs pa'i tha snyad bzhin du ltos pa'i bye brag gis bden pa gnyis la brten pa'i tha snyad 'di thams cad mi 'gal lo / /
gdon mi za bar de ltar khong du chud par bya'o / /
de lta ma yin na rab rib can la sogs pas dmigs pa'i skra la sogs pa dang /
rnam par shes par smra ba rnams kyi gnyis kyi rnam pa la yang klan ka 'di thams cad ci ste 'byung bar mi 'gyur te /
'di ltar gal te skra la sogs pa 'di dag don dam par med pa kho na yin na de ji ltar yod pa lta bur snang zhing /
ji ltar yul dang /
dus dang /
gnas skabs so sor nges pa yongs su 'dzin par 'byung ba lta bur shes par 'gyur /
gcig la ni skye ba dang mi skye ba la sogs pa dang /
yod pa dang med pa phan tshun 'gal ba rigs pa ma yin no / /
de la ji ltar skra la sogs pa dang /
gnyis la 'khrul pa dang ma 'khrul pa'i shes par rnam par gzhag pa'i ngo bo kun rdzob dang don dam pa'i bden pa gnyis la brten nas kun rdzob tu bden zhing don dam pa par med do zhes bya ba la sogs pa rnam par gzhag la ltos pa'i bye brag can mi 'gal ba ltar dngos po thams cad la yang de dang 'dra bas 'di ni klan kar mi rung ngo / /
gang yang kun rdzob tu skye zhes bya ba la sogs pa smras pa de la yang don ni 'di yin par brjod par 'dod de /
gang gi phyir kun rdzob 'khrul pa'i ngo bo ji skad bshad pas dngos po rnams yang dag par skye ba med kyang /
skye ba lta bur nye bar sten par byed pa de'i phyir de dag gi bsam pa'i dbang gis dngos po rnams kun rdzob tu skye'o zhes bya'o / /
de nyid kyi phyir bcom ldan 'das kyis /
dngos rnams skye ba kun rdzob tu / /
zhes gsungs so / /
gang yang don dam par skye ba med ces bya ba la sogs pa smras pa de la yang don ni 'di yin par 'dod de /
yang dag pa'i thos pa dang /
bsams pa dang /
bsgoms pa las byung ba'i shes pa thams cad ni phyin ci ma log pa'i yul can yin pa'i phyir don dam pa zhes bya ste /
'di'i don dam pa yin pa'i phyir ro / /
mngon sum dang brgyud pas byas pa'i khyad par ni yod de /
de dag gi dbang gis dngos po 'di dag thams cad ma skyes pa kho nar shes so / /
des na 'di skad du don dam par skye ba med do zhes bya ba ni 'di dag yang dag par shes pas skye bar ma grub po zhes bya ba yin no zhes bshad par 'gyur ro / /
de lta bas na gnyi gar yang brjod pa ma 'brel pa nyid ma yin no / /
de lta ma yin na khyed kyis kyang mdo'i tshig dngos po thams cad don dam par ma skyes so zhes bya ba la sogs pa yang ji ltar grang /
khyed kyis bden pa gnyis la brten pa'i tha snyad kyang ji ltar 'gyur te /
gal te tshig gi don nges par legs par ma zin par gzhan dag sun 'byin pa brdzun nyid nye bar rjod par byed na ni mngon par brjod par 'brel pa med pa nyid du gsal rab tu mngon no / /
gang yang gal te ma brtags pa rtogs pa med pa tsam yin na ni zhes bya ba la sogs pa smras pa de yang 'brel pa med pa yin te /
'di ltar bsams pa las byung ba'i shes rab de kho na nyid phyin ci ma log pas nges par sems pa la zhugs pa tshad ma yang dag pa'i stobs las byung ba dang /
de bzhin du bsgoms pa las byung ba yang brtags pa zhes bya ste /
de kho na nyid kyi don mngon sum du mthun par dpyod pa'i phyir dang /
de'i rgyu mthun pa yin pa'i phyir ro / /
de kho na nyid kyi don la rgyab kyis phyogs pa brdzun pa'i rnam pa nye bar 'dzin pa'i shes pa thams cad ni de las bzlog pa'i phyir ma brtags pa zhes bya'i /
rnam par mi rtog pa'i ye shes nyid kyang ma yin la /
rtog pa med pa tsam yang ma yin no / /
de bas na de rab tu grags pa'i ngo bo yin pa'i phyir dngos po brdzun pa'i ngo bo thams cad ni kun rdzob pa zhes bya'o / /
des na brtags pa ma yin pa'i ngo bo yin yang rnam par mi rtog pa'i ye shes nyid kyang ma yin zhing rjes su dpag pas grags pa'i don spong ba yang ma yin /
dngos po'i ngo bo nyid khas len pa yang ma yin la /
'dir med par dgag par brjod par 'dod pa yang ma yin no / /
de lta bas na sun 'byin pa 'di ni byis pa'i skye bo kun tu rmongs par bya ba'i phyir tshig tsam nye bar bkod pa smra ba 'ba' zhig tu zad pas de ni mkhas pa rnams yongs su tshim par byed pa ma yin no / /
gang yang 'on te kun rdzob 'jig rten gyi grags pa yin na zhes bya ba la sogs pa smras pa de yang nyes pa med de /
'jig rten thams cad la grags pa'i don thams cad kun rdzob nyid du 'dod pa'i phyir ro / /
de yang don thams cad dbang po thams cad kyi spyod yul yang ma yin te /
kha cig gis 'ga' kho na mthong ba'i phyir ro / /
de'i phyir las dang 'bras bu la sogs pa rnam par gzhag pa rnam pa thams cad so sor nges pa shin tu lkog tu gyur pa ni thams cad mkhyen pa'i ye shes kho nas yin la gzhan ni shes pa phal pas kyang ma yin no / /
bstan bcos byed pa kha cig gis grags pa las 'das te /
dngos po rnams brtag pa la sogs pa'i ngo bor nye bar brtags pa gang yin pa de ni log pa'i kun rdzob tu yod ces bya ste /
de ni grags par yang med pa'i phyir ro / /
gang yang rten cing 'brel par 'byung ba dang rjes su mthun pa rab tu brtags pa /
dper na /
'dir ni bdag gam sems can med / /
chos 'di rgyu dang bcas pa yin / /
zhes bya ba lta bu de ni yang dag pa'i kun rdzob tu yod ces bya'o / /
des na dngos po thams cad gcig la bstan bcos byed pa rnams kyis ngo bo du mar sgro btags kyang dngos po ni ngo bo nyid phan tshun 'gal bar mi 'gyur ro / /
gang yang 'on te kun rdzob kyi don sgyu ma'i don yin na zhes bya ba la sogs pa smras pa de yang mi bden pa'i don ni sgyu ma'i don nyid du 'dod pa'i phyir nyes pa med de gtan med pa'i ngo bo nyid ni ma yin no / /
des na 'di la sngar bshad pa'i nyes pa yang med la /
kun nas nyon mongs pa dang rnam par byang ba la skur pa 'debs pa'i nyes pa yang med de /
de ni sngar bstsal zin pa'i phyir ro / /
sgyu ma'i don 'khrul pa'i shes pa'i ngo bo yin yang shes pa dngos po nyid du thal ba ma yin te /
de ni brdzun pa'i rnam pa nye bar 'dzin par snang ba'i phyir la /
bden pa dang brdzun pa dag kyang phan tshun 'gal ba'i phyir ro / /
des na brdzun pa'i ngo bo yang bden pa nyid du 'gyur ba'i phyir shes pa 'khrul pa nyid du yang mi 'gyur la /
sna tshogs kyi ngo bo nyid du yang mi 'gyur te /
gcig la ngo bo nyid du 'gal ba'i phyir ro / /
mi bden pa'i ngo bo yang brdzun pa'i phyir 'khrul pa nyid yin na ni shes pa bden pa nyid du mi 'gyur te /
de gnyis ni bdag nyid thams cad kyis phan tshun tha dad pa med pa'i phyir dang /
gcig la cha shas dang cha shas can gyi dngos po mi srid pa'i phyir ro / /
de'i phyir shes pa yang brdzun pa'i ngo bo yin pa'i phyir 'di shes bya nang gi yin pa'i lugs las khyad par che'o / /
gang yang ji ste kun rdzob sgra tsam zhig yin na ni zhes bya ba la sogs pa smras pa de yang phyogs snga ma rang gi lugs kyis nye bar brtags pa yin pa'i phyir rigs pa ma yin pa nyid de /
bde bar gshegs pa ni gang gi lugs kyang 'gro ba sgra tsam kho na'o zhes bya ba med do / /
mdo las /
'di dag thams cad ming tsam ste / /
'du shes tsam la rab tu gnas / /
rjod par byed la ma gtogs par / /
brjod par bya ba yod ma yin / /
zhes gsungs pa de la yang gang dag rjod pa yang dngos por gyur pa kho na yin la brjod par bya ba yang de las gzhan du gyur pa nye bar rtog par byed pa de dag gi lugs dgag pa'i phyir rjod pa dang brjod par bya ba dag rtog pa la gnas pa nyid kho na nye bar bstan te /
'du shes tsam la gnas pa'o zhes gsungs pa yin no / /
'du shes ni 'dir rtogs pa'i bdag nyid yin par bshad do / /
de la gnang ba'i ming ni rjod par byed pa nyid yin la /
don ni brjod par bya ba nyid yin pas de'i phyir /
rjod par byed pa ma gtogs par / /
brjod par bya ba yod ma yin / /
zhes gsungs so / /
rtog pa can gyi shes pa la snang ba'i rjod pa kho na ming gi sgrar dgongs kyi /
rna ba'i rnam par shes pa la grags pa'i sgra ni ma yin te /
de ni rjod par byed pa nyid ma yin pa'i phyir ro / /
de tsam nyid du zad na ni thams cad gzugs la sogs pa sna tshogs su snang bar yang mi 'gyur la /
phung po la sogs pa rnam par gzhag par yang mi 'gyur ro / /
mdo las kyang don dam pa'i bden pa bstan pas shugs kyis na shes pa dang /
shes bya dang /
rjod pa la sogs pa thams cad kun rdzob kyi bden pa kho nar gsungs kyi /
sgra tsam ni ma yin te /
'phags pa bden pa gnyis bstan pa las ji skad du /
lha'i bu gzhan yang don dam par na don dam pa'i bden pa ni tha snyad thams cad las yang dag par 'das te /
khyad par med pa /
ma skyes pa /
ma 'gags pa /
brjod par bya ba dang /
rjod pa dang /
shes bya dang /
shes pa dang bral ba'o zhes gsungs pa lta bu ste /
'di las ni shugs kyis na shes pa dang /
shes bya dang /
rjod pa la sogs pa thams cad kun rdzob kyi bden pa kho na'o zhes nye bar bstan te /
kun rdzob kyi bden pa ni don dam pa'i bden pa las bzlog pa'i ngo bo yin pa'i phyir ro / /
de dag nyid kyi phyir /
'phags pa blo gros mi zad pas bstan pa las kyang /
'di dang rjes su mthun par 'jig rten gyi tha snyad shes pa dang /
shes bya'i bdag nyid dang /
yi ge dang sgrar bstan pa brjod pa'i bdag nyid ni kun rdzob kyi bden pa yin no zhes bya bar shes par bya'i / /
rjod pa dang /
brjod par bya ba tsam kho na ni ma yin no / /
de lta ma yin na gang la sems kyi rgyu ba yang med do zhes don dam pa kun rdzob las bzlog pa'i yul du bstan pa ji ltar 'thad par 'gyur /
de la gal te don dam par bstan par bya ba'i don dngos por gyur pa med pa'i phyir legs par bshad pa la sogs pa rnam par dbye bar yang mi 'gyur ro zhes bya ba la sogs pa klan ka tshol na de'i tshe grub pa sgrub pa nyid do / /
chos thams cad ni de bzhin nyid du ro gcig pa'i phyir ro / /
de bzhin nyid la ni rnam par dbye ba 'ga' yang med de /
des na legs par bshad pa dang /
legs par bshad pa ma yin pa dag de kho na nyid kyi ngo bor rnam par dbye ba med kyang nyes pa med do / /
'on te tha snyad du yang rnam par dbye ba med do zhes rgol na ni de ma grub ste /
'di ltar re zhig de bzhin gshegs pa'i bka' mngon sum dang brgyud pas don dam pa rjod par byed pa dang /
lus can rnams la phan pa dang bde ba skyed par byed pa gang yin pa de ni legs par bshad pa yin la /
bzlog pa ni legs par bshad pa ma yin pas de gnyis kyi khyad par grub pa nyid do / /
khyed kyi ltar na yang ming ni kun brtags pa'i ngo bo nyid du nye bar brjod pa'i phyir legs par bshad pa dang /
cig shos dag rnam par dbye ba ji ltar gzhag ste /
de la khyed kyi len gang yin pa kho bo cag gi yang de kho na yin pas 'di ni gyi na'o / /
gang yang ji ste sgra'i don zhes bya ba la sogs pa smras pa de yang rigs pa ma yin te /
kun rdzob sgra'i don kho na ni ma yin no / /
'on kyang sgra'i don kyang yin no zhes bstan te /
dngos po thams cad don dam par ngo bo nyid med pa la brjod par bya ba la sogs pa sgyu ma la sogs pa bzhin du kun brtags pa'i ngo bo nyid yin pa'i phyir /
ji ltar sgyu ma'i mi mang po dag la mi mi skye zhes bya ba'i sgra'i don spyi'i rnam pa can gyi ngo bo rnam par 'jog pa de bzhin du dngos po don dam par ngo bo nyid med pa dag la yang ci ste /
rnam par mi gzhag /
khyad par dngos por gyur pa kho na la sgra'i don spyi'i rnam pa can gyi ngo bor 'gyur dgos so zhes bya ba 'di la rgyu cung zad kyang med de /
snga na med pa la sogs pa'i khyad par dngos por ma gyur pa la yang med pa zhes spyir tha snyad 'dogs pa mthong ba'i phyir ro / /
gang yang bde ba la sogs pa gang dag so so rang gis rig par bya ba zhes bya ba la sogs pa smras pa de yang rigs pa ma yin te /
bde ba la sogs pa thams cad kun rdzob kyi khongs su 'dus pa'i phyir te /
ji skad du sngar bshad pa bzhin no / /
dngos po kho na bstan du med pa'i ngo bor 'gyur ro zhes bya ba 'di la rigs pa ci yang med de /
skra shad dang zla ba gnyis pa la sogs pa brdzun pa yang brjod du med pa'i ngo bo nyid du mthong ba'i phyir ro / /
mdo las kyang rjod pa dang / /
brjod par bya ba'i ngo bo kho na kun rdzob kyi bden par bshad pa ni ma yin no zhes sngar bstan zin to / /
de'i phyir mdo de'i khungs mdo nyid kyang sngar bshad zin to / /
gang yang don dam pa la yang thal ba kho na'o zhes smras pa de yang de ltar 'dod pa'i phyir thal ba nyid ma yin to /
de'i mtshan nyid ni mi 'dod par byed pa nyid yin pa'i phyir ro / /
don dam par sgro btags pa'i ngo bo brjod pa ni kun rdzob kho nar 'gyur te /
de ni spros pa thams cad las 'das pa'i phyir ro / /
de skad du mdo las kyang /
'jam dpal don dam pa'i bden pa gang yin /
'jam dpal gyis smras pa /
lha'i bu gal te don dam par don dam pa'i bden pa lus dang ngag dang yid kyi yul gyi ngo bor gyur na /
de don dam pa'i bden pa zhes bya ba'i grangs su mi 'gro'i /
kun rdzob kyi bden pa kho nar 'gyur ro / /
lha'i bu gzhan yang don dam par na don dam pa'i bden pa ni tha snyad thams cad las 'das pa'o zhes rgyas par gsungs so / /
de dag la dngos po'i bag chags kyang sngar bkag pas de'i phyir kun rdzob kho na'i khongs su 'dus pa'i phyir gzhan du kha bskang mi dgos so / /
gal te tshad mas dngos po med par bsgrubs pa sgyu ma la sogs pa dang khyad par med pa de lta bu la yang rang dgas don dam par yod do zhes ming du 'dogs par byed na ni dga' mgur thogs la dga' ston yang byed la rag go / /
rang dga'i 'dod pa tsam gyi rjes su byed pas gzhag pa tsam gyi sgo nas ni dngos po rnams de lta bur 'gyur bar 'brang ba med do /
ha cang thal bar 'gyur ba'i phyir ro / /
rten cing 'brel par 'byung ba nyid dang /
rang gis rig par bya ba nyid ni dngos po nyid kyi rgyu yang ma yin te /
sgyu ma dang skra shad la sogs pas 'khrul pa'i yang phyir la /
gang du yang 'brel pa ma grub pa'i phyir ro / /
gal te rten cing 'brel par mi 'byung ba la dngos po nyid ma mthong ngo zhe na /
ma mthong du zin kyang /
gzhan la der 'gyur dgos so zhes bya ba 'di la 'brel pa ci yang med de /
khyab par byed pa shing nyid yod pas shing sha pa gdon mi za bar yod pa ni ma yin no / /
de'i phyir bden pa la sogs pa phyin ci ma log par ma grub pas brtsad pa med pa ma yin no / /
gang yang ji ste skad cig las phan chad du mi gnas pa'i phyir zhes bya ba la sogs pa smra ba de yang mi 'dod par 'gyur ba ma yin te /
rang bzhin ni gzhan du 'gyur bar mi 'thad pa'i phyir dang /
dngos po rnams yang dag pa pa nyid yin na gnas pa dang mi gnas pa phan tshun 'gal ba mi 'thad do zhes sngar bstan zin to / /
de'i phyir g.yo ba nyid dngos po rnams rang bzhin gyis ngo bo nyid med par yongs su ston par byed pas de dag kun rdzob kyi ngo bo nyid du rjod par byed do / /
kun rdzob g.yo ba'i don nyid yin na ni mi 'dod par bsgrub pa ma yin no / /
dngos po g.yo ba'i bdag nyid de dag thams cad la sgyu ma la sogs pa bzhin du rang bzhin gyis ngo bo nyid med pa'i mtshan nyid kyi stong pa nyid gang yin pa de ni don dam pa yin la /
de yang de bzhin gshegs pa rnams byung ba dang ma byung ba dag tu yang dus thams cad du gnas pa'i phyir rtag pa yin pas grub pa sgrub pa nyid ma yin no / /
gang yang ji ste mi bden pa'i don zhes bya ba la sogs pa smras pa de yang bden pa'i sgra'i don mngon par mi shes pa kho nas glengs pa yin te /
'di ltar 'khrul pa'i blo ni kun rdzob yin no zhes sngar bstan zin to / /
de ni brdzun pa'i rnam pa nye bar 'dzin par snang ba'i phyir mi bden pa zhes bya'o / /
de yang yang dag par bden pa ma yin yang bden pa'i ngo bo lta bur grags pas de'i phyir de dag gi bsam pa'i dbang gis de la bden pa'o zhes ming du 'dogs pa mdzad do / /
gang gi tshe shes pa dang shes bya la sogs pa thams cad kun rdzob bo zhes brjod pa de'i tshe yang 'jig rten la grags pa'i ngor bden pa zhes bya'i /
yang dag pa'i ye shes kyi ngor ni ma yin te /
de'i phyir ltos pa'i bye brag gis sgra tsam bkod pa'i phyir bden pa dang bden pa ma yin pa dag phan tshun 'gal ba nyid ma yin no / /
kun rdzob ni log pa'i rnam par snang ba'i phyir dngos po nyid du khas len pa yang ma yin te /
de nyid ni gzhan du mi 'gyur ro zhes sngar bstan zin to / /
des rnam par gzhag pa 'gro ba brdzun pa yang de dag gi bsam pa'i dbang gis bden pa zhes bya ste /
de'i phyir kun rdzob gdon mi za bar dngos po nyid du khas blang bar bya dgos so zhes smras pa gang yin pa de ni rigs pa ma yin pa nyes pas dam bcas pa bor bas yin no / /
gang yang kun rdzob tshad ma 'am /
tshad ma ma yin par 'gyur grang /
gal te 'di tshad ma yin na ni ji ltar kun rdzob yin /
'on te tshad ma ma yin na ni ji ltar 'di las bdag med pa 'grub ces smras pa gang yin pa de yang rigs pa ma yin te /
'di ltar ji ltar rjes su dpag pa'i shes pa spyi'i rnam pa brdzun pa nye bar 'dzin par zhugs pas kun rdzob pa'i ngo bo nyid yin yang mngon par 'dod pa'i don byed pa thob par byed pa nyid kyis tshad mar 'dod pa de bzhin du kun rdzob 'ga' yang rang gi ngo bos brdzun pa yin yang tshul bzhin du thos pa dang bsam pa la sogs pa'i rgyu brgyud pa las 'ongs pa'i phyir 'jig rten pa dang 'jig rten las 'das pa'i don la mi slu ba nyid kyis tshad ma zhes bya'o / /
de las bzlog pa ni tshad ma ma yin no / /
tshad ma la sogs pa rnam par gzhag pa 'di thams cad ni tha snyad kyi sgo kho na nas yin no zhes sngar bsgrubs pas de'i phyir 'di ni gyi na'o / /
gang yang gdon mi za bar kun rdzob kyi sa bon rnam par shes pa la sogs pa don dam par yod par khas blangs dgos so zhes bya ba la sogs pa smras pa de yang rigs pa ma yin te /
gal te 'di'i rgyu tsam zhig rab tu bsgrub na ni de'i tshe grub pa sgrub pa yin te /
'di'i rgyu rang dang mthun pa kun rdzob pa thog ma med pa 'dod pa nyid pas 'di rgyu med pa nyid du dam bca' ba ni ma yin no / /
'on te 'di'i sa bon don dam pa zhig rab tu bsgrub na ni de'i tshe gang du yang de dang rjes su 'gro ba ma grub pas ma nges pa nyid yin te /
shing la sogs pa kun rdzob thams cad nye bar len pa'i rgyu snga ma snga ma dang mthun pa ma brtags na dga' ba kho na las 'byung bar mthong ba'i phyir ro / /
de'i phyir gtan tshigs 'gal ba yang ma yin te /
gnod sbyin dang mthun pa kho na'i gtor ma yin pas kun rdzob thams cad ni dngos po med pa'i ngo bo nyid kho nar bsgrubs zin to / /
de lta ma yin na 'di ji ltar kun rdzob tu 'gyur /
'di dngos po med pa'i ngo bo nyid yin na ni sa bon yang rang dang mthun pa dang dngos por gyur pa ma yin pa kho nar rigs kyi / /
dngos po ni ma yin te /
de ni de dang 'gal ba'i phyir dang /
ma grub pa'i phyir dang /
tshad mas gnod pa'i phyir 'di ni gyi na'o / /
gang yang dngos po'i ngo bo nyid khas len na ni zhes bya ba la sogs pa smras pa de yang gang gis na dngos po'i ngo bo don dam par khas len na bden pa gnyis rnam par dbye ba 'grub par 'gyur ba rjes su 'gro ba ni gang du yang ma grub ste /
dngos po'i ngo bo don dam pa pa ni med kyang gzugs la sogs pa ma brtags na grub pa dag la ji tsam du skye ba la sogs par sgro btags pa gang yin pa de ni kun rdzob kyi bden pa zhes bya bar rnam par bzhag la skye ba med pa la sogs pa yang dag pa'i tshad mas kun tu gtan la phab cing sgro ma btags pa gang yin pa de ni don dam pa'i bden pa zhes bya'o / /
de'i phyir dngos po'i ngo bo don dam par med kyang bden pa gnyis rnam par gzhag par 'gyur ba nyid pas 'di ni gyi na'o / /
gang yang gal te don dam pa gyi na zhig yin na zhes bya ba la sogs pa smras pa de yang 'bral ba med pa yin te /
'di ltar chos dang gang zag la bdag med pa'i mtshan nyid kyi ngo bo de kho na nyid ni rigs pa dang ldan pas dam pa yin zhing don kyang de yin te /
don du gnyer ba rnams kyi sgrib pa spang bar bya ba'i ched du don du gnyer bar bya ba yin pa'i phyir dang /
ye shes dam pa phyin ci ma log pa'i don te yul yin pa'i phyir don dam pa zhes bya'o / /
'jig rten las 'das pa'i ye shes de'i yul can gang yin pa de yang tshig gi don gzhan du sbyor ba'i sgo nas der tha snyad gdags so / /
thos pa dang /
bsams pa dang /
bsgoms pa las byung ba'i shes rab de'i rjes su mthun pa gang yin pa de yang gdags pas de skad du brjod do / /
de la gang gi phyir de kho na nyid kyi mtshan nyid kyi don dam pa sgom par byed pa'i rnal 'byor pa rnams kyis kun nas nyon mongs pa ma lus par spong zhing gong nas gong du shes rab la sogs pa yon tan gyi khyad par thob par 'gyur ba de'i phyir don chen po sgrub par byed pas dam pa'i sgrar brjod par bya bar 'os pa nyid do / /
de yang 'jig rten las 'das pa'i ye shes dam pa rtog pa'i dra ba ma lus pa dang bral ba /
chos thams cad snang ba med pas mi dmigs par so so rang gis rig par 'gyur gyi /
dmigs par ni mi yin te /
ji skad du /
lha'i bu don dam pa'i bden pa ni ji tsam du thams cad mkhyen pa'i ye shes rnam pa thams cad kyi mchog dang ldan pa'i yul las kyang 'das pa yin no zhes gsungs pa lta bu'o / /
'dis ni yul gyi dngos po las yang dag par 'das pa nyid du bstan pa'i phyir de dmigs pas mthong ba 'gog par byed do / /
ye shes kyi bdag nyid don dam pa'i mtshan nyid du bshad pa gang yin pa de yang yon tan phun sum tshogs pa ma lus pa'i gzhi yin pa'i phyir ro / /
de lta bas na don dam pa ni don chen po sgrub par byed pa nyid yin pas de'i phyir gyi na ma yin no / /
gzhan yang gal te don dam pa gyi na zhig yin na de'i tshe ji ltar mya ngan las 'das pa don dam pa nyid yin te /
de la dngos po'i ngo bo yang dag pa pa ci yang mi srid pas der yang klan ka 'di thams cad kyis ji ste brdzi bar mi 'gyur /
de'i phyir de la khyed kyi lan gang yin pa de kho bo cag gi yang yin pas /
mtshungs pa nyid do / /
gang yang dngos po rnams don dam par med do zhes brjod pa der yang dag pa'i ye shes kyi bdag nyid kyi don dam pa kho na'i dbang du mdzad nas /
de las dgongs te med do zhes bshad pa yin no / /
rnam pa gcig tu na don dam pa med do zhes bya ba ni de kho na nyid kyis rnam par dpyad na med do zhes bya ba'i tha tshig go / /
yang gal te kun rdzob dang don dam pa dag gcig par 'dod na zhes bya ba la sogs pa smras pa de la yang bcom ldan 'das nyid kyis bshad pa'i phyir de kho na nyid kyis don gyi mtshan nyid kyi don dam pa dang /
'dus byas kyi mtshan nyid kyi kun rdzob dang lhan cig /
cig pa yang ma yin zhing tha dad par yang mi 'dod de /
'phags pa dgongs pa nges par 'grel pa las /
ji skad du /
gal te don dam pa'i mtshan nyid 'du byed dag las gzhan ma yin par gyur na ni de'i tshe so so'i skye bo thams cad bden pa mthong bar 'gyur te /
de'i phyir thams cad mya ngan las 'das pa'am /
sangs rgyas nyid thob par 'gyur zhing ji ltar 'dus byas kyi mtshan nyid kun nas nyon mongs pa'i mtshan nyid du gyur pa de bzhin du don dam pa yang kun nas nyon mongs pa'i mtshan nyid du 'gyur la /
ji ltar don dam par 'du byed thams cad la khyad par med pa de bzhin du 'du byed kyi mtshan nyid thams cad kyang khyad par med par 'gyur ba zhig na /
'du byed thams cad ni mtshan nyid tha dad pa'i phyir khyad par med pa yang ma yin no / /
rnal 'byor pa rnams kyi don ji ltar thob pa la sogs pa'i 'og tu don dam pa tshol ba yang rung bar mi 'gyur te /
de lta bas na don dam pa'i mtshan nyid ni 'du byed dag las gzhan ma yin pa yang ma yin no / /
gzhan pa yang ma yin no / /
de lta ma yin na bden pa mthong ba rnams kyi 'du byed kyi mtshan ma zil gyis mi non par 'gyur te /
de'i phyir rnal 'byor pa 'du byed kyi mtshan ma zil gyis ma non pas mtshan ma'i 'ching ba las ma grol bar yang 'gyur la /
mtshan ma'i 'ching ba las ma grol bas gnas ngan len gyi 'ching ba las kyang ma grol bar 'gyur ro / /
de las ma grol ba ni mya ngan las 'das pa grub pa dang /
bde ba bla na med pa yang rtogs par mi 'gyur ro / /
gzhan yang gal te don dam pa'i mtshan nyid 'du byed kyi mtshan nyid dag las gzhan yin na de'i tshe don dam pa'i mtshan nyid 'du byed dag gi spyi'i mtshan nyid du yang mi 'gyur la /
don dam pa'i mtshan nyid 'du byed dag bdag med pa tsam dang /
ngo bo nyid med pa tsam du yang mi 'gyur la /
kun nas nyon mongs pa dang rnam par byang ba'i mtshan nyid dus gcig tu mtshan nyid so sor grub par yang 'gyur ro / /
de bas na don dam pa'i mtshan nyid ni dung la sogs pa'i dkar po nyid la sogs pa bzhin du 'du byed rnams dang de nyid dang /
gzhan nyid dag tu brjod par bya ba ma yin pa nyid do zhes gsungs pa lta bu'o / /
dngos po kho na la de nyid dang gzhan nyid kyi rnam par rtog pa srid pa'i don dam pa spyi'i mtshan nyid ni dngos po'i ngo bo med pa'i phyir de nyid dang /
gzhan nyid dag tu brjod par bya ba ma yin pa kho na ste /
dngos po yod na de nyid dang gzhan nyid du rtogs pa srid par 'gyur gyi /
dngos po'i ngo bo nyid med pa dag la de mi srid pa nyid pas 'gal ba med pa kho na'o / /
ye shes kyi bdag nyid kyi don dam pa yang kun rdzob dang lhan cig de bzhin nyid kyi mtshan nyid kyi don dam pa'i rnam par gcig pa nyid du 'dod pa kho na ste /
'phags pa shes rab kyi pha rol tu phyin pa las ji skad du /
bcom ldan 'das ci lags /
'jig rten gyi kun rdzob kyang gzhan lags /
don dam pa yang gzhan lags sam /
bcom ldan 'das kyis bka' stsal pa /
rab 'byor 'jig rten gyi kun rdzob kyang gzhan la /
don dam pa yang gzhan pa ni ma yin te /
'jig rten gyi kun rdzob kyi de kho na nyid gang yin pa de nyid don dam pa'i de kho na nyid yin no zhes gsungs pa lta bu'o / /
ye shes kyi bdag nyid kyi don dam pa ni sgyu ma la sogs pa dang khyad par med pa'i phyir yang dag pa'i kun rdzob kyi ngo bo nyid kyang yin la /
de kho na nyid rtogs pa dang mthun pa'i phyir don dam pa'i ngo bo nyid kyang yin pas ltos pa'i bye brag gis gcig la gnyis ka'i ngo bo nyid kyang mi 'gal lo / /
gang yang khyod kyi ltar na bsod nams dang ye shes kyi tshogs yongs su rdzogs pa yang rung bar dka'o zhes bya ba la sogs pa smras pa de yang rigs pa ma yin te /
lta ba 'di kho na la yang tshogs yongs su rdzogs par rig pa'i phyir ro / /
'di ltar yang dag pa'i lta bas kun nas bslang ba'i sbyin pa la sogs pa kho na rgyu yongs su dag pa las byung ba'i phyir 'bras bu khyad par can dang 'dod pa mngon par grub par byed par 'gyur gyi /
phyin ci log gis kun nas bslang ba ni ma yin te /
log pa'i lta bas kun nas bslang ba'i tshul khrims kyi yan lag la sogs pa bzhin no / /
don dam par ni sbyin pa la sogs pa'i dngos po 'ga' yang med pa'i phyir der dmigs pa ni phyin ci log kho na yin te /
smig rgyu la chur dmigs pa bzhin no / /
de'i phyir des kun nas bslang ba'i pha rol tu phyin pa'i rtsom pa thams cad kyang bdag dang bdag gir phyin ci log gis kun nas bslang ba'i sbyin pa la sogs pa bzhin du rgyu rnam par ma dag pa kun nas bslang ba'i phyir shin tu stobs chung ba yin no / /
sbyin pa la sogs pa dmigs pa'i rig byar gyur pa mi dmigs pa ni yang dag pa'i don yul yin pa'i phyir smig rgyu la chur mi dmigs pa bzhin du phyin ci ma log pa yin no / /
de'i phyir des kun nas bslang ba'i sbyin pa la sogs pa yang 'bras bu chen por 'gyur te /
rgyu rgyas pas kun nas bslang ba'i phyir sa bon grung pos mngon par bsgrubs pa'i myu gu la sogs pa bzhin no / /
de nyid kyi phyir mi dmigs pa la yang dag par brten pa'i sbyin pa la sogs pa ni yang dag pa'i lta bas kun nas bslang ba'i phyir mkhas pa rnams shin tu dang ba bskyed par 'gyur gyi /
gzhan ni ma yin no / /
gang gis na sbyin pa la sogs pa la mi 'jug pa'i phyir bsod nams med par 'gyur ba sbyin par bya ba la sogs pa gcig tu med pa nyid kyang ma yin te /
kun rdzob tu thams cad yod pa'i phyir ro / /
dus thams cad du mi dmigs pa yang ma yin te /
ting nge 'dzin gyi gnas skabs ma yin pa na sgyu ma bzhin du de dag dmigs pa'i phyir ro / /
de'i tshe na ni mos pa las byung ba'i mi dmigs par rnam par gzhag ste /
de skad du bcom ldan 'das ji ltar na byang chub sems dpa' sems dpa' chen po thabs mkhas pas sbyin pa gtong zhing shes rab kyi pha rol tu phyin pa yongs su 'dzin pa lags /
bcom ldan 'das kyis bka' stsal pa /
rab 'byor 'di la byang chub sems dpa' sems dpa' chen po sbyin pa gtong zhing sbyin pa yongs su gtong ba na sbyin pa la sgyu ma'i blo kho na nye bar gnas par 'gyur ro zhes rgyas par gsungs so / /
de'i phyir bcom ldan 'das byang chub sems dpar gyur pas sgyu ma la sogs par mos pa'i sgo nas don du gnyer ba rnams la /
sras la sogs pa yongs su btang bas mi 'gal ba nyid do / /
mnyam par gzhag pa'i gnas skabs na ni sbyin pa la sogs pa shin tu mi dmigs pa kho na'o / /
de'i tshe na ni de dag 'jug pa la mi brten te /
ting nge 'dzin gyi dus na sbyin pa la sogs pa btang snyoms su byas pa'i phyir ro / /
'on kyang sbyor ba dang mjug gi gnas skabs na ni de dag 'jug ste /
de nyid kyi phyir 'phags pa dkon mchog brtsegs pa las kyang /
dge slong dag byang chub sems dpa' nges sbyin pa'i ngo bo nyid kyang dmigs par mi bya la /
sbyin pa mi sbyin par yang mi bya'o zhes bya ba la sogs pa rgyas par gsungs so / /
de nyid kyi phyir 'phags pa shes rab kyi pha rol tu phyin pa la sogs pa las /
stong pa nyid la mos pa mi dmigs pa la brten pa'i sbyin pa la sogs pa'i 'bras bu che ba nyid dang /
yongs su dag pa nyid du gsungs te /
ji skad du rab 'byor 'di ji snyam du sems /
shar phyogs kyi nam mkha' tshad gzung bar sla'am /
rab 'byor gyis gsol pa /
bcom ldan 'das de ni ma lags so / /
rab 'byor de bzhin du byang chub sems dpa' gang zhig mi dmigs par sbyin pa byin pa de'i bsod nams kyi tshad kyang gzung bar sla ba ma yin no zhes bya ba'i bar du gsungs pa lta bu'o / /
sbyin pa'i sgra ni 'dir pha rol tu phyin pa drug car yin par bzhed de /
sbyin pa'i pha rol tu phyin pa drug ces 'byung ba'i phyir ro / /
'phags pa dkon mchog 'byung gnas las kyang /
byang chub sems dpa' blo gros rab tu zhi ba byang chub kyi ched du spyod pas chos thams cad ngo bo nyid med par khong du chud par bya ste /
sbyin pa yang ngo bo nyid med par khong du chud par bya'o / /
len pa yang ngo bo nyid med par khong du chud par bya'o / /
yon gnas kyang ngo bo nyid med par khong du chud par bya'o / /
bsngo ba yang ngo bo nyid med par khong du chud par bya'o / /
gang sngo bar byed pa de yang ngo bo nyid med par khong du chud par bya'o / /
gang du sngo bar byed pa de yang ngo bo nyid med par khong du chud par bya'o / /
de ci'i phyir zhe na /
sbyin pa ni sbyin pa'i ngo bo nyid kyis stong ngo / /
de bzhin du len pa dang /
yon gnas dang /
sbyin pa'i 'bras bu dang /
yongs su bsngo ba dang /
byang chub kyi ngo bo nyid kyis stong pa la yang sbyar bar bya ste /
de ltar na stong pa nyid la mos pa de ni bsam pa tshad med pa'i sgo nas sbyin pa'i pha rol tu phyin pa yongs su dag par 'gyur te /
sbyin pa de ni sbyin pa'i pha rol tu phyin pa zhes bya ba'i ming yang 'thob la /
rdzab rdzub ma yin par yang 'gyur ro zhes bya ba rgyas par gsungs so / /
de ltar na mi dmigs pa la yang dag par brten pa'i sbyin pa la sogs pa ni 'bras bu che ba'i phyir dang /
yongs su dag pa'i phyir 'bras bu bla na med pa yang dag par rdzogs pa'i byang chub lag mthil na yod pa dang 'dra bas de'i phyir dmigs pa can gyi go skabs thag bsrings pa kho na yin no / /
gang yang chos thams cad ngo bo nyid med do zhes bya ba 'di la don gang yin par 'dod /
gal te bdag nyid kyis med pa'i phyir ngo bo nyid med pa yin na ni de'i tshe grub pa sgrub pa nyid yin no zhes bya ba la sogs pa smras pa de la yang bdag nyid kyis med pa kho na'i phyir ngo bo nyid med pa nyid du rnam par bzhag na yang 'gal ba yang ma yin la /
grub pa sgrub pa nyid kyang ma yin te /
dngos po rnams kyi ngo bo nyid yang dag pa pa nyid yin na ni gzhan la ltos nas yod pa dang snga na med pa yang mi 'thad de /
yod pa dang med pa dag ni gcig la rim gyis kyang 'gal ba'i phyir ro / /
de'i phyir dngos po 'di dag ni yang dag par na sgyu ma bzhin du gzhan la rag las pa'i ngo bo nyid kyis ngo bo nyid med pa kho na yin no / /
ngo bo nyid ni byas pa nyid du rigs pa ma yin no zhes sngar bstan zin to / /
'di dag yang dag par na gzhan las kyang yod pa ma yin te /
'di yang sngar rab tu bsgrubs zin pa'i phyir ji ltar grub pa sgrub pa nyid yin /
tha snyad du ni 'di dag gzhan la ltos pa'i bdag nyid du 'jug pa'i phyir rtag tu yod pa la sogs par thal ba yang ma yin no / /
de ltar na dngos po rnams rang bzhin gyis ngo bo nyid dang bcas pa yin na rang gi bdag nyid kyis yang med pa dang /
de bzhin du rang gi ngo bo nyid la gnas pa mi 'thad pa kho na ste /
'gal ba'i phyir ro / /
dngos po'i ngo bo yang dag par yod pa gcig la ni yod pa dang med pa dang /
gnas pa dang /
mi gnas pa la sogs pa phan tshun 'gal ba'i chos dang ldan par rigs pa ma yin no / /
des na 'di dag rang gi bdag nyid kyis med pa'i phyir dang /
rang gi ngo bo la mi gnas pa'i phyir ngo bo nyid med pa nyid du gsal rab tu mngon pas grub pa sgrub pa nyid ga la yin /
kun brtags pa'i bdag nyid kyi ngo bo nyid med pa yin na yang grub pa sgrub pa nyid ma yin no zhes sngar bsgrubs zin te /
tshad mas gnod pa nyid kun brtags pa'i ngo bo yin pa'i phyir ro / /
dngos po rnams kyi skye ba yang yang dag par na tshad mas gnod pa nyid yin pa de yang kun brtags pa'i ngo bo nyid du rigs kyi /
gzung ba dang 'dzin pa'i ngo bo kho na ni ma yin no / /
'phags pa ye shes dam pa'i spyod yul dngos po'i rang gi mtshan nyid yang dag pa pa yang yod pa ma yin no zhes sngar rigs pa dang lung dag gis bstan zin to / /
kun nas nyon mongs pa dang /
rnam par byang ba la sogs pa rnam par gzhag pa yang dngos po'i rang gi mtshan nyid yang dag pa pa la brten par gang du yang yang dag par ma grub ste /
bcom ldan 'das nyid kyis 'di tha snyad kyi bden pa la brten par rnam par gzhag ces bshad zin to / /
gang yang gal te dngos po thams cad dang po ma skyes pa'i phyir ma skyes pa zhes bya ba la sogs pa smras pa de la yang grub pa sgrub pa nyid la sogs pa'i nyes pa ma yin te /
'di ltar chos thams cad don dam par gzod ma nas so sor zhi ba'i phyir ma skyes pa nyid du 'dod kyi /
'khor ba thog ma med pa nyid tsam gyi phyir yang ma yin la /
sngon 'gags pa yang mi skye ba'i phyir yang ma yin no / /
sngon med pa'i chos mi skye ba'i phyir yang ma yin no / /
yang na bcom ldan 'das kyis byis pa'i skye bo'i skrag pa yongs su spang ba'i phyir rnam pa 'di dag gis kyang dngos po rnams skye ba med pa la sogs par bstan pa yin du chug kyang /
'di dag kho nas ni ma yin no zhes bya bar nges par bzung ste /
rang dang gzhan la sogs pa las skye ba med par yang sngar bstan zin pa'i phyir ro / /
kun brtags pa'i bdag nyid dang /
bdag nyid mi skye ba yin na yang grub pa sgrub pa nyid ma yin no zhes da gzod bstan pa nyid yin no / /
sgyu ma la sogs pa bzhin du tha snyad pa'i skye ba khas blangs pas rnam pa thams cad du skye ba med pa'i phyir skye ba med par khas len pa yang ma yin la /
yang dag pa pa yang ma yin pas de'i phyir mthong ba la sogs pa dang 'gal ba ma yin no / /
chos thams cad chos kyi dbyings ngo bo nyid med pa'i mtshan nyid du ro gcig pa'i phyir de bzhin nyid kyi rnam pa kho nar khyad par skye ba med pas skye ba med par khas blangs kyang /
grub pa sgrub pa nyid ma yin no / /
'jig rten na grags pa'i ngo bo nyid las bsams nas khyad par skye ba med par rjod pa yang ma yin pas mthong ba la sogs pa dang 'gal ba yang ma yin no / /
dngos po rnams bya ba'i mtshan nyid kyi skye ba dang bral ba'i phyir dang /
dbang phyug la sogs pas ma skyes pa'i phyir skye ba med par khas blangs kyang de tsam kho nas ni ma yin te /
ji skad du sngar bshad pa lta bu yin pas de'i phyir mi 'dod par 'gyur ba ma yin no / /
gang yang mdo sde mang po dang 'gal ba gzhan yang snang ngo zhes smras pa de thams cad kyang lan btab zin to / /
gang yang theg pa gsum sgrub pa'i phyir /
sgrub pa'i bye brag gis dpags pa'i dad pa'i bye brag las rigs kyi bye brag rjes su dpag par bstan pa de yang theg pa gsum bsgrub par nus pa ma yin te /
theg pa'i bye brag dpag tu med par sgrub pa'i phyir ro / /
'dis ni gang gis na theg pa gsum kho na 'grub par 'gyur ba rigs dpag tu yod pa gsum zhig nges par rtogs par 'gyur ba ni ma yin te /
de las rigs kyi bye brag dpag tu med par shes par 'gyur ba'i phyir ro / /
mdo las kyang /
de skad du 'byung bas de'i phyir theg pa'i bye brag dpag tu med par thal bar 'gyur ro / /
sems can rnams la ni gang gis na rigs kyi bye brag rjes su dpag pa nges par 'grub par 'gyur ba sgrub pa dang ldan pa dang dad pa'i bye brag nges par yang mi snang ste /
ma nges par sgrub pa'i phyir ro / /
'di ltar res 'ga' gang dag gzhan la phan pa'i bsam pa gcig pu la zhugs par snang ba de dag nyid yang mi dge ba'i grogs po dang phrad pa la sogs pa'i sgo nas rgyu med pa kho nar gzhan sdug bsngal bar mngon par dga' bar kun tu snang ngo / /
de bzhin du gang dag rgyu med pa kho nar gzhan sdug bsngal bar mngon par dga' bar kun tu dmigs pa de dag kyang dge ba'i bshes gnyen dang phrad pa la sogs pa'i sgo nas yang gzhan la phan pa'i bsam pa gcig pu la zhugs par yang snang ba nyid do / /
gang dag rang la phan pa dang /
bde ba cung zad tsam la yid chags shing gzhan la 'khu bar kun tu dmigs pa de dag kyang /
gzhan la 'khu bar 'dod pa log par yang dmigs so / /
de bzhin du gang dag rang la phan pa phun sum tshogs pa sgrub pa lhur len cing /
gzhan la gnod par dga' bar snang ba de dag kyang /
gzhan la phan pa gcig pu la zhugs par yang snang ngo / /
gang dag 'khor ba'i bde ba tsam 'dod cing /
bsod nams dag byed par mthong ba de dag kyang /
srid pa'i bde ba 'dod pa las rnam par log cing yang de dag byed par yang snang ngo / /
de lta bas na sgrub pa ma nges par snang ba las dad pa ma nges par rjes su dpag la /
der rjes su dpag pa las rigs kyi bye brag kyang ma nges pa'i ngo bo nyid du shes so / /
de'i phyir rigs kyi bye brag ma nges pa'i phyir ji ltar 'di las theg pa gsum nges par 'grub /
sems can gyi khams sna tshogs par bstan pas kyang rigs kyi bye brag nges pa shes par ni mi 'gyur ro / /
mngon par rtogs pa'i rigs lnga 'byung ba gang dag yin pa de dag kyang thang cig nges pa las dgongs te gsungs kyi /
gtan du ba'i phyir ni ma yin no / /
mdo de nyid las kyang de bzhin du rigs gtan du ba ma yin par bstan te /
blo gros chen po 'dod pa can dge ba'i rtsa ba thams cad spangs pa yang de bzhin gshegs pa'i byin gyi rlabs kyis brgya la res 'ga' zhig na yang dge ba'i rtsa ba rnams slong bar byed de /
de ci'i phyir zhe na /
blo gros chen po 'di lta ste /
de bzhin gshegs pa rnams kyis ni sems can thams cad yongs su ma btang ngo zhes gang gsungs pa yin no / /
de'i phyir de bzhin gshegs pa'i byin gyi rlabs kyis gzhan dag kyang bla na med pa'i byang chub tu smon pa la sogs par 'gyur ba kho na'o zhes bya bar shes par bya'o / /
gang yang 'phags pa blo gros mi zad pas bstan pa la sogs pa las theg pa gsum bstan pa de yang khungs ma yin pa nyid de /
de bzhin gshegs pa rnams ni 'jig rten gyi khams sna tshogs dag tu theg pa sna tshogs bstan pa'i sgo nas chos bstan pa la 'jug gi /
theg pa gsum gyi sgo kho na nas ni ma yin no / /
de skad du 'phags pa sdong pos brgyan pa las kyang /
'jig rten gyi khams dpal rnam par snang byed na de bzhin gshegs pa kun tu ye shes rin po che'i 'od zer dpal gyi yon tan tog gi rgyal pos mngon par rdzogs par sangs rgyas ma thag tu sems can dpag tu med pa dag ni nyan thos kyi sa la bkod do / /
sems can dpag tu med pa dag ni nges par 'byung ba'i byang chub la bkod do / /
sems can dpag tu med pa dag ni dbang po yongs su dag pa rab tu bsgom pas nges par 'byung ba'i byang chub la bkod do / /
sems can dpag tu med pa dag ni dri ma med pa'i rgyal mtshan pha rol gnon pa'i byang chub la bkod do / /
sems can dpag tu med pa dag ni rang sangs rgyas kyi sa la bkod do / /
sems can dpag tu med pa dag ni spobs pa'i shugs kyis nges par 'byung ba'i byang chub la bkod do / /
sems can dpag tu med pa dag ni chos thams cad la spobs pas nges par 'byung ba'i byang chub la bkod do / /
sems can dpag tu med pa dag ni rdzu 'phrul thams cad du song zhing theg pa'i tshul tha dad pas nges par 'byung ba'i byang chub la bkod do / /
sems can dpag tu med pa dag ni sbyor ba dang spyod pa tshad med pa dag la yang dag par gzhol bas nges par 'byung ba'i byang chub la bkod do / /
sems can dpag tu med pa dag ni ting nge 'dzin la 'jug pas nges par 'byung ba'i byang chub la bkod do / /
sems can dpag tu med pa dag ni dmigs pa'i yul yongs su dag pa snying po'i tshul gyis nges par 'byung ba'i byang chub la bkod do / /
sems can dpag tu med pa dag ni byang chub sems dpa'i sar sems bskyed du bcug go / /
sems can dpag tu med pa dag ni byang chub sems dpa'i lam la bkod do zhes bya ba rgyas par gsungs so / /
bcom ldan 'das kyis kyang byis pa rnams gzung pa'i phyir theg pa'i bye brag rnam par gzhag par bstan gyi /
nges pa'i don ni ma yin no zhes bshad de /
'phags pa lang kar gshegs pa las ji skad du /
lha yi theg dang tshangs pa'i theg /
de bzhin du ni nyan thos dang / /
de bzhin gshegs dang rang rgyal gyi / /
theg pa 'di dag ngas bshad de / /
ji srid sems ni 'byung ba'i bar / /
theg pa rnams la thug pa med / /
sems ni yongs su gyur pa na / /
theg pa med cing 'gro ba med / /
theg pa gcig tu nga smra ste / /
theg pa rnam gzhag yod ma yin / /
byis pa rnams ni yongs drang phyir / /
theg pa tha dad ngas bshad do / /
zhes gsungs pa lta bu'o / /
de'i phyir 'phags pa dam pa'i chos pad+ma dkar po la sogs pa las /
theg pa gcig tu bstan pa drang ba'i don ma yin te /
de skad du de la shA ri'i bu gzhan yang gang gi tshe de bzhin gshegs pa dgra bcom pa yang dag par rdzogs pa'i sangs rgyas rnams snyigs ma lnga'i dus sems can rnams dri ma mang zhing dge ba'i rtsa ba chung bar gyur pa na /
'byung ba de'i tshe thabs mkhas pas theg pa gcig po de nyid theg pa gsum du bstan pas ston to zhes gsungs so / /
yang shA ri'i bu nga la dad par gyis shig /
nga la yid ches par gyis shig /
nges par zung shig /
shA ri'i bu de bzhin gshegs pa la ni brdzun gsung ba mi mnga'o / /
shA ri'i bu theg pa ni 'di gcig kho nar zad de /
'di lta ste sangs rgyas kyi theg pa'o zhes gsungs so /
yang /
mi mkhas gang dag dman la mngon dga' zhing / /
sangs rgyas bye ba mang la spyad ma spyad / /
'khor ba la chags shin tu sdug bsngal ba / /
de dag rnams la mya ngan 'das pa bstan / /
sangs rgyas ye shes rab tu rtogs bya'i phyir / /
thabs ni rang byung gis ni mdzad 'gyur gyi / /
de dag rnams la khyed cag sangs rgyas su / /
'gyur ro zhes ni nam yang mi gsung ngo / /
ci phyir zhe na skyob pa dus la gzigs / /
dal ba gzigs nas de yi 'og tu gsungs / /
dal ba de ni de ltar ji zhig ltar / /
thob pas de phyir yang dag nges 'dir bshad / /
sangs rgyas ye shes rab tu rtogs bya'i phyir / /
'jig rten du ni mgon po gcig pu 'byung / /
theg pa gcig ste theg pa gnyis pa med / /
sangs rgyas theg pa dman pas khrid mi mdzad / /
gang la sangs rgyas rang byung bdag nyid gang / /
rab tu gnas shing rtog lam gang ci 'dra / /
stobs dang bsam gtan rnam par thar dang dbang / /
de nyid la ni sems can rnams 'god do / /
rdul bral byang chub khyad par can reg nas / /
gal te nga yis theg pa dman pa la / /
sems can 'ga' zhig bkod par gyur na yang / /
nga la ser sna'i nyes 'gyur legs ma yin / /
theg pa gcig ste gnyis pa yod ma yin / /
gsum pa'ang nam yang yod min 'jig rten na / /
skyes bu mchog rnams thabs kyi theg pa gang / /
sna tshogs nye bar ston par mdzad ma gtogs / /
zhes bshad do / /
de la byis pa'i skye bo khyim kun tu 'bar ba na gnas pa gdon pa'i thabs su gzhan pa'i khyad par nye bar bstan pa'i dpe dang /
de bzhin du 'dron pa'i skye bo rin po che'i gling na gnas pa ldog par bya ba'i thabs gzhan 'brog dgon pa'i dbus su grong khyer sprul pa nye bar ston pa'i dpes theg pa gsum bstan pa thabs kyi bstan pa nyid du ston par mdzad pa bcom ldan 'das kyis drang ba'i don du gsungs te /
'phags pa bden pa po'i le'u las kyang /
'jam dpal sangs rgyas kyi zhing de ni theg pa gcig gis nges par 'byung ba'i phyir theg pa'i snying po dang ldan par 'gyur ro / /
nga la ni nyan thos dang rang sangs rgyas kyi theg pa rnam par 'jog pa med do / /
de ci'i phyir zhe na /
de bzhin gshegs pa ni 'du shes tha dad pa dang bral ba'i phyir ro / /
'jam dpal gal te de bzhin gshegs pa kha cig la ni theg pa chen po ston par 'gyur la /
kha cig la ni rang sangs rgyas kyi theg pa /
kha cig la ni nyan thos kyi theg pa ston par gyur na /
de ni de bzhin gshegs pa'i thugs yongs su ma dag par yang 'gyur zhing /
mngon par zhen pa'i nyes par yang 'gyur /
thugs rje chen po nyi tshe bar yang 'gyur la /
'du shes tha dad par yang 'gyur /
chos la slob dpon gyis dpe mkhyud byas par yang 'gyur /
'jam dpal gzhan yang nga ni sems can rnams la chos gang dang gang ston pa de dag thams cad byang chub la gzhol ba /
theg pa chen po la 'bab pa /
thams cad mkhyen pa nyid 'dren par byed pa /
phyogs gcig thob par byed pa ste /
'di lta ste /
thams cad mkhyen pa nyid thob par byed pa yin no / /
de lta bas na nga la theg pa rnam par gzhag pa med do / /
'jam dpal theg pa rnam par gzhag pa zhes bya ba 'di ni thams cad mkhyen pas sa rnam par gzhag par mdzad pa yin /
'di ni gang zag rnam par gzhag par mdzad pa yin /
tshogs chung ngu dang /
tshogs tshad med pa rnam par gzhag pa yin gyi /
chos kyi dbyings tha dad pa med pa'i phyir theg pa la ni tha dad pa med do / /
'di ni 'jug pa'i sgo bstan pa yin te /
'jug pa bstan pa yang kun rdzob yin gyi /
don dam pa ni ma yin pas theg pa ni gcig tu zad de /
gnyis pa ni med do zhes gsungs so / /
'phags pa dpal phreng seng ge'i nga ro'i mdo las kyang /
yongs su mya ngan las 'das pa zhes bya ba dang /
theg pa gsum po 'di dag thams cad ni de bzhin gshegs pa rnams kyi thabs yin te /
theg pa gcig rtogs pas bla na med pa yang dag par rdzogs pa'i byang chub thob par 'gyur ro zhes gsungs so / /
de'i phyir theg pa gcig bstan pa dgongs pa can nyid yin par nye bar rjod par byed pas chos kyi dbyings la sogs pa'i mtshan nyid du theg pa mtshungs pa'i phyir theg pa gcig pa nyid du smras pa gang yin pa de ni mkhas pa rnams kyis 'phags pa dam pa'i chos pad+ma dkar po la sogs pa las 'byung ba dang /
gcig kho nar mi mthun par 'gyur ro zhes bya bar nges par gzung gi /
de lta bu la dgongs te /
bstan pa ni ma yin par khong du chud par bya'o / /
bcom ldan 'das kyis kyang /
'phags pa chos bcu pa la sogs pa las /
theg pa gsum bstan pa thabs kyi ngo bo nyid 'ba' zhig yin par bstan pa'i phyir gdul ba'i skye bo la theg pa gcig bstan pa dgongs pa bstan to zhes gsungs pa 'ba' zhig tu zad do / /
theg pa gsum bstan pa 'di ni bcom ldan 'das rnams kyi thabs yin gyi /
bden pa ni ma yin no zhes bya bar shes pa ni gdul bya rnams ni de la zhugs par mi nus so / /
mdo sde'i rgyan las kyang /
'di dang mthun par theg pa gcig /
bstan pa dgongs pa can yin no / /
zhes bstan to / /
gang yang nyan thos rnams bag la nyal chad na skye ba yang gtan du yang dag par chad pas 'di dag skye ba du ma brgyud pas bsgrub par bya ba sangs rgyas nyid du lta ga la 'gyur zhes smras pa de dang de dag gi skye ba gtan du yang dag par chad par ma grub pa'i phyir rigs pa ma yin te /
'phags pa dpal phreng seng ge'i nga ro'i mdo las ji skad du /
dgra bcom pa la yang 'jigs pa mchis te /
des skrag pa'i dgra bcom pa dang /
rang sangs rgyas rnams kyang bcom ldan 'das kho na la skyabs su mchi'o / /
bcom ldan 'das de lta lags pas nyan thos dgra bcom pa dang /
rang sangs rgyas rnams kyang skye ba'i lhag ma dang bcas pa'i chos can lags te /
bcom ldan 'das de dag gi skye ba zad pa ma lags te /
skye ba mchis lags so / /
bcom ldan 'das de dag ni lhag ma dang bcas pa lags kyi /
skye ba pas ni ma lags so / /
bcom ldan 'das de dag gi las yongs su rdzogs pa ma lags te /
de dag la ni bgyi ba mang du mchis so / /
de dag la ni gang dag ma spangs na mya ngan las 'das pa'i dbyings las thag ring du gyur pa spang bar bgyi ba'i chos kyang mang du mchis so zhes gsungs pa lta bu'o / /
gang yang de dag gi skye ba zad do zhes bya ba la sogs pa zad pa dang /
mi skye ba shes pa 'byung ba de yang mdo de nyid las drang ba'i don yin par bshad de /
ji skad du bcom ldan 'das dgra bcom pa dang /
rang sangs rgyas rnams kyi rnam par grol ba la so sor rtog pa mthar thug pa'i ye shes dang /
dbugs 'byin pa'i rjes su dran pa bzhi po gang dag lags pa de dag ni dgongs pa can te /
zag pa dang bcas pa drang ba'i don rnam par phye ste lung bstan par bgyi ba lags so / /
bcom ldan 'das de ci'i slad du zhe na /
'chi 'pho ba ni 'di gnyis lags te /
rnam par chad pa'i 'chi 'pho ba dang /
bsam gyis mi khyab par yongs su sgyur ba'i 'chi 'pho ba'o / /
de la bcom ldan 'das rnam par chad pa'i 'chi 'pho ba ni sems can nying mtshams sbyor ba dang bcas pa rnams kyi lags so / /
bcom ldan 'das dgra bcom pa dang /
rang sangs rgyas dang /
byang chub sems dpa' dbang thob pa /
yid kyi lus can rnams kyi 'chi 'pho ba ni byang chub kyi snying po la thug gi bar du bsam gyis mi khyab par yongs su bsgyur ba lags so / /
bcom ldan 'das 'chi 'pho ba ni 'di gnyis las rnam par chad pa'i 'chi 'pho ba'i dbang du bgyis te /
dgra bcom pa dang /
rang sangs rgyas dag gi skye ba zad do snyam pa'i shes pa 'byung ba lags so zhes bya ba rgyas par gsungs pa lta bu'o / /
de gnyis las 'di dag la ma rig pa'i bag chags kyi sa'i rkyen can zag pa med pa las kyi rgyu las byung ba'i skye ba yod do zhes 'byung ste /
bcom ldan 'das 'di lta ste /
dper na nye bar len pa'i rkyen can zag pa dang bcas pa'i las kyi rgyu las byung ba'i srid pa gsum 'byung ba de bzhin du bcom ldan 'das dgra bcom pa dang /
rang sangs rgyas dang /
byang chub sems dpa' rnams kyi yid kyi lus ma rig pa'i bag chags kyi sa'i rkyen can zag pa med pa'i las kyi rgyu las byung ba sku gsum 'byung ngo zhes rgyas par gsungs pa yin no / /
'phags pa lang kar gshegs pa las kyang /
de dag khams gsum las 'das pa yin yang zag pa med pa'i khams la rnam par gnas te /
de'i phyir sangs rgyas rnams kyis de bzhin gshegs pa'i byin gyi rlabs kyis yang skye ba la dbang thob pa'i sgo nas tshogs gnyis yongs su bkang ste /
sangs rgyas nyid thob par 'gyur ro zhes bstan pa kho na ste /
blo gros chen po gang gi tshe de dag chos la bdag med pa rtogs nas nyes pa'i bag chags thams cad spangs par gyur pa de'i tshe bag chags kyi nyes pa ting nge 'dzin gyis myos pa med pa'i phyir zag pa med pa'i dbyings nas sad de /
yang 'jig rten las 'das pa'i dbyings su gtogs pa'i tshogs yongs su rdzogs par byas te /
chos kyi sku'i ngo bo nyid bsam gyis mi khyab pa thob par 'gyur ro / /
dper na shing ni rgya mtsho ru / /
dba' rlabs kyis ni rab g.yengs pa / /
de bzhin nyan thos rmongs pa yang / /
mtshan nyid kyis ni rab tu g.yengs / /
de dag nyon mongs bag chags 'brel / /
kun nas ldang dang ldan ma yin / /
ting nge 'dzin gyi myos pas myos / /
zag pa med pa'i khams la gnas / /
de la mthar thug yod min zhing / /
phyir ldog pa yang yod ma yin / /
ting nge 'dzin gyi lus thob nas / /
bskal pa'i bar du mi sad do / /
dper na skyes bu myos pa ni / /
myos 'gyur med na sangs pa ltar / /
de bzhin de dag nga yi sku / /
sangs rgyas chos zhes bya ba 'thob / /
ces gang gsungs pa yin no / /
'di la shing dang rgya mtsho'i dpes ni 'khor ba'i rgya mtshor mi bying bar bstan to / /
de dba' rlabs kyi dpes ni chos kyi mtshan nyid la mngon par zhen pa'i dbang gis gcig tu yongs su mya ngan las 'das pa ma yin no zhes bstan to / /
nyon mongs bag chags 'brel zhes bya ba la sogs pas kyang ma rig pa'i bag chags kyi sa'i 'ching ba las ni ma grol gyi /
nyon mongs pa kun nas ldang ba tsam las grol lo zhes bstan to / /
de la mthar thug yod min zhing / /
zhes bya ba la sogs pas kyang mya ngan las 'das pa'i grong khyer du zhugs pa yang ma yin la /
'khor ba'i rgya mtshor 'khyams pa yang ma yin gyi /
zag pa med pa'i ting nge 'dzin dang ldan pa'i phyir zag pa med pa'i dbyings la bskal pa'i bar du yang gnas pa 'ba' zhig tu zad de /
de las langs nas ni tshogs yongs su rdzogs par byas nas sangs rgyas nyid thob par 'gyur ro zhes bya bar legs par rab tu bstan pa yin no / /
gang yang 'phags pa lang kar gshegs pa la sogs pa las /
sprul pa'i nyan thos kyi dbang du mdzad nas nyan thos lung bstan par mdzad do zhes gsungs pa de yang sems can dman pa la mos pa skrag pa spang ba'i phyir dang /
theg pa gsum bstan pa thabs nyid bstan pa'i ched yin no zhes bya bar khong du chud par bya'o / /
de lta ma yin na gong du bshad pa thams cad dang 'gal ba kho nar 'gyur ro / /
phyir mi ldog pa'i 'khor lo'i mdo las kyang /
'jig rten gyi khams thams cad du sangs rgyas thams cad kyis chos bstan pa ni phyir mi ldog pa'i 'khor lor mnyam pa nyid kyis mnyam mo / /
de la mi mjed kyi 'jig rten gyi khams kyi sems can de dag ni dman pa la mos pa snyigs ma lnga'i dus na byung ba ste /
theg pa gcig bstan pa la mi 'jug mi mos pas /
sems can de dag rigs pa 'dis sangs rgyas nyid la gtad do zhes gsungs so / /
gal te dgra bcom pa rnams zag pa zad pa nyid kyis nying mtshams sbyor ba med pa'i phyir /
skye ba du ma brgyud pas bsgrub par bya ba'i sangs rgyas nyid du mi 'gyur na /
de'i tshe byang chub tu yongs su bsngo bar 'gyur ba'i dgra bcom pa la yang nying mtshams sbyor ba med pa'i phyir /
der mi 'gyur ro / /
'on te smon lam gyi stobs dang /
de bzhin gshegs pa'i byin gyi rlabs kyis nying mtshams sbyor bar 'dod na ni gzhan dag la yang de bzhin du ci'i phyir mi 'dod /
de skad du /
'phags pa shes rab kyi pha rol tu phyin pa las kyang /
gzhan yang de dag gal te bla na med pa yang dag par rdzogs pa'i byang chub tu sems bskyed pa ltar na rjes su yi rang gi /
nga ni de dag gi dge ba'i rtsa ba'i bar chad mi byed de /
chos khyad par can dag pas chos khyad par can lhag par dmigs par bya'o zhes gsungs so / /
de la gal te de dag thams cad kyi thams cad du bla na med pa yang dag par rdzogs pa'i byang chub kyi snod ma yin par gyur na /
de'i tshe ji ltar nga ni de dag gi dge ba'i rtsa ba'i bar chad mi byed do zhes gsungs so / /
gtan mi srid pa la ni bar chad mi srid do / /
gnas skabs kyi bye brag nges pa las dgongs nas dgra bcom pa zhi ba'i bgrod pa gcig pa nyid du gsungs pa 'ba' zhig tu zad kyi /
dus thams cad du nges pa'i phyir ni ma yin no zhes bya bar shes par bya'o / /
de skad du 'phags pa dam pa'i chos pad+ma dkar po las kyang /
dge slong ngam dge slong ma gang la la zhig dgra bcom pa nyid du khas 'che zhing bla na med pa yang dag par rdzogs pa'i byang chub tu smon lam yongs su mi 'dzin par bdag ni sangs rgyas kyi theg pa la re ba med do zhes smra zhing /
bdag gi lus kyi mya ngan las 'das pa'i mtha' ni 'di tsam du zad do zhes smra na /
shA ri'i bu mngon pa'i nga rgyal can yin par shes par bya'o zhes gsungs so / /
gang yang dgra bcom pa ni nyon mongs pa zad pa'i phyir nying mtshams sbyor ba rnam pa thams cad du med de /
de kho nar zad do / /
nyan thos bden pa mthong ba gang yin pa dang /
phyir mi 'ong ba 'dod pa'i 'dod chags dang bral ba gang yin pa de ni sangs rgyas kyi rigs can yin pa'i phyir de gnyis kho na bla na med pa yang dag par rdzogs pa'i byang chub tu lung bstan to /
bsam gyis mi khyab pa'i yongs su sgyur ba'i skye ba dang yang de gnyis kho na dang ldan no zhes zer ba de yang 'phags pa dpal phreng seng ge'i nga ro'i mdo dang /
'phags pa shes rab kyi pha rol tu phyin pa dang /
'phags pa chos bcu pa la sogs pa'i mdo las 'byung ba dang 'gal ba ste /
de dag las ni dgra bcom pa kho na nying mtshams sbyor bar nye bar bstan gyi /
phyir mi 'ong ba dag ni ma yin no / /
de bzhin du 'phags pa dpal phreng seng ge'i nga ro'i mdo ni sngar bshad zin to / /
'phags pa shes rab kyi pha rol tu phyin pa las kyang /
des dgra bcom pa nyid thob nas yang dag par rdzogs pa'i byang chub don du gnyer na skye ba ma mchis par ji ltar thob par 'gyur ba lags /
bcom ldan 'das kyis ni mkhyen bzhin du 'di skye bar lung bstan lags so / /
bcom ldan 'das kyis bka' stsal pa /
byams pa nga ni las dang nyon mongs pa'i dbang du song ba'i skye ba 'dogs par mi mdzad kyi /
'on kyang 'di'i skye ba bsam gyis mi khyab pa'i mya ngan las 'das par bsngo ba yin par 'dogs par mdzad do zhes gsungs so / /
'phags pa chos bcu pa las kyang /
bcom ldan 'das nyan thos zag pa ma mchis pa /
srid par kun tu sbyor ba yang dag par chad pa rnams rigs mchis su lags kyang /
ji ltar bla na med pa yang dag par rdzogs pa'i byang chub mngon par rdzogs par 'tshang rgya bar 'gyur lags /
bcom ldan 'das kyis bka' stsal pa /
rigs kyi bu de'i phyir dpe nyon cig /
rigs kyi bu 'di lta ste dper na rgyal po rgyal rigs spyi bo nas dbang bskur ba'i bu zhig bzo'i gnas thams cad slob par 'gyur la /
de yang dbang po rtul la dbang po rno ba ma yin pas phyis bslab par bya ba gang yin pa de ni sngar slob /
sngar bslab par bya ba gang yin pa de ni phyis slob par 'gyur na rigs kyi bu de ji snyam du sems /
'on kyang gzhi des de rgyal po'i bu ma yin no zhes bya bar brjod dam /
gsol ba bcom ldan 'das de lta ma lags so / /
bde bar gshegs pa de lta ma lags te /
rgyal po'i bu zhes brjod par bgyi lags so / /
bcom ldan 'das kyis bka' stsal ba /
rigs kyi bu de bzhin du byang chub sems dpa' dbang po rtul po rigs dang ldan pa sngar bsgom pa'i lam gyis nyon mongs pa zad par byed cing /
phyis bla na med pa yang dag par rdzogs pa'i byang chub mngon par rdzogs par 'tshang rgya zhes bya ba la sogs pa rgyas par gsungs so / /
gang yang 'gro ba 'di kun sangs rgyas 'gyur ba ste / /
zhes bya ba 'di'i don ni skye bo nye ba la ltos te dgongs pa yin no zhes bya bar rnam par 'chad par byed pa de yang rang dga' tsam gyis nye bar brtags pa yin pa'i phyir rigs pa ma yin pa nyid de /
'gro ba ma lus pa rung ba nyid du gzigs nas de skad du gsung bar 'gyur na yang de'i tshe 'gal ba ci zhig yod de /
de skad du 'phags pa dkon mchog sprin la sogs pa las /
bcom ldan 'das shAkya thub pa la sogs pa'i mtshan brjod pa thos pa tsam gyis phyir mi ldog pa'i sa bon bskrun pa'i phyir sems can thams cad khyad par med par phyir mi ldog pa nyid du lung bstan gyi /
skye bo nye ba la ltos pa ni ma yin no / /
de'i phyir gang gis brjod pa thos pa dang /
nyan pa dang /
nyan par 'gyur ba de dag la yang phyir mi ldog pa'i sa bon yod pa nyid de /
khyed kyang dri ma rnams ni glo bur ba yin pa'i phyir sems rang bzhin gyis 'od gsal bar 'dod de /
de'i phyir 'gro ba ma lus pa der rung ba nyid pas de las dgongs te de skad du bshad par rigs pa nyid de /
sems can thams cad ni de bzhin gshegs pa'i snying po can no zhes bya ba 'dis kyang /
thams cad bla na med pa yang dag par rdzogs pa'i byang chub kyi go 'phang thob par rung ba nyid du yongs su bstan te /
de bzhin gshegs pa'i sgra ni chos kyi dbyings gang zag dang chos la bdag med pa'i mtshan nyid rang bzhin gyis 'od gsal ba yin par brjod par bzhed pa'i phyir ro / /
de skad du bstan pas ni thams cad bla na med pa yang dag par rdzogs pa'i byang chub kyi rang bzhin nyid du yongs su bstan pa yin no / /
gzhan yang theg pa zhes bya ba ni mya ngan las 'das pa'i grong khyer du 'gro ba'i lam de kho na nyid shes pa'i bdag nyid la bya ste /
'di nas 'gro ba'i phyir ro / /
de kho na nyid shes pa kho nas thar pa thob par 'gyur gyi /
gzhan gyis ni ma yin no / /
de kho na nyid de yang gcig kho nar zad de /
thug pa med par thal bar 'gyur ba'i phyir ro / /
lta ba tha dad kyang dngos po'i de kho na nyid du ma'i bdag nyid du 'brang ba ni med do / /
de'i phyir de kho na nyid ngo bo nyid gcig pa'i yul can gyi ye shes kyang ngo bo nyid gcig pa kho na yin no / /
sangs rgyas dang byang chub sems dpa' de kho na nyid yang dag par thugs su chud pa rnams kyi ye shes gang yin pa de yang de kho na nyid mngon sum du byed pa'i yul can yin te /
rnam pa thams cad du kun tu rmongs pa'i gnyen po yin pa'i phyir ro / /
nyi tshe ba'i shes pa dag gis ni de kho na nyid rtogs par mi 'gyur te /
ha cang thal bar 'gyur ba'i phyir ro / /
de lta na ni thams cad de kho na nyid mthong bar 'gyur ba'i phyir ro / /
de lta bas na chos dang gang zag la bdag med pa'i de kho na nyid mngon sum pa'i ye shes gang yin pa de nyid mya ngan las 'das pa thob par byed pa'i yang dag pa'i lam yin gyi /
gzhan ni ma yin pa de'i phyir theg pa ni gcig kho nar zad do / /
de nyid kyi phyir bcom ldan 'das kyis lam gzhan gyis thar pa med ces bstan te /
'phags pa lang kar gshegs pa las /
ji skad du blo gros chen po gzhan dag ni chos thams cad rgyu la rag las par mthong nas mya ngan las 'da'o snyam du blo 'byung ste /
blo gros chen po chos la bdag med pa mthong ba med pas thar pa ni med do / /
blo gros chen po 'di ni nyan thos kyi theg pa mngon par rtogs pa'i rigs can gyi nges par 'byung ba ma yin pa la nges pa 'byung ba'i blo yin te /
blo gros chen po 'di la lta ba ngan pa bzlog pa'i phyir rnal 'byor du bya'o zhes gsungs pa lta bu'o / /
'phags pa shes rab kyi pha rol tu phyin pa las kyang /
rab 'byor gnyis ni dngos po yin no / /
gnyis su med pa ni dngos po med pa yin no / /
gsol pa bcom ldan 'das gnyis zhes bgyi ba gang lags /
bcom ldan 'das kyis bka' stsal pa /
rab 'byor gzugs su 'du shes pa ni gnyis yin no / /
de bzhin du phung po dang /
khams dang /
reg pa dang /
tshor ba dang /
khams drug dang /
rten cing 'brel par 'byung ba dang /
bsam gtan dang /
gzugs med pa dang /
sdug bsngal ba dang /
bdag med pa dang /
bde ba dang /
sems can la sogs par 'du shes pa ni zhes rgyas par bstan nas /
ji tsam du 'du shes pa de tsam du gnyis yin no / /
ji tsam du gnyis yin pa de tsam du dngos po yin no / /
ji tsam du dngos po yin pa de tsam du 'khor ba yin no / /
ji tsam du 'khor ba yin pa de tsam du sems can rnams yongs su mi 'grol lo / /
de lta bas na rnam grangs 'dis 'di ltar gnyis su 'du shes pa la rjes su mthun pa'i bzod pa yang med par rig par bya'o zhes gsungs so / /
'phags pa bden pa gnyis la 'jug pa las kyang /
nyon mongs pa thams cad kyi rtsa ba ni dngos por mngon par zhen pa yin pa'i phyir chos thams cad ngo bo nyid med par bsgom pa kho nas nyon mongs pa spong gi lam gzhan gyis ni ma yin no zhes bstan te /
'jam dpal ji ltar na nyon mongs pa rnams 'dul bar 'gyur /
ji ltar na nyon mongs pa rnams yongs su shes par 'gyur /
'jam dpal gyis smras pa /
don dam par chos thams cad shin tu ma skyes shing ma byung ba'i dngos po dag la /
kun rdzob tu yod pa ma yin pa las phyin ci log ste /
yod pa ma yin pa las phyin ci log pa de las kun tu rtog pa dang /
rnam par rtog pa 'byung ngo / /
kun tu rtog pa dang /
rnam par rtog pa de las tshul bzhin ma yin pa yid la byed pa 'byung ngo / /
tshul bzhin ma yin pa yid la byed pa de las bdag tu sgro 'dogs pa 'byung ngo / /
bdag tu sgro 'dogs pa de las lta ba kun nas dkris pa 'byung ngo /
lta ba kun nas dkris pa de las nyon mongs pa rnams 'byung ngo / /
lha'i bu gang gis chos thams cad don dam par shin tu ma skyes pa dang /
ma byung bar rab tu shes pa med pa'i tshul gyis rab tu shes pa de ni don dam par phyin ci log pa ma yin no / /
gang zhig don dam par phyin ci ma log pa de ni kun tu mi rtog rnam par mi rtog go / /
gang mi rtog kun tu mi rtog pa de ni tshul bzhin du zhugs pa yin no / /
gang tshul bzhin du zhugs pa de ni don dam par yod pa ma yin pa la sgro 'dogs par mi 'gyur ro / /
gang don dam par yod pa ma yin pa la sgro 'dogs par mi 'gyur ba de la lta ba kun nas ldang bar mi 'gyur te /
don dam par mya ngan las 'das par lta ba kun nas ldang ba'i bar du yang mi 'gyur ro / /
skye ba med pa la gnas pa de nyid kyi nyon mongs pa rnams mthong ba med pa'i tshul gyis shin tu mthong bar blta ste /
'di ni nyon mongs pa 'dul ba zhes bya'o / /
lha'i bu gang gi tshe nyon mongs pa rnams snang ba med pa'i shes rab dang ye shes kyis don dam par shin tu stong pa dang /
shin tu mtshan ma med pa dang /
don dam par dngos po rnams shin tu ma skyes shing ma byung bar rab tu shes pa med pa'i tshul gyis rab tu shes pa de'i tshe lha'i bu nyon mongs pa rnams rab tu shes pa med pa'i tshul gyis yongs su shes pa yin no / /
lha'i bu 'di lta ste dper na gang sbrul gyi rigs 'don pa des ni dug zhi bar byed do / /
lha'i bu gang zhig nyon mongs pa rnams kyi rigs rab tu shes pa de ni nyon mongs pa rnams shin tu mi dmigs pa'i tshul gyis rab tu zhi bar 'gyur ro / /
lha'i bus smras pa /
'jam dpal nyon mongs pa rnams kyi rigs gang yin /
'jam dpal gyis smras pa /
lha'i bu don dam par chos thams cad shin tu ma skyes shing ma byung ba'i dngos po dag la kun tu rtog pa gang yin pa 'di ni nyon mongs pa rnams kyi rigs yin no zhes gang gsungs pa yin no / /
de lta bas na gang nges par legs pa'i grong khyer du 'jug par 'gyur ba ni dngos po ma lus pa stong pa nyid du sgom pa 'di kho nar zad pas de'i phyir de don du gnyer ba bdag legs su dga' ba rnams kyis lam ngan pa la rnam par rtog pa thag bsrings te spangs nas de nyid bdag nyid chen po rnams kyis rigs pa dang /
lung gi sgron ma'i tshogs kyis gsal rab tu brjod pa'i phyir dang /
skye bo mkhas pa'i 'gro ba ma lus pas brjod cing rjes su bgrod pa'i phyir gus par rtag tu bsten par bya'o / /
de bas na theg pa gcig pa nyid dang /
chos thams cad don dam par ngo bo nyid med pa nyid du grub pa kho na yin no / /
bstan bcos dbu ma snang ba zhes bya ba slob dpon ka ma la shI las mdzad pa rdzogs so // //
mkhan po shI len dra bo d+hi dang lo tsA ba dpal brtsegs kyis bsgyur cing zhus te gtan la phab pa // //
