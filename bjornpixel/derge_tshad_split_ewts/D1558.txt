@ //
rje btsun rdo rje rnal 'byor ma'i sgrub thabs bzhugs so / / @## / /
rdo rje rnal 'byor ma la phyag 'tshal lo / /
bla ma rje btsun mnga' bdag ri khrod pa'i / /
zhabs kyi rdul la bdag ni phyag 'tshal lo / /
rdo rje rnal 'byor ma yi mchod pa yi / /
thabs ni bla ma'i gsung bzhin dran nas bris / /
rnal 'byor pa yis dang por ni / /
gru bzhi la sogs dkyil 'khor bya / /
me tog lha yi grangs bzhin dgod / /
mchod sogs gtor ma ji bzhin byas / /
bdag nyid 'dod pa'i lha yi ni / /
skad cig nga rgyal gnas pa la / /
lag pa g.yon pas reg byas pas / /
dpa' bo drug gi go cha dang / /
dpa' mo'i cho ga de bzhin bya / /
oM ha ni snying gar ro / /
na ma hi ni mgo bo la'o / /
swA hA hu ni spyi gtsug tu'o / /
bauShaT he ni phrag pa gnyis la'o / /
hUM hUM ho ni mig dag la'o / /
mtshon char phaT phaT haM ni yan lag thams cad la'o / /
oM baM ni lte bar ro / /
haM yoM ni snying gar ro / /
hriM moM ni kha la'o / /
hreM hriM ni mgo la'o / /
hUM hUM ni spyi gtsug tu'o / /
mtshon char phaT phaT ni yan lag thams cad la'o / /
de ltar go chag gnyis bgos nas / /
dang po sbyar bar bya ba ni / /
yaM las rlung dang raM las me / /
de steng a las mgo gsum dang / /
de yi steng du ka pA la / /
b+hUM AM dzr-IM khaM hUM /
de dag yongs su gyur pa las / /
bshang la sogs pa bdud rtsi lnga / /
de steng yi ge lnga nyid las / /
go ku la sogs rnam lngar 'gyur / /
oM gyi yi ges sbyang bar bya / /
AHyi yi ges rtogs par bya / /
hUM gi yi ges rab tu 'bar / /
ho yi yi ges bdud rtsir 'gyur / /
g.yon pa'i lag pas sbyang bar bya / /
g.yas pa'i lag pas rtogs par bya / /
thal mo bkab pas 'bar bar byed / /
bya khyung phyag rgyas bdud rtsir bsgyur / /
zla ba zhu ba'i rang bzhin te / /
de nas g.yon pa'i ming med kyi / /
rang gi thigs pa blangs nas su / /
sa la chos 'byung gru gsum bya / /
de yi dbus su zlum po ni / /
thig le yi ni gzugs su bya / /
dkyil 'khor 'khor lo bsam par bya / /
de nas thig le mchod par bya / /
rang gi mgrin par myang bar bya / /
oM AHhUM /
thabs dang shes rab tshim par byed pa'i cho ga ste thun mong ba'o / /
g.yon pa'i lag pa'i mthil la ni / /
pad+ma dmar po 'dab lnga bsgom / /
dbus su oM baM rdo rje phag / /
gshin rje yum mtshams 'dab ma la / /
haM yo dag ni ya mi ni / /
hriM moM dag ni rmongs byed ma / /
hreM hriM dag ni skyed byed ma / /
phaT phaT dag ni tsaN+Ti ka'o / /
rgan po la ni rdo rje sems / /
mdzub mo la ni rnam snang mdzad / /
pad+ma gar dbang gung mo la / /
he ru ka dpal ming med la'o / /
rdo rje nyi ma mthe'u chung la'o / /
rta mchog rdo rje sen phreng la'o / /
de ltar yid kyis bsgom pa ni / /
sngags kyi yi ge'i gzugs nyid dam / /
yang na kha dog dbyibs kyi gzugs / /
rang gi ming brjod me tog bcas / /
de dag gis ni dgod par bya / /
de la me tog spos kyis mchod / /
chang gis kyang ni tshim par bya / /
de nas maN+Dal steng du blugs / /
slar yang rang gi mgo la gzhag /
phyi nas 'khor lo sdom pa mchod / /
dkyil 'khor 'khor lo rdzogs pa'am / /
yang na bcu gsum bdag nyid sogs / /
rang gi snying ga'i sa bon las / /
dam tshig 'khor lo spro bar bya / /
ye shes 'khor lo de nas gzhug /
me tog la sogs re re yang / /
snying po sngags sam nye snying gis / /
rdo rje phag mo mchod par bya / /
mkha' 'gro la sogs lha mo rnams / /
rang gi ming brjod sngags la ni / /
oM ni thog mar hUM hUM mthar / /
sbyar ba yis ni mchod par bya / /
phyogs rnams dag ni g.yon skor te / /
mtshams rnams dag ni g.yas skor du'o / /
rkang pa brgyad pa'i bstod pas mchod / /
de ltar mchod pa rdzogs pa dang / /
snod gzhan dag ni byin brlabs la / /
snod gnyis gcig tu bsre bar bya / /
tsA ru'i bza' ba de la bshad /
de nas gtor ma byin brlabs la / /
dang po sngags kyis snyan gsan dbab / /
kha kha la sogs sngags kyis ni / /
gtor ma rjes su dbul bar bya / /
de nas rnal 'byor tshul ji bzhin / /
'dod pa'i longs spyod rnams la gnas / /
glu dang gar sogs thams cad bya / /
badzra maN+Dal muHzhes pa'i / /
sngags kyi mthar ni gshegs su gsol / /
lhag ma rnams ni sngon bzhin du / /
gtor ma byin gyis brlab par bya / /
zos shing 'thungs pa'i lhag ma rnams / /
sor mo lnga las bdud rtsi'i rgyun / /
bab par bsams nas yi dags kyi / /
tshogs dag la ni sbyin par bya / /
de dag ni tshogs kyi 'khor lo dang thun mong pa'i cho ga'o / /
tshes bcu la sogs dus dag tu / /
gzhan yang bla ma'i gdams dus su / /
gong bzhin maN+Dal byas pa la / /
rnal 'byor ma yi mtshan ma ni / /
g.yung drung 'khyil pa bri bar bya / /
mtshams kyi char ni thig le bya / /
de yi dbus su mchod bya ba / /
slar yang de bzhin dri med phyir / /
snod du mdzes ma legs par btsags / /
chos 'byung kha sbyor 'khor lo dbus / /
gsang sngags ma smad pa zhes 'di / /
cho ga bzhin du dben par bri / /
'khor lo'i mtshams su phag mo sogs / /
go cha'i lha mo mtshan ma drug /
g.yung drung 'khyil pa'i mtshan ma bri / /
me tog dri zhim phreng bas bskor / /
'bras bu bzhi dang khur sna bzhi dag dang / /
khyad par can gyi mchod pa dri zhim me tog dang / /
mchod pa rnam pa du mas 'khor lo legs par mchod / /
grong khyer 'jig par gyur pa 'di ni mchog yin no / /
'dir ni lha mo'i snying po dang /
nye ba'i snying po'i sngags ni rgyun mi 'chad par bzlas la brtson pa na /
'gro ba'i don byed pa la dka' ba yod pa ma yin te /
chos don 'dod pa thams cad 'grub 'gyur te /
de dag ni thun mong ma yin pa'i cho ga'o / /
rnal 'byor pa yis rtag tu ni / /
gal te yi dam du byed na / /
des na snga dro'i dus dag tu / /
cho ga bzhin du dkyil 'khor bya / /
rang 'dod lta yi grangs bzhin du / /
me tog dag ni dgram par bya / /
rang gi snying ga'i sa bon las / /
spros pa'i dam tshig sems dpa' gzhag /
ye shes sems dpa' de la gzhug /
de nas me tog la sogs pa / /
snying po sngags dang nye snying po / /
rkang pa brgyad pa'i sngags kyis mchod / /
mkha' 'gro ma sogs thams cad ni / /
rang gi ming brjod sngags la ni / /
thog mar oM dang hUM hUM phaT / /
mthar sbyar ba yi sngags kyis mchod / /
de lta'i tshul du rgyas par byas / /
phyag rgya che la mchog gzhol zhing / /
de lta'i lam la zhugs pa dag /
'og ma'i lam du mi 'gro zhes / /
bdag gi bla mas de skad gsungs / /
rdo rje rnal 'byor ma'i mchod pa la sogs pa mdor bsdus pa rdzogs so // //
rgya gar gyi mkhan po badzra pA Na'i zhal snga nas /
lo tsA ba mtshur gyis bsgyur ba'o //
