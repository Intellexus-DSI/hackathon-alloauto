@## / /
rgya gar skad du /
shrI gu h+ya sa mA dza de wa maN+Dal kA ya sto tra nA ma /
bod skad du /
dpal gsang ba 'dus pa'i dkyil 'khor gyi lha'i sku la bstod pa zhes bya ba /
'jam dpal gzhon nur gyur pa la phyag 'tshal lo / /
gang zhig khams gsum las grol dngos nyid sku / /
dag cing rab zhi rnal 'byor yul gyur pa / /
mnyam med bde bas brgyan pa 'gro ba'i mgon / /
'dus pa'i dkyil 'khor lha tshogs bstod par bgyi / /
zhal gsum phyag drug bai DUr+ya ltar dngas / /
dkar dmar g.yas pa rdo rje 'khor lo dang / /
pad+ma dril bu rin chen ral gri 'dzin / /
mi bskyod rdo rje gtso la phyag 'tshal lo / /
rab dkar g.yas ni mthing ga g.yon dmar zhal / /
phyag g.yas 'khor lo rdo rje pad+ma 'dzin / /
g.yon pas dril bu rin chen ral gri bsnams / /
rdo rje rnam snang mdzad la phyag 'tshal lo / /
mthing dang dkar ba'i zhal dbus gser gyi mdog /
nor bu rdo rje 'khor lo g.yas na 'dzin / /
dril bu pad+ma ral gris phyag g.yon brgyan / /
rdo rje rin chen tog la phyag 'tshal lo / /
rab chags drag po zhi ba'i zhal mnga' ba / /
pad+ma kha 'byed rdo rje 'khor lo dang / /
g.yon pa dril bu pad sdod rin chen gri / /
mtha' yas rdo rje de la phyag 'tshal lo / /
dbus ljang g.yas mthing g.yon pa dkar ba'i zhal / /
ral gri sna tshogs rdo rje 'khor lo dang / /
dril bu pad ljang nor bu phyag na bsnams / /
don grub rdo rje de la phyag 'tshal lo / /
dbus zhi g.yas drag g.yon pa dbang gi zhal / /
'khor lo rdo rje ut+pal g.yas na 'dzin / /
g.yon pa'i phyag na dril bu rin chen gri / /
nad zhi lha mo spyan la phyag 'tshal lo / /
char sprin lta bu'i g.yas g.yon dkar dmar zhal / /
rdo rje 'khor lo de bzhin ut+pal g.yas / /
dril bu rin chen ral gri g.yon na 'dzin / /
bgegs 'joms mA ma kI la phyag 'tshal lo / /
dmar mthing dkar ba'i zhal gsum go rims bzhin / /
pad sdong dril bu rin chen ral gri g.yon / /
g.yas pas kha 'byed rdo rje 'khor lo 'chang / /
gdon 'joms gos dkar can la phyag 'tshal lo / /
ljang mthing dkar ba'i dbus dang g.yas g.yon zhal / /
sna tshogs rdo rje 'khor lo ut+pal dang / /
dril bu rin chen ral gri rtag tu 'dzin / /
'gro kun dbang mdzad sgrol mar phyag 'tshal lo / /
spyan dang sku mdog phyag mtshan mtshungs pa la / /
khyad par gzugs phung gsal ba'i me long 'dzin / /
mchog gzugs mchod pas mgon kun mnyes mdzad ma / /
rdo rje gzugs med la phyag 'tshal lo / /
rtsa ba'i phyag gnyis rgyud mangs sgra sgrogs shing / /
sku dang phyag rgya gzhan ni bdag ma mtshungs / /
mtshungs med sgra yis skyob rnams rab mchod ma / /
rdo rje sgra ma de la phyag 'tshal lo / /
gos dkar lha mo ji bzhin gsal ba la / /
mchog tu rtsa ba'i phyag gnyis dung chos 'dzin / /
sangs rgyas rnams ni dri yis tshim mdzad ma / /
rdo rje dri ma de la phyag 'tshal lo / /
zhal gsum phyag drug sgrol ma lta bu la / /
mtshungs med ro mchog dag pa'i snod 'chad zhing / /
mkha' khyab rgyal ba ro yis mnyes mdzad ma / /
rdo rje ro ma de la phyag 'tshal lo / /
sngo skya dkar dang dmar ba'i zhal gsum mnga' / /
dkyil 'khor bdag po ji bzhin phyag rgya gsal / /
bde chen reg mchog rnams kyis mgon mchod mdzad / /
rdo rje reg ma de la phyag 'tshal lo / /
rgyal ba'i zhal dang sku mdog phyag mtshan rnams / /
gti mug rnam par spyod dang mtshungs pa la / /
phyag g.yas klu shing me tog mdzes pa 'dzin / /
rdo rje byams pa mgon la phyag 'tshal lo / /
gzugs phung rnam dag me long ye shes can / /
de dang sku mdog phyag mtshan khyad med cing / /
mig dbang thogs med rdo rje stsol mdzad pa / /
rdo rje sa snying po la phyag 'tshal lo / /
nga rgyal sbyong mdzad mgon po lta bu'i sku / /
zhal gsum phyag drug phyag rgya drug dang ldan / /
sgra gsum thogs med mi phyed rang bzhin nyid / /
phyag na rdo rje de la phyag 'tshal lo / /
tshor bdag mnyam nyid ye shes mnga' brnyes pa'i / /
rgyal ba ji bzhin sku yi phyag rgya 'chang / /
sna dbang rang zhi mi phyed rang bzhin sku / /
rdo rje mkha' snying de la phyag 'tshal lo / /
zhal mdog phyag dang de bzhin mtshan ma rnams / /
'dod chags sbyong bar mdzad pa'i mgon po bzhin / /
mi thogs mi phyed lce dbang rab stsol ba / /
rdo rje 'jig rten dbang la phyag 'tshal lo / /
'du shes rnam dag kun rtog ye shes la / /
mnga' brnyes skyob pa lta bu'i cha lugs can / /
chags thogs mi mnga' mi phyed shes rab nyid / /
rdo rje 'jam pa'i dbyangs la phyag 'tshal lo / /
log pa'i dad can sbyong mdzad bcom ldan 'das / /
ji bzhin sku yi rnam par 'phrul bkod nas / /
mi phyed rdo rje'i sku mchog rang bzhin can / /
rdo rje sgrib kun sel la phyag 'tshal lo / /
gang zhig sku ni 'du byed rnam dag nas / /
bya grub ye shes mnga' brnyes dang mtshungs te / /
shes dang shes bya rab zhi 'od gsal dag /
rdo rje kun du bzang por phyag 'tshal lo / /
'bar ba'i dbus bzhugs gnag dkar dmar zhal khro / /
dbyug pa 'khor lo rdo rje g.yas na 'dzin / /
sdigs mdzub zhags pa dril bu dgra sta g.yon / /
rdo rje gshin rje gshed la phyag 'tshal lo / /
mdog dkar gnag dang dmar po g.yas g.yon zhal / /
phyag drug rdo rje dbyug pa sdigs mdzub zhags / /
dril bu dgra sta 'dzin mdzad khro chen sku / /
rdo rje gzhan gyis mi thub phyag 'tshal lo / /
khro rgyal gang zhig dmar gnag dkar ba'i zhal / /
pad+ma ral gri gtun shing g.yas pas 'dzin / /
g.yon pa bsnyems bcas dril bu dgra sta zhags / /
rdo rje rta mgrin de la phyag 'tshal lo / /
dbus gnag g.yas dkar g.yon pa dmar ba'i zhal / /
sna tshogs rdo rje 'khor lo gtun shing dang / /
sdigs mdzub dril bu dgra sta 'chang byed khro / /
rdo rje bdud rtsi 'khyil la phyag 'tshal lo / /
gnag dmar dkar zhal rab tu bzhad mdzad cing / /
ral gri rdo rje 'khor lo g.yas na 'dzin / /
sdigs mdzub dgra sta zhags pa g.yon na bsnams / /
rdo rje mi g.yo mgon la phyag 'tshal lo / /
khro chen mthing gnag dkar dang dmar ba'i zhal / /
rtsa ba'i phyag gnyis hUM mdzad phyag rgya mdzad / /
rdo rje ral gri zhags pa lcags kyu 'dzin / /
rdo rje 'dod pa'i rgyal la phyag 'tshal lo / /
sngo dmar dkar ba'i zhal mnga' khro rgyal ni / /
dbyug pa ral gri 'khor lo g.yas na 'dzin / /
sdigs mdzub ral gri dgra sta g.yon na mda' / /
rdo rje dbyug sngon can la phyag 'tshal lo / /
gtum chen gnag dmar dkar ba'i zhal gsum mnga' / /
dbyug pa ral gri 'khor lo phyag g.yas 'dzin / /
sdigs mdzub ral gri dgra sta g.yon na bsnams / /
rdo rje stobs po che la phyag 'tshal lo / /
sdo dmar dkar ba'i zhal mnga' khro bo'i gtso / /
rtsa ba'i phyag gnyis spyi bor gtsug tor 'dzin / /
gzhan rnams rdo rje pad+ma sdigs mdzub gri / /
rdo rje gtsug tor rgyal la phyag 'tshal lo / /
gnag dmar dkar ba'i zhal ldan khro rgyal ni / /
rdo rje 'khor lo nor bu phyag g.yas 'chang / /
g.yon pa sdigs mdzub zhags pa pad+ma gri / /
rdo rje gnod mdzes rgyal la phyag 'tshal lo / /
dkyil 'khor mtshor gnas lha sku'i me tog sum cu rtsa gnyis la / /
rab dang bung bas bstod pa'i lces blangs dge chen sbrang rtsi 'di / /
'gro ba dngos 'dzin rlung nad gzir ba rnams kyis legs bsten pas / /
nyon mongs gdung bsal gzhan don mdangs rgyas ye shes sku thob shog /
dpal gsang ba 'dus pa'i dkyil 'khor gyi lha'i sku la bstod pa zhes bya ba rnal 'byor gyi dbang phyug mi gnas rdo rjes mdzad pa rdzogs so // //
rgya gar gyi mkhan po A tsAr+ya shrad+hA hUM ka ra warma dang zhu chen gyi lo tsA ba ban+de rin chen bzang pos bsgyur ba'o /
[ ]
