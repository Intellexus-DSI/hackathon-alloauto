@## / /
rgya gar skad du /
badzra swa ra swa tI sA d+ha naM /
bod skad du /
rdo rje dbyangs can ma'i sgrub thabs /
rdo rje dbyangs can ma la phyag 'tshal lo / /
dpal stug ston ka'i bdud rtsi'i 'od / /
ku mu da bzhin bla med gang / /
'gro ba'i mi shes mun zhi mdzad / /
rgyal gyur rdo rje dbyangs can ma / /
de yi man ngag nyer bsdus nas / /
de yi sgrub thabs brjod par bya / /
mkha' 'gro ma yi rdo rje gur / /
kun nas bstan pa brjod par bya / /
gtsang zhing yid 'ong gnas su ni / /
bde ba'i stan la 'dug nas ni / /
dad cing las gzhan med pa yis / /
rjes 'jug thun mtshams gsum du bsgom / /
brtse ba'i mthu yis rdzogs byang chub / /
smon lam yongs su 'dren pa yis / /
rmi lam sgyu ma'i dpe bzhin du / /
khams gsum ma lus brtag par bya / /
nyi zla sa bon 'od zer gyis / /
de bzhin gshegs rnams gdan drangs nas / /
kun la phan 'dod bsam pa yis / /
mchod cing sdig pa ma lus bshags / /
de nas slar yang mi byed pa'i / /
dam bca' yang ni brtsam par bya / /
bsod nams la ni rjes yi rang / /
rdzogs pa'i byang chub bsngo bar bya / /
dkon mchog gsum la skyabs su mchi / /
byang chub tu ni sems bskyed bya / /
kun mkhyen rnams kyi bran nyid du / /
bdag nyid nges par dbul bar bya / /
byams pa la sogs bsgom bya zhing / /
zhe sdang la sogs zhi bar bya / /
de nas 'od zer gyis gang ba'i / /
sa bon snying po las byung ba'i / /
phyogs kyi sgo rnams snang bya zhing / /
'od zer dkar po rab gsal 'bar / /
pad+ma zla ba'i gdan la ni / /
rdo rje skyil mo krung gis bzhugs / /
phyed g.yo bung ba'i yan lag can / /
dpal gyi skra yis legs par brgyan / /
pad+ma dmar po rab rgyas bzhin / /
dpal gyi phyag g.yas rab mdzes pa / /
mdzes pa'i na bza' sna tshogs dang / /
dpal gyi sku ni phun sum tshogs / /
shes rab pha rol phyin 'od gsal / /
phyag g.yon gyis ni chu skyes can / /
brgyad gnyis lo lon rnam pa can / /
na bza' kha dog dkar po bsnams / /
zla ba'i sa bon sogs skyes pa'i / /
'phags ma dbyangs can ma nyid blta / /
snying gar shel gyi rnam pa can / /
zla ba'i dkyil 'khor dbus su son / /
zla phyed skar ma dang bcas bzhin / /
thig le nA das yongs su brgyan / /
'od zer kun nas 'phro ba can / /
dpal gyi sgra yis rnam par brgyan / /
ngag gi rnam pa kun tshogs pa'i / /
aM yig sa bon rnam par 'dzin / /
dzaHyig la sogs sngags rnams kyis / /
dgug pa la sogs rab sgrub thabs / /
rang lus rang gi lhag lha'i sku / /
dbyer med rab sgrub de rjes su / /
'di ni gzhug par nges pa yi / /
rgyal ba rnams kyi sku ni 'jug /
sngags pas sa bon las byung ba'i / /
de nyid sbyor bas nyin mtshan du / /
zla ba drug tu goms pa yis / /
lhag pa'i shes rab thob par 'gyur / /
mtshan mo bdun du mngon sbyor bas / /
bstan bcos kun la mkhas par 'gyur / /
bsam gtan ldan pas ngal gyur na / /
blo gzhan min pas bzlas pa bya / /
lte bar zla ba'i sa bon nas / /
yi ge rnams kyi 'phro 'du las / /
kha nas gong dang de nas 'og /
de nas steng du rim pa yis / /
mu tig rin chen bgrang phreng gis / /
mtshungs par kun nas snang ba las / /
gong nas gong du 'jug rnams kyis / /
dbyangs dang nang dang phyi rnams su / /
'khor zhing sngags kyi phreng ba rnams / /
dus mtshungs nyid la dmigs par bya / /
baM yig las skyes mtshan nyid 'di / /
sa bon dang po la gzhug bya / /
lte ba'i dbus kyi sa bon gyi / /
grub pa de bzhin nye bar dbul / /
de bzhin ting 'dzin la dmigs nas / /
mtshan nyid rgyun ma chad par bzla / /
kun nas 'khor zhing slar yang ni / /
brtul zhugs ma nyams mtshan nyid gsal / /
bklags pa tsam gyis de 'bras bu / /
gzhung ni brgya rnams 'dzin par 'gyur / /
gang zhig 'dod na nyin re bzhin / /
sh+lo ka ni brgya rnams rtsom / /
tshangs par spyod cing sha dag dang / /
chang la sogs pa rnam par spang / /
nyin re bzhin du khrus bya zhing / /
cho ga 'di bzhin nyer bsten pas / /
gos ni lan gsum bgo bya zhing / /
dus min kha zas spang bar bya / /
chu rnams kyang ni so sor brtag /
cho ga 'di yang 'dod pa ste / /
tshangs par spyod pa srung byed na / /
gzhan pa rnams ni ma bsrungs kyang / /
'bras bu la dmigs myur min las / /
'on kyang gtan med ma yin no / /
tshangs par spyod pa bskyang bya zhing / /
myos byed spyod pa spang bar bya / /
rjes su 'gro dang ldog pa dag /
mtshungs par 'bras bu brtan par bya / /
de las 'bras bu brgyad min pa'i / /
yongs rdzogs cho ga brtsam par bya / /
khams gsum ngo mtshar nus pa yi / /
'di la rab tu rgyas par 'gyur / /
chu skyes stan ni mtho ba la / /
kha dog rnams ni dkar bar 'dod / /
bya rog mi grag shes pa yis / /
mkhas pas rjes su gnang ba 'thob / /
rjes su 'gro dang ldog pa 'am / /
ji lta ji ltar dngos grub rig /
mar me mthong bas rmi lam du / /
ldan pa'am ni mi ldan yang / /
bya rog sgra ni mi grag par / /
rtsab mo khyor ba gang la ni / /
rang gi sngags kyis mngon par bsngags / /
kham phor phyed phyed btung bar bya / /
rang gis blangs dang rang nyid kyis / /
brda byas min pa gzhan stobs pa / /
mkhas pas mi blangs cho ga yis / /
bslangs pa nyid na ma yin nges / /
'di ni dang por shes rab grub par bde bar gshegs rnams kyis / /
man ngag nyer bstan gang las rgya chen shin tu mkhas pa ste / /
de yis myur du ngo mtshar shin tu bla na med du byed / /
skye bo 'dis ni thams cad mkhyen pa la sogs go 'phang thob / /
'phags pa spyan ras gzigs dbang zhabs kyi chu skyes las / /
'dud pas sdig pa dag 'gyur mkhas pa'i blo gros kyi / /
tshul lugs rgya cher rab tu grags pa thob gyur pa'i / /
dge slong yid kyi shing rta bskyod pas 'di brtsams so / /
dang po 'khor lo 'dzin pa de nas pi tsu zung ldan pradz+nyA dang ldan war+d+ha ni / /
de nas 'bar ba zung ldan de yi pha rol me d+ha phyi nas war+d+ha ni dang phyis / /
d+hi ri gnyis ldan de bzhin bu d+hi war+d+ha ni dang swA hA zhes pa'i mtha' can rnams / /
mkhas sogs gyur pa rnams kyis bde bar gshegs pa rnams kyis gsang sngags de 'dir legs par gsungs / /
rdo rje dbyangs can ma'i sgrub thabs rdzogs so //
[ ]
