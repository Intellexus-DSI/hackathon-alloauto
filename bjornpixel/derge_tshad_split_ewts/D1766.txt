@## / /
rgya gar skad du /
shrI de wI kA li sA d+hano pi ka /
bod skad du /
dpal lha mo nag mo sgrub pa'i thabs kyi cho ga /
dpal lha mo nag mo la phyag 'tshal lo / /
dpal lha mo nag mo bsgrub par 'dod pa'i rnal 'byor pas /
yo byad phun sum tshogs pas lha bsams la /
de nas gnas dur khrod dam /
shing drung ngam /
gcong rong ngam /
khang stong ngam /
dben pa'i sa phyogs su phyin la /
de nas dang po phyogs skyong bcu la sogs pa 'jig rten pa thams cad la gtor ma rgyas par btang /
de nas e'i maN+Dal kun du khru re ba la dpangs su yang khru gang gi tshad du bya /
de la stegs bu rim pa gsum du bya'o / /
bar ma la zla gam gsum gsum du bya /
tha ma la gru gsum dang /
dang po la gru gsum du bya /
rabs chad kyi thod pa re re'am /
yang na gang yang rung ba'i thod pa re re bzhag ste /
de yang thod pa'i steng du mngon par byas nas /
thod pa'i nang du yang nag po re re ro sol gyis bri /
thod pa'i phyi yang dmar po re re mi khrag gis bris /
zla gam gsum gsum yang dmar por byug /
gru gsum nag pos tshon btang ste /
tshon btang ma legs na skyon 'di lta bu yod do / /
tshon sboms na slob dpon dang /
slob ma nad mang du 'ong /
tshon phras na nad mang bar yong /
yo bar gyur na yul du 'khrug pa yong /
bar chad par gyur na slob dpon slob bu myur du 'chi bar 'gyur /
de bas re khA smyug ma 'bring po tsam du byas la /
g.yas nas bskor zhing bri ste /
tshon dgye ba yang gru gsum nyis 'gyur du dgye ste /
nang gi gru gsum nag por bya /
phyi gru gsum de dmar por byug /
nang dang phyi gru gsum re re la rdo rje phyed ma re res mtshan pa bri /
thal chen dang khrag skam bsres pas /
e'i dbus su sngags sa bon gyi hUM bri /
nang gi zur gsum la ma mo thams cad kyi srog gi snying po b+h+yoHre re bri bar bya ba yin no / /
de yang da du ra'i khu ba dang dur khrod kyi sol ba dang ra khyi'i khrag dang /
bya nag mo'i khrag dang /
de rnams cha bsnyams la bsres te zhib tu btags la tshon rtsi dang sbyar bas dur khrod kyi ras la lha mo'i sku bris la /
e'i maN+Dal gyi dbus su bzhugs su gsol te /
de nas spos la sogs pa mchod pa'i yo byad lnga tshang bar bshams te mchod pa dbul /
de yang bdag dam tshig gi lha mo bsgom pa ni /
dang po rang gi snying gar pad+ma 'dab ma bzhi'am /
yang na 'dab ma brgyad pa ge sar dang bcas pa cig bsam /
pad+ma de'i ge sar gyi dbus su yi ge aM klad kor dang bcas pa 'od 'bar ba cig bsams la /
de'i steng du yi ge hUM rang gi gzi brjid kyis rang nyid me ltar 'bar ba cig bsgom /
me des bdag nyid rnam par rtog pa can gyi lus bsregs nas thal bar gyur par bsam mo / /
yang thal ba de'i dbus su zhi ba'i 'od kyis bsam par bya ba /
sngon gyi pad+ma'i snying po la gnas pa /
srog gi rang bzhin gyi yi ge oM /
de'i steng du baM bsam mo / /
de nas yi ge baM yongs su gyur pa las /
bum pa gang ba dkar po'i kha nas bdud rtsi'i chu rgyun 'bab pa cig bsam /
de nas srog tu bshad pa'i yi ge oM de yis bdud rtsi'i chu rgyun 'bab cing sbreng bas /
yi ge kun gyi mchog srog tu bshad pa'i yi ge a zhes pa'i chu des lhag par brtan zhing brtas par byas nas /
gzi brjid dang ldan par gyur nas /
zla ba dang /
kha ba dang /
kun+da dang /
sprin dkar po dang /
dung lta bur bsam par bya'o / /
de nas dpal lha mo'i mtshan sngags oM ma hA kA li de wI kA li /
tran+ta kA la ti tsaN+Da rU pi Ni hUM phaT /
ces brjod pa'i sgo nas /
sngags kyi sa bon yi ge a de las lhar bsgrubs te /
dpal lha mo nag mo'i skur bsgyur zhing bsgom par bya ba ni /
sku mdog nag mo char sprin nam /
bung ba ltar gnag pa /
shin tu rid pa /
keng rus kyi rus can /
zhal gcig phyag bzhi pa /
zhabs gnyis pa /
g.yas kyi dang po na ral gri /
'og ma na b+han+d+ha dmar gyis bskyil ba /
kha T+wAM ga dkrol ba ste /
g.yon na shak+ti /
'og mas tri shU la'i dar dpyangs 'phyar ba thogs pa /
mi ro rengs pa khar bcug nas mche ba gtsigs pa /
spyan dmar po gsum bzlog nas lta ba /
dbu'i ral pa gyen du brdzes shing len bu g.yon du 'khyil pa /
dbu skra'i ral pa la thod pa'i phreng bas brgyan pa /
snyan cha g.yas pa sbrul gyi mgul nas dril bu gsil ba /
snyan cha g.yon pa seng ge'i ral pa dmar ba /
rna ltag gnyis na me tog dang dar dmar nag gi cod pan 'phur ba /
lha ma yin la sogs pa'i thod pa'i do shal byas pa /
glang po che'i ko rlon stod g.yogs su byas pa /
ba lang gi ko rlon chen po dral ba la re lde ser pos sham bu byas pa sku smad dkris pa /
khrag dang zhag gi thig les tshom bur bris pa /
klu'i rgyal po gnyis gshibs pas ska rags su byas pa /
zhabs gnyis lcags sgrog gis brgyan nas /
bong bu gwa pa'i steng na rtsen skyil du bzhugs pa /
dur khrod brgyad kyi dbus na skad dung dang 'brug gi sgra ltar sgrogs shing /
ma mo mkha' 'gro sha za thams cad dbang du sdud pa cig tu bsgom mo / /
de ltar gsal ba dang de'i snying ga'i dbus su /
thugs mar me 'dra ba la rang gi sor bzhi'i tshad la dbyibs sgo nga'i gzugs 'dra ba cig gsal bar bsgom mo / /
sgo nga de'i nang gi dbus su hUM nyi ma zla ba'i dkyil 'khor dang ldan pa cig bsgom mo / /
de'i yang hUM gi thig le ni nyi ma'i dkyil 'khor du bsam /
hUM gi zla tshes zla ba'i dkyil 'khor du bsam /
de'i 'og tu hUM de las 'od zer byung bas bzlas pa'i yig 'bru rnams phreng bar gyur nas /
hUM de nyid la blta zhing gsal ba dang /
'dris shing goms pa'i sbyor bas rtse gcig kho nar bsgom mo / /
de ltar bdag dam tshig gi lha mor gsal ba dang /
grub pa'i gnas nas rang bzhin gyi lha mo sngar gyi de dang 'dra ba zhig la /
'khor ma mo gcer bu ral pa can thod pas se ral khar brgyan pa /
lag pa g.yas pas mi'i snying thogs pa /
lag pa g.yon pas b+han+d+ha rak+tas bkang ba 'dzin pa /
snying gi dkyil na srog gi snying po b+h+yoHre re yod pa /
bsam gyis mi khyab pa dang bcas pa byon par bsam mo / /
de nas nam mkha' la spyan drangs nas /
mdun du e'i dbus su sngags kyi sa bon hUM dang b+h+yoHla so sor thim pas sku phyag rgyar bzhengs par bya'o / /
de la dgug pa dang gzhug pa dang bcing ba dang dbang du bya ba sngags 'dis bya'o / /
dr-i sh+ya dzaHhUM baM hoHsa ma ya s+t+waM sa ma ya s+t+waM zhes brjod nas de nas gzugs la mngon du sku ston pa cig bsgom mo / /
de ltar mi ston na /
oM hUM b+h+yoHe Ar li hrIHdzaHzhes brjod cing gzir ro / /
mngon du ma byung na bdag gi sems la ci 'dod pa ni khyod kyis sgrub par gyis shig ces bsgo ba'o / /
de yang las byed pa'i tshe rig sngags kyi dam tshig sbyin te /
dam tshig kyang gur gum chu la sngags kyis btab la sbyin no / /
dam tshig gi sngags 'di'o / /
oM ha na ha na badzra sa ma ya a d+hi kra ma nan hUM phaT /
dam tshig gi chu sbyin nas bsgo ba /
lha mo khyod dam tshig 'di las 'das nas bsgo ba bzhin du ma byas na rab tu gzir ba chen po byed pa dang /
dam tshig gi chu 'di yang ha la ha la chen por 'gyur te /
mthong bas khrag skyugs pa dang /
rdo rje za byed chen pos snying dral te dus ma yin par 'chi bar 'gyur ba dang /
rdo rje gnod sbyin gyis gsod pa la sogs par 'gyur ro / /
khro bo za byed chen por 'gyur te /
rdo rje me dpal 'bar bas tshig nas lus thal bar byas te /
so so rang gi rnam pa gsal bzhin du dmyal ba 'bod sgrogs su skye bar 'gyur ro zhes dam tshig bor /
de nas lha mo la mchod pa lnga dang gtor ma dbul lo / /
oM hUM shrI ya de bI kA li ma hA kA li hUM b+h+yoH / /
oM badzra puSh+pe pU dza s+pha ra Na sa ma ye hUM phaT ces brjod de me tog dbul lo / /
oM badzra d+hU pe pU dza s+pha ra Na sa ma ye hUM zhes brjod de bdug spos shangs la dbul lo / /
oM badzra dI pe pU dza s+pha ra Na sa ma ye hUM zhes brjod de mar me spyan la dbul lo / /
oM badzra gan+d+he pU dza s+pha ra Na sa ma ye hUM zhes brjod de dri thugs kar dbul lo / /
oM badzra nai wi d+ye pU dza s+pha ra Na sa ma ya hUM zhes brjod de lha bshos phyag tu dbul lo / /
de nas ra rog po'i sha khrag dang /
bya nag mo'i sha khrag dang /
gzhan gyi yang sha khrag sna tshogs gang 'byor pa dang /
chang la sogs pa bza' ba sna tshogs dang ldan pa'i gtor ma dbul bar bya ste /
ma hA maM sa khA hi /
ma hA go ro tsa na khA hi /
ma hA tsit+ta khA hi /
ma hA ba su ta khA hi /
i daM ba liM gr-i h+NA sa ma ya hUM phaT swA hA zhes brjod de gtor ma dbul bar bya'o / /
de ltar mchod pa rdzogs par phul nas bstod pa bya'o / /
gling bu 'bud pa'am /
mi rkang 'bud pa'am /
cang te'u'am /
mi thod kyi rnga brdung zhing dbyangs snyan pos bstod pa bya ste /
oM dpal ldan nag mo mi pham srid gsum bdag /
rang don grub cing rnam thar sgor gzhol kyang / /
snying rje'i dbang gis gzhan don rjes thob cing / /
shes rab sna tshogs dag gis 'gro don byed / /
lha mo sku mdog nag mo char sprin mdog /
mtshan mo nag mo shin tu gtum pa'i gzugs / /
shin tu rid cing keng rus lus can ma / /
zhal gcig phyag bzhi zhabs gnyis brjid pa'i sku / /
ral pa gyen 'greng lan bu g.yon du 'khyil / /
skra rked sbrul dang thod pa'i phreng thod can / /
rna ltag me tog dar nag cod pan can / /
khrag gi chang gis ra ro spyan rtsa dmar / /
mi ro rengs pa khar bcug mche ba gtsigs / /
rnam par gtsigs nas khrag la shin tu dgyes / /
snyan cha g.yas pa sbrul gyi mgul nas dril bu gsil / /
gdug pa btul nas tshangs pa'i sgra sgrogs ma / /
snyan cha g.yon par seng ge ral pa dmar / /
dpa' bo khams gsum seng ge'i sgra sgrogs shing / /
phyag bzhi g.yas kyi dang po ral gri 'dzin / /
'og ma b+han+d+ha rak+ta dmar bskyil 'dzin / /
g.yon gyi dang po shak+ti mtshon cha 'dzin / /
'og ma tri shUl mgul na dar dpyangs 'dzin / /
shak+ti ral gri mtshon gyis bsad pa yi / /
lha ma yin gyi mgo bos do shal byas / /
glang po che yi ko rlon stod g.yogs byas / /
smad ni ba lang ko rlon dras pa la / /
phyed ni re lde ser po'i sham bus dkris / /
klu yi dbang po gzhibs pa'i rked chings can / /
zhabs gnyis lcags sgrog dag gis mdzes par brgyan / /
khrag zhag mang po dag gi tshom bus thig ler bris / /
bong bu ga zhon mtshan mo dur khrod rgyu / /
bong bu'i rmig pa glog gi shugs can ma / /
khams gsum skad cig tsam gyis skor bar byed / /
skad ni dung dang 'brug gi sgra ltar sgrogs / /
ma mo mkha' 'gro sha za dbang du sdud / /
lho phyogs gshin rje'i pho brang dag na gnas / /
dam pa'i sa nas gzugs sku gnyis gzigs ma / /
ting 'dzin dbang thob gzugs khams gnas su byon / /
tshangs pa'i rgyal po la sogs phyag byas ma / /
gzhan la dbang bsgyur 'dod khams ya mthar byon / /
dbang phyug chen po'i sku la dgyes 'khril ma / /
sum cu rtsa gsum tshal du byon pa'i tshe / /
lha rnams dbugs phyung brgya byin phyag byas ma / /
lha ma yin rnams phung bar byas pa'i tshe / /
lha min dbang po kun gyis phyag byas ma / /
sku mdog ri rab che dang 'gran pa'i tshe / /
lte ba'i thad ka'i phyogs nas nyi zla 'char / /
rgyal chen bzhi la sogs pas phyag byas ma / /
rgya mtsho'i gting nas me sbar mtsho skems nus / /
sa 'og dbang po kun gyis phyag byas ma / /
lha mo khyod kyis cho 'phrul 'di bstan pas / /
bdud dang gshin rje'i rgyal po 'dar zhing 'dud / /
ma mo srin mo'i tshogs rnams rngam zhing rgod / /
dam sri'i tshogs rnams 'dar zhing dam la 'dud / /
tsit+ta'i rin chen gur phub gzhal yas nas / /
nyi zla'i dkyil 'khor brtsegs pa'i 'od zer 'bar / /
phyogs bcu 'jig rten dag gi bcud bsdus nas / /
nyi ma'i dkyil 'khor dag la thim mdzad ma / /
dug gi rlangs pas nag po'i phyogs rnams kyi / /
bzhi brgya rtsa bzhi'i nad rnams slong mdzad ma / /
de phyir nad kyi bdag mo dam la 'du / /
phyogs bcu'i 'jig rten bdud rtsi'i bcud bsdus nas / /
zla ba'i dkyil 'khor dag la thim mdzad ma / /
bdud rtsi'i rlangs pas dkar po'i phyogs rnams kyi / /
bzhi brgya rtsa bzhi'i nad kyi rtsad gcod ma / /
bdud rtsi sman gyi rgyal mo dam la 'du / /
gang zhig khyod la dad na ma bas byams / /
de phyir nad bdag ma gcig sman gyi gtso / /
bdud rtsi lha mo khyod la rtag tu bstod / /
sangs rgyas shAkya thub pa'i spyan snga ru / /
bdag gi deng nas 'khor ba ji srid bar / /
dkar po'i phyogs kyi nad dang sdug bsngal sogs / /
zhi bar bya phyir tshe dang bsod nams spel / /
nag po'i phyogs ni bkug cing dbang du sdud / /
smyo 'bog bsad la sogs pa'i las 'di rnams / /
bstan pa srung phyir las 'di bsgrub par bgyi / /
'di las 'gal na rgyal ba'i sku bslus pas / /
dus gsum rgyal ba'i rdo rjes mgo 'gems shog /
de skad rgyal ba'i spyan sngar dam bcas pas / /
khas blangs bzhin du dam tshig dgyes dgongs la / /
dam bcas bzhin du phrin las myur du mdzod / /
rnal 'byor bdag dang bdag gi 'khor bcas la / /
zhal nas bdud rtsi'i rgyun gyi char phob la / /
nad sogs sdug bsngal tshogs rnams zhi bar mdzod / /
tshe dang dbang thang longs spyod rgyas par mdzod / /
zang zing lo tog 'bru yi phung po dang / /
rin chen rkang 'gro phyugs rnams 'phel bar mdzod / /
bla ma smod cing dkon mchog dbu 'phang smod / /
bdag gi dge ba'i bar chad byed pa rnams / /
che ge mo zhes bya ba'i las ngan 'di / /
khyod kyi khong nas dug gi rlung bus la / /
'du ba rnam bzhi'i nad rnams khong nas slong / /
pags gzhi sa la lhung la rdebs su chug /
don snod lnga po khong khrag skyug tu chug /
las ngan 'khor bcas brang chen brdung du chug /
smre sngags cho nge gnam du 'bod du chug /
'chi bdag gsad smyo 'bogs pas gsad par mdzod / /
gcan gzan mkha' lding la sogs ltas ngan phob / /
bstan pa srung ba'i las 'di myur du mdzod / /
oM ro ru ro ru bi tiSh+Tha ba d+ho t+sI ka mA la rak+Sha sI hUM b+h+yoH / /
che ge mo mA ra ya hUM phaT ces bzlas shing dam bdar /
gtor ma sbreng zhing brgya rtsa brgyad dam /
yang na nyi shu rtsa gcig bzlas /
gzhan yang lha mo'i gzungs la sogs bstod pa mtha' dag bya'o / /
de nas lha mo'i rnal 'byor la gnas nas /
don thams cad grub par byed pa'i snying po'i sngags 'dis bzlas par bya ste /
myur bar ma yin bul ma yin / /
mi gsal ma yin gsal bar min / /
gug skyed nyams pa ma yin pa / /
g.yeng ba'i rtog pa spangs pas bzlas / /
oM hUM shri ya de wI kA li ma hA kA li hUM b+h+yoH / /
A ra li hriM dzaHzhes yig 'bru gsal bar byas te /
sngags kyi bzlas pa thams cad kyang lha mo'i tshig yin par che ba'i nga rgyal bya zhing /
rang gi sprul pa'i lha mo thams cad kyi zhal nas kyang sngags kyi sgra 'byung bar bsam zhing bzlas pa la sogs pa bya ste /
de lta bu thams cad kyis bzlas par 'gyur /
de ni sngon du bya ba sngags te /
'bum phrag bdun bzlas pa'am /
yang na gsum bzlas pas las thams cad 'grub par 'gyur ro / /
de yang sngags khri phrag bzlas nas gtor ma re re btang ste /
khu tshur bcings te mdzub mo gnyis bsgrengs la /
kha 'gram g.yas g.yon du mche ba ltar byas la /
oM bya bA bat+tA li che zhes lan bdun nam gsum bzlas nas 'di skad du /
dur khrod ma mo dngos grub zhal / /
gtum mo gtsigs byed yi dags kha / /
dam tshig srung ma khrag dga' mo / /
lha chen dgyes mdzad khyed la bstod / /
ki li sgra sgrogs sbyor 'dzin ma / /
dur khrod ro yi mtsho dbus na / /
tshogs dang pho nya bcas pa ru / /
gtsigs byed gtum bdud mdzad la bstod / /
las bzhi'i dbang phyug sna tshogs gzugs / /
shin tu rid pa'i 'jigs gzugs can / /
lus la lpags gyon bong bu zhon / /
gnas gsum bdag mo khyed bstod do / /
ske cha lus rgyan thal bas mtshan / /
phyogs bzhi nyul zhing srog gi bdag /
ya mtshan gyur nas de mtshan gyis / /
sngon chad la sogs 'dud la bstod / /
gsol cig bzhes shig dam tshig lha / /
gnas nas gnas su mdzad du gsol / /
bdag gi bsam pa ci 'dod pa / /
de ni khyod kyis 'grub par gyis / /
bdag gi las 'di ci byed kyang / /
de la kun gyis grogs gyis shig /
gr-ih+Na gr-ih+Na /
sarba duSh+TAM /
pra duSh+TAM /
b+hak+Sha b+hak+Sha /
phruM phruM phruM phaT swA hA zhes brjod de /
se gol lan gsum brdabs la gtang bar bya'o / /
sngags ma rdzogs kyi bar du de ltar shes par bya'o / /
ji srid skyo bar ma gyur gyi bar de srid du bzlas la / /
skyo bar gyur na yang bstod pa byas la mchod yon phul te mchod la phyag byas la /
lha mo slar gshegs su gsol /
dpal lha mo la sngon du mchod pa phul zhing bsnyen pa rdzogs par byas la /
lha mos lung bstan cing mtshan ma thob pa'i rnal 'byor pas kyang dang po nyid du snying po'i sngags 'bum bzlas te /
de nas bzod las la sbyar ro / /
de la smyo zhing bsad pa'i las bya ste /
grog mkhar gyi sa dang /
chu 'gram gnyis kyi sa dang /
dur khrod kyi sa dang /
dur khrod kyi thal ba dron po dang /
dur khrod kyi sol ba dang /
rdzas de dag gcig tu bsres te /
zhib tu btags la /
lung bong gi gcin gyis sbrus te /
bsgrub bya'i gzugs brnyan byas la ldum bu med na yang /
lung tang tse'i 'bras bu dang /
dug dang /
ske tshe dang /
lan tshwA dang /
ra khrag sbyar la mi de'i rus rigs bla gang yin pa'i gzugs gro ga la bris la /
bla de'i lus la de'i ming rus dang /
sod cig pa'i bskul tshig dang ldan pa bris te /
'di skad du /
hUM che ge mo mA ra ya mA ra ya un man+ta ku ru hUM phaT ces bri /
bla rdo dang sbrags la gzugs brnyan gyi snying gar gzhug /
gzhan yang gong gi rdzas dang /
tsha ba gsum dang /
mu zi nag po bsres te zhib tu btags la /
lung bong gi gcin dang sbyar te /
gzugs brnyan la khyab par bsku'o / /
de nas gcan gzan gyi thod par bcug la maN+Dal gyi dbus su gzhag /
de nas gang la bya ba de bkug cing gzugs brnyan la bstims te /
mi de yin pa kho nar bsams la de la las bya'o / /
gsal shing la bskyon la gsad pa'i tshul du /
'dir lcags las gsal shing rtse gcig pa brdungs la bya'o / /
de ltar byas pa ni lha mo yin te /
gzugs brnyan gyi rkub nas gyen du btsugs par phyung la gzugs so / /
de nas sngags 'bum phrag gsum bzlas na dgra bo brlag par 'gyur ro / /
de dbus bsam par bya ba ni /
bsgrub bya de'i snying ga'i dbus su yi ge kaM las gyur pa'i sdig pa kha dog nag po mi sdug pa cig /
snying gi mar me'i dbus su zhugs nas /
snying khrag 'thung zhing sha za bar bsam mo / /
gzhan yang dpal lha mo nag mo bsgoms pa'i thugs ka'i mar me la /
nang gi hUM gi 'od zer las dzaHdmar po sgril mar phyogs bcur 'phros 'dus de yongs su gyur pa las /
lcags kyi spyang mo ral pa can cig tu bsgom mo / /
des bsgrub bya'i snying rtsa'i dbus nas khrag rngub par bsam zhing sngags bzlas te /
oM hUM shrI de wI kA li ma hA kA li hUM b+h+yoH / /
ma ma sha trUM A mu kaM mA ra ya hUM hUM phaT ces brgya rtsa re bzlas nas /
rdzas ni ka na ka'i rtsa ba dang /
zi ra nag po dang /
dbang po'i lag pa dang /
gnod sbyin gyi lag pa dang /
be'u rgyug pa dang /
skye ba dmar po dang /
dur khrod kyi sol ba dang /
lan tshwa'i phye ma rnams zhib tu btags pa'i phye ma sbyar ba byas la /
sngags bzlas nas gzugs brnyan la gdab /
phur pa dmar lhang nge ba bsregs la snying gar gdab /
de ltar mtshon rnon pos gzugs dum bur gtubs la /
phye mar byas la /
da du ra'i 'bras bu yod na rab /
med na yang lung tang tse'i 'bras bu brgya rtsa brgyad blangs la /
rtsab mo'i nang du btsags nas gzugs brnyan gyi phye ma dang bsres nas /
dpal lha mo'i sbyor bas skra bshig gcer bur phyung nas /
kha lho phyogs su bltas te tsher ma la sbyin sreg bya'o / /
de nas sngags la /
oM hUM shrI de wI kA li ma hA kA li hUM b+h+yoH / /
ma ma sha trUM A mu kaM mA ra ya un man+ta ku ru hUM phaT ces brgya rtsa brgyad bzlas shing /
rdzas dang bstun zhing bsreg par bya'o / /
de ltar byas na smyo nas 'chi bar 'gyur ro / /
haM gis thal ba de nyid blangs te /
de nyid spyi bor btab na lo nyi shu rtsa gcig tu smyo bar 'gyur ro zhes kyang bshad do / /
gzhan yang bdag gi rmi ltas su / /
bud med nag mo khros pa yis / /
gang zhig 'ching bas bcings gyur na / /
mtshan mo nag mor de shes bya / /
bsgrub bya nyi ma bdun na ni / /
'chi ste gshin rje'i yul du 'gro / /
gal te re zhig cung zad 'gor na yang /
nyin zhag bdun du bsam gtan 'di bya'o / /
bsgrub bya lus po skams la rid pa /
skra 'dzings pa /
sbub pa /
khu ba dang /
rdul dang khrag 'dzag pa /
'dar ba'i cha byad can zhig mdun du mngon sum du bsam mo / /
bdag lha mor gnas pa'i hUM las 'od zer nyi ma dang me stag lta bu 'byung ba las /
bskal pa'i me bzhin 'bar zhing /
'ur 'ur dang /
tog tog dang /
chem chem can du drag po'i yi ge hUM du gyur nas /
hUM de las rdo rje'i khab tu gyur par bsam mo / /
rdo rje 'bar ba'i khab de dgra bo'i bshang khung gi sgor zhugs te /
snying phug nas kha'i nang nas sam /
spyi gtsug gi tshangs pa'i bu ga nas phyung nas cher 'bar bar bsams te /
snying po'i sngags kyi mjug la /
che ge mo ha na ha na /
da ha da ha /
hUM hUM phaT phaT ces pa'i sngags kyis khas bub tu lhung bar bya'o / /
de lta bus bsam gtan gyi lha yang 'chi na 'khor ba na gnas pa'i mi rnams la lta ci smos /
lha mo mu stegs kyi sgrub lugs /
slob dpon lo ka shrI yis bsgyur ba rdzogs so //
