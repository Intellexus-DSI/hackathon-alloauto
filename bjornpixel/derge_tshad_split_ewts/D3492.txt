@## / /
rgya gar skad du /
Ar+ya aSh+Ta ma hA b+ha ya tra ya tA rA ya sA d+ha naM /
bod skad du /
'phags pa 'jigs pa chen po brgyad las skyob pa'i sgrol ma'i sgrub thabs / /
'phags ma 'jigs pa chen po brgyad skyob ma la phyag 'tshal lo / /
gang zhig dran pa tsam gyis ni / /
'jigs chen brgyad ni rab 'joms ma / /
de la phyag 'tshal sgrub pa'i thabs / /
rab tu bshad bya byas rnams nyon / /
sgrol ma 'jigs pa brgyad skyob ma / /
nam mkha'i dbus su bsgom par bya / /
yid kyis rang gis mchod byas nas / /
sdig pa rnams ni bshags par bya / /
bsod nams la ni rjes yid rang / /
phyi nas bdag gi bsod nams bsag /
de phyir bdag nyid dbul ba dang / /
gsum la yang ni skyabs su 'gro / /
bya ba byas pa'i phyi nas ni / /
gang las stong nyid mtha' ru ni / /
rang gi snying gar zla de'i gnas / /
pad+ma 'dab brgyad rnam par rgyas / /
de yi dbus su tAM yig bsam / /
de bzhin ut+pal sngon po la / /
de yi dbus su'ang sa bon las / /
me yi 'od zer rab tu gsal / /
de yis lha mo yang dag bskyed / /
rgyan rnams kun gyis rnam par brgyan / /
lha mo'i phyag g.yas mchog sbyin dang / /
g.yon na de bzhin ut+pal bsnams / /
gzugs mdzes zhal ni gcig ma ste / /
na tshod gzhon nus yang dag gnas / /
me tog dri bzangs dbu skra brgyan / /
pad+ma dang ni zla ba'i steng / /
skyil krung phyed pa'i tshul gyis bzhugs / /
sa gsum 'jigs pa brgyad skyob pa'i / /
lha mo brgyad po'i bar du ni / /
sgrol ma'i sku ru bsgom par bya / /
rnal 'byor pa ni de sngags spro / /
yid la zhu bar bsam par bya / /
oM tA re tut+tA re tu re swA hA / /
oM oM swA hA shar du'o / /
oM tA swA hA lho ru'o / /
oM re swA hA nub tu'o / /
oM tu swA hA byang du'o / /
oM t+tA swA hA me'i mtshams su'o / /
oM re swA hA bden bral du'o / /
oM tu swA hA rlung du'o / /
oM re swA hA dbang ldan du'o / /
de thams cad kyang 'od zer 'phro ba'i gzugs can lha mo ji lta ba de bzhin du gzhan rnams so / /
oM tA re n+yai badzra puSh+pa pra tIts+tsha swA hA /
zhes pas me tog dbul zhing /
de bzhin du dri la sogs pa ut+pa la'i phyag rgyas dbul bar bya'o zhes so / /
lha mo dgu dang ldan pa yi / /
de bzhin sgrub thabs 'di byas pas / /
'jigs pa brgyad po bcom gyur nas / /
'gro kun bla med byed par shog /
'phags pa 'jigs pa chen po brgyad las skyob pa'i sgrol ma'i sgrub thabs rdzogs so // //
[ ]
