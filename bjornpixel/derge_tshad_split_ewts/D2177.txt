@## / /
rgya gar skad du /
ho tr-i bi d+hiH /
bod skad du /
sbyin sreg gi cho ga /
bcom ldan 'das rdo rje can la phyag 'tshal lo / /
sdig pa gzhil dang bsod nams 'phel / /
dgug dang dbang byed gsad pa'i sa / /
sgrub po rnams la phan btags phyir / /
bdag gis sbyin sreg bshad par bya / /
dang po bkra shis gnas dag tu / /
brtag sogs bsdus rgyas rnam gsum bya / /
'bring ni rang nyid gos sngon gyi / /
ting 'dzin ldan pas bka' bsgo zhing / /
shar du kha bltas 'byung po la / /
yid dang mthun pa'i gtor ma sbyin / /
yi ge nyi shu rtsa gnyis pa'am / /
hUM gis yang ni sbyang bar bya / /
rdo rje phyag rgya de bzhin shes / /
snying ga'i yi ges skyon sbyangs shing / /
sngags dang phyag rgyas sbyang ba'o / /
de ni rgyas pa'i rtags sogs 'dod / /
'bring ni sngags dang phyag rgyas sbyangs / /
me tog tshom bu grangs mnyam pa / /
gzhung bzhin bris pa rdzogs par 'dod / /
tha ma mdzes pa'i snod dag la / /
yig 'bru gsum gyis byin brlabs nas / /
ting 'dzin sbyang ba kho nar 'dod / /
sa skyon sbyang ba gsum shes bya / /
thab brtsigs rgyar ni khru gang la / /
zabs su khru phyed zlum pos bskor / /
sor bzhi gsum ni dor byas la / /
rdo rje dbus su brgyad pa'i tshad / /
thab khung dkar po rgyab tu me ri'o / /
steng du rdo rje phyi rol 'od zer dkar / /
bud shing dkar po khru gang tshad / /
tsan+dan dkar po 'o mas spangs te bzhag /
mchod sbyin shing ni mdzub gang tshad / /
'dab ma dang bcas rtse mo'i ngos / /
sngar bzhin spangs pas yam shing bya /
dkar gsum mngar gsum mar gyi 'og /
'bras chan 'bru ni sna tshogs dang / /
ku sha yon chab g.yas su gzhag /
me tog la sogs bsang gtor dang / /
zhal bsil rnams ni g.yon du gzhag /
dgang gzar dang ni blugs gzar gnyis / /
mtshan nyid rgyas par gzhan du bstan / /
yang na g.yas kyi sor mo bskum pa las / /
yi ge hUM gi 'od zer de yis ni / /
rdo rje can gyi 'od zer bkug pa yis / /
rdul ba shig ye shes gong bu las / /
rdo rje khro bo'i dgang gzar gyur / /
g.yon gyi mthe bos mthe chung mnan / /
gong bzhin sbyangs nas blugs gzar gyur / /
de nyid rdo rje dril ni mdun / /
de nas dkar po'i rgyan cha bgo / /
yid dang mthun pa'i ku sha'i steng / /
sems dpa'i skyil krung shar du blta / /
thab sogs tsan+dan chus gtor te / /
bud shing ma nor zlum por brtsig /
de nas rtswa ni ku sha la / /
oM a mr-i ta kuN+Da li sarba big+h+naM nA sha ya hUM phaT /
las kyi sngags kyis bsang gtor bya / /
bum sbyangs bskyed dgug bzlas pa yis / /
rtsa gcig bdun gyis 'od zer dgang / /
thab kyi kho ra khor yug la / /
ku sha'i rtse mo phyi ru bstan / /
de nas lha yi rnal 'byor ni / /
cho ga lnga'am cho ga gsum / /
skad cig bsdus rgyas shes par bya / /
thab la sogs pa'i man ngag kyang / /
las kyi tshogs su shes par bya / /
de yang slob dpon man ngag gtso / /
bram ze'i khyim mam gtsub shing me / /
rlung g.yab kyis sbar las kyis bsang / /
sbyang zhing bskyed nas raM dkar pos / /
me lha dkar po drang srong zhi ba'i tshul / /
tshangs pa'i skud pa dkar por ldan / /
phyag na dbyug pa bgrang phreng dang / /
gun+d+he skyabs sbyin bsnams pa'o / /
'od 'phros sngar bzhin spyan drangs te / /
oM ba pa ka ag+na ye A gats+tsha ya A gats+tsha ya / /
ma ma shAn+tiM ku ru swA hA /
lcags kyu'i phyag rgya bcings te spyan drang ngo / /
bgegs bskrad bstims te mchod pa dbul / /
rtsa sngags nyid la mchod sngags btags te dbul / /
oM ba pa ka ag+na ye /
che ge mo shIn+taM ku ru swA hA /
zhes sreg rdzas dbul bar bya'o / /
de yi man ngag 'od zer ni / /
sum skor du ni bya ba dang / /
nyis skor du ni bya ba dang / /
bdag nyid rab tu shes par bya / /
bzhi skor dag dang slob ma'o / /
'od zer dkar po 'phros pa las / /
thugs dang snying ga brgyud pa dang / /
gsum nas ngag la brgyud pa dang / /
dbu nas mgo la brgyud pa yi / /
lus ngag yid kyi sgrib pa sbyang / /
rtsa ba gsum 'dus bskang bar bya / /
spyi bo'i gtsug nas brtsams nas ni / /
sdig dang srin bu zad pa'i phyir / /
dmar pos bsreg cing dkar pos bkru / /
sgo dgu dag nas bsdu ba dang / /
thams cad kun nas bsdu ba dang / /
snying gar bsdus nas dbyung ba dang / /
til gyis gzugs brnyan byas nas ni / /
sdig pa'i gzugs la de gzhug bya / /
rdzas rnams bdud rtsis mchod pas ni / /
de nas sdig pa de bsreg bya / /
yang na rdzas la bstims te bsreg /
nad rnams zhi bar byed pa ni / /
nad kyi ming nas smos nas ni / /
gong ma de bzhin bsreg pa'am / /
nad kyi ming dang gzugs bris la / /
'od zer dmar pos bsregs nas ni / /
dkar pos sbyang zhing zhi bsams la / /
'byung ba'i dgra rnams de bzhin bsam / /
'byung po kun dang dgra kun yang / /
'od zer bkye bas zhi bar bsam / /
gzugs dang ming bris zhi bar bya / /
sreg rdzas bdud rtsi 'od kyis mchod / /
mchod pas mnyes pas gong bzhin bskor / /
de lta min na 'og bzhin no / /
man ngag de la nan tan bya / /
mar dang dkar gsum mngar gsum dang / /
yam shing dkar po zho can dang / /
de la sogs pa'i thun rdzas rnams / /
rim pa bzhin du dbul bar bya / /
til ni med du mi rung ngo / /
tha ma dgang blugs mthol bshags bya / /
bstod cing phrin las bcol bar bya / /
thugs ka nyid du pho brang bca' / /
skad cig de gsal ye shes dgug /
bstim la mchod pa rnam lnga bya / /
rtsa sngags mchod sngags btags te dbul / /
sreg rdzas kun kyang de bzhin bya / /
man ngag rim pa 'dir shes bya / /
slob dpon zhal nas shes par bya / /
bdun nam nyi shu rtsa gcig dag /
brgya rtsa brgyad ni bsdus rgyas pa'o / /
rtsa lnga lnga bcu brgya yis ni / /
ji ltar 'dod pa zhi bar 'gyur / /
sdig pa che bar gyur na ni / /
nyis 'gyur gsum ni brgyad brgya'o / /
shin tu che gyur stong gi bar / /
de yis sdig dang bsod nams ni / /
che chung rab 'bring shes par bya'o / /
de ltar byas na nges par zhi / /
tha ma dgang blugs mthol bshags bya / /
bstod cing las bcol gshegs su gsol / /
ting 'dzin bsdus nas me lhag mas / /
mchod nas sreg rdzas gong bzhin dbul / /
dgang blugs la sogs rdzogs byas la / /
ting 'dzin bsdus te spyod lam bya / /
thun gsum sbyor ka sbyin sreg la / /
rnal 'byor can gyis brtson par bya / /
sbyin sreg gi sbyor ka slob dpon b+ha bas mdzad pa rdzogs so //
[ ]@# / /
rgyas pa'i sbyin sreg bya ba ni / /
maN+Dal kha dog ser po la / /
khru do khru phyed khru gang du / /
bskor te gru bzhi'am zur brgyad
