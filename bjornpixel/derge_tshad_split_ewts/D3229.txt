@## / /
rgya gar skad du /
mA rI ts+yai sA d+ha naM /
bod skad du /
'od zer can gyi sgrub thabs /
'od zer can ma la phyag 'tshal lo / /
oM AHhrI swA hA /
zhes bya ba rnams bdag nyid kyi mgo bo dang dpral ba dang /
mgrin pa dang /
snying ga dang /
pus mo gnyis po rnams la rnam par bsgoms la /
yi ge oM las nges par grub pa'i rdo rje dbyings kyi dbang phyug ma'i 'od zer can sku mdog dmar mo ste /
zhal drug ma phyag bcu gnyis ma /
gsus pa 'jol ba /
dbu skra ser po gyen du 'bar bar gyur pa /
thod pa'i phreng ba 'phyang ba /
sbrul gyi smad ka dang ldan pa /
stag gi pags pa'i sham thabs can /
zhabs gnyis kyis bgegs kyi tshogs du ma kun nas mnan pa /
mchod rten gyi nang na nyi ma'i dkyil 'khor la g.yas bskum pas bzhugs pa /
rnam par snang mdzad dbu rgyan dang ldan pa /
phag sna tshogs kyis 'dren pa'i shing rta la'o / /
dmar mo dang /
nag mo dang /
ljang gu dang ser mo dang /
dkar mo ni dang po la sogs pa'i zhal lnga pa'o / /
zhal gcig ni steng na ste phag gi zhal nag mo / /
g.yas kyi rnams na ni ral gri dang dbyug to dang mda' dang lcags kyu dang rdo rje rtse gcig pa dang mdung rnams so / /
g.yon gyi rnams na ni zhags pa dang bcas pa'i sdigs mdzub dang thod pa dang /
shing mya ngan med lo 'dab dang bcas pa dang /
tshangs pa'i mgo bo dang /
gzhu dang /
mdung thung rtse gsum pa rnams bsnams par mdzad do / /
spyan gsum ma ljags 'dril bar mdzad pa /
zhal mche ba rnam par gtsigs pa /
shin tu 'jigs pa chen por mdzad par bsam par bya ba'o / /
shing rta'i nang du phyag gnyis ma sdigs mdzub dang shing mya ngan med lo 'dab dang ldan pa phyag na bsnams shing shing rta bskyod par mdzad pa /
gdan la zhabs g.yas bskum pas gnas pa /
'jigs su rung bar mdzad par bsam par bya'o / /
spro ba la sogs pa sngon du 'gro bas ma rungs pa'i sems can rnams rengs par gyis shig rmongs par gyis shig choms shig /
oM rdo rje dbyings kyi dbang phyug ma /
sems can ma rungs pa thams cad ha na ha na da ha da ha pa tsa pa tsa oM 'od zer can oM hUM phaT swA hA /
zhes bya ba'i sngags 'di bzlas par bya ba'o / /
'od zer can gyi sgrub thabs so / /
a b+ha ya'i zhal snga nas dge slong tshul khrims rgyal mtshan gyis bsgyur ba'o //
[ ]
