@# / /
rgya gar skad du /
pa ra ma ar+tha bo d+hi tsit+ta b+hA ba na kra ma na war+Na saM gra ha /
bod skad du /
don dam pa byang chub kyi sems bsgom pa'i rim pa yi ger bris pa /
sangs rgyas dang byang chub sems dpa' thams cad la phyag 'tshal lo / /
bcom ldan 'das 'jam dpal gzhon nur gyur pa la phyag 'tshal lo / /
don dam pa byang chub kyi sems bsgom pa'i yi ge rin po che'i sgron ma zhes bya ba cung zad bri bar bya'o / /
ji ltar snang zhing grag pa'i chos / /
de ltar grub cing bden pa min / /
sna tshogs cir yang 'gyur ba'i phyir / /
dper na mig 'phrul rnam pa bzhin / /
ngo bo nyid med nam mkha' 'dra / /
rten 'brel tsam las byung ba'i phyir / /
shin tu med pa'ang ma yin te / /
dper na rmi lam rgyu 'bras bzhin / /
bden pa ma grub rdzun mi bzlog /
de lta'i don nyid ma shes pas / /
'khrul rtog rkyen gyis rab bslus te / /
mi bzad sdug bsngal 'khor lo bskor / /
kha cig yod mthong med bltas pas / /
sdig pa'i las byas sdug bsngal myong / /
dper na mi shes pa yi mis / /
rnam par ldang ba'i dug 'thungs shing / /
kha cig dge ba'i las byed kyang / /
rnam par dben don ma shes pas / /
rmi lam yul gyi bde ba bzhin / /
re zhig thob kyang slar nyams 'gyur / /
de ltar 'jig rten phal pa yis / /
yang dag bdag med de bzhin nyid / /
don dam 'jam dpal mthong ba min / /
de bas 'gro drug snying rje'i yul / /
kha cig rdul phran don dag ni / /
rten 'brel blo yis mngon sum mthong / /
kha cig rjes su rjes dpag shes / /
gnyis kas chos kyi bye brag rtogs / /
sdug bsngal dang ni de rgyu dag /
spangs te bdag nyid zhi bya'i phyir / /
sgrub pa bdun la gnas nas ni / /
bsgrub pa gcig gi thar par 'dod / /
rdul med rdul bral dri ma med / /
chos dbyings 'jam dpal mthong ba min / /
kha cig shes rab rtsal gyis ni / /
gzung ba stong par rab shes shing / /
'dzin pa rdzas su grub par lta / /
'khor ba ma rig rgyu las byung / /
bzlog phyir rig pa'i ye shes bsgom / /
gzhan don cung zad spyod gyur yang / /
lus kun las ni rnam grol ba'i / /
don dam 'jam dpal mngon pa min / /
rags pa'i chos ni ma grub na / /
phra ba'i chos kyang 'grub pa min / /
chos ni rab tu mthong gyur na / /
chos nyid de nyid ma mthong bas / /
dper na smig rgyu ma brtags par / /
chu bos 'jigs nas spong ba bzhin / /
kha cig rnam par 'khrul par smra / /
dper na nam mkha' gzugs mthong bzhin / /
sems nyid snang med mkha' 'dra ba / /
don dam nyid du grub par 'dod / /
kha cig chos kun rang rig lus / /
sna tshogs brtags pas rnam par dben / /
dper na rmi lam nyams myong bzhin / /
gnyis med ye shes grub par 'dod / /
chags dang sdang ba spangs pa dang / /
thabs mkhas blo chen de yis kyang / /
rnam shes chos nyid las 'das pa'i / /
chos dbyings 'jam dpal mthong ba min / /
sems nyid bde ba'i de nyid la / /
'dir ni cung zad rnam brtags na / /
bdag las ma yin gzhan las min / /
gnyis ka las min rgyu med min / /
yod pa yod phyir skye mi rigs / /
yang na skye ba thug med 'gyur / /
med pa med pas skye mi rigs / /
yang na cig car skye bar 'gyur / /
de phyir yang dag skye med phyir / /
brdzun pas dben pa grub pa min / /
gal te grub pa mtha' yas pa'i / /
gnod pa 'di la rab tu 'du / /
des na ma brtags nyams dga' ste / /
sgyu ma tsam la brtags pas bslus / /
sems ni sgyu ma'i rnam pa ste / /
byang chub kyang ni sgyu ma 'dra / /
des kyang tshig tu brjod spangs te / /
spros bral 'jam dpal mthong ba min / /
sgyu ma sgyu ma tsam min te / /
gal te yin na de mi grub / /
grub na gzhan gyi gzhung lugs kyang / /
sgyu ma'i chos su thal bar 'gyur / /
de phyir sgyu ma'i rang bzhin ni / /
sgyu bzhin 'di zhes brjod du med / /
'on kyang thugs rje ldan pa yis / /
bden pa gnyis kyi tshul gnas te / /
tha snyad don la rab brten nas / /
bdag med seng ge'i sgra chen bsgrags / /
stong pa nyid sogs rnam grangs sgo / /
sgyu ma 'dra sogs dpe mtha' yas / /
theg pa sna tshogs thabs tshul gyis / /
mi gnas dbu ma nye bar mtshon / /
mtshon kyang mtshon bya ma yin te / /
'di la bsal bya ci yang med / /
stong pa nyid kyang stong pas stong / /
'di la sangs rgyas sems can med / /
bdag gzhan snang zhing srid pa'i chos / /
rnam grol rnam par bcings pa yang / /
ming tsam ming yang yod ma yin / /
thams cad nam mkha' dang 'dra ste / /
de ltar chos rnams mthong med na / /
mi mngon mi snang 'jam dpal mthong / /
skye dang srid pa'i 'chi ba yi / /
'khor ba'i rgya mtsho pha rol 'gro / /
de lta bas na yon tan gyi skabs nas kyang /
lta ba ngan pa'i tshang tshing ma lus par sel ba'o zhes pa dang /
chos thams cad brjod du med pa'i rang bzhin nyid do zhes pa dang /
chos kyi rgyal por 'gyur ro zhes pas bstan to / /
blo mchog sa gzhi lta bu la / /
dam chos nyi ltar kun nas gsal / /
blo dman khang bu lta bu'i phyir / /
rin chen sgron ma tsam 'di bris / /
don dam pa byang chub kyi sems bsgom pa'i yi ge rin po che'i sgron ma zhes bya ba slob dpon chen po rta dbyangs kyis mdzad pa rdzogs so // //
rgya gar gyi mkhan po pad+ma ka ra warma dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa'o //
[ ]
