@ / /
'phags pa stong chen po rab tu 'joms pa las gsungs pa'i bde legs su 'gyur ba'i tshigs su bcad pa bzhugs / @## / /
dkon mchog gsum la phyag 'tshal lo / /
'jig rten 'di 'am yang na 'das pa dang / /
mtho ris dag na rin chen mchog yod pa / /
de bzhin gshegs pa lha yi lhar gyur pa / /
mi mchog de dang 'dir ni mtshungs pa med / /
de bas 'dir ni rin chen mchog tu gsungs / /
bden pa de yis 'dir ni dge bar shog /
zad pa chags bral bdud rtsi 'dus ma byas / /
shes pas shAkya thub des rab tu phye / /
bdud rtsi zhi ba 'dus ma byas yin pa / /
chos de dang ni mtshungs pa gang yang med / /
de bas 'dir ni rin chen mchog tu gsungs / /
bden pa de yis 'dir ni dge bar shog /
mchog tu gang 'dod tshul bzhin rab tu bstan / /
ston pa'i bla med rnal 'byor rtag sgrub pa / /
rdo rje lta bu'i mig gnyis lam mthong ba / /
ting 'dzin de dang mnyam pa yod ma yin / /
de bas 'dir ni rin chen mchog tu gsungs / /
bden pa de yis 'dir ni dge bar shog /
gang zag chen po brgyad pos rab bsngags shing / /
gang zag zung bzhir brjod pa de dag ni / /
drang srong chen po gang zag mtshungs med pa / /
bde bar gshegs pas sbyin pa'i gnas zhes gsungs / /
de la byin na 'bras bu cher 'gyur te / /
zhing rab gshin la sa bon btab pa bzhin / /
'di ni dge 'dun rin chen mchog tu gsungs / /
bden pa de yis 'dir ni dge bar shog /
gang dag brtan pa'i yid kyis rab brtson zhing / /
gau ta ma'i bstan la 'jug byed pa / /
de dag thos nas bdud rtsi mchog thob ste / /
mun pa bsal nas mya ngan 'das thob pa / /
de bas dge 'dun rin chen mchog tu gsungs / /
bden pa de yis 'dir ni dge bar shog /
mthong ba 'di la sbyar ma thag tu ni / /
'jig tshogs lta dang tshul khrims brtul zhugs dang / /
the tshom dang ni nyon mongs gsum po dag /
cig car spangs te 'phags pa'i bden pa mthong / /
des na dge 'dun rin chen mchog tu gsungs / /
bden pa de yis 'dir ni dge bar shog /
lus sam ngag gam 'on te yid kyis kyang / /
sdig pa rnam gsum nam yang mi byed la / /
glo bur byas na'ang 'chab par mi byed cing / /
de ltar de la lta bas 'dzin mi byed / /
des na dge 'dun rin chen mchog tu gsungs / /
bden pa de yis 'dir ni dge bar shog /
ji ltar dbang po'i sdong po sar btsugs pa / /
phyogs bcu'i rlung rnams kyis ni mi g.yo ltar / /
'phags pa'i lam gyis dam pa mthong ba yi / /
gang zag 'phags pa'i dge 'dun de bzhin no / /
des na dge 'dun rin chen mchog tu gsungs / /
bden pa de yis 'dir ni dge bar shog /
shes rab zab mos shin tu bstan pa yis / /
'phags pa'i bden pa su dag rnam bsgom zhing / /
lus kyang sbyin pa yid la byas pas ni / /
de dag 'jigs pa brgyad dang phrad mi 'gyur / /
des na dge 'dun rin chen mchog tu gsungs / /
bden pa de yis 'dir ni dge bar shog /
ji ltar me ni rlung gis rab gtor la / /
lag tu blangs te bgrang du med pa nyid / /
de ltar kun du sbyor ba rab btang ba'i / /
sangs rgyas sras rnams bstan du med par 'gro / /
des na dge 'dun rin chen mchog tu gsungs / /
bden pa de yis 'dir ni dge bar shog /
sems can gang dag 'gro dang mi 'gro ba / /
de dag thams cad 'dir ni dge bar shog /
ston mchog dam pa lha mis mchod 'os pa / /
sangs rgyas phyag 'tshal ding 'dir bde legs shog /
sems can gang dag 'gro dang mi 'gro ba / /
de dag thams cad 'dir ni bde legs shog /
zhi ba chags bral lha mis mchod 'os pa / /
chos la phyag 'tshal ding 'dir bde legs shog /
sems can gang dag 'gro dang mi 'gro ba / /
de dag thams cad 'dir ni bder gyur cig /
tshogs kyi dam pa lha mis mchod 'os pa / /
dge 'dun phyag 'tshal ding 'dir bde legs shog /
'byung po gang dag 'dir ni lhags gyur te / /
sa'am 'on te bar snang 'khod pa dag /
skye dgu rnams la rtag tu byams byed cing / /
nyin dang mtshan du chos la spyod par shog /
'di ni rgyal ba dgra rgyal bden gang gis / /
shin tu bden pa gsungs shing brdzun med pa / /
bden pa de yis 'dir ni dge bar shog /
de kun 'jigs pa che las thar gyur cig /
rdzogs sangs rnam par sangs rgyas che / /
'jig rten skyong bas phyogs bzhi nas / /
snod bzhi dag ni blangs nas su / /
bde bar gshegs la phul ba dang / /
mthu yis gcig tu sprul mdzad pa / /
lha yi snod mchog de dag ni / /
bdud rtsi 'dra ba'i sman gyi rnams / /
ston pa'i phyag na bsnams gyur pa / /
bden pa'i tshig ni de dag gis / /
sman rnams bdud rtsir 'gyur bar shog /
de bzhin lha mo 'phrog ma yis / /
lha rdzas dge ba a ru ra / /
blangs nas ston la rab phul ba / /
bdud rtsi 'dra ba'i sman gyi rnams / /
bden pa'i tshig ni de dag gis / /
nad pa rnams kyis nad sel cing / /
nyes pa thams cad 'phrog byed pa / /
sman rnams bdud rtsir 'gyur bar shog /
sangs rgyas rnam gzigs gzi brjid dang / /
gtsug phud can gyi stobs rnams dang / /
thams cad skyob kyi bden tshig dang / /
log dad sel gyi ting 'dzin dang / /
gser zhes bya ba'i ye shes dang / /
'od srungs kyi ni rdzu 'phrul dang / /
shAkya seng ge'i mthu rnams kyis / /
sman rnams bdud rtsir 'gyur bar shog / /
[]
