@# / /
rgya gar skad du /
b+ha ga wAn shAkya mu ni sto tra /
bod skad du /
bcom ldan 'das shAkya thub pa'i bstod pa /
dkon mchog gsum la phyag 'tshal lo / /
'jig rten 'das pa 'jig rten sgron me mdzad / /
khyod ni 'jig rten don mdzad blo gros bzang / /
snang ba brnyes shing nyon mongs dri bsal ba / /
'jig rten snang mdzad khyod la phyag 'tshal lo / /
sbyin la dgyes shing stobs bcu'i mchog mnga' ba / /
gdul bya 'dul bzhin gdul bya'i pha rol byon / /
bcom ldan lha dang mi dang klus mchod pa / /
gdul bya'i mthar phyin khyod la phyag 'tshal lo / /
mtshan mchog 'gro ba mang po'i don mdzad cing / /
'dom gang 'od ni gser gyi kha dog 'dra / /
dge ba mtshan gyi dam pa'i gzugs mnga' ba / /
srid gsum mtshungs med khyod la phyag 'tshal lo / /
pha rol gshegs pas gzhan gyi tshogs rdzogs shing / /
pha rol phas rgol tshogs 'joms mi g.yo ba / /
sems can gzhan gyi sems dang spyod la mkhas / /
pha rol tshogs 'joms khyod la phyag 'tshal lo / /
dgra bcom rgyal po nyon bcil dri bsal ba / /
'tsho ba dag cing brtul zhugs tshul khrims gnas / /
lha yi lha mchog dri med dri bral ba / /
thugs rje mchog ldan khyod la phyag 'tshal lo / /
chu bo bzhi brgal bden bzhi'i bka' mchid gsung / /
mig sbyin bdud rtsi chos kyi bka' mchid can / /
mnyam thugs 'gro ba kun la byams pa'i thugs / /
chos la mnyam gnas mi rnams kha lo sgyur / /
yon tan mthar phyin khyod la phyag 'tshal lo / /
snyan pa'i sgra dbyangs rnam par dag dang ldan / /
tshangs pa'i sgra dbyangs lta bur snyan pa'i gsung / /
thams cad dbyangs kyi yan lag gsung tshul rdzogs / /
bden pa snyan gsung khyod la phyag 'tshal lo / /
stong pa mtshan ma med cing smon dang bral / /
zab mo blta dka' shin tu rtogs par dka' / /
thar la 'jug par mkhas pa'i blo gros can / /
thar pa'i lam dgyes khyod la phyag 'tshal lo / /
rgyu la brten pa'i mkhas pa blo gros can / /
mtha' gnyis lta ba rtag tu mi mkhas pa / /
las kyi 'bras bu rnam smin kho nar gsung / /
lta ba'i mun bral khyod la phyag 'tshal lo / /
gang nas ma byon gang du'ang gshegs ma lags / /
rtag tu dben pa'i chos rnams rab gsung ba / /
smig rgyu sgyu bzhin nga yir mi mnga' ba / /
dge ba'i chos tshul khyod la phyag 'tshal lo / /
skye dang mi skye gang du skyes ma lags / /
skye dang 'jig dang gang du mi gsal ba / /
chos kyi gnas nyid ji ltar gnas la gnas / /
gnas dang mi gnas rgyal la phyag 'tshal lo / /
de bzhin kho na ba bzhin yang dag gsung / /
rtag tu mi g.yo de bzhin nyid la bzhugs / /
ri rab rdo rje rgyal mtshan 'dra ba'i sku / /
mi g.yo ri rab mtshungs la phyag 'tshal lo / /
bcom ldan 'das shAkya thub pa'i bstod pa slob dpon dkon mchog gsum gyi 'bangs kyis mdzad pa rdzogs so // //
