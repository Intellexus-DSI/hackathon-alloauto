@# / /
rgya gar skad du /
tring shi ka kA ri kA /
bod skad du /
sum cu pa'i tshig le'ur byas pa /
'jam dpal gzhon nur gyur pa la phyag 'tshal lo / /
bdag dang chos su nyer 'dogs pa / /
sna tshogs dag ni gang byung ba / /
de ni rnam par shes par gyur / /
gyur pa de yang rnam gsum ste / /
rnam par smin dang ngar sems dang / /
yul la rnam par rig pa'o / /
de la kun gzhi rnam shes ni / /
rnam smin sa bon thams cad pa / /
de ni len pa dag dang gnas / /
rnam par rig pa mi rig pa / /
rtag tu reg dang yid byed dang / /
rig dang 'du shes sems par ldan / /
de la tshor ba btang snyoms te / /
de ni ma bsgribs lung ma bstan / /
reg la sogs pa'ang de bzhin no / /
de ni rgyun 'bab chu bo bzhin / /
dgra bcom nyid na de ldog go / /
de la gnas te rab 'byung zhing / /
de la dmigs pa yid ces bya / /
rnam shes ngar sems bdag nyid can / /
bsgribs la lung du ma bstan pa'i / /
nyon mongs bzhi dang rtag tu 'grogs / /
bdag tu lta dang bdag tu rmongs / /
bdag rgyal bdag chags 'du shes pa / /
gang du skyes pa de'i 'o gzhan / /
reg sogs kyang de dgra bcom med / /
'gog pa'i snyoms par 'jug la med / /
'jig rten 'das pa'i lam na'ang med / /
'di ni gyur pa gnyis pa'o / /
gsum pa yul rnam drug po la / /
dmigs pa gang yin de dag ste / /
dge dang mi dge gnyi ga min / /
kun tu 'gro dang bye brag nges / /
sems las byung ba dge ba dang / /
de bzhin nyon mongs nye nyon mongs / /
tshor ba gsum dang de mtshungs ldan / /
dang po'i reg la sogs pa dang / /
'dun mos dran dang bcas pa dang / /
ting nge 'dzin blo bye brag nges / /
dad dang ngo tsha khrel yod dang / /
ma chags la sogs gsum brtson 'grus / /
shin tu sbyangs dang bag yod bcas / /
rnam mi 'tshe dge nyon mongs ni / /
'dod chags khong khro gti mug dang / /
nga rgyal lta ba the tshom mo / /
khro dang khon du 'dzin pa dang / /
'chab dang 'tshig dang phrag dog dang / /
ser sna dang ni sgyur bcas dang / /
g.yo rgyags rnam 'tshe ngo tsha med / /
khrel med rmugs dang rgod pa dang / /
ma dad pa dang le lo dang / /
bag med pa dang brjed ngas dang / /
rnam g.yeng shes bzhin ma yin dang / /
'gyod dang gnyid kyang de bzhin te / /
rtog pa dang ni dpyod pa dang / /
nye ba'i nyon mongs gnyis rnam gnyis / /
lnga rnams rtsa ba'i rnam shes las / /
ji lta'i rkyen las 'byung ba ni / /
rnam shes lhan cig gam ma yin / /
chu la rlabs rnams ji bzhin no / /
yid kyi rnam shes 'byung ba ni / /
rtag tu'o 'du shes med pa dang / /
snyoms par 'jug pa rnam gnyis dang / /
sems med gnyid dang brgyal ma gtogs / /
rnam par shes par gyur pa 'di / /
rnam rtog yin te de yis gang / /
rnam brtags de med des na 'di / /
thams cad rnam par rig pa tsam / /
rnam shes sa bon thams cad pa / /
phan tshun dag gi dbang gis na / /
de lta de ltar 'gyur bar 'gro / /
des na rnam rtog de de skye / /
las kyi bag chags 'dzin gnyis kyi / /
bag chags bcas pas snga ma yis / /
rnam par smin pa zad nas gzhan / /
rnam smin skyed pa de yin no / /
rnam par rtog pa gang gang gis / /
dngos po gang gang rnam brtags pa / /
de nyid kun tu brtags pa yi / /
ngo bo nyid med de med do / /
gzhan gyi dbang gi ngo bo nyid / /
rnam rtog yin te rkyen las byung / /
grub ni de la snga ma po / /
rtag tu med par gyur pa gang / /
de phyir de nyid gzhan dbang las / /
gzhan min gzhan ma yin pa'ang min / /
mi rtag pa sogs bzhin du brjod / /
de ma mthong bar de mi mthong / /
ngo bo nyid ni rnam gsum gyis / /
ngo bo nyid med rnam gsum la / /
dgongs nas chos rnams thams cad kyi / /
ngo bo nyid med bstan pa yin / /
dang po pa ni mtshan nyid kyi / /
ngo bo nyid med gzhan pa yang / /
de ni rang nyid mi 'byung bas / /
ngo bo nyid med gzhan yin no / /
chos kyi don gyi dam pa'ang de / /
'di ltar de bzhin nyid kyang de / /
dus rnams kun na'ang de bzhin nyid / /
de nyid rnam par rig pa tsam / /
ji srid rnam rig tsam nyid la / /
rnam par shes pa mi gnas pa / /
'dzin pa gnyis kyi bag la nyal / /
de nyid rnam par mi ldog go / /
'di dag rnam rig tsam nyid ces / /
de snyam du ni dmigs nas su / /
ci yang rung ste mdun 'jog na / /
de ni tsam la mi gnas so / /
nam zhig shes pas dmigs pa rnams / /
mi dmigs de yi tshe na ni / /
rnam par rig pa tsam la gnas / /
gzung ba med pas de 'dzin med / /
de ni sems med mi dmigs pa / /
'jig rten 'das pa'i ye shes med / /
gnas kyang gzhan du gyur pa ste / /
gnas ngan len gnyis spangs pa'o / /
de nyid zag pa med dang dbyings / /
bsam gyis mi khyab dge dang brtan / /
de ni bde ba rnam grol sku / /
thub pa chen po'i chos zhes bya / /
sum cu pa'i tshig le'ur byas pa slob dpon chen po dbyig gnyen gyis mdzad pa rdzogs so // //
rgya gar gyi mkhan po dzi na mi tra dang shI len dra bo d+hi dang /
zhu chen gyi lo tsA ba ban de ye shes sdes bsgyur zhing zhus te gtan la phab pa'o // //
