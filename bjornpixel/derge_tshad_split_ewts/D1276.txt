@## / /
rgya gar skad du /
dwi b+hu dza he badzra sA d+ha naM /
bod skad du /
dgyes pa rdo rje phyag gnyis pa'i sgrub pa'i thabs /
dpal rdo rje he ru ka la phyag 'tshal lo / /
e waM yi ge la bzhugs pas / /
dga' bzhi la sogs mnga' bdag ni / /
dang po dbus mtha' las grol ba / /
rdo rje 'chang de la phyag 'tshal / /
bla ma rnams dang sangs rgyas dang / /
chos dang dge 'dun gus bcas shing / /
rgan gzhon rdor spyod phyag byas nas / /
dgyes pa rdo rje'i [(]sgrubs [,]sgrub [)]thabs bshad / /
dang po goms par byed pa ni / /
gang du sngags pas dngos grub 'grub cing /
sems rtse gcig par 'gyur ba /
shing gcig gam /
dur khrod dam /
ma mo'i khyim mam /
de bzhin mtshan mo'am /
skye bos dben pa'i grong mtha' 'am /
dgon par bsngags pa gsungs pa'i gnas bzang po brtag go / /
rang gi snying gar raM bsams la /
de las byung ba'i nyi ma'i dkyil 'khor de la hUM yang bskyed la /
DoM bi nIs rjes su chags pas phrag na 'khyud pa'i thabs dang shes rab kyi bdag nyid can rdo rje las 'khrungs pas /
thugs rje dang ldan pa'i rje btsun la /
rgyan thams cad kyis brgyan pa'i lha mo brgyad gau rI ri dgas kyi mtshan ma bsnams pa /
tsau rI nyi ma'i snod bsnams pa /
be tA lI chu bsnams pa /
g+hasma rI sman bsnams pa /
puk+ka sI phyag na rdo rje bsnams pa /
sha ba rI ro bsnams pa /
tsan+Da lI Da ma ru bsnams nas /
g.yung mo de kho nas mchod pas de rnams kyis gtso bo la mchod pa byed pa nam mkha' la blta'o / /
de nas /
dkon mchog gsum la skyabs su mchi / /
sdig pa thams cad bshags par bgyi / /
'gro ba'i dge la rjes yi rang / /
sangs rgyas byang chub yid kyis gzung / /
dang po byams pa bsgom par bya / /
gnyis pa snying rje bsgom par bya / /
gsum pa dga' ba bsgoms nas ni / /
kun gyi mtha' ru btang snyoms so / /
yang sems stong pa nyid du dmigs pas tha mal pa'i nga rgyal spang bar bya ste /
oM shU n+ya tA dz+nyA na badzra swa b+hA ba At+ma ko\u0f85haM /
dang por raM las nyi ma bsam / /
nyi ma'i dbus su rab gnas pa'i / /
hUM las sna tshogs rdo rjer bsam / /
rdo rje de las ra ba dang / /
rdo rje'i gur gyis phub par bsgom / /
mkha' dbyings b+ha ga bsgoms nas ni / /
de nang bsgom par bya ba ni / /
dang por ro ni bsam bya ste / /
chos dbyings bdag med yin zhes bya / /
de stengs gnas pa'i rnal 'byor pas / /
he ru ka ru bsgom par bya / /
A li las zla kA li nyi / /
de stengs sa bon hUM brtag bya / /
hUM las rdo rje bsam par bya / /
rdo rje'i lte ba hUM la yang / /
de nyid hUM ni gnas par bsam / /
me long ye shes zla ba ste / /
mnyam nyid ye shes bdun par ldan / /
phyag mtshan sa bon so sor rtog /
thams cad gcig bsdus bya nan tan / /
chos nyid dag pa'i rdzogs pa'i sku / /
mngon par byang chub rnam pa lnga / /
rim bzhin mkhas pas bsgom par gsungs / /
sems can lus las yang dag 'byung / /
dkyil 'khor gtso bo bsgom par bya / /
zhal dang phyag mtshan gsungs bzhin te / /
chu shel lta bu'i 'od mnga' ba / /
dga' bas gnyis ni snyoms par zhugs / /
bdag med ma dang lhan cig sbyor / /
bsrub bya bsrubs pa'i sbyor ba yis / /
gau rI la sogs nges 'byung bya / /
gaM tsaM baM g+haM paM saM laM DaM sa bon las nges 'byung / /
dbang po gau rI gshin rje sku / /
chu yi phyogs su be tA lI / /
lus ngan phyogs su g+hasma rI / /
puk+ka sI ni dbang ldan 'dod / /
me yi phyogs su sha ba rI / /
tsaN+DalI ni bden bral gnas / /
rlung gi phyogs su Do m+bir 'dod / /
gau rI kha dog nag por 'gyur / /
tsau rI btsod kyi kha dog ldan / /
be tA lI ni gtso mo'i mdog /
margata ma dog 'dra g+hasma rI / /
in+d+ra nI mdog puk+ka sI / /
sha ba rI ni chu shel bzhin / /
tsan+Da lI ni mkha' bzhin sngo / /
Do m+bi nI ni sna tshogs mdog /
ro yi steng na 'od 'bar zhing / /
phyag gnyis dbu skra gyen du brdzes / /
sbyin dmar zhal ni gcig dang bcas / /
phyag rgya lnga yis rnam par brgyan / /
phyag ni gcig na ka pA la bsnams / /
g.yas kyi phyag na gri gug go / /
kha T+wAM ga ni phyag g.yon na / /
rked pa stag gi pags pas g.yogs / /
de nas rdo rje chags chen gyis / /
rig ma dang bcas zhu bar gyur / /
sna tshogs glu dang nyer spyod pas / /
de nas lha mo skul bar byed / /
snying rje'i yid kyis lha mo bzhengs / /
sbos mos bdag la yongs su skyobs / /
stong pa'i ting 'dzin spangs nas ni / /
bde chen 'dod pas bdag la sbyor / /
khyod mi bzhugs na bdag 'gum pas / /
stong pa'i rang bzhin spangs nas su / /
ri khrod ma 'bras bsgrub pa'i phyir / /
dgyes pa rdo rje khyod bzhengs shig /
'dod pas 'jig rten snying mnan na / /
gtso bo ci phyir stong nyid bzhugs / /
khyod mi bzhugs na phyogs rmongs pas / /
gtum mo bdag ni gsol ba 'debs / /
bdag gis khyod kyi thugs 'tshal gyis / /
sgyu 'phrul lta bur khyod bzhengs shig /
'gro gtso smra bas bdag legs shes / /
thugs rje rgyun chad ma mdzad cig /
dang po stong nyid byang chub ste / /
gnyis pa sa bon bsdus pa yin / /
gsum pa gzugs ni rdzogs pa ste / /
bzhi pas sa bon dgod pa po / /
hUM rdo rje las rdo rje cher / /
zhu ba'i gzugs ni bzhengs par gyur / /
'gro ba'i don la 'od zer gyis / /
rang gi lus ni rnam spros pas / /
nam mkha'i dkyil 'khor khyab byas nas / /
tshogs re slar yang 'dus pa yin / /
rnal 'byor zhe sdang bdag nyid gyur / /
kha dog sngo zhing cung zad dmar / /
dbu skra ser po gyen du brjes / /
phyag rgya lnga yi rgyan gyis brgyan / /
'khor lo rna cha mgul rgyan dang / /
lag pa'i gdu bu ska rags rnams / /
sangs rgyas lnga yi rnam dag ste / /
phyag rgya lnga ru rab tu grags / /
bcu drug cha byad khros pas gzigs / /
phyag g.yon rdo rje thod pas mtshan / /
kha T+wAM ga yang g.yon pa ni / /
rdo rje 'bar ba g.yas pa na / /
hUM sgrogs pa yi bdag nyid can / /
lha mo brgyad kyis yongs bskor nas / /
mgon po dur khrod nang na rol / /
dpal ni gnyis med ye shes te / /
he ni rgyu sogs stong pa nyid / /
ru ni bkod pa spangs pa yin / /
ka ni gang du mi gnas pa / /
chos kyi dbyings las nges 'khrungs pas / /
chos nyid bdag nyid bsgom pa yin / /
oM d+ha rma d+hA tu swa b+hA ba At+ma ko\u0f85haM / /
mig ni rdo rje gti mug ma / /
rna ba rdo rje zhe sdang ma / /
sna ni ser sna rdo rje ma / /
lce ni 'dod chags rdo rje ma / /
reg bya rdo rje phrag dog ma'o / /
bdag med rnal 'byor ma ni yid / /
sa spyod ma ni lus rdo rje / /
mkha' spyod ma ni gsung rdo rje / /
thugs ni dbus na bzhugs pa'i phyir / /
de phyir bdag med ma dbus 'khrungs / /
rang snying nas ni sa bon byung / /
'od zer nag po dang ldan la / /
lcags kyu'i rnam pa can gyis ni / /
khams gsum na bzhugs sangs rgyas rnams / /
yum brgyad dang bcas bkug nas ni / /
yang dag mchod nas gsol ba gdab / /
oM a b+hi Shiny+tsa tu maM sarba ta thA ga ta zhes bya bas so / /
he ru ka sku'i cha byad can / /
de bzhin gshegs pa lnga rnams kyis / /
de bzhin gshegs lnga bdag nyid can / /
bdud rtsi lnga yis gang ba yi / /
bum pa'i dbang bskur te /
rnga brdungs pa'i sgra dang ldan pas me tog gi char dang gur gum gyi char 'bebs shing / /
thugs rje la sogs pa mngon par bstod cing /
spyan la sogs pas glu len pas dbang bskur bas mgo la rang gi rigs kyi bdag po bzhugs par 'gyur ro / /
'khor lo'i gzugs ni mi bskyod pa / /
rna ba 'od dpag med kyi bdag /
mgul rgyan rin chen 'byung ba'i bdag /
gdu bu rnam par snang mdzad 'dod / /
ska rags la ni don grub bzhugs / /
shes rab rang bzhin kha T+wAM ga /
'khor ba mya ngan 'das pa yi / /
rnam rtog bcad pa pad+ma'i snod / /
rnam par grol ba'i rgyu ru ni / /
bdud bzhi'i khrag ni gsol ba yin / /
snying rje'i spyan ni dmar ba yin / /
yan lag nag po byams pa'i sems / /
pags pa byang chub yan lag bdun / /
rus pa'i rgyan ni bden pa bzhi / /
khro ba ma rungs gdul bya la / /
khrag ni sha ba rI ru bstan / /
khu ba tsaN+DalI ru grags / /
tshil dang rkang ni Do m+bi nI / /
bdud la sogs pa nyes pa drug /
gcod phyir gri gug thogs pas bzhugs / /
thod pa stong nyid ngo bo ste / /
thams cad thabs su shes par bya / /
dus tshigs gsum ldan byin gyis brlabs / /
lha yi sku ru gnas par bya / /
bya rnams byed tshe rnal 'byor pas / /
rnal 'byor 'di ni dran par bya / /
skad cig tsam yang sems gzhan ni / /
ma rig ma rungs ldan sems kyis / /
dngos grub 'dod pa'i sgrub pa pos / /
'bad pas mkhas pas gnas mi bya / /
zla drug rnal 'byor pas bsgoms na / /
the tshom 'dir med dngos grub thob / /
de la so ma nyi mi bya ste / /
sangs rgyas rdzu 'phrul bsam mi khyab / /
yan lag ji snyed yod pa dang / /
gong du brjod pa thams cad ni / /
de snyed sngags dang phyag rgya yin / /
dpal ldan he ru'i go 'phang gnas / /
de la sngags ni 'di yin te / /
oM trai lo kyA k+She pa hUM hUM hUM phaT swA hA /
gshegs su gsol ba'i don du spyan drangs nas / /
yang dag par mchod la / /
bsod nams yongs su bsngos la bzod par gsol lo / /
he ru ka rnam par bsams nas ldang ba'i bla ma'i man ngag yin no / /
shes rab bla ma'i zho rtag tu / /
bla ma dam pa'i gdams ngag gi /
bdud rtsi myang ba gang yin pa / /
de yis sangs rgyas thob par 'gyur / /
dgyes rdor rgyud las gsungs pa yi / /
der rnyed rim pas bsdus nas ni / /
dgyes pa'i sgrub thabs gsal byas pas / /
bsod nams dpag med gang bsags pa / /
des ni ltas ngan nyes mang zhing / /
sdug bsngal gyis rmongs bsam ldan 'gro / /
ma lus thub dbang dkyil 'khor che / /
dpal ldan rgyal po'i snod thob shog /
gsung bsdus pa'i dgyes pa rdo rje'i sgrub thabs rdzogs so // //
rgya gar gyi mkhan po su ma ti shrI b+ha dra dang /
dge slong shAkya 'od kyis bsgyur //
