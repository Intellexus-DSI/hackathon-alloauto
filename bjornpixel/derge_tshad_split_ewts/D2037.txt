@## / /
rgya gar skad du /
shrI rak+ta ya mA ri dzI baM tat+t+wa u pa de sha nA ma /
bod skad du /
dpal gshin rje gshed dmar po'i 'tsho ba'i de kho na nyid ces bya ba'i man ngag /
dpal gshin rje gshed dmar po la phyag 'tshal lo / /
dag cing dri med bdud bzhi 'joms / /
dpa' bo gshin rje gshed btud de / /
dpal ldan gshin rje gshed rgyud las / /
sbas pa bla ma'i lung gis bshad / /
phyi dang nang dang gzhan rnams kyis / /
dus dgra'i tshul 'di shes bya ste / /
lho phyogs sa 'og rim pa bdun / /
sgo med mun khung bcu drug gnas / /
chos kyi rgyal po'i las kyi 'khor / /
bye ba 'bum bcas gshin rje ste / /
grub pa'i dngos grub phun sum tshogs / /
zhal gcig phyag gnyis nyi ma'i mdog ltar gsal / /
ma he la bzhugs de yi gshed yin te / /
lhar bcas 'jig rten kun gyi gtsug gis mchod / /
gdug cing gtum pa'i skye bo gang / /
log par ltung ba gshin rje yin / /
snying rjes bstan la gzhug pa'i phyir / /
tshar gcod pa ni gshed yin no / /
kA li ya ste A li ma / /
g.yas dang g.yon pa gshin rje ste / /
kun 'dar ma ni dbus gnas su / /
gang zhig gnyis su med de gshed / /
nyi ma zla ba'i lam gnyis por / /
'gro ba gang yin gshin rje ste / /
de yang dbus su gang gnas pa / /
ye shes de ni gshed yin no / /
mnan pa'i snying gi dbus song rtsa / /
nyon mongs ngo bo nyid yin no / /
srid pa'i rtsa ba gshin rjer bshad / /
rnal 'byor pa la tshul de nyid / /
yang dag ye shes nyid du 'gyur / /
de ni de yi gshed yin no / /
gzung ba ya ste 'dzin rtog ma / /
gzung dang 'dzin pa'i kun rtog na / /
'khor ba'i rtsa ba gshin rje ste / /
a ni rnam par skye ba med / /
ri ni gang yin snying rje'o / /
stong nyid snying rje ro gcig pa / /
mi gnas mya ngan 'das te gshed / /
gang zhig lus ngag sems kyi ni / /
snyigs ma gang yin gshin rje ste / /
sku gsung thugs kyi ye shes kyis / /
dngos por gyur pa gshed yin no / /
mdor na srid pa'i kun rtog tshogs / /
gang yin gshin rje gshed po ste / /
rnam par dag pa'i ye shes sku / /
kun mkhyen pa ni gshed du gsungs / /
lte snying mgrin pa spyi bor ni / /
bdud bzhi gnas pa gshin rje ste / /
mthar byed bzhi ni gshed yin no / /
ya la sogs pa'i yi ge ni / /
ma dag las kyi gshin rje ni / /
mi bzad srid pa'i las kyis bzir / /
dag pas dpal ldan dus kyi dgra / /
srid pa'i 'ching ba las grol zhing / /
dngos grub bde chen mchog ster yin /
ya ma gnyis su 'dzin pa ste / /
spros med 'od gsal an+tar brjod / /
ka yig bla mas bstan pa nyid / /
gshin rje mthar byed ces byar grags / /
'tsho ba zhes bya srog tu brjod / /
'tsho ba'i dbye ba zhes bya ba / /
'jig rten 'jig rten 'das pa'i srog /
'od gsal rnam par mi rtog pa / /
srog gi gsang 'di gang gis shes / /
thams cad grub cing rang dbang 'gyur / /
gzhan yang srid dang zhi ba las / /
srog ni de bzhin gnyis su brjod / /
dngas ma dang ni snyigs ma gnas / /
sangs rgyas thams cad gcig bsdus pa / /
bla ma'i thugs su shes bya ste / /
mi phyed brtan pa'i gus pa yis / /
ltos pa med pa'i bsnyen bkur bya / /
stong nyid snying rje dbyer med pas / /
mi 'gyur ba ni srog gi mchog /
de las gzhan pa'i bskyod pa yi / /
yig 'bru rnams dang phyag mtshan dang / /
phyag rgya snying po la sogs pa / /
rgyal ba sras bcas srog yin te / /
dad pas thugs dam bskul bar bya / /
stong nyid snying po'i snying rje can / /
rnal 'byor lam pa rnams kyi srog /
dngos grub chen po 'dod rnams kyi / /
srog ni dam tshig sdom pa yin / /
rnal 'byor pa rnams bsgrub bya ba / /
'jig rten pa dang 'jig rten 'das / /
yon tan 'byung gnas srog gcig tu / /
byang chub sems ni kun 'dar brjod / /
bla ma lhag pa'i lha rnams kyi / /
byin brlabs srog ni mi phyed pa'i / /
gus pas brtan pa med na min / /
de las gzhan pa 'jig rten pa'i / /
'byung po phal che'i srog gi gnas / /
srog dang 'tsho ba dang ni tshe / /
'di rnams dbye bas shes par bya / /
rtsa ba'i srog ni sngon bzhin no / /
sa steng 'byung po kha cig gi / /
dbugs rlung srog tu nges pa yin / /
'byung po rnams kyi rang rang gi /
bod pa'i sngags dang sa bon dang / /
ma Ni rnams ni srog yin no / /
sde tshan bzhi pa'i dang po la / /
mes brgyan dbyangs kyi gsum pas brgyan / /
'byung po rnams kyi srog la gnas / /
de las gzhan pa 'byung po'i srog /
kha cig gnas la gnas pa yod / /
zhug shang la sogs gnas pa ni / /
kha cig rdzas la brten te gnas / /
kha cig rang gi grib mar gnas / /
kha cig phyi yi 'byung bar gnas / /
nor bu ri rab gos la sogs / /
kha cig sman dang kha cig dug /
kha cig 'gro ba gzhan gyi gzugs / /
sa steng 'byung po rnams kyi srog /
bdag gi rtsal gnas pa yin / /
de la sogs pa du ma yis / /
srog gi dbye ba sna tshogs pa / /
'di ru brjod par mi nus so / /
mi rnams kyi ni srog gyur pa / /
ming dang ming yin dang po dang / /
rnam par shes pa tshe gzugs yin / /
gza' dang rgyu skar la sogs pa / /
mdor na brtan g.yo ma lus pa'i / /
srog ni phyi dang nang du gnas / /
rnam rtog ma rig chen po ste / /
'khor bar gnas pa rnams kyi srog /
stong nyid snying rje mi 'gyur bde / /
mi gnas mya ngan 'das pa'i srog /
srid pa dang ni mya ngan 'das / /
rtsa yi bdag nyid lus la gnas / /
lte ba mgrin snying spyi bo la / /
rlung me chu sa zhes bya ba / /
phrag dog zhe sdang chags dang rmongs / /
lus ngag yid gsum mi phyed gnas / /
bdud bzhi po ni rnam par gnas / /
sdug bsngal kun 'byung lam dang 'gog /
bden pa bzhi yi ngo bo nyid / /
rgyu mthun rnams smin skyes bu can / /
dri ma med pa'i 'bras bu bzhi / /
srid pa'i skye gnas bzhi po dang / /
e waM ma ya yi ge bzhi / /
de bzhin ya ma rA dza bzhi / /
spyan dang mA ma gos dkar sgrol / /
yum bzhi pho ni rnam pa ste / /
gshin rje shes rab pad+ma dang / /
bgegs zhes bya ba mthar byed bzhi / /
tshad med bzhi dang mthar byed bzhi / /
dga' ba bzhi dang skad cig bzhi / /
dam tshig las chos phyag rgya che / /
phyag rgya che yi rang bzhin no / /
rigs bzhi ye shes bzhi yi dngos / /
sku bzhi ye shes bzhi dang ldan / /
khams gsum la sogs thams cad kyi / /
bdag nyid chen po rdo rje 'dzin / /
bdud kyi bar chad bsrung ba'i phyir / /
de phyir gsang ba bshad par bya / /
A li kA li'i sbyor ba yis / /
lus ngag yid gsum bsrung bar bya'o / /
bdag nyid lhag pa'i lhar gsal bas / /
A li kA li rab brjod pas / /
spyi gtsug nas ni rkang mthil bar / /
shes rab thabs kyis bskor phyogs su / /
mi phyed par ni bcing bar bya / /
A li kA li rtsa gnyis po / /
thabs dang shes rab yi ges bsrung / /
gnyis med rtsa ni rdo rjes bsrung / /
phyi dang nang gi bdag nyid do / /
rang gi gsang sngags rgyal po la / /
shes rab thabs kyi ye shes mchog /
thog ma nas ni mtha' ru sbyar / /
oM AHhUM phaT sbyor ba yi / /
hUM las byung ba'i rdo rje yis / /
rang gi gsang sngags brtan par 'gyur / /
rang ming rigs kyi yi ge dag /
ya dang ma yi nang bcug ste / /
A li kA li gnyis med pa'i / /
za ma tog gi nang son la / /
lto ba'i chu skyes 'og tu swa / /
brgya byin gyis kyang mi tshugs na / /
sha za phra mo smos ci dgos / /
thabs dang shes rab ro gcig pa / /
rnam par mi rtog bde ba che / /
'od gsal ting 'dzin mchog gi ni / /
lhag pa'i bsrung ba gzhan med do / /
sa bcu pas kyang mi phyed do / /
a A /
i I /
u U /
r-i r-I /
l-i l-I /
e ai /
o au /
aM aH /
oM a ra pa tsa muM hUM phaT /
ka kha ga g+ha nga /
tsa tsha dza dz+nya nya /
Ta Tha Da D+ha Na /
ta tha da d+ha na /
pa pha ba b+ha ma /
ya ra la wa /
sha Sha sa ha k+ShaH /
shes rab yi ges 'jig rten dang / /
'das pa'i bsgrub bya dbang du 'gyur / /
rtag tu sgrub pa po rnams la / /
thabs kyi yi ge brtan par 'gyur / /
yi ge brgya pa'i gsang sngags kyis / /
lhag pa'i lha ni mnyes par bya / /
bla ma'i man ngag rjes 'brang 'di / /
blo ldan slob mas bskul ba'i phyir / /
me long ltar gsal byas pa la / /
bla ma lhar bcas bzod mdzad rigs / /
dge ba gang des 'gro ba kun / /
bdud bzhi'i dgra las rgyal gyur cig /
dpal gshin rje gshed kyi 'tsho ba'i de kho na nyid ces bya ba /
rgya gar gyi paN+Di ta dar+pa Na A tsAR+ya'i zhabs kyis mdzad pa rdzogs so // //
rgya gar gyis N+Di ta dngos grub brnyes pa dar+paN A tsAR+ya de nyid dang /
glo bo lo tsA ba dge slong shes rab rin chen gyis /
chos kyi rgyal po'i sku mkhar nyi zungs su bsgyur cing zhus te gtan la phab pa'o //
[ ]
