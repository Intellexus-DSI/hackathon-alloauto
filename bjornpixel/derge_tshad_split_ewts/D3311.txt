@## / /
rgya gar skad du /
a ra pa tsa na sA d+ha naM /
bod skad du /
a ra pa tsa na'i sgrub thabs / /
'jam dpal gzhon nur gyur pa la phyag 'tshal lo / /
zla ba ltar dkar glegs bam ral gris phyag mtshan pa / /
shin tu mdzes shing mchog gi gzhon nu zur phud lnga / /
dga' mchog thar pa rgyas shing pad+ma'i 'dab 'dra'i spyan / /
blo ngan sreg mkhas 'jam pa'i dbyangs la phyag 'tshal lo / /
gang gis lo phyed rgyun mi 'chad par mngon bsgoms pas / /
skye bo a ra pa tsa na ni nges 'grub 'gyur / /
dngos po ma lus rtogs pa'i byang chub mchog thob pa'i / /
rin chen 'khor lo'i man ngag shin tu bsdu bar bya / /
mnyam gtsang bsngags pa'i yid du 'ong ba'i sa yi char / /
dri zhim me tog gcal bkram spos chus chag chag gdab / /
la lar 'jam zhing yid 'ong stan la nyer gnas te / /
bde ba shin tu mtshan med byang chub sems bsgom bya / /
gsang sngags rang bzhin dag pa brjod nas ni / /
ma lus kun nas stong par rnam bsgoms shing / /
dngos don don bcas bdag gi lus nyid kyang / /
de ni 'od gsal mtha' ru lan gcig bsam / /
de nas bar snang rang nyid zla dkyil ni / /
dbyangs yig dang pos 'od dang ldan pa bsgom / /
de bzhin 'dir ni shin tu dkar ba'i d+hIH / /
de ni 'jam dbyangs dri ma med par bsgom / /
zla ba bye ba'i 'od dang mtshungs pa la / /
rgyan rnams thams cad rab tu 'bar ba ste / /
chags bcas cung zad bzhad cing yid 'ong bar / /
bsam gtan mthar phyin pad+ma'i steng bzhugs bsam / /
rang gi snying ga'i yi ge a mchog ni / /
rnam par 'phro bar gyur pa legs bsams la / /
mnyam med 'od zer rnams kyi dra ba ste / /
'khor lo'i rtsibs ni brgyad pa'i gzugs su bsam / /
de yi steng du zla ba'i gzugs nyid la / /
sngags pa yis ni de la bsgom bya ste / /
zla ba'i 'od ltar shin tu dkar ba yi / /
mgon po 'jam pa'i dbyangs ni de nyid do / /
g.yas su shin tu mdzes pa'i gzugs ldan pa / /
rnam par 'dzum zhing zur gyis lta ba dang / /
nu ma gnyis ni shin tu rgyas pa yi / /
skra can de la blta bar bsam par bya / /
g.yon logs su ni nye ba'i skra can ma / /
shin tu mdzes shing sgeg pa'i gzugs can ma / /
yon tan ma lus pa yi gter gyur pa'i / /
de gnyis tsa dang na las bsgom par bya / /
mdun du dra ba can 'od bsam pa ni / /
dri med rab dkar ra las byung ba nyid / /
zla 'od yid du 'ong zhing 'od ldan te / /
pa las byung ba rgyab tu gzhag par bya / /
yang na yi ge'i ra ba 'bar ba yi / /
rgya chen mthu ldan rnam par bsgom bya ste / /
des ni mi shes ri bo 'joms pa dang / /
ye shes dam pa rnyog pa med par byed / /
'og tu 'khor lo myur du 'khor bsams la / /
gti mug mun nag ma lus rnam par sel / /
rang lha'i sku ni mi 'gyur nyid bsam shing / /
zla ba'i gzugs 'dra'i 'od zer dra ba che / /
zla 'dra'i 'od zer sprin ni rgya chen po / /
phyung nas phyogs bcur song zhing 'bar bsams la / /
bdag lus de bzhin sems can rnam brgyan te / /
'ongs nas snying ga'i zla ba'i gzugs la bzhugs / /
de nas sngags mchog a ra pa tsa na / /
sngags pa'i mchog gis legs par bzlas par bya / /
blo gros brtan pas man ngag ji bzhin du / /
bsgoms na myur du sa mchog rnams dang ni / /
dri med yid 'ong pha rol phyin kun dang / /
blo ngan nyes bcom rgyal ba thob par 'gyur / /
bla ma dam pa dga' rab rdo rje ni / /
dam pa'i chos rnams mchog gi mdzod gyur pa'i / /
bde bar gshegs pa'i tshogs kyi spyan snga ru / /
gang zhig cho ga bzhin du dbang bskur ba / /
blo gros bzang po mi pham bshes gnyen gyis / /
skye bo rnams kyi blo gros dag bya'i phyir / /
a ra pa tsa na yi 'khor lo mchog /
de yi gzhung du yang dag sbyar ba yin / /
'khor lo'i cho ga'i mchog ni legs sbyar bas / /
bdag gis bsod nams rgya chen thob 'dus pas / /
gang des 'gro kun sdig pa las rgyal zhing / /
bde mtha' gcig tu 'jam dbyangs nyid gyur cig /
a ra pa tsa na'i sgrub thabs slob dpon chen po mi pham bshes gnyen gyis mdzad pa rdzogs so / /
rgya gar gyi mkhan po ka ma la gup+ta dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa'o / /
[ ]
