@## / /
rgya gar skad du /
shrI tsa kra sam+ba ro da ya nA ma maN+Dal no pi kA /
bod skad du /
dpal 'khor lo bde mchog 'byung ba zhes bya ba'i dkyil 'khor gyi cho ga / /
dpal rdo rje sems dpa' la phyag 'tshal lo / /
rnal 'byor bdud rtsi ro gcig gsol bas rnam par dag pa'i thugs / /
gnas la sogs pa yul du bgrod pas rnam par dag pa'i sku / /
dpal ldan gnas kyi dbus na dkyil 'khor 'khor lo'i mchog /
bla ma mchog la rtag tu spyi bos btud de phyag 'tshal lo / /
gang gi rgyud ni de nas shes / /
zhes sogs rdzogs pa gsung che ba / /
'khor lo sdom pa 'dren pa mo / /
rdo rje phag mo de phyag 'tshal / /
lha mo'i phreng bas brgyan cing rin chen sku / /
lus kun la ni rtag tu sa bon gyis mdzes pa / /
'khor lo la gnas rang bzhin dri ma med / /
rtag tu sdom par sbyor ba'i snying po la phyag 'tshal / /
pad+ma mchog gi nang na snying po yi ge e 'dra'i gzhi / /
de yi dbus na dang ba mchog dang kun+da dkar po ltar skyes thams cad bdag /
thams cad mkhyen cing legs pa rnam dag sangs rgyas gzhi dang lha mo'i gzhir gyur mdzes / /
lhan cig skyes pa dri med mchog tu dga' ba 'dren pa bde mchog dpal la bdag phyag 'tshal / /
dpal ldan rin chen mngon brjod ri ni rdo rje thugs kyi rang bzhin mchog gi gzhi / /
gcig tu dpa' bo bzhugs shing sna tshogs mang por spro ba 'byung gnas sgra yi tshul / /
rnal 'byor chen po mchog gi 'khor lo bzang po mang po'i dbus su nges par ngo mtshar yang / /
de ru gnas nas bdag gzhan skye bo la phan sgrub pa'i thabs bshad bya / /
gcig tu thugs ni snying po lhan cig skyes pa dpe med rdo rje spyod pa'i bdag /
rdo rje lha mo phag mo dang ni bla ma mchog gi zhabs la lus kun phul nas phyag byas te / /
dag dang ma dag bdag gis mi shes rtag tu rang yid bde ba skyed pa'i phyir / /
gang zhig bdag gis cung zad thob pa'i dkyil 'khor bri ba'i chog bdag gis bshad / /
ji ltar ba lang shi ba'i blo las dUr ba'i myu gur skye ba dang / /
yung ba dang ni phye mar gyur par rdzas rnams dmar por 'gyur ba dang / /
'khor ba'i rdo rnyed pas ni myur du lcags 'khor 'gyur ba bzhin / /
sems la rol pas rnal 'byor pa ni rnal 'byor rin chen de bzhin no / /
'dir ni gang gis gzhung mang ba'am / /
nyung ba mthong bar 'gyur ba de / /
bla ma'i skyon min bdag blo'i nyes pa yin / /
gang yang dkrugs dang ma dkrugs lugs 'byung lugs bzlog za ba pa yin / /
rgyud 'di bla ma'i man ngag las shes rang nyid dran phyir 'di bri bya / /
gzhan phan la brtson rnal 'byor pa / /
bsam dang bsam med ting 'dzin ldan / /
rnam par mkhas shing rnam par rgyas pa'i zhal / /
rtag tu srid pa zhi bar mdzad pa'i rang bzhin can / /
thog mar chu dang thod la gtsug tor rdo rje dang /
bdag po bsnyems par byas dang ming dang rig pa'i dbang / /
mchog tu dga' bar byas pa gsang ba rnal 'byor ma ni ye shes dbang / /
ming btags gyur nas lung bstan dbugs dbyung mtha' / /
dngos grub bsgrub pa'i don du nges par sdom zhes bya ba'i 'khor los sgyur / /
mar ngo'i tshes brgyad dang ni gang zhig mar ngo'i bcu bzhir gyur dang zla ba yi / /
mtshan mo mchod byas bla ma'i zhabs dang dpa' bo la btud nas / /
dag cing gcig tu dpa' bos skye bo kun la phan pa'i don du der ni brtsam par bya / /
de bzhin du yang gsungs pa la / /
dkyil 'khor ji bzhin de bzhin du / /
gang gis nus par rab tu brtag /
gang gi lhag pa'i lhar sbyor bas / /
sgrub pa'i dkyil 'khor brtag par bya / /
bsod nams don dang slob mas bskul / /
sngags pas sgrub pa'i don du bri / /
gzhan du rdzas kyi don du ni / /
skye ba bye bar dngos grub med / /
lhan cig skyes don bstan pa yi / /
dkyil 'khor bsgrub pa la /
sogs pa / /
'khor lo sdom pa'i rgyud kyi ni / /
dkyil 'khor bri bar mi bya ste / /
dngos grub don du dam bcas nas / /
bde mchog gi ni dkyil 'khor bri / /
gang du'ang mchog tu ma yin zhes / /
nges med don du bdag gis bstan / /
lhan cig skyes byas rnal 'byor ma la myur du gus / /
rmongs pa kun spangs sdig pa kun las grol / /
rnal 'byor snying la sbas shing brda yi dngos po goms / /
bde bar 'dri zhing dag pa'i sems ldan rnal 'byor pa / /
gang la yod pa'i rnam rtog tshes grangs dang ni smyung ba la sogs med / /
de ni bde mchog byang chub mchog 'di nges par rnyed / /
rang yid nges byas rgyud kyi dkyil 'khor bri bar ldan / /
gcig tu rnal 'byor kun dang gsang ba kun rig pa / /
de nas cho gar ldan par gcig tu gsang sngags 'bum du bzlas / /
yi ge bdun dang snying po yang ni de bzhin gsung / /
snying rjer bcas pa'i 'od kyi tshogs kyis bdud kyi las 'jig pa / /
dpa' bo dpa' mo'i dbang phyug ma yi nges par khri phrag gcig tu bzlas / /
rang yid yongs su dga' zhing he ru ka yi bka' thob dang / /
rang bzhin las skyes 'khor lo'i lha dang lha mo'i lung thob dang / /
rnal 'byor pa de brtan par gyur cing dkyil 'khor 'dri la brtson / /
'dir ni nga rgyal can dang brkam chags sems ma yin / /
dpal ldan o D+ya na gnas nas bla ma'i gsung gi rim pa las mngon du / /
bdag nyid dga' ba'i don du thams cad bdag gis smra / /
ji ltar bu ram mngar ba dang / /
me ni tsha ba ji bzhin du / /
de bzhin lha mo dpal chen po'i / /
dga' ba'i ye shes rnam par gnas / /
de la rol pa lta bu yi / /
dkyil 'khor ltar gyur legs par gnas / /
lus kyi dkyil 'khor zhes bstan dang / /
rdul tshon dkyil 'khor de bzhin nyid / /
ji srid nad med lus dang ni / /
rnam par mkhas pas brtsam par bya / /
dkyil 'khor gnyis po bsgrub don du / /
de srid he ru ka la brjod / /
g.yul chen mi sdug shin tu 'jigs / /
yi dags mo tshogs 'jigs pa'i sgra / /
'byung po sha za mo dang ce spyang mo la sogs / /
dur khrod du ni nges par sngon du bsnyen pa bya / /
shin tu shes rab la chags snying rjes brlan pa'i sems / /
rnal 'byor bdud rtsi myang ba'i chogs mi ngoms shing / /
byams pa'i legs par spyad pas srid gsum dbang du gyur / /
dkyil 'khor sgrub pa'i thabs don rab tu brtsam / /
gang zhig bstan dang ma bstan pa / /
de kun he ru ka la gnas / /
'di don legs par shes byas na / /
'dus pa la sogs legs par gnas / /
bla ma'i legs pa'i zhabs gnyis ni /
spyi bo'i gnas su rnam par bsam / /
gnas sogs sbyor bas bkod nas ni / /
leg par mchod nas bsam gtan brtsam / /
g.yon pas brla mnan legs par brtan / /
rkang pas rdo rje skyil krung gnas / /
phur bu ri ba sngon rig pas / /
phyogs bcur dra ba khro gzugs kyis / /
lag na Da ma ru 'dzin cing / /
rdo rje kha T+wAM phyag bsnams pa'i / /
he ru ka dpal zhes bya bsam / /
byang chub yan lag sogs kun gyis / /
legs mdzes de nyid rin chen bsgom / /
oM sum+b+ha ni sum+b+ha hUM phaT / /
oM gr-i h+Na gr-ih+Na hUM phaT / /
oM gr-ih+Na pa ya gr-ih+NA pa ya hUM phaT / /
oM A na ya ho b+ha ga bAn badzra rA dza hUM phaT / /
gzugs ni rnam par snang mdzad ces bya bar rtag tu 'gyur /
tshor ba rdo rje nyi mar rab tu 'gyur / /
'du shes dpal ldan rdo rje gar te 'du byed ni / /
rdo rje rgyal po yon tan sna tshogs gzhi / /
rnam par shes pa rdo rje sems te ma lus rgyal / /
rang bzhin tshogs kyi snying po ste / /
nges par he dang rdo rje 'di ni legs par nga rgyal thob par bsam / /
mig ni dpal ldan gti mug rdo rje lhan cig skyes pa yi / /
bde ba yid de rna ba zhe sdang rdo rje'o / /
sna ni ser sna rdo rje zhes grags kha la ni / /
mchog tu dga' ba las byung 'dod chags rdo rje'o / /
reg la ser sna rdo rje yul dang yang dag ldan gyur khams kyi dag pa de bzhin nyid / /
rnam pa kun gyis legs gnas mchog tu bde ba'i rnam par rnal 'byor ma chogs rol / /
sa ni dpal ldan spyan zhes grags pa byams pa ltung bar byed ma zhes bya'i lha mor rab tu bstan / /
chu yi khams la gsod byed ma gang rdo rje rigs kyi dngos po snying rje'i sems kyis brgyan / /
me la rno ba'i 'gugs byed ma gnas rlung la gar dbang phyug /
nam mkha' la ni pad+ma'i 'od zer bde ba kun mdzad chos dbyings rang bzhin no / /
lus rjes dran pas dag pa'i chu yi gzugs ni mkha' 'gro ma yis rtag tu mtshan pa'o / /
tshor ba'i ming yang lA ma sgrol ma rlung gi rang bzhin no / /
chos rjes dran byed skye ba ru skyes du ma skyes ma zhes bya / /
sems rjes dran pa'i rang bzhin gzugs can ma de spyan zhes grags / /
'dun pa rab gtum gtum mig ma ni brtson 'grus rdzu 'phrul rnam par 'phrul / /
'od ldan ma ni dpyod pa sna chen ma ni sems su gyur / /
dpa' bo'i blo ma dad dbang gsungs / /
brtson 'grus dbang po mi thung ma / /
lang ka zhes grags dran ma'i ming / /
ting 'dzin ming ni ljon grib ma / /
lha mo chen mo sa srung ma / /
shes rab dbang por yang dag byung / /
dbang po lngar grags 'di rnams ni / /
lha mo de yi bdag nyid can / /
dad stobs shin tu dpa' mo ste / /
rlung gi shugs ma brtson 'grus so / /
chang 'thung ma ni dran pa nyid / /
sngo bsangs lha mo ting 'dzin skyes / /
shin tu bzang mo shes rab stobs / /
phyag rgya lnga stobs dag par gsungs / /
rta rna ting 'dzin yan lag gyur / /
brtson 'grus yan lag bya gdong ma / /
'khor lo'i shugs ma rtag tu dga' / /
shin tu dbyangs ma dum skyes ma / /
chos yan lag ni shoN+Di nyid / /
'khor lo'i go cha dran yan lag /
btang snyoms yan lag rab dpa' mo / /
byang chub yan lag bdun grags pa / /
yan lag 'dis ni rtag tu mtshan / /
rnal 'byor sa yi steng na rol / /
yang dag lta ba stobs po che ste yang dag dag ni kun rtog legs par za / /
yang dag rtog pa legs pa'i 'khor lo ma ste rtag tu sems can mchog phan brtson / /
yang dag rtag tu sna tshogs mdzes pas brgyan pa'i brtson 'grus chen mo yi / /
yang dag las ni pha rol gnon la mkhas pa de ming khwa yi gdong can ma / /
yang dag 'tsho ba nyin re bzhin du mchog tu legs par srung ba 'ug gdong mngon brjod mchog /
yang dag rtsol ba rtag tu mdzes pas yang dag brgyan pa lha mo khyi gdong ma / /
yang dag dran pa nye bar spyod pas mdzes pa phag gdong zhes bya nyid / /
lha mo 'di dag thams cad rnam pa kun gyi mchog ldan rang gi las la mkhas pa'o / /
bsod nams ma skyes bskyed pa gshin rje brtan mar gyur pa nyid / /
dpag tu med par rtag tu bsod nams bskyed pa srung ba gshin rje pho nya mo'o / /
ma skyes pa yi sdig pa spang ba gshin rje mi che bar rab tu grags / /
skyes pa'i sdig pa spong ba gshin rje 'joms mar gsungs / /
bdun pa bzhi'o / /
ting 'dzin yang dag rang bzhin dpal ldan phag mor shin tu legs par gnas / /
sum cu drug tu 'byung ba yi / /
byang chub yan lag de yis rdzogs / /
so dang sen mo'i phyogs su mgon po thod pa'i dum bu ste / /
thog mar chen po keng rus mtha' ni skra dang spu ru byung / /
grub pa'i dpa' bo rkang rus pags pa dri ma rnam dag sha la 'jigs pa'i mche bar gyur / /
dpe med ro yi rang bzhin chad dgra dpag med yon tan rnam 'gyur dpag med 'od ni rus par byung / /
yid la byas pa'i snying ni rdo rje 'od kyi rang bzhin dri med snying gi phyogs su rdo rje lus su gyur / /
mig la myu gu can dgod mkhris pa la ni ral can gnas / /
glo ba la ni dpa' bo chen po rgyu mar hUM mdzad mdzes / /
gnye mar shin tu rab tu bzang po grod par rdo rje bzang / /
'jigs byed bshang ba'i lam ste mig mi bzang ni mdoms par mdzes / /
bad kan stobs po che ste rin chen rdo rje rnag la bsam / /
khrag la rta mgrin nam mkha'i snying po rdul du gyur / /
tshil la he ru ka dpal mchi mar pad+ma gar / /
mchil mar mgon po rnam snang mdzad de snabs la dang po'i sangs rgyas gyur / /
brtan pa dpa' bor yang dag gsungs / /
rnal 'byor ma ni g.yo bar gnas / /
gnyis po sdud par gyur pa ni / /
he ru ka yi yan lag gsungs /
snying ga'i dbus der rdo rje mgon po hUM yig 'od dang ldan / /
spros pa'i 'od kyis gsal bar bsams nas cho ga bzhin du dang por rdo rje ldan pa'i phur bu sogs dbus su / /
snying ga mgo bo spyi gtsug phrag pa mig dang yan lag kun te yan lag drug /
dgod byas dpe med bde mchog ces bya'i gzi rab 'bar ba gsungs / /
dang po dang ni snang mdzad nyid dang pad+ma gar dbang che / /
he ru ka dang rdo rje nyi ma yan lag drug la rta dang yang dag ldan / /
oM ha na ma hi swA hA hu bo ShaT he hUM hUM ho phaT haM / /
lte bar phag mo gshin rje ma ni 'bar ba'i phreng ba can te snying gar rnam par gnas / /
kha la gti mug pa ste mgo bor shin tu mdzes pa'i skyod byed ma'o / /
spyi gtsug dbus su skrag byed ma ni 'jigs pa'i gzugs can 'bar ba'i me dang 'dra / /
yan lag kun gyi phyogs su gtum mo lus la mchog tu brgyan pa'i sngags ni lus kyi go cha'o / /
oM baM haM yoM hriM moM hreM hriM hUM hUM phaT phaT / /
snying po'i gsang sngags bzhi ni lhan cig skyes gyur rtag tu dga' ba'i rang bzhin sems / /
rnam kun gcig tu snying po 'phro ba'i sprin mkha' 'gro yi dra bar rol / /
rtog dang rtog med las grol thub pa'i yon tan skyes shing bde mchog ces bya shin tu legs par gnas / /
blo bzang pos ni rdo rje mchog gi kha dang lte ba snying ga klad par bsam par bya / /
oM sarba bud+d+ha DA ki nI ye badzra bar+Na nI ye hUM phaT swA hA /
oM badzra bai ro tsa nI ye swA hA /
oM hriHha ha hUM hUM phaT /
oM shrI badzra he he ru ru kaM hUM hUM phaT /
DA ki nIdzA la sam+ba ra swA hA /
shar gyi zhal du mkha' 'gro ma / /
g.yon pa'i zhal du lA ma'o / /
rgyab kyi zhal du dum skyes ma / /
lho yi zhal du gzugs can ma'o / /
gcig dang du ma'i rang bzhin mchog tu bde byed rtag pa la sogs rang bzhin can /
thod pa bzhi po gang zhig bdud rtsi rang bzhin ldan zhing stong nyid las byung sna tshogs pa / /
dga' kun gcig tu snying pos gsum skyes pad+ma'i lte ba'i phyogs / /
de yang rtag tu rang bzhin las skyes gcig tu dpa' bo sangs rgyas kun gyi rang bzhin dgod / /
bu ste mgo bor rab gtum mo ni thod pa ldan pa spyi gtsug tu / /
dzA lan+d+ha ra zhes byar keng rus chen po dang ni gtum mig bzhugs /
o ste rna ba g.yas pa o rgyan zhes bya bar / /
keng rus dang bcas 'od ldan ma dang a ni ar bu der gnas pa / /
mche ba rnam par gtsigs dang sna chen ma ni rgyab kyi tshigs par gnas / /
'di ni stan gyi rnam par dgod pa bde mchog nang nas gsungs / /
go ste rna ba g.yon pa go dA bA ri zhes bya bar / /
dpa' bo'i blo ma dang ldan chang la dpa' bo legs par bzhugs / /
smin ma'i dbus su rA ste rA me shA rar legs par rnam gnas pa / /
'od dpag med dang ldan pa'i mi thung ma ni khro bo'i gzugs can ma'o / /
de ste mig gi phyogs su de bI ko Ta ri rnam gnas pa / /
dpa' bo chen po rdo rje 'od dang lang+ka'i dbang phyug yang dag ldan / /
mA ste dpung pa'i rtsa bar mA la bar grags shin tu legs gnas pa / /
rdo rje lus dang shing grib ma ste nye ba'i gnas su rab tu grags / /
thugs kyi 'khor lo'i rang bzhin gyi / /
dpa' bo dpa' mo'i dbang phyug bzhugs / /
mkha' spyod ces pa'i 'khor lo ni / /
'khor lo bde mchog las rab bstan / /
kA zhes pa ni kA ma rU pa mchan khung dag la rnam gnas pa / /
dpa' chen myu gu can dang e rA wa tIr yang dag ldan / /
o ste nu ma'i phyogs su o T+yer rdo rje ral pa can dang ni / /
'jigs byed chen por ldan par bzhugs zhes mngon par brjod / /
tri ste tri sha ku ner lte ba'i phyogs su rtag bzhugs pa / /
dpa' bo chen por yang dag ldan pa'i rlung gi shugs ma legs pa'i gzugs can ma'o / /
ko ste sna yi rtse mor rdo rje hUM mdzad ko sa lar / /
chang 'thung ma dang yang dag ldan pa nye ba'i zhing du rab tu grags / /
ka ste kha yi phyogs su sh+yA ma de bir yang dag ldan / /
rab tu bzang por grags pa bsten par gyur pa ka ling+gar ni rdo rje 'chang ba'o / /
la ste mgrin pa'i phyogs su lam pA ka zhes bya bar rnam gnas pa / /
rdo rje 'od dang shin tu bzang mor yang dag ldan pa tsha n+do ha'o / /
kA ste snying gar dgod pa kA ny+tsi phyogs su rnam grags la / /
dpa' bo chen por yang dag ldan pa'i rta rna ma ni 'jigs pa'i gzugs / /
hi ste mdoms su 'bar ba chen po mig mi bzang ni bya gdong ma dang yang dag ldan / /
hi mA la ste nye ba'i tshan do zhes su grags / /
gsung gi 'khor lo sa la spyod pa lha mo 'dzum par bcas pa'i dpa' bo yang dag ldan / /
dngos grub thams cad rtag tu byed cing lhan cig skyes pa'i dga' bas legs par gnas / /
pre ste pre ta pu rir rdo rje'i phyogs su rnam gnas pa / /
stobs po che dang yang dag ldan pa'i 'khor lo'i shugs ma'i rnal 'byor ma'o / /
gr-i ste bshang ba'i gnas su gr-i ha de ba tA dang yang dag ldan / /
dum skyes ma dang rin chen shin tu legs par gnas pa 'dus pa'o / /
brla yi phyogs su rta mgrin shauN+Di nI dang lhan cig 'di ni 'dod pa'i lha mo'o / /
sau ste sau rASh+Tar rdo rje dra bar ldan ma'o / /
su ste byin pa dag la 'khor lo'i go cha ma nyid dang / /
nam mkha'i snying por yang dag ldan pa gser gling la legs gnas / /
de ni dpa' po'i nye ba'i 'dus pa 'on te sor mor legs gnas pa / /
na ga rar ni he ru ka dang ldan pa'i lha mo shin tu dpa' mo'o / /
si ste sin+d+hur rkang pa'i bol la pad+ma gar gyi dbang phyug dang / /
stobs chen mo dang yang dag ldan zhugs dur khrod do / /
ma ste mthe bo'i phyogs su ma rur rnam par snang mdzad bzhugs / /
'dod pa'i dngos grub kun ster dgyes nyid 'khor los sgyur ma'o / /
ku ste pus mo'i phyogs su ku la tA ra ni rnam dag pa / /
rdo rje sems dpa' brtson 'grus chen mor yang dag ldan par rtag tu gyur / /
sku yi 'khor lo sa 'og spyod pa'i lha mo rnam par gnas / /
'khor lo gsum bkod nang dang phyir bcas gnas par bstan / /
pu la sogs par bkod pa'i dpa' bo rdo rje sems dpa' dang por brjod / /
pad+ma nyi mar ldan pa'i gdan la rnal 'byor mas ni legs par bsrung / /
yan lag la dgod smra ba slob dpon gzhan gyi gzhung / /
lugs gnyis gang 'dod de blangs nas ni legs par spyad / /
sa bon thig le yang dag ldan par gang zhig kun du gyur / /
de ni 'bras bu yin zhes rnal 'byor pa yis gsungs / /
thig les kun du khyab cing gang phyir mi 'gyur mtshan nyid gyur pa gang / /
de ni dgar gyur dga' las lhan cig skyes par gyur / /
lhan cig skyes pas 'gro ba bskyed pa bskyed pa'i lhan cig skyes par gyur / /
bskyed pa'i lhan cig skyes pa'i bye brag 'di ni kun rdzob ces su bdag gis bstan / /
lha mo khwa dang 'ug pa'i gdong can dang / /
khyi yi gdong dang phag gi gdong can dang / /
zhal la dgod par gsungs pa zhal bzhi rnam dag pa / /
gshin rje brtan ma dang ni gshin rje pho nya mo / /
gshin rje mche ba ma rnams de bzhin nyid / /
gshin rje 'joms ma dang ldan dgod pa ni / /
mtshams su bzhugs par gyur pa'o / /
pha rol phyin bcu rnam dag pa / /
sa bcu rnams su rab tu gnas /
shes pa bcu yi rang bzhin bdag /
bcu yi dbye bas rnam par gnas / /
stan ni rab tu dga' ba'i sa / /
de ni sbyin pa'i pha rol phyin / /
dri med tshul khrims yang dag ldan / /
nye ba'i stan du rab tu grags / /
zhing ni 'od byed shes par bya / /
de ni bzod pa'i pha rol phyin / /
nye ba'i zhing ni brtson 'grus gyur / /
'od 'phro ba dang yang dag ldan / /
tshan+do bsam gtan yang dag ldan / /
mngon gyur zhes bya'i sa ru gnas / /
nye ba'i tshan+do shes rab ste / /
de ni sbyang dka'i sa zhes bya / /
'dus pa rtag tu thabs yin te / /
ring du song ba'i sa ru gnas / /
nye ba'i 'dus pa rtag tu ni / /
mi g.yo ba dang thabs su gnas / /
dur khrod smon lam rtag tu gsungs / /
legs pa'i blo gros sa dang ldan / /
rgyal chen dpal dang he ru ka / /
de ru rol pas legs par bzhugs / /
rnam pa kun gyi mchog ldan pa / /
rang 'byung mchog gi dbang phyug ste / /
ston pa dpa' bo kun gyi gzhi / /
rnam pa kun gyi mtshan nyid gcig /
sa gzhan dang por tshogs ldan tha mar sprin te rtag tu ye shes mchog tu grags / /
nye ba'i dur khrod 'byung po'i gnas te he ru ka chags bdag gis bstan / /
stan ni sdug bsngal dag tu shes / /
nye ba'i stan ni kun 'byung ste / /
zhing gi ming ni 'gog pa'o / /
lam ni rtag tu nye ba'i zhing / /
zad pa shes pa tshan+do ha / /
nye ba'i tshan+do mi skye ba / /
chos ni 'dus pa nyid yin no / /
nye ba'i 'dus pa rjes su shes / /
dur khrod kun rdzob shes pa'o / /
don dam nye ba'i dur khrod do / /
shes pa bcu yi rang bzhin gyis / /
gnas la sogs pa dag par grags / /
zab mo 'bum gyi mdo las kyang / /
ye shes grags par gyur pa yang / /
sangs rgyas gzugs kyi rang bzhin du / /
'khor lo bde mchog la gnas pa'o / /
'chad par 'gyur ba'i phyag dang ldan / /
kha dog mtshon cha dang ldan pa / /
lha mo rnams dang dpa' bo kun / /
pu l+lir la sogs rab bsam bya / /
byang chub kyi chos sum cu bdun / /
rnal 'byor ma yi dag pa'o / /
sen sogs yan lag bkod pa yang / /
de ni go cha chen por bran / /
rnal 'byor 'di dang yang dag ldan / /
lhan cig skyes pa gzhan yin no / /
phyi rol nang dang mnyam ldan pa / /
he ru ka skur yang dag gnas / /
ma skyes pa yi rang bzhin phyir / /
stong pa zhes ni mngon par brjod / /
gang phyir rgyu dang bral ba'i phyir / /
de ni mtshan ma med par brjod / /
oM shU n+ya tA dz+nyA na badzra swa b+hA ba At+ma ko\u0f85haM /
thog mar stong bsgoms de rjes mkha' byas rlung dang me dbus chu / /
gzhi bsam gzhan yang brgya byin rdo rjes mtshan pa'i gzugs su byung / /
de steng rtse mo brgyad dang mtshan pa'i ri rab rtse mor gser gyi rdo rje dang ni gzhal yas khang / /
gcig tu me tog sna tshogs kyis mdzes sna tshogs mang po'i ras chen bzang pos gcig tu mdzes / /
dril bu 'phan dang yang dag ldan pa'i sgra yis phyogs su grags shing dril chung snyan pa'i sgra / /
'khor lo'i rnam pa'i rang dbus kha sbyor gsum mchog me tog phreng bas mdzes / /
phyi rol sgo bzhir rta babs chen po nyid kyis mchog tu mdzes / /
dbus su sna tshogs pad+ma la gnas srid pa las byung rdo rje sngon po chen po'o / /
de'i mthar bde mchog ces grags yul dang yang dag ldan pa 'byung ba lnga yi rang bzhin can / /
sngon po lta bu'i 'od bzang ldan zhing lte bar byas pa yid ni hUM las byung ba mtha' yas mgon po'o / /
spros pa'i shes rab yan lag sbyor ba phyogs su phyir bzlog gyur nas bsdus te rdo rje mgon po'o / /
sgyu ma lta bu'i rang bzhin srid pa kun dang mnyam pa pad+ma'i dbus su bsgom / /
du ba lta bu'i 'od zer bzang po thog mar gtso bo'i zhal ni zla tshes lta bu yi / /
mche ba ldan zhing g.yon pa'i zhal bzang ljang gu rgyab zhal rnam par 'gyur ba bzang po'i spyan / /
g.yas par ha har dgod bcas hi hi zhes zhi gser 'dra shin tu 'jigs / /
g.yas pa brkyang bas dus mtshan dang ldan 'jigs byed mnan cing dri med mkha' 'gro dra bas rol / /
mgo bo lnga bcu'i phreng bas brgyud pa'i do shal mdzes par 'phyang bas brla nas phrag pa'i bar / /
lus ni phyag rgya drug brgyan mi mgo sna tshogs bcings shing dbu skra kham pa gyen du brdzes / /
cod pan zla ba phreng bas mtshan pa sa steng mun pa sel ba spyi bor sna tshogs rdo rjes mtshan / /
sbyangs par gyur pa'i phyag chen po ni mchog gyur mang po zad byed 'phro ba'i dril bu dag pa'i rdo rje'o / /
gang gi glang po'i pags pa khrag gis brlan pa gyen du 'phyar ba bsnams pas mdzes par bstan / /
g.yas na rno ba'i mdung dang zhags pa mchog ldan Da ma ru dang gri gug go / /
g.yon na kha T+wAM ga dang pad+ma sa gsum las rgyal zhags pa mgo bo bzang pos mdzes / /
rnam kun rang bzhin srid pa kun mnyam de yi gzugs su rab tu byed / /
phyag na rdo rje ldan zhing gdug pa kun la sdigs mdzub skra grol legs par dmar / /
rab tu chags pas mgrin par 'khyud cing zhal ni khrag gis gang zhing phyag g.yon pad+ma bsnams / /
thabs dang shes rab gcig tu spyor bas lhan cig skyes bde rtag tu dga' sems rang bzhin can / /
sprin ltar snang ba lha mo'i tshogs ni mtha' yas spro ba lha mo phag mo ste / /
zhal gyi grwa yi phyogs nas khrag 'dzag pas / /
yan lag kun la byugs pas mdzes pa dang / /
mgo bo thod dang mgo yi phreng ba dang / /
gcer bu mi yi rus pas rnam par brgyan / /
g.yas pa'i byin pas bdag po yi / /
g.yon pa'i brla ni yongs su 'khyud / /
'khor lo kun bdag sbyor ba yis / /
rnal 'byor pa rnams sems dga' ma / /
rtag tu khros pa phag gdong du / /
bdag gis brtags nas bshad pa'o / /
yang na bud med lta bu'i zhal / /
'khor lo'i gtso mo bsgom par bya / /
yang na de ni du ba'i mdog /
dga' kun mtshan nyid gcig pa yi / /
yid bzhin nor bu lta bu yi / /
rdo rje phag mo bsgom par bya / /
'khor lo'i dbus rtag lha mo ni / /
gang zhig bskyod pa'i sbyor bas gnas / /
rdo rje phag gdong gtso mo ni / /
skyes pa lta bur byed par gsungs / /
rdo rje phag mo lha mo che / /
lha mo kun dang mnyam ldan pa / /
gtso bo'i gzugs kyis bsgom bya ba / /
bde mchog don du rnam par shes / /
stag gi pags pa'i gos dang ldan / /
spyan gsum rtag tu bsgom par bya / /
sil sil zer ba'i sgra yis ni / /
brla gnyis mnyam par khyab pa'o / /
'bar ba'i phreng khyab 'jigs pa'o / /
'jigs byed chen po 'jigs par byed / /
lhan cig skyes rol dur khrod de / /
lhan cig skyes dga' he ru ka /
chags bcas 'khyud pa yang dag ldan / /
'o byed pas ni rtag tu gnas / /
bskyod pa chen po'i sbyor ba yis / /
'khor lo'i gtso bo bsgom par bya / /
zla ba'i kha dog lta bu'i khros pa ste / /
spyan gsum zhal ni lha ru gzigs / /
mche ba bzhi yi myu gus brgyan / /
dam pa'i don du rab tu grags / /
g.yas pa'i phyag na sa gsum las rgyal sna tshogs rdo rje gsor bas 'jigs / /
g.yon na dngos grub zla ba ltar dkar snod ni khrag gis bkang ba bsnams / /
phyag gnyis gtso la 'khyud pas lhan cig skyes pa'i bde ldan rdo rje dril bu 'dzin / /
ban du ltar dmar 'od tshogs mang po ldan pa'i rdo rje lha mo bsam / /
mkha' 'gro ma dang lA ma dang / /
dum skyes ma dang gzugs can ma / /
dga' dang bde bas mgu ba yi / /
rdo rje sbyor bas bsgom par bya / /
sngon po ljang gu dmar po'i sku / /
ser ba'i 'od nyid rnal 'byor ma / /
phyogs bzhir pad+ma'i 'dab ma la / /
lhan cig skyes dga' shin tu mdzes / /
grub pa'i rnal 'byor ma bzhi po / /
phyi dang nang na yang dag bzhugs / /
chu dang rlung dang me chen po / /
sa yi rnam pa'i dngos por byung / /
byams pa smon lam mA ma kI / /
btang snyoms ye shes sgrol ma ste / /
gos dkar mo ni stobs su gsungs / /
phyag rgya mngon 'byung byed pa mo / /
btang snyoms spyan mar grags pa ste / /
snying rje dang ni mnyam ldan na / /
mkha' 'gro ma sogs rnam dag pa / /
bla ma'i rim las 'ongs pas bstan / /
mkha' 'gro ma sogs gzugs bzang ro yis stan byas phyag na pad+ma kha T+wAM ga /
g.yas pa'i phyag ni gri gug dang ni Da ma ru ldan bsnams shing skra grol spyan gsum pa'o / /
phyag rgya drug gis sku la brgyan cing mi mgo mchog gi thod 'chang gcer bu'i gzugs can shin tu 'jigs / /
stan la g.yas brkyang bzhugs shing rnam 'gyur zhal mdzad hUM sgrogs dga' ba'i snying po'o / /
stag gi pags pa'i na bza' dang / /
mi ro'i steng na legs par bzhugs / /
dngos grub kun ster bsam par bya / /
lho dang shar dang rgyab dang ni / /
nub kyi phyogs kyi cha ru ni / /
zhal bzhi zhal rnams nyid kyis ni / /
'o byed par ni rnam par bsam / /
rgyal po dang ni rgyal rigs nyid / /
ma dang pha dang mnyam ldan pa / /
rgyal rigs sogs gzhan blangs nas ni / /
thod pa rnams ni mtshams su gzhag / /
mchod pa bzhi po legs gsungs pa / /
gti mug chen po rnam dag pa / /
mchod pa'i don gyis 'khor lo yi / /
'khor lo bde mchog dpal las gsungs / /
rab gtum thod pa'i dum bu ni / /
lho yi rtsibs la rnam par gnas / /
gtum mig ma dang yang dag ldan / /
keng rus chen po shar phyogs su / /
'od ldan ma dang legs sbyor ba / /
keng rus byang gi cha ru'o / /
sna chen ma dang yang dag ldan / /
mche ba rnam gtsigs byang du'o / /
dpa' bo blo ma yang dag ldan / /
chang la dpa' ba bden bral du / /
'od dpag med dang mi thung nyid / /
rlung gi phyogs su rtag tu bzhugs / /
rdo rje 'od ldan lha mo ni / /
lang+ka'i dbang phyug ma rtag tu / /
dbang ldan phyogs su legs par bzhugs / /
'di dag sems can kun don mdzad / /
me phyogs rdo rje lus dang ni / /
ljon grib ma dang yang dag ldan / /
thugs kyi 'khor lo mkha' spyod du / /
bde mchog las ni 'di dag gsungs / /
thugs kyi 'khor lo'i phyi rol du / /
rdo rje sngon po'i phreng bas bskor / /
dpa' bo dpa' mo'i dbang phyug sngo / /
sangs rgyas tshogs 'phro yang dag ldan / /
sa srung ma dang yang dag ldan / /
myu gu can ni lho ru dgod / /
'jigs byed chen po dang lhan cig /
rdo rje ral can shar du bzhugs / /
byang du 'jigs byed chen po dang / /
rlung gi shugs ma legs par bzhugs / /
nub tu rdo rje hUM mdzad dang / /
chang 'thung ma dang yang dag ldan / /
sngo bsangs lha mo legs sbyar ba / /
shin tu bzang po bden bral phyogs / /
rdo rje bzang dang shin tu bzang / /
lhan cig rlung gi phyogs su brten / /
dbang ldan phyogs kyi gnas su ni / /
rta dang shin tu 'jigs byed mdzes / /
me phyogs bya gdong ma dang ni / /
mig mi bzang dang yang dag ldan / /
sa spyod gsung gi 'khor lo ste / /
pad+ma'i phreng dang yang dag ldan / /
spro zhing bsdu bar byed pa po / /
rtag tu kha dog dmar por bsgom / /
lhor ni rtag tu stobs chen dang / /
'khor lo'i shugs mas mdzes pa'o / /
dum skyes ma dang yang dag ldan / /
rin chen rdo rje shar du dgod / /
shauN+Di nI sbyor yang dag ldan / /
rta mgrin byang gi phyogs nyid na'o / /
nam mkha'i 'khor lo'i go cha ma / /
chu yi phyogs su dgod par bya / /
he ru ka dpal su bI ra / /
rtag tu bden bral du bsgom bya / /
pad+ma gar gyi dbang phyug dang / /
stobs chen po ni rlung gi phyogs / /
'khor los sgyur dang gti mug che / /
rtag tu dbang ldan du bsgom bya / /
rdo rje sems dang brtson chen mo / /
sku yi 'khor lor bsam par bya / /
phyi rol 'khor phreng dkar po'o / /
kha dog dkar por rnam par bsgom / /
'di ni sa 'og 'khor lo yi / /
sbyor ba'i mtshan nyid gyur pa'o / /
dpa' bo thams cad phyag bzhi ste / /
g.yon na kha T+wAM 'dzin pa'o / /
Da ma ru ni g.yas na 'dzin / /
ral pa bcings pas rnam par mdzes / /
spro zhing sdud pa'i gzugs can te / /
ro yi gdan la legs par bzhugs / /
g.yas brkyang ba dang yang dag ldan / /
rus pa'i phreng bas rnam par brgyan / /
phyag na rdo rje dril bu dang / /
lha mo 'khyud la mchog tu brtson / /
gcer bu'i gzugs can hUM zhes sgrogs / /
mgo yi phreng bas nye bar mdzes / /
lhan cig skyes dga' 'khor lor bcas / /
dpa' bo rnal 'byor ma bsgom bya / /
dpa' bo kun dang mnyam sbyor bas / /
bde mchog ces bya rnam par 'byung / /
rab gtum mo sogs lha mo de / /
zhal gcig gis ni mdzes pa'o / /
phyag gnyis dbu skra grol ba ste / /
gcer bu mi rus sogs pas brgyan / /
g.yon na khrag gi thod pa ste / /
g.yas na sdigs mdzub gri gug go / /
thams cad spyan gsum hUM sgrogs pa / /
mchog tu dga' ba'i gzugs su byung / /
rig ma'i sked par ske rags te / /
rab tu 'bad nas bsgom par bya / /
gcig dang du ma'i rang bzhin can / /
gdug pa'i khrag gsol ba la dgyes / /
mkha' 'gro ma sogs lha mo bzhi / /
sngon du g.yon du bskor ba can / /
gang phyir 'gro kun g.yon las byung / /
de nas bde mchog las ni gsungs / /
dkar po sngon po mnyam sbyor bas / /
nges par du ba lta bur gyur / /
mkha' 'gro ma ni sngon por stan / /
de nas mdun du legs par bzhugs / /
khwa dang 'ug pa khyi yi gdong / /
phag gi gdong rnams de bzhin du / /
sngon po ljang gu de bzhin dmar / /
ser po'i 'od can sgo ru bzhugs / /
rtag tu bden bral mtshams su ni / /
gshin rje brtan ma mchog tu 'jigs / /
rlung phyogs rnam par dag bsgom pa / /
gshin rje pho nya mdzes pa'i zhal / /
dbang ldan gshin rje mche ba ma / /
g.yon pa'i sbyor bar gcig tu 'gro / /
shin tu rnam dag gshin rje 'joms / /
me yi gnas su rtag tu bsam / /
rim pa min dang rim pa yis / /
'di dag shin tu grags pa'o / /
rnal 'byor rgyud la rim min pa / /
rnal 'byor ma las rim pa gsungs / /
lha mo'i gzugs ni gzi brjid che / /
kha dog gnyis dang yang dag ldan / /
mtshams kyi lha mo mchog 'di dag / /
'gro ba'i bgegs ni rnam 'dren pa / /
g.yon na kha T+wAM pad+ma ste / /
g.yas na cang te'u gri gug go / /
'di dag sgo la sogs par bzhugs / /
he ru ka 'khyud legs par bzhugs / /
pu dzA o a go rA de mA kA o tri ko ka la kA hi pre kr-i sau su na si ma ku /
mkhas pas mgo dang spyi gtsug sogs / /
pu la sogs pa bsam byas te / /
lhan cig skyes dgas mdzes pa yis / /
'khor lo phyi nas spyan drang ste / /
rkang pa mnan cing gyen du blta / /
gyen du pheM gi sgra bsgrags shing / /
phyogs bcu 'jig rten khams bzhugs pa'o / /
dpa' bo rnal 'byor ma rnams dgug /
mdzub mo mdud pa byas pa dang / /
gung mo sbyar bar byas nas kyang / /
mthe bo mnyam par ldan pa ni / /
dpral ba'i phyogs su bzung byas te / /
de ltar phyogs bskor rnal 'byor pas / /
mgu ba'i gsang sngags brjod par bya / /
lhag gnas rang gi 'khor lor bzhugs / /
rdo rje pad+ma mchog dag pa / /
yi ge bya yis lte ba bskyed / /
yi ge byA las rdo rjer byung / /
sngon du yan lag bzhi bkod nas / /
phyis ni bde ba legs par spyad / /
dang po'i dga' ba dpa' bo ste / /
mchog tu dga' ba rnal 'byor ma / /
thams cad lhan cig skyes dga' ste / /
legs par bde ba'i thabs su sbyor / /
mtho ris sa steng sogs 'jig rten / /
skad cig gis ni sku gcig gyur / /
'khor lo sdom las dga' kun gsungs / /
dpa' bo gnyis med yang dag ldan / /
lha rnams sems kyi rnam par snang / /
lhan cig skyes nas 'khor lo'i dbus / /
snying rje che ldan rnal 'byor pas / /
phyi nang bdag nyid mchod pa yis / /
dkyil 'khor khyab bdag legs par mchod / /
sbyin bdag la sogs mi dmigs pas / /
mtha' gsum sbyor bas legs par gnas / /
gang du mchod cing bstod pa der / /
rgyud rnams las ni mthong ba'o / /
'di don legs par dpyad nas ni / /
mnyam par bzhag nas dpa' bo mchod / /
dpal ldan rdo rje mkha' 'gro mchog gi rnal 'byor ma yis mgul nas 'khyud / /
sku la dpa' bo'i phreng ba legs par byas shing rnam pa sna tshogs gzugs / /
'khor lo la gnas bde mchog snying rje chen po'i stobs kyis brlab /
khyab bdag khyod kyi zhabs kyi pad+mar rtag tu phyag 'tshal lo / /
ral pa la ni mi bskyod pas mdzes 'bar ba'i phyag rgyas rnam par brgyan / /
sangs rgyas kyi gzhi ru gyur cing dam pa'i don du gsungs pa'o / /
bdag gi bla ma'i blos gsungs pa / /
sna tshogs rdo rje ral pa'i steng / /
de ni dbang bskur bar gsungs pa / /
brtul zhugs spyod pa'i rim las 'ong / /
zur bzhi 'khor lo chen po ni / /
'dren pa rin chen 'byung ldan no / /
pad+ma 'dab brgyad de bzhin du / /
ral gri don yong grub pa'o / /
khwa sogs mchog gi lha mo rnams / /
rdo rje lcags kyu la sogs bsnams / /
lugs gzhan bsgom par bya ba'am / /
brgyad po ro yi steng na bzhugs / /
khwa la sogs pa'i lha mo rnams / /
gsungs pa ji bzhin de yi zhal / /
bdag gi bla ma'i rim las 'ongs / /
rgyu de yis ni bris pa yis / /
gzhan dag lha mo rnams kyi zhal / /
bud med gdong lta bu yin zer / /
rtag tu rnal 'byor ba yis ni / /
lugs gnyis gang 'dod blang bar bya / /
keng rus chen po dang keng rus / /
rta mgrin dang ni glang sna ma / /
bya gdong ma dang rta rna sogs / /
gsungs pa ji bzhin 'di dag bsgom / /
sna tshogs sprul pa'i gzugs kyis ni / /
dpa' bo la sogs rab tu grags / /
gsungs pa ji bzhin rnam rol par / /
dpal ldan bde mchog 'di dag bsgom / /
sngon du phung po byin brlabs nas / /
ji srid mchod dang bstod 'gyur ba / /
bskyed pa'i dang po'i sbyor ba ste / /
chung ngu'i sbyor bar mngon par brjod / /
ri rab la gnas sa bon rdzogs / /
dkyil 'khor la sogs rnam bsgom pa / /
blo yi dbye bas byas pa ni / /
shin tu sbyor ba'i mtshan nyid do / /
skad cig gcig mngon rdzogs byang chub / /
ye shes rtogs pa'i mtshan nyid ni / /
rnal 'byor pas rtag rnal 'byor cher / /
chen po zhes ni rab tu grags / /
rnal 'byor lhag pa'i sbyor dbus su / /
rnal 'byor chen po rnam par gnas / /
chen po'i yang ni chen po ru / /
rtag tu rnal 'byor kun shes bya / /
rnam pa kun gyi mchog ldan zhing / /
lhan cig skyes pa'i dga' bas gang / /
dpal ldan dpa' bo kun gyi gzhi / /
rang byung rnal 'byor thams cad rig /
dpal ldan smad 'tshong zhabs kyis ni / /
byin gyis brlab pa'i mtshan nyid gsungs / /
de bas bla ma mnyes byas nas / /
rnal 'byor thams cad legs par brtsam / /
dgod pa dang ni ngu ba nyid / /
shin tu yid 'phrog pa yi gar / /
sna tshogs kun byed thams cad mkhyen / /
rnal 'byor ma yi tshogs kyis mdzes / /
'di nyid las ni gang gsungs pa / /
mnyes byed rnam par dag pa dang / /
gsal byed yon tan ldan pa'i mi / /
byang chub phyogs dang go char bcas / /
go cha chen por yang dag ldan / /
thog mar 'di rnams rab tu bya / /
grub na yongs su spang ba dang / /
yi ge gsum gyi cho ga yis / /
grub na de la bkod bya ste / /
'khor lo gsum gyi rang bzhin du / /
sku gsung sbyor bas dag pa bya / /
oM ni sku yi 'khor lo ste / /
yi ge AHni ngag tu gnas / /
hUM ni sems la rnam dgod pa / /
byas nas cho ga spang bar bya / /
rtog pa'i dbang gis legs byung ba / /
sems can gzung ba'i rgyu yin no / /
yi ge gsum gyi dgod pa 'di / /
de nyid kyi ni gzugs su sbyor / /
de bzhin du yang gsungs pa dang / /
sku yi yi ge skye ba med / /
gsung dang thugs kyang yi ge med / /
nam mkha'i rdo rje rtogs las byung / /
log par gzung bas zin pa'o / /
oM ni thams cad gsal byed do / /
hUM hUM phaT dang yang dag ldan / /
dngos grub bsgrub pa'i rgyu ru ni / /
ming bzlas pa ni legs par brtsam / /
stong pa nyid kyi sngags brjod cing / /
gnod mdzes rgyal po de bzhin no / /
rab dra ba bsam byas shing / /
rdo rje sa gzhi de bzhin no / /
rlung dang me ni yang dag rdzogs / /
chu dang sa yi dkyil 'khor la / /
ri rab sna tshogs rdo rje dang / /
sna tshogs pad+ma yang dag ldan / /
dpe byad brgyad cu las byung ba / /
de steng zla ba'i dkyil 'khor te / /
zla ba la gnas hUM las byung / /
he ru ka yi dkyil 'khor ro / /
phag mo la sogs yang dag ldan / /
kha dog sna tshogs sogs kyis brgyan / /
'jigs byed chen po g.yon brkyang ba / /
sgo skyong rnams dang yang dag ldan / /
dpa' drug rnal 'byor ma go cha / /
go cha chen po yang dag ldan / /
dngos grub kun mdzad dpa' bo ste / /
bde mchog mdzes pa bsgom par bya / /
sngon du yi ge gsum bkod de / /
bzlas pa legs par brtsam par bya / /
'di ltar dpal ldan bde mchog ni / /
bsgom pa rnal 'byor gzhan dag zer / /
dngos po gang dang gang gis ni / /
mi rnams yid ni yang dag sbyor / /
des ni de yi rang bzhin 'gyur / /
sna tshogs nor bu ji bzhin no / /
oM na mo b+ha ga ba te bI re shA ya hUM hUM phaT /
oM ma hA ka lpA g+ni san+ni b+ha ya hUM hUM phaT /
oM dza TA ma ku Tod+k+ya TA ya hUM hUM phaT /
oM daM Sh+T+rA ka rA lo gra b+hI Sha Na mu lA ya hUM hUM phaT /
oM sa ha sra b+hu dza b+hA su rA ya hUM hUM phaT /
oM pa ra shu pA sho d+ya ta shU la kha T+wAM ga d+hA ri Ne hUM hUM phaT /
oM byA g+hA dzi na am+ba ra d+ha rA ye hUM hUM phaT /
oM ma hA d+hu mrA n+d+ha kA ra wa pu ShA ya hUM hUM phaT /
oM ka ra ka ra hUM hUM phaT /
oM ku ru ku ru hUM hUM phaT /
oM ku ru ku ru hUM hUM phaT /
oM ban+d+ha ban+d+ha hUM hUM phaT /
oM trA sa ya trA sa ya hUM hUM phaT /
oM k+Sho b+ha ya k+Sho b+ha ya hUM hUM phaT /
oM hrauM hrauM hUM hUM phaT /
oM hraHhraHhUM hUM phaT /
oM pheM pheM hUM hUM phaT /
thugs kyi 'khor lo'i dpa' bo rtsa ba'i sngags so // //
oM da ha da ha hUM hUM phaT /
oM pa tsa pa tsa hUM hUM phaT /
oM b+ha k+Sha b+ha k+Sha hUM hUM phaT /
oM ba sha ru d+hi ra an+t+ra mA lA ba la m+bi ne gr-ih+Na gr-ih+Na hUM hUM phaT /
oM sa p+ta pA tA lA ga ta b+hu dzaM ga sa r+paM pA ta rdza ya ta rdza ya hUM hUM phaT /
oM A ka D+D+h+ya A ka D+D+h+ya hUM hUM phaT /
oM hriM hriM hUM hUM phaT /
oM k+Sh+mAM k+Sh+mAM hUM hUM phaT /
gsung gi 'khor lo'i dpa' bo'i rtsa ba'i sngags so // //
oM haM haM hUM hUM phaT /
oM hiM hiM hUM hUM phaT /
oM hUM hUM hUM hUM phaT /
oM ki li ki li hUM hUM phaT /
oM si li si li hUM hUM phaT /
oM tsi li tsi li hUM hUM phaT /
oM d+hi li d+hi li hUM hUM phaT /
oM hi li hi li hUM hUM phaT /
sku'i 'khor lo'i dpa' bo'i rtsa ba'i sngags so / /
ka ra la sogs dpa' mo yi / /
dbang phyug gir grags gzhan dag zer / /
bdag gi bla ma'i lugs nyid kyis / /
dpa' bo rnams kyi sngags su bshad // //
oM na mo b+ha ga ba ti badzra bA rA hI a pa ra dzi te trai lo kya mA te bi d+ye shwa ri sarba b+hU ta b+ha yA ba he ma hA badzre badzrA sa ne a dzi ti a pa rA dzi te wa sh+yaM ka ri ne tra b+hA ma Ni /
bi Sha sho Sha ro Sha kro d+ha ka rA li tri te trI kA ma nI pra b+he baNI a pa rA dza ya bi dza ya dza m+b+ha ni s+t+wa m+b+ha ni mo ha ni /
badzra bA rA hI ma hA yo gi nI /
kA me shwa ri kha ge /
tar+ya thA /
pro taM ge pro ta ge /
ha na ha na prA NAM /
kiM ki ni khiM khi ni d+hu na d+hu na /
badzra ha ste /
sho Sha ya sho Sha ya /
badzra kha T+wAM ga ka pA la d+hA ri Ni ma hA pi shi ta mAM sA sa ni /
ma nu ShA n+t+ra prA bri te san+ni d+h+yaM /
na ra shi ro mA lA gran+thi ta d+ha ri Ni su m+b+ha ni su m+w+ha /
ha na ha na prA NAM sarba pA pa s+t+wa nAM /
sarba pa shu naM ma hA mAM sa ts+tshe da ni kro d+ha mU rti /
daM Sh+T+rA ka rA li ni ma hA mu dre shrI he ru ka /
de ba s+yA gra ma hi Shi /
sa ha sra shi re sa ha sra bA hA be /
sha ta sa ha srA na ne dz+wa li ta /
te dza s+ya dz+wa la mu khi ping+ga la lo tsa na /
badzra sha rI re badzrA sa ni /
mi li ta tsi li ta /
he he hUM hUM kha kha d+hu d+hu ru ru d+hu ru d+hu ru mu ru mu ru /
a dwe te ma hA yo gi pa Thi ta sid+d+he /
dreM d+haM dreM d+haM /
graM graM /
he he /
ha ha /
b+hI me /
ha sa ha sa /
bI re /
ha ha ho ho hUM hUM trai lo kya bi nA sa ni /
sha ta sa ha sra ko TI ta thA ga ta pa ri bA re hUM phaT /
siM ha rU pe khaHga dza rU pe gaH /
trai lo kye da re sa mu dra me kha le /
gra sa gra sa hUM hUM phaT /
bI ra dwe te hUM hUM hA hA ma hA pa shu mo ha ni yo ge shwa ri t+t+waM DA ki ni /
lo ki ni lo ki kA nAM ban+d+ha ni pad+ya bi d+ye hUM phaT /
b+hU ta trA sa ni ma hA bI re pa ra ma sid+d+h+ye bi d+ye shwa ri phaT hUM hUM phaT phaT swA hA // //
rnal 'byor pas bzlas sngags 'di rnams / /
'dod pa'i don kun legs par ster / /
rnal 'byor ma dang dpa' bor ldan / /
gzhan bde mchog las byung ba'o / /
in+t+ra b+hU ti'i rim nyid dang / /
sany+tsa re dang smad 'tshong gzhung / /
dpa' bo dang ni lha rnams ni / /
phyag gnyis zhal gcig nyid du bstan / /
dza lan+d+h+ra lan+ta ra dpal zhabs dang / /
kats+tsha pa da'i lugs kyis kyang / /
dpa' bo rnams dang rnal 'byor ma / /
zhal gcig phyag gnyis rab tu grags / /
mkha' 'gro ma sogs dpa' bor bcas / /
sgo skyong rnams dang yang dag ldan / /
zhal gcig phyag bzhi rab tu grags / /
khro bo'i gzugs can hUM dang bcas / /
rab gtum ma sogs lha mo rnams / /
kha dog sna tshogs bye brag dang / /
phyag gnyis pa dang zhal gcig pa / /
tsar+ya pa yi gzhung yin no / /
yang na sems kyi rnam dag pas / /
gcig tu kha dog sngon por gnas / /
dpa' bo lha mo rnams dang ldan / /
gzhung 'di legs zhes kha cig gsungs / /
sku gsum dag pa'i dbye ba yis / /
kha dog gsum du rnam par gnas / /
gang phyir 'khor lo gsum gsungs pa / /
de phyir kha dog gsum du dbye / /
lugs 'di rnams ni gang 'dod pa / /
rnal 'byor rigs pas de bsten bya / /
phyag gnyis thog ma nas brtsams nas / /
ji srid 'bum gyi phyag dang zhal / /
phyag zhal mtha' yas dngos grub phyir / /
bsam mi khyab sbyor gyis bsam bya / /
de ltar blo bzang gis shes bya / /
spyod dang bral bas sbyar ba min / /
'di kun mchog tu dga' ba ste / /
gang zhig bsgom bya de 'bras bzang / /
sngon du gus pa'i sems kyis ni / /
bla mas gsungs pa blang bar bya / /
'bar ba'i phyag rgya bde mchog las / /
slob dpon kha cig gis gsungs pa / /
he ru ka 'byung rgyud las gsungs / /
bde mchog la ni gnas pa min / /
bdag gis ma bris pa des na / /
dpa' bo rdo rje bzod pa mdzod / /
man ngag gis ni phag mo ni / /
'bar ba'i phyag rgya zhes su grags / /
bde mchog gtor ma'i las dang ni / /
dkyil 'khor dgug pa'i don gyis so / /
he ru ka 'byung rgyud du ni / /
he ru ka yi phyag na gnas / /
dpa' bo'i bdag po'i sngags gsungs gos kyi don gyis stag gi pags pa rnams / /
bdag gi bla ma yis bstan lhan cig skyes pa gos med rdo rje mkha' 'gro'i gzugs / /
rtag tu drag po'i dud mdog dkar zhing dmar ba'i sku ni rigs drug bsdus pa'i don gyis so / /
kha dog thog ma 'dra ba'i gzugs te thog ma'i nyi ma lta bu'i zhal te lha mo skra grol ba'o / /
lugs gnyis gyur pa dpyad nas sems la gang 'dod de dag bya / /
g.yas na rtsa gzhan khrag ste myur du 'bab pa me tog ldan pa'o / /
g.yon na khu ba ster ba rgya mtsho lta bu de ni dpa' bo'i rang bzhin no / /
rkang dang rus pa rtsa dang chu dang lnga pa khu bar ldan pa 'di ni pha ru gyur / /
ma ni pags pa sha dang khrag dang snying dang me dang lhan cig pa ste gang 'di gnyis po dngos grub po / /
mgon po dpal ldan he ru ka 'di bskyed pas bskyed pa gang zhig pha dang bye brag med / /
'dir ni dpal ldan bde mchog ces bya yon tan kun gyi gzhi ste dngos po kun gyi rang bzhin no / /
de ltar shes nas de yi gzugs ni sa gsum bde ba ster ba'i de nyid rnal 'byor pa yis bsgom / /
'byung gnas sgra yi gzugs las ni / /
rnam par byung sogs gang shes pa / /
de yi don ni bdag gis bstan / /
rab tu 'jug pa'i mtshan nyid ni / /
rab 'jug dkyil 'khor sogs rnams kyi / /
phyi rol rnam pa'i mtshan nyid gcig /
dngos po kun gyi rang bzhin te / /
sangs rgyas kun gyis de dag gsungs / /
gang zhig ldog par rtag gsung ba / /
'khor lo bde mchog la legs gnas / /
de ni lhan cig skyes 'dri dngos / /
rtag tu snying la gnas pa'o / /
phyi nang bdag nyid mnyam pa'i dkyil 'khor 'khor lo sems la rnam dgod bstan / /
dpal ldan he ru ka rol lus la gnas par da lta bstan / /
rnam dag he ru ka yi yan lag lhan cig skyes gnas mnyam par gzhag /
phyis ni rnal 'byor pa yi rim gyis lus skyes rnam par bsgom / /
lhan cig skyes mnyam ma lus phur bu pags pa bcings par rab tu sbyar / /
brtan zhing mkhregs pas bcings pa'i rus pa'i phreng ba dra ba'o / /
sna tshogs kyis mdzes sna tshogs phyag rgyas brgyan pa'i sku / /
go cha mkhregs pas dag pa de ni go cha chen por ldan / /
gang zhig dmigs dang bral ba'i rtsa ni sems can kun phan 'dod / /
lha dang lha min mi dang bcas pa 'di kun de yis khyab / /
b+he ram pa yi rlung ni rkang pa'i mthil du shin tu legs par gnas / /
lte bar song ba'i 'bar ba'i dkyil 'khor dmar po'i gzi brjid can / /
lto bar dkar ba'i chu yi gzhi ni yid 'ong gzugs te snying gar dbang pos rnam mdzes ser po'o / /
mgrin pa'i steng na ri bo'i mchog ni brgyad pa dang ldan ri rab ste / /
bdun bskor zla ba nyi ma dbus na 'char zhing nub pa'o / /
pad+ma'i 'dab ma sum cu rtsa drug ldan par gyur pa'i rdo rje'i dbus / /
grub pa'i A li kA li las byung hUM sgrogs mdzes pa'i mgo /
der gnas gser gyi gdan ni sna tshogs dbus / /
ming ni dang po zhes bya las ni lhan cig skyes pa dri med zla ba'i 'od / /
yan lag kun gyi mtshams su 'gro bar 'gyur ba'i rim pa yis / /
bskyed pa'i pad+ma'i sna yis dbus phyogs su / /
legs par bskul bas mgo bo thog ma med par gyur pa'i sangs rgyas skyes / /
sum cu rtsa drug ro dang ldan pa mdzes pa legs par gyur pa'i rtsa rnams kyis / /
mi mthun phyogs ni bzhad par gyur nas shin tu rnam par dag pa'i khams / /
mkha' 'gro ma yi dra ba zhes pa'i sgra yi don ni de lta bu'o / /
rgya mtsho'i chu ni shin tu rnam pa sna tshogs 'gram na ri yi dbang por ldan / /
zab cing mdzes pa'i snying po thog mar grub pa'i dur khrod do / /
rgyal mtshan sna tshogs 'phan dang dril bu'i do shal mdzes / /
gsum du byung ba'i 'khor lo'i dkyil 'khor de ni lus yin no / /
mchog tu mdzes shing legs pa'i skud pa dang ni rnga yab kyis mtshan pa / /
dri ma med pa'i mtshon ni rol pas rnam par dag /
bum pa la sogs gnas pa de yi dngos dang ldan pas khengs / /
lhan cig skyes gnas sems las skyes pas bris pa thal ba'o / /
pad+ma la gnas khro spangs shing / /
gtsang zhing brtson pa mnyam gzhag pa'i / /
rnal 'byor ye shes mnyam ldan pa'i / /
sems ni he ru ka ru gsungs / /
rgyud lnga dag gi 'bras dag ni / /
rdo rje zhes su mngon par brjod / /
der gnas sa bon rdzogs pa ni / /
de dpal he ru ka ru brjod / /
shrI yi sgra ni gnyis med don / /
he ni rgyu dang bral ba nyid / /
ru ni gzugs dang bral ba'i don / /
ka ni gang du'ang mi gnas pa'o / /
A li kA li mnyam sbyor ba / /
dkar po dmar bo'i rang bzhin no / /
shri yig tu ni legs gnas pa / /
shin tu thams cad bskyed pa'i rgyu / /
shrI yi brda yis brjod pa ni / /
b+ha ga'i don du mngon par brjod / /
sems ni he ru ka nyid de / /
dpal ldan he ru ka zhes gsungs / /
bA ni dag lam 'das pa'i sgra / /
rA ni rdul dang bral ba nyid / /
hI ni rgyu rnams mi dmigs pa / /
phag mo'i sgra ru rab tu grags / /
ral pa'i rtsa ba zhes grags pa / /
bde ba skyed par byed pa'o / /
sna tshogs sems can don mdzad phyir / /
sna tshogs rdo rje rnam par gnas / /
byang chub sems ni zla bar gsungs / /
dpal ni bde chen 'khor los sgyur / /
der gnas rtag tu 'dzag pa ni / /
rdo rje pad+ma'i mthar gnas pa'o / /
dus kun yongs su rdzogs pa rgya mtsho'i lam du 'bab pa lta bu yi / /
lte ba'i 'gram du gnas gyur nyi ma bcu drug bsten pa bskyed pa'o / /
stong pa lta bu'i rnal 'byor gyis / /
lha dang lha min mir bcas rnams / /
gcig gi rang bzhin legs dag pa / /
sdig mdzub legs pa'i mtshan nyid do / /
byang chub sems las byung gyur cing / /
yan lag kun la rnam par gnas / /
de phyir rtag tu dag pa nyid / /
phyi dang nang du gnas par bstan / /
yan lag bcu gnyis las byung phyir / /
phyag ni bcu gnyis rnams dang ldan / /
zhal bzhi rnams su legs bstan pa / /
rnam thar bzhi po dag pa nyid / /
lha mo'i gzugs can mkha' 'gro ma / /
dum skyes ma dang lA ma ste / /
grub pa'i rnal 'byor ma bzhi po / /
g.yo dang mi g.yo ba rnams skyong / /
gnyis med rnam pa'i rnal 'byor gyis / /
dbang po la sogs gang 'thung ba / /
de ni gsol ba zhes su bstan / /
phyag rnams kyi ni mtshan nyid ni / /
sku gsung dag phyir mdung thung ste / /
glang po gti mug rnam par spangs / /
dgra ste zhe sdang gcod pa ste / /
lus dang ngag sems las byung ba'o / /
sems can don gyis gri gug rno / /
'phyar ba brtson 'grus yang dag ldan / /
rtag tu dga' ba'i rang bzhin gyis / /
Da ma ru yi sgra ru brtag /
rdo rje stong nyid mi tshig pa'i / /
ye shes lnga yi rang bzhin nyid / /
byang chub sems kyi rang bzhin phyir / /
kha T+wAM yan lag la bsnams gnas / /
bde ba bskyang phyir thod pa dang / /
zhags pa yul gyi yon tan te / /
mgo bo tshangs pa'i rang bzhin no / /
dril bu shes rab rang bzhin no / /
yi ge lnga bcu rnams kyis ni / /
mgo bo mdzes pa'i rang bzhin nyid / /
yan lag brgyan pa'i mgo yi phreng / /
dngos grub kun gzhi bdag nyid can / /
mche ba bzhi dang mnyam ldan pa / /
bdud bzhi rnam par 'joms pa po / /
zab par 'phro ba dang ldan pa'i / /
rtag tu so yi phreng ba gnyis / /
pha rol phyin drug rnam dag pa'i / /
phyag rgya drug gis brgyan pa'o / /
phyogs kyi gos kyi rang bzhin gyi / /
gzugs su byung ba'i gos dang bral / /
A ni kun nas 'gro ba kun / /
li la stod par sbyor bar nyid / /
de nas g.yas brkyang zhabs su grags / /
he ru ka yi bye brag go / /
yan lag g.yon pa bskum pa zhes pa yi / /
tshig tu gsungs pa'i legs par thob pa'i mtshan nyid ni / /
g.yas brkyang ba yis kun nas 'khor lo'i tshogs ni dpal he ru ka 'byung ba'o / /
slob dpon gzhan gyi lugs kyis zhabs g.yas bskum par 'dod / /
blo bzang gang zhig kyang ni gzhan du gar gyi rkang pa zer te bdag ni g.yon par 'dod / /
g.yon pas g.yon pa'i skye bo'i rgyan byas don kun ster bar nus / /
rgyal byed g.yon pas 'tshe ba kun spangs legs pa'i rnal 'byor pa / /
de phyir cho ga'i thams cad dge ba'i g.yon pas gzung / /
gang phyir bde mchog 'dren pas thams cad g.yon pa las byung brtsam / /
sems dang sems med 'gog pa dge ba'i lam du gang zhig brtags pa'i pad+ma la / /
rdo rje'i mtha' las byung ba mnyam zhing ro gcig pa dang mtha' yas pa'o / /
phag mo mchog tu sbyor ba las byung skyes pa gang phyir gtso bor gnas / /
de phyir g.yon pa'i gzhi yis brgyan pa mchog gi lha mo'i bde mchog go / /
zla ba nyi ma rnam dag srid par skyes pa'i rang bzhin ro dang bcas / /
pad+ma mchog tu byung ba ri bo las byung shin tu mnyam par ldan byung khu ba'o / /
de ni nam mkhar 'gro ma zhes / /
sangs rgyas khams su rnam par brtag /
nam mkha' kun du spyod grub pas / /
mkha' 'gro ma zhes mngon par brjod / /
des bskyed pa yi gzugs gang yin / /
gzugs can ma zhes mngon par brjod / /
gzugs su skye ba'i rim pa nyid / /
rtogs par gyur pa dum skyes ma / /
gang zhig mdzes par legs brjod pa / /
mi dang bud med sogs par byung / /
mtshan nyid thams cad kun rdzogs pa / /
des na lA mar rab tu grags / /
bdud kun la sogs rnam par bral / /
de nas gzhal yas khang du grags / /
chos kyi dbyings kyi rang bzhin gyis / /
pad+ma sangs rgyas bzhi de'o / /
rtag tu 'dod chags dang bral zhing / /
gang du mtshan nyid bzhi sbyor ba / /
rnam pa kun gyi mchog dang ldan / /
de ni dpa' bo zhes su gsungs / /
stong nyid snying rje'i bdag nyid can / /
der ni dbang phyug legs par thob / /
lhan cig skyes pa dga' ba'i dngos / /
de ni dpa' bo'i dbang phyug gyur / /
gzhom med dpag tu med pa dga' ba bde mchog 'khor lo de ni sde tshan mtha' / /
rtag tu thur du phyogs pa 'di ni yan lag kun la yid du 'ong ba 'dzag /
'dod chags la sogs rtswa dang 'dra ba 'bigs pa'i ye shes kyis zos so / /
rnam par mi rtog rang bzhin gyis / /
de ni kun rdzob myong ba'o / /
nam mkha'i pad+mar nam mkha'i dbus su mkha' spyod 'khor lo rol pa'i rang bzhin no / /
der gnas shin tu rnam par brtags pa mkha' spyod 'khor lor legs par grags / /
b+hu zhes pa ni sa'i dbus gnas skyes pa / /
lte ba'i pad+ma der gnas shin tu rnam par brtags pa sa spyod 'khor lo'o / /
sa 'og ces par gang bstan pad+mar byang chub ltung ba'o / /
phyi rol nges pa'i yid ni sa 'og gnas pa'i mtshan ma'o / /
chos dang longs spyod sprul rnams kyis / /
he ru ka gzugs legs par gnas / /
A li kA li yang dag ldan / /
lhan cig skyes pa'i dga' bas mdzes / /
a yig sprul pa'i 'khor lo ru / /
pad+mo'i nang du legs par gnas / /
lhan cig skyes pas rol pa yis / /
'jig rten gsum gyi rgyan du grags / /
oM trAM hrIHkhaM 'dab mar lAM mAM pAM tAM mtshams kyi cha ru'o / /
dbus su he ru ka yi sa bon mchog gi sems ni pad+mar shin tu legs par gnas / /
chos sems pad+ma chen po la / /
stong pa'i rdo rje rnam par gnas / /
der gnas rtag tu 'dzag pa ni / /
'dod pa'i don kun 'grub pa'o / /
de yi steng du longs spyod la ni phyag 'tshal 'og tu lta ba rtag tu blta / /
A I lhan cig o au mchog gi rnal 'byor ma dang dpa' bor ldan / /
der gnas mgrin pa'i phyogs su ni / /
gang du mkha' 'gro ma rnams rol / /
der ni rtag pa'i dus mchod pa / /
mchog tu dga' bar legs par shes / /
haM ni bde chen 'khor lo ru / /
zla ba lta bu legs pa 'dzag /
bgrod dang bgrod pa ma yin pa / /
der ni mig gis mthong ba min / /
twa ri ti na gyen du grags / /
bA Sh+pa phyogs su rnam par gnas / /
bi bin+b+so ni dbus su gnas / /
bi shwa sh+tha ni thur du grags / /
rgyu mthun pa dang rnam par smin / /
skyes bu de bzhin dri ma bral / /
'bras bu bzhi po 'di rnams dang / /
dga' ba rnams su rab tu grags / /
chung ngu 'bring po chen po dang / /
chen po yi yang chen po ste / /
sems kyi dbye bas bzhi rnams su / /
mi la sogs pa rnams su rol / /
pad+mar sprul pa'i 'khor lo thams cad sems kyi skad cig nges par 'byung / /
sems kyi chos kyi rang bzhin 'dren cing rtag tu sdug bsngal sel ba rnam par smin / /
mgrin par gnas pa'i he ru ka mgon mang po rtog pa thams cad dpyod pa'i rang bzhin no / /
shes dang mi shes spyi bor gnas pa nga rgyal dang bral de ni rnam pa'i mtshan nyid rang bzhin no / /
skad cig bzhi po gang 'di skad cig gcig gis bskyed / /
'khor lor skad cig de ni gtso bo yin te gzhan ni mtha' yas dngos por 'gyur / /
me tog phreng dang tsan+dan bud med sogs / /
ji srid bltas pas bde bar gyur / /
de srid dga' bar legs par grags / /
sems can kun la legs par gnas / /
rdo rje pad+ma mnyam sbyor bas / /
gang zhig sems ni rnam par gnas / /
de yi sems kyi mtshan nyid gang / /
dga' ba chen po zhes su brjod / /
legs par sbyor las bral ba'i sems / /
bde ba'i mtha' ru legs par gnas / /
de bral zhes pa'i ming du gsungs / /
rnam par sel ba bskyed par grags / /
dga' dang mchog tu dga' ba dang / /
dga' dang bral ba gsum pa ste / /
lhan cig skyes pa'i rang bzhin 'di / /
brtan g.yo kun gyi rang bzhin no / /
gang de lhan cig skyes de kun / /
bsam gyis mi khyab ces gsungs so / /
tshig med kun song zhi ba ste / /
ye shes he ru ka ru brjod / /
gzhan gdan zhes pa shes rab bstan / /
bdag gi gdan ni thabs yin te / /
'di dag gnyis med rang bzhin ni / /
sbyor ba'i gdan du rnam par gnas / /
de nyid bdag ni des bskyed pa'o / /
de spangs pa yi dngos po ni / /
lhan cig skyes zhes yang dag gsungs / /
tshig lam spyod yul las 'das pa'o / /
bdag gi de nyid rtag tu bsngags / /
dkyil 'khor de nyid yang dag ldan / /
chos dang longs spyod sprul ba ni / /
lus dang rnam par gnas pa'o / /
dmigs pa'i dngos po sangs rgyas te / /
mi dmigs pa ni rdo rje 'dzin / /
gnas gnyis mnyam par dmigs nas ni / /
shes rab gnyis ni bstan pa'o / /
brtan sogs bcu ni sa rnams dang / /
pha rol phyin pa bcu mchog go / /
nyi shu rtsa bzhi dbye ba yis / /
lus kun la ni rnam par gnas / /
rim pa ji lta ba bzhin du 'di dag ste /
mgo dang /
spyi gtsug dang /
rna ba g.yas pa dang /
rgyab kyi tshigs pa dang /
rna ba g.yon pa dang /
smin ma'i dbus dang /
mig dang /
dpung pa'i rtsa ba dang /
nu ma gnyis dang /
lte ba dang /
sna'i rtse mo dang /
kha dang /
mgrin pa'i phyogs dang /
snying ga dang /
chu so dang /
mtshan dang /
bshang ba'i lam dang /
brla gnyis dang /
byin pa dang /
sor mo dang /
rkang pa'i bol dang /
mthe bo dang /
pus mo rnams su bdag po la sogs pa skye ba dang gnas pa dang /
rab tu thim pa zhes so / /
pul+li ru ni bdag po ste / /
dzA lan+d+ha rar spyod pas gnas / /
o D+ya na du ni thim pas gnas / /
stan la sogs pa'i gnas rnams su / /
yan lag kun du thim gyur pa / /
bde mchog gi ni mtshan nyid do / /
sprul pa ru ni skyes pa ste / /
longs spyod pa ru gnas pa'o / /
chos kyi sku yi rang bzhin gyis / /
thim par gyur par som nyi med / /
de ltar sku rnams cha shas kyis / /
bdag po longs spyod thim pa'o / /
gnas su ji ltar de bzhin du / /
skye ba dang ni gnas pa nyid / /
thim par gyur pa'i rim pa yis / /
rtag tu dga' ba skye bar 'gyur / /
gnas byed pa yi sgo nas ni / /
rdo rje mkha' 'gro bskul ba'o / /
dpal ldan dzA lan+d+ha rar ni / /
skad cig de la bde bar 'gyur / /
bde bar bskyed pa'i bsdus pa ni / /
brtan g.yo kun gyi bdag nyid do / /
de ltar he ru ka phag mo / /
dang po'i sangs rgyas dpa' bor ldan / /
de yi phyag sogs sangs rgyas te / /
khams kyi ming ni 'byung ba'o / /
lhan cig skyes pa rnam gnyis te / /
bud med skyes pa la sogs brtag /
thams cad yul du rab tu bstan / /
nam mkha' bdud rtsi'i ngo bo'o / /
de la spyod pa gang yin te / /
thams cad nam mkha' spyod par de shes / /
thams cad mkha' 'gro dra ba yi / /
snying po bde mchog mchog yin te / /
'dir ni phreng med bzlas pa med / /
lhan cig skyes par kun du gnas / /
de bas shin tu rtog bral bas / /
gus pa bskyed cing 'bad pa yis / /
'jigs dang mdzem pa rtag spangs nas / /
rnal 'byor rol pas gnas par bya / /
'dir ni mya ngan 'das dang sbyin sreg rnal 'byor bsam bya dkyil 'khor la sogs pa / /
bum pa rdul tshon thig skud cho ga lus la lhan cig skyes nas rig par bya / /
gtsub shing gtsubs pa'i sbyor ba yis / /
ye shes me ni shin tu 'bar / /
rlung gis bskyod par gyur pa las / /
lte ba'i pad+ma rnam par gnas / /
du ba rtag tu lha mo ste / /
legs 'bar lhan cig skyes pa'i gzugs / /
ye shes 'khor lo'i sangs rgyas dang / /
longs spyod 'khor lor gyur bsregs nas / /
thabs ni rab tu mchod byas nas / /
smin mtshams mdzod pur song gyur nas / /
o D+ya na zhes ni bya ba yi / /
gnas kyi sgo nas 'phros nas ni / /
dzA lan+d+ha rar rab tu zhugs / /
de bzhin gshegs pa thams cad bsreg /
yid kyi shugs ldan lha mo ni / /
mig gis mthong ba ma yin no / /
sangs rgyas snying ga na bzhugs khyab / /
bdud rtsi'i tshogs ni blang byas te / /
'o ma yi ni rgyun lta bur / /
gser gyi sgo ru rab tu zhugs / /
rkan gyi dbus nas 'dzag pa ni / /
longs spyod 'khor lor legs par gnas / /
zo chu'i 'khrul 'khor bzhin du ni / /
sngon du sems ni rnam par gnas / /
tha ma med par legs par bsreg /
legs par sangs rgyas mnyes pa ste / /
yang ni 'dod dang ldan gyur nas / /
lte ba'i 'khor lor legs par gnas / /
'dir bzhugs yang ni 'gro ba dang / /
'ong bar gyur ba de bzhin no / /
kun spyod mkha' 'gro ma rnams kyi / /
'khor lo bde mchog las gsungs so / /
ldog pa yi ni mtshan nyid do / /
'di dag thams cad bdag gis bshad / /
gang gzhan bde ba'i dngos grub ni / /
bla ma la gus de shes bya / /
sna tshogs sngags bzlas rnal 'byor mkhas pas kun gyi bdag nyid kyis legs mchod / /
'khor lo la gnas bla ma rdo rje dpa' bo'i tshogs dang legs pa'i rnal 'byor ma yi zhabs / /
nga rgyal bcas pas rgyud rnams kun gyi snying po'i gnas ni legs par brtags / /
phyi nas blo dang ldan pas sems can don 'dod rtsom pas dkyil 'khor brtsam / /
sangs rgyas kun gyi lha rnams ni / /
bri ba smad 'tshong gzhung yin no / /
he ru ka 'byung sogs las kyang / /
dzA lan+d+ha ra sogs pa gsungs / /
'dus pa la sogs rgyud rnams kyi / /
ming de ci yi phyir na 'gal / /
sngags pas 'khor lo sdom dkyil 'khor / /
bde mchog don du bri bar bya / /
slob dpon gyi ni mtshan nyid bstan / /
rgyud las ji ltar bstan par 'dod / /
g.yon pa'i lag na kha T+wAM ga /
gzhan na cang te'u hUM sgrogs pa / /
yang dag ye shes rgyud shes shing / /
he ru ka dpal gsang sngags shes / /
khro med gtsang la mkhas pa dang / /
sbyor shes ye shes pha rol son / /
spyi bo las skyes thod pas brgyan / /
yan lag thal bas rjes su byug /
bla ma chen pos slob ma la / /
mchod pa la sogs de dag dri / /
dga' bas de ni smra bar bya / /
bdag gis thams cad tshogs par gyur / /
bza' dang btung ba la sogs pa / /
ras dang lha bshos thams cad ldan / /
dpa' bo lha mo mchod pa'i don / /
bdag gis cho ga byed par nus / /
dpa' bo chen pos de nas 'dir / /
shes rab yan lag gnyis med 'dus / /
he ru ka dpal rnal 'byor che / /
'khor lo kun la rnam par gnas / /
mdun du gnas pa'i slob ma ni / /
bsod nams ldan zhing blo dang ldan / /
thog mar srung ba byas nas ne / /
de nas sa ni rnam par brtag /
rgyud las bstan pa'i dkyil 'khor gnas / /
khro bo'i sbyor bas mnan nas kyang / /
gnod mdzes gsang sngags bzlas nas ni / /
'bad pas bgegs ni bskrad par bya / /
slob ma mkhas pa legs par gzung / /
bde ba'i mchog ni mnyes nus pa / /
bde mchog las gsungs bya ba ldan / /
sngon du phag mo la gus pa / /
bsod nams 'dod cing gtsang la mkhas / /
dkyil 'khor 'dri ba'i pha rol son / /
dga' zhing sdug pa yang yin te / /
de dang lhan cig legs par brtsam / /
gtor ma sbyin sogs byin nas ni / /
he ru ka dang gnyis med gnas / /
bla ma dpa' bo legs mchod nas / /
sa bzhi dag pa legs par brtsam / /
ri phug nags kyis mkhregs pa dang / /
rgya mtsho chen po'i 'gram du'am / /
sngon du grub pa'i dur khrod du / /
der ni dkyil 'khor bri bar bya / /
der ni lci ba ma lhung bas / /
dkyil 'khor sa ni nye bar byug /
dur khrod thal bar ldan pa dang / /
bdud rtsi lnga dang mnyam ldan pas / /
sa de nye bar byug par bya / /
der ni dkyil 'khor brtsam par bya / /
bar ma mchog dang dbugs dbyung dang / /
dri yi chu dang lhan cig pas / /
'bad pas mnyam par brdung bar bya / /
sa ni mnyam zhing gtsang bar bya / /
dbus dang thog ma gang bstan pa'i / /
lhag ma'i bshad pa yang dag ldan / /
bla ma dam pa las shes bya / /
des shes gang de bzhin du min / /
shar dang byang du gzhol ba ni / /
sngags pa rtag tu dngos grub 'gyur / /
dbus su mtho bas rgyal srid dang / /
rig pa 'dzin pa'i gnas su 'gyur / /
byang du mtho bas 'chi ba'am / /
yang na nor ni zad par 'gyur / /
ji skad bshad pa'i shar mtho bas / /
myur du rigs rnams zad par 'gyur / /
dbus su dma' ba'i sa gzhi gang / /
sgrub pa po ni 'jigs par 'gyur / /
de ltar mtshan nyid bcas pa yi / /
dpa' bo'i dbang po sogs pas brtag /
sa'i mtshan nyid do / /
mgul rgyan dang ni gdu bu nyid / /
rna rgyan spyi bo'i nor bu dang / /
mchod phyir thogs dang thal ba ste / /
phyag rgya drug gis rnam par brgyan / /
mkha' 'gro ma tshogs phyogs bzhi ru / /
rdo rje rnal 'byor ma bzhag nas / /
rdo rje dril bu phyag na 'dzin / /
rang gi gtso la gsol ba gdab / /
de bzhin gshegs pa kun zhi ba / /
de bzhin gshegs pa kun gyi gnas / /
chos kun bdag med pa yi mchog /
dkyil 'khor bdag po bshad du gsol / /
mtshan nyid thams cad yang dag rdzogs / /
mtshan min thams cad spangs pa ste / /
kun du bzang po sku yi mchog /
dkyil 'khor dam pa bshad du gsol / /
zhi ba'i chos ni mchog las byung / /
ye shes spyod pa rnam sbyong ba / /
kun du bzang po gsung gi mchog /
dkyil 'khor snying po bshad du gsol / /
sems can kun gyi sems chen po / /
rang bzhin dag pa dri med pa / /
kun du bzang po thugs kyi mchog /
dkyil 'khor snying po bshad du gsol / /
gang zhig lag na thod pa dang / /
chang la dga' bas myos pa rnams / /
spyod pa gzugs can rnal 'byor ma / /
lha mo chen mo mnyes pa ste / /
khams kyi rang bzhin thams cad dam / /
de bzhin srog dang rtsa rang bzhin / /
rang lhag lha la rab phyogs pas / /
grub pa'i phyag rgya rab tu bsgyur / /
he ru ka dpal rnal 'byor che / /
bsams nas bgegs ni rab tu gzhom / /
bgegs kyi tshogs ni gzhan rnams dang / /
gdug pa'i tshogs ni bskrad par bya / /
rkang pa'i 'og tu dgod bya ba / /
rdo rje 'bar ba hUM las byung / /
aM yig mig gnyis shes nas ni / /
zla ba nyi mar rnam par bsam / /
rdo rje dril bu blangs nas ni / /
g.yas na rdo rje yang dag ldan / /
blo dang ldan pas phyogs kun blta / /
khros pas sems can don la brtson / /
de ru gnas pa'i gdug pa dang / /
bdud dang bgegs dang log 'dren dang / /
de rnams bskrad pa'i don gyi phyir / /
tshig 'di dag ni brjod par bya / /
gang zhig sa yi bdag po rnams / /
klu dang gnod sbyin dri za sogs / /
'byung po 'byung mo mkha' 'gro ma / /
sems can don du bya bar brtson / /
myur du 'gro ba nyid du gyis / /
he ru ka yi bka' thos nas / /
myur ba nyid du bor nas ni / /
khyed rnams 'gro ba nyid du gyis / /
gal te 'gro bar mi 'gyur na / /
rdo rje 'bar ba kha T+wAM gis / /
de yi mgo ni brgyar dgas bya / /
oM sum+b+ha ni sum+b+ha hUM phaT / /
oM gr-ih+Na gr-ih+Na hUM phaT / /
oM gr-ih+NA pa ya gr-ih+NA pa ya hUM phaT /
oM A na ya ho b+ha ga bAn badzra hUM phaT /
dbang ldan phyogs nas brtsams nas ni / /
g.yon du bskor ba la brtson pas / /
dpa' bo chen po khros pas bskor / /
bskal pa'i me ltar langs nas ni / /
de las byung ba'i 'od sogs kyis / /
bdud la sogs pa thams cad bsregs / /
'di ltar sems pa'i rnal 'byor dag /
hUM sgra bsgrags par gar byas te / /
mya ngan khro dang 'jigs pa med / /
de bzhin drag dang brtse ba gnyis / /
rjes su chags ldan ro 'di dag /
dang po zhal la legs par gnas / /
mi sdug pa dang ngo mtshar gang / /
'jigs dang g.yo dang de bzhin du / /
rjes su chags gnas ro 'di yis / /
g.yon pa'i zhal du gyur par gsungs / /
bzhad dang dga' ba dbang phyug dang / /
bzhad pa dang ni sgeg pa nyid / /
rjes su chags nas ro nyid dang / /
de ni nub kyi zhal yin no / /
smod pa dang ni ngo mtshar nyid / /
brkam par gyur pa gang yin pa / /
dpa' bo 'jigs byed gnas 'di dag /
g.yas kyi zhal la de dag gnas / /
pad+ma rdo rje dbus su ni / /
gang zhig sems ni legs gnas shing / /
zhi ba de ni legs dag pa / /
lhan cig skyes pa dga' ba'i gar / /
gar ni chos kyi de nyid du / /
shes pa'i gar du the tshom med / /
'jig rten la phan rgyu yi phyir / /
'jig rten chos can gar bya'o / /
glang po che yi pags pa dang / /
mdung dang zhags pa gri gug dang / /
Da ma ru dang kha T+wAM dang / /
thod pa dang ni zhags pa dang / /
mgo bo rdo rje dril bu dang / /
mgo bo lnga bcu'i phreng ba dang / /
de rnams thogs pa'i snang ba'o / /
mgul rgyan thogs shing g.yon pa dang / /
g.yas na gdu bu de bzhin du / /
rna rgyan rna ba la bkod cing / /
g.yon gyi spyi bo nor bu dang / /
g.yas pa yis ni thal ba dang / /
mchod phyir thogs dang yang dag ldan / /
bde byed lta bu bya ba dang / /
ri mo lta bu bya ba'o / /
pad+mo lta bu'i lag byas te / /
pad+ma lta bur gyur pa'o / /
ji srid ri mo lta bu yi / /
gar ni rnal 'byor ma lhan cig /
zla ba gnyis po mi 'gyur ba / /
Da ma ru ni skyed byed pa'o / /
mtshan nyid bdag gis bstan pa'o / /
yongs su ldan pas blta ba'o / /
bde mchog don ni legs mthong nas / /
rnal 'byor ma yi mtshan nyid dang / /
gzhan yang gar dang dngos grub dang / /
dkyil 'khor don dang cho ga bshad / /
de ltar bstan pa ni sam+ba ra'i sgra zhes bya ba'o / /
cung zad ngo tsha'i mig zur gyis / /
he ru ka zhal 'o byed cing / /
legs pa'i phag mo gang bya'o / /
kun ta zla ba dri med so / /
dmar 'od lta bu hUM sgrogs pa / /
khros pas bgegs kun rlag par byed / /
lhan cig skyes dga' rol pa yis / /
sems can don ni byed la brtson / /
de dang lhan cig dpa' bo che / /
'khor lo'i sa yi dbus su gnas / /
za ba'i phyag rgya la sogs pas / /
bgegs rnams kun ni bskrad par bya / /
ji srid gar gyi bstan bcos las / /
snying rje'i phyag rgya la sogs pa / /
he ru ka dpal phyag rgya ste / /
de ni dngos grub kun ster ba'o / /
zhal bzhi la sogs sngags kyis ni / /
phur bu ra ba dra ba dang / /
ji bzhin sngon gyi rjes 'brangs nas / /
cho ga thams cad bya ba'o / /
de ltar go bgos bdag nyid ni / /
'og tu mtshon cha nges par gzhag /
'khor lo lhan cig bdag nyid ni / /
steng du mda' ni bri ba'o / /
bdag nyid mkha' spyod dra ba ni / /
de ltar go bgos go dang ldan / /
sum cu gsum pas kyang mi phig /
mtha' yi dbyangs yig las byung ba / /
sna tshogs rdo rje gzi brjid bzang / /
des na rtag tu mi phig pa / /
'bar ba'i gzugs su rnam par bsam / /
'dis ni hUM 'byung khro bo yis / /
nam mkha'i dkyil 'khor dgang bar bya / /
yi ge bdun pa bzlas pa yis / /
rdo rje'i lta ba kun du blta / /
sa gzhi dag par bltas nas ni / /
bgegs rnams kun ni rnam par spangs / /
bdud rtsi lnga sogs legs par byug /
blo bzang gis ni me tog gtor / /
mkha' 'gro ma rnams yang dag ldan / /
rdo rje sa dbus legs par gnas / /
dpa' bo rdo rje dril bu 'dzin / /
mnga' bdag he ru ka bsgom bya / /
'byung gnas sgra gzugs la sogs pa'i / /
rnal 'byor rigs pas rnal 'byor dmigs / /
dpal ldan bde mchog 'khor lo che / /
dngos grub sa la brtsam par bya / /
ya sde brgyad pa'i sa bon ni / /
stong bas steng du brgyan par bya / /
de ni lan gsum brjod byas te / /
sa la reg pas sa reg gnas / /
bkug nas mdun du blta bar bya / /
mdzes ma zhes bya'i ma mo ni / /
legs pa'i gzugs can legs gzugs des / /
he ru ka la dga' bas gsol / /
mgon po bdag gis ci zhig bgyi / /
rdo rje can bdag bka' stsol cig /
khyed kyi dkyil 'khor don gyis na / /
bdag gis bum pa gzung bar bya / /
ma la sogs dang yang dag ldan / /
blo dang ldan pas thod pa gzhag /
cho gas mchod pa byas nas ni / /
ar+g+ha byin nas lhag par gnas / /
twaM de bI sak+Shi b+hU tA yi sarba bud+d+hA nAM tA yi naM /
tsar+yA na ya bi she She Sh+ya b+hU mi pA ra mi ta su tsa /
mA ra sai n+yaM ya thA b+ha ga shAkya sid+he na tA yi nA /
ta thA mA ra ba laM dzi twa maN+DalaM saM li kha ma haM /
lan gsum brjod pa tsam gyis ni / /
mdzes ma dga' nas smras pa ni / /
kye mgon po khyod kyi bsod nams ni / /
dri med bsags pa bdag gis shes / /
da ltar khyod ni de phyir rol / /
thams cad khyod kyis dbang du gnas / /
gang zhig bya ba de bka' stsol / /
bdag ni de dag byed pas spro / /
zhes pa'i tshig ni smras gyur nas / /
sa der thim par gyur bar bsam / /
las kyi dkyil 'khor sgrub pa'i thabs / /
sngags pas de nas byas pa'o / /
sa gzhi lhag par gnas pa'i cho ga'o / /
bdud rtsi lnga yi chu nyid kyis / /
sa ni legs par byugs par mdzes / /
dpa' bo dpa' mo'i dbang phyug gnas / /
blo bzang gis ni maN+Dal bya / /
sna tshogs me tog dgram pa dang / /
spos kyi dri yis legs bsgos te / /
mchog tu dga' ba'i sbyor las byung / /
legs pa'i 'khor lo der spyan drang / /
'byung gnas sgra tshul la sogs pa'i / /
rnal 'byor sngon du dmigs nas ni / /
'khor lo'i gzugs bdag sbyor ba yis / /
gnas dang gnas su rnam par bsam / /
dpal ldan he ru ka sogs ldan / /
rnam pa kun gyi mtshan nyid gcig /
dngos grub kun gyi gzhir sbyor ba / /
bde mchog dngos grub thams cad ster / /
lam la gnas shing 'bras bur gnas / /
dpa' bo dpa' mo dbang phyug mdzes / /
yul la sogs pa gnas stan du / /
gsang ba spyan drang bsgom bya ste / /
ye shes 'khor lo mnyam sbyor ba / /
dam tshig dkyil 'khor bsam par bya / /
ngo bo gcig pa'i legs dag pa / /
lhan cig skyes dga' shin tu mdzes / /
rkang pa mnan cing gyen du blta / /
gyen du pheM gi sgra bsgrags shing / /
phyogs bcu'i 'jig rten khams bzhugs pa'i / /
dpa' bo rnal 'byor ma rnams dgug /
mdzub mo mdud byas gung mo nges par sbyar / /
mthe bong rdo rje brtan bor rab sbyor te / /
dpral ba'i dbus phyogs legs bzhag nas / /
phyag rgya mchog gis ma tshogs bskul / /
mkha' spyod la sogs mnyam ldan pa'i / /
ye shes 'khor lo shin tu mdzes / /
g.yon du bskor ba'i bye brag gis / /
bskor ba nyid kyis dgug par bya / /
bdud rtsi lnga dang ldan pa yi / /
pad+ma blangs par gyur nas ni / /
sngags pas de nas ar+g+ha byin / /
zhabs bsil nyid kyi bye brag go / /
dri la sogs pas yongs bkang ba'i / /
pad+ma bzhi pos legs par mchod / /
bdug spos tha dad nyid kyis ni / /
dkyil 'khor mchog ni bdug par bya / /
ye shes dkyil 'khor spyan drangs pa'i cho ga'o / /
gos dang phyag rgya lnga la sogs / /
shes rab yan lag phur bu dra / /
A li kA li zhes brjod nas / /
rgyu sogs stong pa sngon 'gro dang / /
'jug pa sgra la sogs pa nas / /
ji srid gsungs pa'i sbyor ldan pa'o / /
bdud rtsis tshim byed mya ngan 'das / /
lag pa'i mchod pa dbang bskur dang / /
go cha chen pos legs par bsrung / /
sngags rnams kun gyis mchod pa ste / /
de ltar de nyid bcu bzhi ni / /
dus kun du ni legs par brtsam / /
bde ba'i stan las 'bad pa yis / /
shes rab yan lag stan gyi steng / /
mgul rgyan gdu bu dpung rgyan dang / /
rna rgyan tshangs pa'i skud pa dang / /
mgrin par brgyan byas mgo bo'i phreng / /
ska rags sil sil sgra sgrogs pa / /
ral pa cod pan dar dang ni / /
bcos pa'i skra yis rgyan du byas / /
rdo rje pad+ma kha T+wAM bcas / /
Da ma ru sgra sgrogs pa dang / /
dpa' bo kun dang rnal 'byor ma / /
go cha gsum gyis brgyan byas shing / /
he ru ka dpal rgyal po che / /
rnal 'byor dbang phyug nges par byas / /
sems can kun gyi don gyi phyir / /
bum pa lhag par gnas par bya / /
mgrin pa ring la lto ba che / /
mchu 'phyang rtsa ba rnam par spangs / /
kha dog gnag sogs spangs pa yi / /
bum pa bcu ni bya ba'o / /
de rnams nang nas mchog gcig ni / /
phag mo ru ni rab tu brtag /
dgra sta zhags pa de bzhin mdung / /
kha T+wAM ga yang legs par bri / /
de ltar khro bo'i rdo rje dang / /
pad+ma'i lo ma sogs pas brgyan / /
bdud rtsi lnga yi chu nyid kyis / /
bkang zhing dri yis legs par byug /
'bru dang rin chen sman rnams ni / /
so sor lnga dang ldan pa'o / /
lha mo'i sngags kyis bsngags pa yi / /
me tog phreng bas rnam par brgyan / /
ras bzang po yis mgul pa dkri / /
rnal 'byor ma tshogs gtso bo yis / /
rdo rje phag mo'i bum pa che / /
sngags pas sems can don gyi rgyur / /
lho yi sgo yi g.yon du ni / /
'khor lo'i ri mo dang nye bar / /
rnam par rgyal ba'i bum pa gzhag /
mkha' 'gro ma tshogs bum pa bzhi / /
de yi mtshan mas mdzes par bya / /
ji lta'i gnas su bzhag nas ni / /
dri drug sogs pas legs par dgang / /
bdud rtsi lnga yis legs bkang ba'i / /
thod pa'i mtshan ma legs par brtag /
bum pa bzhi po gzhan rnams ni / /
'bad pas mtshams su gzhag par bya / /
las kun byed pa'i bum pa ni / /
he ru ka yi mtshan mas mtshan / /
bi mu mA ra bid legs bkang / /
bgegs kun rnam par sel bar byed / /
mchod nas gus pas gsol btab ste / /
lho yi sgo ru legs par gzhag rtag tu rdo rjes gdug pa kun / /
myur ba nyid du sel bar byed / /
phyi rol bum pa'i mtshan ma gang / /
thams cad ji ltar gsungs bzhin bstan / /
lus kyi dkyil 'khor bum pa yi / /
mtshan nyid lus las byung ba'o / /
bum pa lhag par gnas pa'i cho ga'o / /
lho ru mngon phyogs sngags pa ni / /
lha mo bzhi dang yang dag ldan / /
he ru ka ma dang sbyor la / /
legs chags 'dzum bcas dga' zhing spro / /
bar ma mchog dang dbus dbyung dang / /
me tog spos la sogs pa yis / /
g.yon pa'i spyod pa rtag spyod pas / /
bde mchog dpa' bo mchod par bya / /
g.yon pas blangs pa'i spos dang ni / /
mi yi sha dang ldan pa yis / /
bdugs par gyur nas sngags pa yis / /
sangs rgyas rnams dang dpal ldan he ru ka sogs nam mkha'i dkyil gyur mkha' spyod sa spyod dang / /
sa 'og gnas bzhugs lhan cig skyes pa'i bde dang ldan ba stan dang tshan+do ha lha mo / /
dkyil 'khor gnas pa de kun dus mtha'i me ltar spyod la dngos grub rgyur ni gsol ba btab / /
he ru ka dpal phag mor bcas / /
rig pa'i lha mo rdzu 'phrul che / /
phyogs kun bzhugs pa dpa' bo dang / /
byang chub sems dpa' bdag phyag 'tshal / /
rdzu 'phrul chen po kun brnyes shing / /
de rnams bzhugs par gyur pa rnams / /
che ge mo bdag rdo rje che / /
slob ma rnams la brtse ba dang / /
khyed rnams la yang mchod pa'i phyir / /
sang ni dkyil 'khor 'dri bar 'tshal / /
brtse bas bskyed par gyur nas ni / /
nye ba nyid du mdzad du gsol / /
dri zhim me tog legs par bsregs / /
bdud rtsi lnga yi thod pa ni / /
blangs nas spos bdug 'khor lo dang / /
skye bo dam pa kun 'dus pa'o / /
lha lhag par gnas pa'i cho ga'o / /
dpa' bo lha mo dkyil 'khor bzang / /
mchod cing gsol btab de nas ni / /
phyi rol song nas slob ma bzang / /
stobs chen me tog lag na thogs / /
brtson 'grus che ldan shes rab che / /
rigs dang ldan zhing nga rgyal med / /
bde mchog mnyes byed mkhas pa dang / /
phag mo la gus snying du sdug /
phyag rgya lnga dang yang dag ldan / /
thal ba yis ni byugs pa dang / /
rnal 'byor rgyud kyi cho ga shes / /
rnal 'byor ma rgyud la dad pa'o / /
gang gang gus dang ldan pa yi / /
sngags dang rgyud la legs par bslabs / /
gzugs bzang shin tu mdzes brtson dang / /
chang la dga' bas myos pa la / /
slob ma'i dbang bskur don gyis ni / /
kun nas de la gsol ba gdab / /
dpa' bo dpa' mo'i dbang shes na / /
'byung gnas la sogs rnam par bsam / /
mnyes byed rnam par dag pa dang / /
gsal byed yon tan ldan pa'i mi / /
skyes pa'am bud med 'di don du / /
dpal ldan bde mchog las rab bstan / /
bde mchog lta bur rdzogs nas ni / /
gsol ba 'debs par rnam par bsam / /
dpa' bo khyod bdag rdo rje che / /
phag mo lhan cig yang dag ldan / /
mgon po chen po bdag 'tshal lo / /
byang chub chen po'i tshul bstan pa / /
dam tshig de nyid bdag la gsol / /
byang chub sems kyang bdag la gsol / /
dpa' bo dpa' mo'i dbang phyug rnams / /
phag mo dang ni he ru ka'i / /
gsang ba'i stan sogs legs par dag /
gnas pa'i lugs ni bstan du gsol / /
slob ma'i gtso bo mdun byas te / /
me tog phreng 'dzin dag sems la / /
g.yon pas kun nas blta byas te / /
rab tu rgyas pa'i bzhin gyis smra / /
bu tshur theg pa chen po yi / /
khyod ni tshul chen snod yin pas / /
gsang sngags spyod tshul cho ga ni / /
khyod la yang dag bstan par bya / /
rdzogs pa'i sangs rgyas gang 'das dang / /
de bzhin gang dag ma byon dang / /
da ltar byung ba'i dpa' bo ni / /
'gro la phan phyir bzhugs pa rnams / /
de dag kun gyi gsang sngags kyi / /
cho ga bzang po 'di mkhyen nas / /
shes rab yan lag gnyis med chub / /
dpa' bos thams cad mkhyen pa thob / /
gsang sngags sbyor ba mnyam med de / /
he ru ka dpal sogs mchog gis / /
bdud sde 'jigs pa chen po yi / /
stobs chen po ni gang gis bcom / /
de bas kun mkhyen thob bya'i phyir / /
bu yis blo gros 'di gyis shig / /
byang chub bsgrub pa'i don gyi rgyud / /
cho ga thams cad khyod la sbyin / /
de nas slob ma ser sna bral / /
dpa' bo chen po rnam dag pa'i / /
bla ma la gsol dga' ba des / /
sdom pa mchog ni bdag la gsol / /
sangs rgyas chos dang dge 'dun dang / /
'khor lo gsum gyi rnam gzugs can / /
mkha' 'gro ma rnams bye brag gis / /
dpa' bo dpa' mo'i dbang phyug gang / /
rgyal ba'i sras 'di thams cad la / /
kun la bdag ni skyabs su mchi / /
dngos po kun gyi de nyid kyis / /
bla ma la ni skyabs su mchi / /
'dir ni dngos grub kun mdzad cing / /
snying rje'i ro yis khengs gyur pa / /
dpal ldan he ru ka sogs dang / /
lha mo kun gyis bdag bsrung mdzod / /
che ge mo bdag dpa' bo che / /
sems can kun la phan par dga' / /
ji srid byang chub snying po'i bar / /
dngos grub sbyin bdag bdag gyur cig /
blo ldan ston pa'i khrag gis ni / /
de dag rnams la thig le bya / /
snying rje sems can don la brtson / /
de dag thams cad bsrung bar 'gyur / /
zhal gyis spyan ras gzigs blangs te / /
mgo yi steng du blugs par bya / /
slob ma 'di dag thams cad ni / /
bsrung bar gyur par the tshom med / /
lhag par gnas pa'i slob ma ni / /
'bad pas btang ste mnyam par gzhag /
dpa' bo dpa' mo'i dbang dgyes la / /
mchod pa kun gyis mchod byas nas / /
bud med bzhi dang yang dag ldan / /
phag mo'i nu ma 'tshir ba dang / /
bza' dang bca' ba la sogs pas / /
kun gyis 'khor lo bde mchog mchod / /
slob ma lhag par gnas pa'i cho ga'o // //
nang par dpa' bo chen po ni / /
lha mo bzhi dang mnyam ldan pas / /
phag mor sbyor bar legs gnas pa'i / /
dkyil 'khor 'jigs pa bri bar bya / /
khro med gtsang ma mkhas pa dang / /
sbyor shes ye shes pha rol song / /
thod pas spyi bo rab brgyan cing / /
yan lag thal bas byugs pa dang / /
sku la phyag rgya drug la sogs / /
rus pa'i phreng bas brgyan pa dang / /
kha T+wAM ga ni lag na thogs / /
phreng ba brgya yi phyed kyis brgyan / /
he ru ka yi bdag nyid byas / /
'khor lo snying gar bsam byas te / /
de ltar bdag nyid go bgos shing / /
sngags dang phyag rgyas brgyan byas nas / /
dngos grub chen po rab ster ba'i / /
dkyil 'khor 'jigs pa bri bar bya / /
de nas ro yi skud pa ni / /
khrag chen po yis brlan byas te / /
he ru ka dpal go 'phang mchog /
dkyil 'khor 'jigs pa thig gdab pa'o / /
khru gang pa'am khru gnyis pa / /
yang na bzhi pa dag kyang rung / /
bcu gnyis pa'am bcu drug las / /
lhag pa yongs su mi brtag go / /
de las gzhan du brtags na ni / /
slob dpon ye shes dman gyur pa / /
gang du sdig can mi 'gro ba'i / /
'jigs pa'i dmyal bar de 'gro 'gyur / /
mkha' 'gro ma sogs rang gzugs su / /
skad cig tsam gyis legs par byung / /
nyi shu rtsa lnga'i dbye ba yis / /
ye shes lnga dang ldan pa'i thig /
de bzhin du yang gang gsungs pa / /
sangs rgyas lnga yi ye shes che / /
thig gi dbus su gyur par dgod / /
'di dag sangs rgyas thams cad kyi / /
gsang chen dam pa rmad du byung / /
mig tu dzaHlas nyi zla bsam / /
he ru ka dpal bdag nyid gnas / /
'bar ba'i blta ba legs bkug nas / /
rang rang thig la gzhug par bya / /
he ru ka sogs 'khor lo bzang / /
shes rab thabs dang mnyam ldan pas / /
phyi rol stan gnas bkug nas ni / /
thig gi dbus su rnam par bsam / /
rtsa sogs pa yi gsang sngags dang / /
snying po nye ba'i snying po yis / /
me tog ldan pa'i khrag gis byug /
rnal 'byor rig pas thod par gzhag /
thig skud legs par mngon par bsngags / /
mkha' 'gro ma yi sngags kyis bsrung / /
bdud rtsi lnga dang yang dag ldan / /
kha dog lnga pa cho ga ldan / /
thig skud de ni gcig tu bsgril / /
sangs rgyas kun gyis byin gyis brlab / /
dpal lha dngos grub kun byed cing / /
chos kyi gnas te dri ma med / /
bla ma phreng ldan gyis blangs nas / /
g.yon pas slob ma la byin bya / /
gnyis med rnam pa'i sbyor ba yis / /
'khor lo'i gtso bo bsgril bar bya / /
legs bsgril slob ma la btang nas / /
dza dza zhes pas bdun du gnas / /
de nas slob mas kyang brjod pa / /
rang gis kyang ni dza dza brjod / /
bla ma slob mas blangs nas ni /
phag mo'i sbyor bas legs par gnas / /
dang po'i las can sngags pa yis / /
dpa' bo'i dkyil 'khor thig gdab po / /
ye shes cung zad thob pa yis / /
khye'u bzang dang bu mo la / /
dpa' bo rnal 'byor ma phab nas / /
thig gdab phyir na gsol ba btab / /
de yis 'khor lo bde mchog bzang / /
stan sogs pa yi lha mo kun / /
lhan cig skyes dang yang dag ldan / /
mdzes par gsal bar mthong bar 'gyur / /
de bzhin du yang gsungs pa /
rdo rje'i thig ni gdab pa dang / /
tshon rtsi dag ni dgye ba dang / /
sngags kyi sems pas mi bya ste / /
byas na byang chub rnyed par dka' / /
de bas dam tshig cho ga shes / /
sngags kyi lha rnams bcug nas ni / /
byin rlabs go gor bsams byas nas / /
dkyil 'khor rnams ni rab tu brtags / /
rdo rje sems dpa' rgyal chen po / /
mA ma kI ni dbab par bya / /
de nyid sngags rnams thams cad kyi / /
gsang ba mchog ste rmad du byung / /
rang nyid mkhas par gyur pa yis / /
de ltar byas na nye bar 'gyur / /
byon par gyur nas gsang ba'i mchog /
mnyes par ldan pas 'di dag bri / /
de bzhin du yang gsungs pa /
ji bzhin 'khor lo'i ji bzhin gnas / /
ji bzhin bkod pa 'gro ji bzhin / /
'khor rnams bsdu bar gyur nas ni / /
de ltar 'khor lo mchog rnams spro / /
dpal ldan rdo rje sems dpa'i lha / /
'khor lo mngon sum mthong gyur ba / /
phyi nas bris par gyur pa yang / /
ji bzhin bsod nams brtag pa'o / /
de bzhin du yang gsungs pa / /
rdo rje sgra chen de dang des / /
thig gis thig gdab legs par gnas / /
mtha' yas zhing na thub dbang zla ba rnams / /
'dir ni sems can don gyi dus la bab / /
thog mar sngags pa yi dags blta / /
'khor lo sa yi byang du gnas / /
nam mkha'i sa la gdab bya ste / /
blo ldan thig ni g.yon pas bskor / /
oM badzra sa ma ya su tra mA ti kra ma hUM / /
phyogs bcu 'jig rten khams bzhugs pa / /
sems can don phyir de bzhin gshegs / /
dpa' bo dpa' mo'i dbang phyug ma'i / /
lha mo'i thig gi sgra yis bskul / /
shar du gnas nas nub bltas te / /
tshangs thig gnyis pa yang gdab po / /
me ru gnas nas nub tu zhal / /
lho yi phyogs su thig gdab po / /
nub phyogs gnas nas shar du blta / /
byang gi phyogs kyi thig gdab po / /
bskor nas slob dpon rlung gnas te / /
lho ru mngon par phyogs gyur nas / /
nub kyi cha ru legs par gdab / /
byang du mngon phyogs sngags pa ni / /
me yi gnas su rnam gnas te / /
shar gyi cha yi thig brtsam mo / /
dbang ldan mer gnas rnal 'byor pa / /
mtshams kyi thig ni gdab par bya / /
phyogs la sogs pa'i dbye shes nas / /
thig gdab pa ni legs par brtsam / /
tshangs thig dang po dbus su ni / /
thig bzhi rnams ni gdab par bya / /
thugs dang gsung dang sku 'khor lo / /
rdo rje phreng ba la sogs bya / /
kha sbyor dbus su ri mo lnga / /
blo dang ldan pas zlum por bya / /
ri mo bzhi po gzhan rnams ni / /
rdo rje phreng ba la sogs bya / /
dma' bas nad de chad pas zad / /
yo bas dngos grub med par 'gyur / /
g.yas su bsdu ba'i sbyor ba yis / /
slob ma rnams ni brlag par 'gyur / /
'khor lo nyis 'gyur ring ba ste / /
sgo yi nyi shu'i char gyur pa / /
he ru kar bdag 'dug nas ni / /
thig skud kyis ni thig gdab po / /
zur bzhi pa dang sgo bzhi pa / /
rta babs bzhis ni rnam par brgyan / /
sa 'og gnas pa'i lha mo rnams / /
'khor lo'i phreng ba sogs pas bskor / /
thig bzhi dang ni yang dag ldan / /
'phan dang me tog phreng bas bskor / /
mtshams kyi cha ni thams cad dang / /
sgo khyud kyi ni mtshams rnams su / /
rdo rje rin chen gyis brgyan par / /
phyi rol dkyil 'khor thig gdab po / /
de yi dbus su pad+ma ni / /
'dab ma brgyad pa lte bar bcas / /
phyi rol rdo rje phreng bas bskor / /
'phro ba'i rdo rje'i tshogs sprul ba'o / /
'khor lo rtsibs brgyad legs par bri / /
dngos grub kun dang yon tan gzhi / /
phyi rol du ni nag pos bskor / /
ming ni mkha' spyod ces bya'o / /
rtsibs brgyad la sogs 'khor lo ste / /
pad+ma'i ka ba'i phreng gis bskor / /
sa 'og gnas pa'i lha mo ni / /
'khor lo'i phreng bas dang por bskor / /
rtsibs kyi mtshams su rdo rje ni / /
mnyam gzhag rnal 'byor pa yis bri / /
'khor lo phreng ba'i mthar thug par / /
'bar ba'i ri mo de bzhin no / /
he ru ka dpal rnal 'byor che / /
'khor lo'i dbus su legs gnas nas / /
hi sgrogs khro bo'i lta ba yis / /
de nas sgo ni dbye bar bya / /
sgo ni 'khor lo'i brgyad cha ste / /
kha khyer dag ni yangs pa'o / /
sgo khyud dang ni sgo yi tshad / /
lha yi snam bu'ang de bzhin no / /
kha khyer kun nas sgo yi phyed / /
'gram dang logs dang de bzhin no / /
dra ba dra phyed nyi zla dang / /
'phan dang me tog phreng bas spras / /
tshon gyi sa ni de yi phyed / /
rtsa ba'i thig gi sa yi rgyab / /
rdo rje la sogs ka ba yi / /
sa ni tshon gyi sa dang mnyam / /
rta babs sgo las sum 'gyur te / /
'phan dang dril bu dang ldan pa / /
dril bu rlung gis bskyod pa yi / /
'phan ni phyi rol mtshams su'o / /
dang por nam mkha'i thig yin no / /
de yi 'og tu ye shes thig /
phyogs kun mnyam par bgrod nas ni / /
rnal 'byor pa yi cho gas gdab / /
lugs byung lugs bzlog pa 'dis ni / /
phyi rol dkyil 'khor thig yin no / /
de bzhin nang gi bdag nyid lus / /
tshogs pa las byung mgon po yis / /
lus kyi dkyil 'khor thig gdab po / /
lhan cig skyes shing rang bzhin dag /
dpa' bo dpa' mo'i dbang phyug ldan / /
phyi dang nang gi thig gdab pa'i cho ga'o // //
dur khrod rus pa legs par blang / /
thal ba lo ma la so phag dang / /
ba bla dag dang ldan pa yis / /
legs bris he ru ka 'khor lo / /
thod par rdul tshon bzhag nas ni / /
blo bzang thig gdab cho gas so / /
'bar ba'i lta bas bkug nas ni / /
ye shes 'khor lo'i snying po gzhug /
sangs rgyas kun gyi mkha' 'gro ma'i / /
gsang sngags nyid kyis mngon bsngags te / /
dpal ldan he ru ka rgyal bdag /
'khor lo'i dbus su legs par gzhug /
dur khrod las byung thams cad ni / /
dbang phyug mchog gi phyag rgya'o / /
nyi shu rtsa bzhi'i dbye ba yis / /
rdul tshon bri ba brtsam par bya / /
lag pa g.yon pas me phyogs nas / /
blo dang ldan pas g.yon du bskor / /
dkar po ser po de bzhin du / /
dmar mo ljang gu de bzhin nyid / /
lha mo bzhi dang mnyam ldan zhing / /
dpa' bo bzhis ni bskor ba'o / /
dag cing bar du nas kyi tshad / /
ri mo lnga po bri bar bya / /
ji lta ba bzhin du gsungs pa / /
sgo yi nyi shu cha ru ni / /
mnyam par dgyes pas bri bar bya / /
sbom pas nad ni 'byung bar 'gyur / /
phra ba yis ni nor zad cing / /
yon po yis ni rnam par sdang / /
chad pas slob dpon slob ma 'chi / /
g.yas su bskor nas bris pa yis / /
rdul tshon rnams ni mthu med 'gyur / /
lho yi sa ni nag po ste / /
shar ljang de bzhin byang du dmar / /
nub phyogs sa ni ser po bri / /
gsang sngags rim pas yid 'ong bar / /
dbus su pad+ma'i 'dab ma ni / /
phyogs kyi mdog tu brtag par bya / /
rnal 'byor ma yi 'khor lo 'byung / /
he ru ka yi dkyil 'khor bya / /
sngon po dmar po dkar po che / /
thugs gsung sku yi 'khor lo'o / /
gzhan ma thams cad ci mdzes par / /
phyi rol rta babs bri bar bya / /
lha mo chen mo dang ldan pa'i / /
dpa' bo lte bar dgod par bya / /
mkha' 'gro ma sogs yang dag ldan / /
he ru ka rdor 'dab ma la'o / /
de bzhin khra sogs lha mo rnams / /
he ru ka sogs yang dag ldan / /
sgo dang mtshams kyi cha rnams su / /
sngags pas mnyam par bzhag pas bri / /
phyi rol yi dags gnas de bzhin / /
srin mo la sogs yang dag ldan / /
'od zer 'phro zhing kha gyes pa'i / /
rdo rje rta babs steng du'o / /
rdul tshon bkye bas rnam mdzes pa'o / /
phyi rol gyi ni dkyil 'khor bstan / /
bla ma mnyes byas blo ldan pas / /
nang gi bdag nyid rnam shes bya / /
bsam gyis mi khyab sbyor ba yis / /
rdul tshon bri ba skyon yin no / /
lhan cig skyes dga' rol pa yis / /
dga' ba'i sems kyis bdag nyid bri / /
dkyil 'khor la sogs rtsom pa yi / /
rlung la sogs pa byung ba na / /
he ru ka dpal bdag sbyor bas / /
gdug pa thams cad bsal bar bya / /
phyi dang nang gi tshon dgye ba'i cho ga'o // //
bu yi thog ma'i ye shes rnams / /
rtsibs su kha dog bzang po gang / /
bsam gtan de yi 'od zer gyis / /
ye shes 'khor lo mnyam par dgug /
lha mo'i tshogs ni du ma dang / /
byang chub sems dpa' rdzu 'phrul che / /
de nyid yang dag rin chen brgyan / /
gzhan pa'i dpa' bo stobs chen rnams / /
rtag tu rgyud las byung cho gas / /
'khor lo bde mchog blo ldan pas / /
yang na sarba bud+d+ha sogs / /
rgyud las mchod pa'i cho gas mnyes / /
dkar po ser po de bzhin dmar / /
ljang gu dang ni nag po nyid / /
gcig tu me tog phyag rgya ni / /
'dod pa'i yon tan lnga rang bzhin / /
rgya skyegs pa bla rams mchog dang / /
tshon sna lnga la rjes su bcos / /
dkar po lnga yi rang bzhin rgyas / /
mnyam par mchod pas 'grub par 'gyur / /
khams kyi rang bzhin thams cad dang / /
de bzhin srog dang rtsa rang bzhin / /
rnam pa sna tshogs dri dang ldan / /
sngon bzhin mnyam par 'grub par 'gyur / /
tsan+dan gnyis dang ri dgas skyes dang ga pur bcas / /
sha la ka dang na ga'i spos ni bu ram ldan / /
las kun rab sgrub spos la sogs / /
gu gul sa rdza ra dang ga bur dang / /
ri dgas las skyes spos rnams ni / /
rdzas 'di rnams ni bcos pa yi / /
mar khus sbar ba'i snang ba bya / /
tsan+dan gur kum pri kwa dang / /
ga pur ri dgas las skyes spos / /
bcos shing gdug par grub pa'i ras / /
phyag rgya bzang po'i ras yin no / /
kak+ko la dang e le dang / /
mu sta kaM dang ga pur dang / /
ri dgas las byung ba yi dri / /
'di rnams zhib mor btags nas ni / /
seng ldeng ri lur dgod par bya / /
twa ga 'dab ma lo d+ha dang / /
ma ri tsa dang ga pur rnams / /
rab tu bsten par bya ba'o / /
sa hA kA ri'i mar khu ldan / /
kha la bsgos pas zhes su dran / /
de 'og gtor ma'i mchod pa sbyin / /
rnam par bsgyings ma bcos pa'i chang / /
chang dang bdud rtsi de bzhin no / /
dpa' bo gcig dang rgun 'bru dang / /
glad pa dang ni bi Ta dang / /
sh+tse Ti rnams ni de bzhin no / /
lan tshwa la sogs ro rnams kun / /
sha ka ra sogs bdud rtsi 'dra / /
thams cad bdag nyid ros dngos grub / /
ma lus lus pa med pa sgrub / /
sna tshogs ston mos dngos grub ni / /
chang dang sha dang yang dag ldan / /
'dod pa nye bar longs spyod dang / /
skal bzang che mchog rab tu 'grub / /
pa kwa'i 'bras bu pa nas / /
rgun 'bru dang ni na le ka /
a lu ka la sogs pa yi / /
'bras bu'i phyag rgya 'di gtan du / /
dngos grub kun gyi 'bras bur spro / /
sha ka ra dang sbyar rtsir byug /
a mra'i rus pa rnams la byug /
sa ha ka ri'i mar khu sogs / /
mnyam pa'i dri ru rab tu gyur / /
ji ltar rigs par shun pa sogs / /
ba bla rgya skyegs kyis btsos te / /
mchod pa'i dus su dbul bar bya / /
lus skyes pa dang yang dag ldan / /
phyi rol mchod pa bdag gis bstan / /
legs par mchod par mnyes byas te / /
phyi rol song ste gtor ma sbyin / /
gcer bu skra grol gyur pa dang / /
kha T+wAM ga thogs legs gnas te / /
chang dang sha dang yang dag ldan / /
mkha' 'gro ma sogs la 'bul lo / /
'byung gnas la sogs rnal 'byor che / /
blo dang ldan pas spangs byas shing / /
lho ru mngon par phyogs byas te / /
gnas ni mthon por rnam par gnas / /
g.yon pas g.yas pa'i rkang pa mnan / /
gyen du lta bas bltas nas ni / /
'bar ba'i phyag rgya yang dag ldan / /
pheM brjod pa yi bdag nyid can / /
oM a ral+li ho dzaHhUM baM hoH / /
oM badzra DA ki nI sa ma ya s+t+waM dr-i sh+ya ho / /
gcig dang lnga dang de bdun du / /
sngon du gsang sngags brjod par bya / /
dam tshig rdzas dang yang dag ldan / /
thod pa'i nang du rnam par bsam / /
rdo rje thal mo gyen kha dbye / /
phreng ba'i phyag rgyar rab tu grags / /
dpa' bo dpa' mo'i dbang phyug kun / /
lam la gnas rnams mnyes pa'o / /
phyogs skyong yi dags 'byung po la / /
mnyam par bzhag nas gtor ma sbyin / /
kha kha la sogs sngags 'di yis / /
'dod pa thams cad bsgrub pa'o / /
oM kha kha khA hi khA hi /
sarba yak+Sha rA kA sA b+hU ta pre ta pi shA tsi un+mA da a pa smAr badzra DA ki n+yA da ya / /
i maM ba'i gr-ih+Na n+tu sarba sid+d+hi m+me pra ya ts+tshan+tu ya the baM ya the Sh+TaM b+hu dza tha pi pa tha mA ti kra ma tha / /
ma ma sarba kArta ya pad+su kha bi shud+d+hA ye sa ha yi kA b+ha ban+tu hUM hUM phaT phaT swA hA /
gtor ma byin nas de'i 'og tu / /
sngags pas spyad dang bza' ba brtsam / /
dpa' bo dpa' mo'i dbang phyug ldan / /
snying rje'i stobs kyi sbyor ba can / /
rdo rjes mtshan cing khro bo'i gzugs can ro yi kha ni gdangs pa spyi bor zla ba phyed pas bcings / /
yid 'ong dril bu'i sgra yis mdzes shing sna tshogs mang pos 'phyang ba'i rgyal mtshan tshogs / /
brgyan pa'i drag po'i sgra dang sna tshogs mang po'i me tog gis mtshan phreng ba bcings / /
kha T+wAM ga ni 'bar ba mchog tu dga' ba bskyed pa rdo rje rnal 'byor pas gzung ngo / /
dpal ldan rdo rje lha mo de rjes bla ma mchog dang he ru ka 'khor mgon po la phyag 'tshal / /
slob ma bzang po yon tan mchog ldan dang ni mchod pa kun gyi bye brag blangs nas ni / /
g.yas na 'khrol ba'i legs pa'i Da ma ru ni dri med hUM sgrogs dga' ba'i mchog / /
slob dpon rol pa mdzad pas nges par dkyil 'khor khang ba'i dbus su 'jug / /
lho yi sgo ru song nas ni / /
lhag ma rnams su yongs su bskor / /
lha mo rgyud gsungs rim pa'o / /
rnal 'byor rgyud rigs shar sogs nas / /
lho yi sgo ru 'gro ba ni / /
gang bstan bde bar gsungs pa yi / /
dkyil 'khor bri bar brtag pa ni / /
kun rdzob don du rtogs par bya / /
phyogs ni mtha' yas cha shas kyis / /
lho la sogs pa brtags na ni / /
lho yi zhal ni gang yin nyid / /
rnal 'byor pas ni kun rdzob nyid / /
dang por dpa' bo drug dang lha mo'i bkod pa srung ba'i 'khor lo bya / /
sngags kyis mngon bsngags chog ldan pas dkyil 'khor bsgrub pa de nas bya / /
bde ba'i stan la 'bad pa yis / /
shes rab yan lag stan gyi steng / /
dkyil 'khor sa yi dbus su ni / /
sngon du bstan pa'i mtshan nyid ldan / /
mdzes pa'i gser dang rin chen kun / /
dkyil 'khor la ni gtor bar bya / /
sha chen po dang yang dag ldan / /
gnas brgyad du ni legs par bdug /
mar khu chen po dang ldan pa'i / /
mar me brgyad ni dbul bar bya / /
me tog sna tshogs rnam par dgram / /
sna tshogs dri yis legs par bsgo / /
sgo bzhi ru ni dpa' bo dang / /
rnal 'byor ma dang gnyis med gnas / /
lus la phyag rgya lnga la sogs / /
mgo bo lnga yis mtshan pa dang / /
gang yang gcer bu'i gos dang ni / /
chang la dga' bas myos pa'o / /
thams cad ral pa'i cod pan bcas / /
spyad dang bza' ba mchog tu brtson / /
mtshams kyi cha ni gzhan rnams su / /
dpa' bo dpa' mo'i dbang phyug ldan / /
rdo rje dril bu mnyam 'khyud cing / /
nu ma 'tshir ba la brtson pa'o / /
tshogs kyi gtso bo'i bdag po ni / /
dpal ldan 'khor los sgyur legs gnas / /
lha mo bzhi dang yang dag ldan / /
phag mo'i zhal la'o byed pa'o / /
la la glu yis glu len cing / /
la la gar byed rnal 'byor pa / /
la la bzhad pa rab tu byed / /
bza' dang spyod pa la chags pa'o / /
la la rdza yi rnga brdung dang / /
bkra shis glu ni sna tshogs kyis / /
'khor lo bde mchog bde ba yi / /
dpa' bo chen po la mchod do / /
thams cad dpa' bo drug dang ldan / /
rnal 'byor mas ni rgyan du byas / /
go cha la sogs yang dag ldan / /
rdo rje dkyil 'khor legs par gnas / /
de ltar go bgos bdag nyid ni / /
sum cu gsum pas kyang mi shigs / /
he ru ka la spro byas nas / /
bza' dang ston mo legs par brtsam / /
phyi dang nang gi bdag nyid kyi dkyil 'khor gyi lha dang dpa' bo dang dbang phyug ma la mchod pa'i cho ga'o / /
dam tshig 'khor lo drug pa ni / /
ye shes 'khor lo yang dag ldan / /
sems kyis kha sbyor byas pa ste / /
gyen du lta bas bltas nas ni / /
sngon du spyan drangs phyag rgyar bcas / /
sngags dang pheM sgrogs sbyar ba yis / /
mtha' yas phyogs na bzhugs pa yi / /
lha rnams mnyes nas dngos grub ster / /
dpa' bo dpa' mo'i dbang phyug ldan / /
sngon gyi mtshan ma sogs pas brgyan / /
'jig rten mgon po snying brtse can / /
rdzogs pa'i sangs rgyas gshegs par 'gyur / /
gnyis su med pa'i dngos grub thob / /
dkyil 'khor he ru ka yi zhing / /
byin rlabs go 'phang yid 'ong bar / /
byed pa som nyi med pa'o / /
phyi dang nang gi ye shes kyi 'khor lo spyan drang pa'i cho ga'o // //
phyi dang nang gi sems kyis ni / /
rnal 'byor ma yi 'khor lo mchod / /
rang 'byung gi ni me tog nyid / /
bu sogs gnas na legs par bzhugs / /
de yis gdong ni bskus nas ni / /
gang yang gzhan pa'i 'khor lor gnas / /
gnyis med gnyis su med sngags kyis / /
mngon par bsngags nas byin gyis brlab / /
mkha' 'gro ma yi gsang sngags kyis / /
sgo dang sgo ru byin gyis brlab / /
brgyad brgya mchog tu bzlas pa ni / /
mnyam gzhag sngags pa nyid kyis bya / /
A li kA li bzlas nas ni / /
phyi nas dkyil 'khor byin gyis brlab / /
'jigs pa'i sgra ni mang po dang / /
'jigs pa'i lha mo'i lus bzang ba / /
khyim lnga yi ni lha mo mchog /
byon par gyur nas mdun du bzhugs / /
sgrub pa po la dngos grub ni / /
rgya chen ster bar the tshom med / /
de bzhin du yang gsungs pa /
rtag tu de ni mchi ma 'byung / /
bdag nyid las byung zas de bzhin / /
rdo rje la ni 'gom mi byed / /
de bzhin gcer bur gyur bas mchod / /
g.yon pa'i dbang phyug thams cad kyis / /
'di de phyag rgya'i tshogs kyi rim / /
bza' dang spyad pas yang dag 'grub / /
mgrin pa legs bzung sgrub pa po / /
rang gnas song nas de mnyes shing / /
rnal 'byor ma rnams grub 'dod pa'o / /
rdzu 'phrul che rtogs sngags pa ni / /
he ru ka ni mchog tu skye / /
yang na mkha' spyod 'khor lo dang / /
sa spyod la sogs yang dag ldan / /
brtse zhing he ru kar gyur nas / /
'dod pa'i don kun sgrub pa'o / /
dpal ldan sangs rgyas zhing bskor nas / /
sangs rgyas kun gyis mchod par 'gyur / /
yang na bsod nams zhan pa'i phyir / /
dkyil 'khor gnas pa ma grub na / /
sems can don la gcig tu brtson / /
bza' dang spyad pa brtsam pa'o / /
bzhad dang sgeg pa la sogs ldan / /
glu dang gar gyis dga' ba'o / /
sna tshogs sten mos dpa' bo dang / /
rnal 'byor ma rnams mchod par 'gyur / /
gar gyi bstan bcos thams cad ni / /
byed pa'i phyag rgya la sogs pa / /
de ni he ru ka dpal rgya / /
dngos grub thams cad rab ster ba / /
nang gi bdag nyid sbyin sreg gis / /
dpa' bo lha mo legs par mchod / /
dpal ldan bde mchog yang dag langs / /
dngos grub thams cad rab tu ster / /
zhi ba'i btung bar gyur pa'i sems / /
rtag pa mchog gi go 'phang ngo / /
zhi ba'i btung ba gzhan ma ni / /
chang dang sha sogs yang dag ldan / /
oM sarba bud+d+ha DA ki nI sarba b+hak+ShaM sho d+ha ya gu h+ya badzri Ni hUM swA hA /
mngon par bsngags nas byin gyis brlab / /
yang na lhan cig skyes pa'i gzugs / /
bza' ba kun sogs rnal 'byor pas / /
shes nas kha zas bza' ba blo ldan rnal 'byor pa mos pas / /
lhan cig skyes pa'i lto ba thab khung lte ba'i pad+ma 'dab brgyad ni / /
lte bar dga' bar 'byung ba shin tu 'jigs pa'i he ru ka yi zhal / /
nges par 'dab mas dkris pa chen po lha mo'i pad+ma thod par ni / /
de yi rjes su 'khor lo gsum dang sgo skyong rnams dang ldan / /
sna tshogs mang ba'i ro ster bgyis pa dpal gyi bdud rtsi sogs / /
sna tshogs mchog gi sreg rdzas kyis ni phung po'i bud shing rab 'bar ba / /
skad cig gyur pa kun mkhyen me yi rang bzhin la / /
sngags pa bzang pos rtag tu 'di dag der ni sbyin sreg bya / /
de bzhin du yang gsungs pa / /
rdo rje nang gi bdag nyid nyon / /
ji ltar sbyin sreg rab 'grub pa / /
'bar ba chen po gzi brjid che / /
rnam par mi rtog pa ru bsreg /
bza' ba btung ba gang cung zad / /
de dag thams cad mkhas pas bsreg /
ji ltar bstan pa'i yam shing ni / /
gzugs phung la sogs rang bzhin dag /
rnam par mi rtog pa yis bsreg /
gang zhig sems ni rang bzhin kun / /
khu ba khrag dang de bzhin sha /
bshang dang gci ba lnga pa ste / /
rnam par mi rtog pa yis bza' / /
rang bzhin med pa'i blo ldan pas / /
de bzhin nga rgyal gti mug che / /
zhe sdang 'dod chags de bzhin du / /
phrag dog ser sna phra ma ste / /
dam tshig bsten pa dri ma med / /
de nyid bzang por mnyam sbyor bas / /
lus kyi dkyil 'khor lhan cig skyes / /
gtor ma la sogs gang cung zad / /
lus kyi dkyil 'khor 'khor lor sbyin sreg bya / /
mtshan mo skra grol gyur pa dang / /
gcer bus phyi rol gtor ma sbyin / /
sngon du bstan pa'i cho ga yis / /
lam la gnas shing gzi brjid che / /
rnal 'byor ma dang dpa' bor ldan / /
gtor ma byin pas mnyes par 'gyur / /
sems can bsam pa dang mthun par / /
phyi rol gyi ni sbyin sreg bshad / /
rnal 'byor rgyud dpal las bstan pa / /
lus kyi 'khor lor sbyin sreg bya / /
gang phyir lus kyi sangs rgyas ni / /
dam tshig des na de bsreg bya / /
rten dang brten pa pad+ma'o / /
dbus su sbyin sreg bya ba'o / /
sha dang bdud rtsi bza' ba ste / /
chang ni btung bar yang dag ldan / /
de bzhin du yang gsungs pa /
phung po'i bud shing sgrib pas brlan zhing g.yogs pa yang / /
ye shes me ni byed pa'i rlung gis bskul bas de / /
du ba 'byung zhing me lce 'bar ba nyid kyis bsreg /
khyab cing rgyal ba de ni chos kyi dbyings su mthong / /
lus kyi sbyin sreg yang dag ldan / /
phyi rol sbyin sreg gis mnyes te / /
rdo rje bdud rtsi la sogs bsten / /
phyi rol sbyin sreg yang dag brtsam / /
khru gang tsam gyi thab khung gyur / /
thod pa lta bus mdzes pa'o / /
lho ru kha bltas cho ga yis / /
de la kha bltas bskor bas 'grub / /
dbus su pad+ma 'dab brgyad ni / /
ri yi steng na legs par gnas / /
pad+mar dgra ste de bzhin zhags / /
mdud dang kha T+wAM yang dag ldan / /
khro bo lta bu shin tu 'jigs / /
rdo rje lte bar dgod pa dang / /
phyi rol rdo rje phreng ba bya / /
pad+ma lta bu'i kha khyer bzang / /
rnal 'byor rgyud kyi dgang gzar dang / /
blugs gzar nyid kyang de bzhin no / /
cung zad kha la thod pa 'dra / /
dbus su khro bo'i rdo rje bri / /
A li kA li legs par brjod / /
'byung gnas la sogs rnal 'byor rig /
g.yon du sbyin sreg la sogs rdzas / /
g.yon pa'i spyod pas sbyin sreg bya / /
gnyis med la sogs rgyud chen las / /
mchod pa bya ba'i cho ga yis / /
me dang he ru ka dpal sogs / /
sbyin sreg byas nas yon blang ngo / /
mi dang ba lang rnga mo dang / /
ce spyang rta dang glang po yi / /
sha ni dngos grub 'dod pa des / /
rnal 'byor rig pas sbyin sreg bya / /
gsang bar skra grol gcer bu dang / /
sngon du spyad cing bza' ba yis / /
dpal ldan bde mchog rnal 'byor ches / /
gtor ma'i las ni legs par brtsam / /
phyi dang nang gi sbyin sreg gi cho ga'o // //
sngags pa rnal 'byor ma lhan cig /
lho ru bltas shing lho ru ni / /
dkyil 'khor la gnas slob ma la / /
cho ga yis ni 'di skad smra / /
bu yis nges par rab 'bad pas / /
sdom pa'i mchog rnams srung bar gyis / /
dpal ldan bde mchog las mchog med / /
lhan cig skyes pas nye bar mtshon / /
dkyil 'khor gyi ni mdun byas te / /
yang na gsungs par gyur pa ste / /
ma la sogs pa thod par gnas / /
slob ma'i sdig pa sel ba ste / /
g.yon pa'i lag pas legs par blangs / /
yi ge bdun pa rjes su dran / /
he ru ka yi sbyor dmigs te / /
nga rgyal bcas pas legs par gnas / /
phag mo dang ni 'o byed pa / /
slob ma kun gyi kha ru ni / /
nus pa 'phrog cing bdud med pa / /
blo bzang [(]kyis [,]gis [)]ni rim par gtor / /
dpa' bo drug sogs sngags kyis las / /
byas nas slob ma shin tu bsrung /
mkha' 'gro'i sngags kyis bsngags pa yi / /
dar dpyangs bcing bar bya ba'o / /
rgyan rnams kun gyis brgyan pa yi / /
slob mas lho nas gsol ba btab / /
dngos grub thams cad bsgrub pa yi / /
skye bo la ni dngos grub ste / /
de nas bla ma'i lag g.yon gyis / /
rtag tu slob ma bzung nas kyang / /
lho yi sgo ru bzhag nas ni / /
po tang gi yi tshig gis dri / /
slob mas kyang ni de nas tshig /
pra ti po tang gi kye khyab bdag /
he ru ka yis gA ya dri / /
de nas dpa' bos brjod par bya / /
oM shrI he ru kA ya bid ma he bid+yA rA dza ya d+hI ma he swA hA /
'di ni gA ya dri'o / /
dkyil 'khor 'dir ni dngos grub ste / /
mkha' 'gro ma yi dra ba'i gtso / /
bde mchog gi ni gzhir gyur pa / /
bu khyod kyis ni blang bar gyis / /
lho sgor slob mas 'di skad brjod / /
oM na ma te hUM /
na ma mi hUM /
na mo na ma hUM swA hA /
zhes so / /
mkha' spyod la sogs rab dbye bas / /
phyag gsum dag ni bya ba'o / /
thal mo spyi bor byas nas ni / /
yan lag kun gyis phyag bya'o / /
oM sarba bA ri yo gi nI b+h+yaHpU dzo ba s+tha nA ya /
At+ma nAM ni d+yA ta yA mi sarba ta thA ga ta bI ra yo gi n+ya tAM DA ki n+yai a d+hi taSh+Thi swa mAM /
g.yon pas thal mo sbyar nas ni / /
snying ga ru ni byas nas ni / /
yon tan kun gyi gzhir gyur pa / /
slob mas sgo kun la phyag bya / /
oM sarba bI ra yo gi nAM pU dza a b+hi She kA ya At+mA nAM ni r+yA ta yA mi /
sarba ta thA ga ta bI ra yo gi n+yA t+ma lA mA yi a b+hi Shiny+tsa mAM /
g.yon pa'i thal mo 'phral ba ru / /
byas par gyur nas de nas yang / /
byang gi sgo ru brten nas ni / /
rnal 'byor ma la phyag bya'o / /
oM sarba bI ra yo gi nI /
b+h+yaHpU dza pra brta nA yAt+ma naM ni r+yA ta yA mi /
sarba ta thA ga ta bI ra yo gi n+yA t+maM khaN+Da ro hA yi pra brtA ya mAM /
sngags pas de nas phyi nas sgor / /
spyi bor thal mo byas nas ni / /
sngon du gsang sngags brjod pa yis / /
dpa' bo he ru kar phyag bya / /
oM sarba bI ra yo gi nI naM pU dza karma Ni At+mA nAM ni r+yA ta yA me /
sarba ta thA ga ta bI ra yo gi n+yA t+maM rU pi N+yai karma ku ru mAM /
phyag bzhi'i cho ga'o / /
lho yi sgo ru song nas ni / /
lho ru bltas nas legs par gnas / /
g.yon pas slob ma bzung nas ni / /
sdom pa'i mchog ni sbyin par bya / /
sangs rgyas chos dang dge 'dun te / /
dkon mchog gsum la skyabs su song / /
'dir ni sangs rgyas rigs yid 'ong / /
sdom pa brtan por gyur pa'o / /
rdo rje dril bu phyag rgya yang / /
blo chen khyod kyis gzung bar bya / /
byang chub sems gang rdo rje ste / /
shes rab dril bu zhes bya'o / /
slob dpon khyod kyis gzung bar bya / /
bla ma sangs rgyas kun dang mnyam / /
'di ni rdo rje'i rigs dag pa'o / /
sdom pa dam tshig ces su brjod / /
rin chen rigs la rtag tu ni / /
nyi ma re re dus drug tu / /
zang zing mi 'jigs chos dang byams / /
sbyin pa rnam bzhi sbyin par bya / /
phyi nang gsang ba'i theg pa gsum / /
dam pa'i chos ni khyod kyis gzung / /
'di ni pad+ma'i rigs dag pa'i / /
sdom pa mchog gi go 'phang ngo / /
sdom pa thams cad yang dag ldan / /
bdag gis brtan por so sor gzung / /
mchod pa'i las kyang ci nus bgyi / /
las kyi rigs chen rtag pa'o / /
sdom pa'i cho ga'o // //
bu skyes so sor gnas par gyis / /
rigs kyi de nyid kun du blta / /
dpa' bo lha mo legs par byung / /
he ru ka ltar shin tu mdzes / /
gang gis bskyed pa mkha' ltar stong / /
mchog gi go 'phang thob par 'gyur / /
he ru ka dpal ye shes de / /
nga yis mchog ni khyod la sbyin / /
dkyil 'khor ma mthong ba rnams la / /
khyod kyis kyang ni smra mi bya / /
gal te smras na bu khyod kyi / /
dam tshig nyams par gyur ta re / /
dpal ldan phag mo khyod nyid kyi / /
snying la yang dag zhugs pa 'di / /
gal te tshul 'di smras na ni / /
de ma thag tu dral nas gshegs / /
bdud rtsi lnga yi chu yi snod / /
slob ma mchog la sbyin par bya / /
mkha' 'gro ma yi sngags bzlas shing / /
tshig 'di dag ni brjod par bya / /
'di ni khyod kyi dmyal ba'i chu / /
dam tshig 'das na sreg par byed / /
dam tshig bsrungs na dngos grub 'ong / /
bdud rtsi lnga yi chu 'thung shig /
oM pany+tsa amr-i tod ka tha hUM /
ded phan chod khyod kyi dpal phag mo nga yin gyis /
gang nga yis smras pa de 'bad pas bya dgos so / /
khyod kyis nga la brnyas par ma byed cig /
khyod ya nga ba ma spangs par dus byas nas / /
dmyal bar ltung bar gyur ta re / /
bu yis 'di dag smra bar gyis / /
dpa' bo dang rnal 'byor ma rnams bdag la byin gyis rlob la /
dpal he ru ka la sogs pa bdag la dbab tu gsol / /
gos ngan khrag ni blangs nas ni / /
bdud rtsi lnga dang gu gul dang / /
byi la'i rtug pa yang dag ldan / /
bdug pa byas nas bsngags nas ni / /
thod pa'i nang du gzhag par bya / /
ro bsregs me yis legs par bdug /
khros shing bsgyings bcas sems dang ni / /
gnyis su med pas bsngags par bya / /
sngon du bstan pa'i rgyan dang ldan / /
go cha yan lag de bzhin no / /
slob ma'i lus la blo ldan pas / /
yang ni 'khor lo thams cad gzhug /
lte ba'i pad gnas 'khor lo bzang / /
gsal zhing 'od dang bcas pa'o / /
rkang pa'i 'og tu rlung gis bskyod / /
slob ma la ni dbab par blta / /
gnyis su med pa'i gsang sngags bzlas / /
g.yas brkyang stan la yang dag ldan / /
mkhas pas sngon du bstan pa yi / /
bdug pa rnams kyis bdug par bya / /
oM tiSh+Tha ma hA kro d+ha A be sha hUM /
oM shrI he ru kA ya bid ma he ba bir+yA dza ya d+hi ma he swAhA /
zhes bya bas dpa' bo rab tu bskul la /
de yi lag nas lag pas bzung / /
mig phye nas ni bstan par bya / /
dpal ldan phag mo da khyod kyis / /
mig 'byed par ni brtson par mdzad / /
thams cad mig ni 'byed gyur pa / /
rdo rje mig ni bla na med / /
oM sarba bud+d+ha DA ki nI ye badzra bar+Na nI ye hUM phaT swA hA /
dad pa'i shugs kyis da lta ni / /
dkyil 'khor 'di la blta bar gyis / /
khyod ni rnal 'byor ma rigs skyes / /
sngags dang phyag rgyas byin gyis brlabs / /
me tog gtor ba la bltas te / /
stan sogs gnas na legs par gnas / /
gang du me tog ltung ba de / /
de la dngos grub 'gyur ba'o / /
phyi rol dbab pa'i cho ga'o / /
rnal 'byor kha cig phyi rol 'dod / /
bdag gi bla ma'i dbab pa'i lugs / /
bdag nyid byin gyis brlab par gyur / /
dkyil 'khor bya ba'i cho ga ni / /
cung zad bsgoms pa'i brtul zhugs can / /
byin gyis brlab pa'i rim pa nyid / /
rnal 'byor ma yi lus kyis gsungs / /
lus kyi rin chen bskyod pa ni / /
skad cig gis ni rang bzhin 'phar / /
rnal 'byor bzang pos 'das pa'i rigs / /
ma 'ongs pa yang mthong bar 'gyur / /
dbab pa'i cho ga'o // //
he ru ka dang gnyis med gnas / /
dpa' bo che la bu yis ltos / /
pad+ma'i 'dab mar lha mo bzhi /
mchod pa bzhi dang yang dag ldan / /
'khor lo gsum gyi bdag nyid can / /
sgo skyong la sogs rnams kyis srung / /
blo gros chen po dbus gnas pa'i / /
'khor lo bde mchog bde ba'i mchog /
bla ma'i zhabs la phyag byas te / /
slob ma gus shing yid 'ong bzang / /
g.yon pa thal sbyar snying gar gzhag / /
dbang skur don du gsol ba gdab / /
he ru ka dpal dbang skur ba / /
'gro ba skyob phyir gzi brjid can / /
rdo rje sems dpas ji ltar byin / /
de bzhin bdag la deng gsol cig /
lho yi sgo ru rab zhugs nas / /
he ru ka sogs bdag sems la / /
seng ge'i stan la gnas pa yi / /
sna tshogs pad+ma la 'phan sogs / /
slob ma phyag rgya lnga dang ldan / /
kha T+wAM ga brten legs par gnas / /
steng du gdugs bzang lha mos gzung / /
Da ma ru ni lag na thogs / /
rnal 'byor ma dang dpa' tshogs kyis / /
bskor nas dbus su bsgyur nas ni / /
glu la sogs pa'i bkra shis kyis / /
'bad nas mchod pa byas nas ni / /
thog mar gnas pa'i dngos grub don / /
blangs nas sngags dang yang dag ldan / /
gsang sngags rig pas dpa' bo dang / /
rnal 'byor ma tshogs 'khor lor gtor / /
de nas dgyes pas langs nas ni / /
dpa' bo he ru ka dpal sogs / /
dbang bskur rin chen chen po yi / /
gnyis med chu ni ster bar byed / /
he ru ka yi bka' thob nas / /
thog mar snying po bzlas pa yis / /
dbang bskur ba ni sbyin par bya / /
gzhan dag tu ni bzhad gad 'gyur / /
nus pa med gyur rnal 'byor ma'i / /
snying ga'i dkyil 'khor 'od zer gyis / /
slob ma'i lus la bkang nas ni / /
dbang bskur sbyin pa bsam par bya / /
dbang bskur ba ni bcu bzhi ni / /
sngon gyi rnal 'byor pas gang bstan / /
rgyas pa dgos pa med pa'i phyir / /
thams cad bdag gis ma bris so / /
bskyed pa rnal 'byor rgyud du'o / /
rdzogs pa rnal 'byor ma yi rim / /
bdag gis de bgros rdzogs pa yi / /
rim pa 'di ni rab tu bsgrags / /
yungs kar 'od zer du ni bstan / /
gang phyir des ni legs bskul ba'o / /
sangs rgyas rol pa 'di lta bu / /
bdag nyid chen po phab nas ni / /
sangs rgyas lnga yi rang bzhin te / /
brtan g.yo kun gyi bdag nyid do / /
des na thog mar dbang bskur lnga / /
bde zhing 'byor pa sbyin par bya / /
'gro ba rgyu dang mi rgyu ba / /
dbang bskur skad cig gis rdzogs so / /
gang phyir 'gro dbang ngo bo ste / /
de phyir dbang bskur sbyin mi bya / /
mi shes de nyid mi rig ste / /
de yang de nyid rang bzhin no / /
rdzogs pa'i ye shes bskyed pa ni / /
yang ni smra bar bya ba'o / /
thog mar chu ni sbyin par bya / /
mkha' 'gro ma yi sngags kyis bsngags / /
phyi nas dbu rgyan sbyin par bya / /
sangs rgyas kun gyi rim pas so / /
ji lta ba bzhin du gsungs pa / /
chos kyi dbyings kyi rang bzhin nam / /
de bzhin srog dang rtsa rang bzhin / /
thod pa'i phreng ba'i dbu rgyan te / /
rdo rje gtsug gi nor bu thod / /
sna tshogs kun gyi bla ma dang / /
thams cad kun gyi slob dpon phyir / /
ma lus lus pa med 'grub cing / /
rgyal srid thams cad rab tu 'grub / /
sna tshogs rang bzhin pad+ma gcig /
sna tshogs kyis mdzes de bzhin no / /
sangs rgyas pad+ma'i dbang bskur bas / /
slob ma thams cad dbang bskur te / /
gsang sngags 'di nyid brjod par bya / /
oM sarba bud+d+ha DA ki nI ye badzra bar+Na nI ye hUM phaT swA hA /
snying gar gnas pa'i thugs rdo rje / /
de rjes kyang ni dbang bsgur te / /
bdag nyid he ru ka rdor che / /
yid du 'ong ba'i tshig 'di brjod / /
dpa' bo rdo rje dbang bsgur bas / /
de ring khyod la dbang bskur bya / /
dpa' bo kun du rab 'grub phyir / /
rdo rje 'di ni khyod kyis long / /
rdo rje dril bu'i lag pa yis / /
he ru ka yi sbyor bas 'khyud / /
de yi g.yas pa'i brla steng du / /
g.yon pa'i byin pas mnan pa'o / /
oM he ru ka a d+hi pa ti twAM a b+hi Shiny+tsA mi tiSh+Tha bI ra sa ma ya staM /
bdag pa'o / /
oM shrI he ru ka a d+hi pa ti twaM a b+hi Shiny+tsA mi shrI he ri ka nA ma a b+hi She ka ta /
yang na rnal 'byor ma yi gtso / /
lha mo rgyud las thams cad du / /
de ming rnal 'byor ma lung bstan / /
de nyid rig pas sbyin par bya / /
oM shrI he ru ka a d+hi pa ti twaM a b+hi Sha ny+yA mi shrI he ru ka nA ma a b+hi She ka ta /
gdod nas chos la ming med de / /
kun rdzob tu ni ming du grags / /
dam pa'i don gyi rang bzhin gyis / /
ming med ming dang ldan pa'ang med / /
shin tu rnam dag chu yin te / /
mnyam pa nyid ni dbu rgyan gyur / /
rdo rje rtag tu so sor rtog /
bdag po dam tshig las byung ba'o / /
brtul zhugs lung bstan dbugs dbyung ba / /
dpal ldan rnam snang gtso bo'o / /
dbang bskur 'di dag yang dag ldan / /
bum pa'i dbang du rnam par bstan / /
'di de sangs rgyas thams cad kyi / /
he ru ka yi phyag na gnas / /
khyod kyis kyang ni rtag tu bcang / /
he ru ka yi brtul zhugs brtan / /
oM sarba bI ra twaM sid+d+hi badzra sa ma ya tiSh+Tha e Sha s+t+waM d+ha ra yA mi hi hi hi hi hUM /
rdo rje brtul zhugs de byin te / /
de yi rdo rje sbyor bas bzung / /
thog mtha' med pa'i sems dpa' ni / /
rdo rje sems dpa' dga' ba che / /
mkha' 'gro dra ba kun bdag nyid / /
rdo rje bsnyems pa bdag po'i bdag /
dril bu de nyid gzugs kyis ni / /
rnam par mkhas pas de la sbyin / /
'di de rnal 'byor ma kun gyi / /
shes rab dbyangs ni rjes su dran / /
khyod kyis kyang ni rtag tu bcang / /
byang chub mchog tu rgyal ba zhes / /
srid pa ngo bo nyid kyis dag /
ngo bo nyid kyis dngos byas pa / /
rang bzhin dag pa'i sems dpa' yis / /
dam pa'i srid pa byed pa'o / /
dpa' bo chen po chen po sbyin / /
kha T+wAM ga mchog gzung bar gyis / /
he ru ka dpal sku yan lag /
brtan g.yo'i bdag nyid kun yan lag /
bu yis rtag tu dam du ni / /
rab tu 'bad pas gzung bar gyis / /
thod pa'i phreng ba yang dag ldan / /
dbu rgyan mchog tu gzung bar gyis / /
gar dang glu dang de bzhin phreng / /
dri dang bdug pa de bzhin te / /
'di dag lhan cig skyes par grags / /
'khor dang shin tu mdzes pa'o / /
me long ye shes me long dang / /
dung ni de bzhin bde ba'o / /
mig sman bde ba ces byar gsungs / /
sems can kun la rab tu bskur / /
phyi rol gyi ni bum pa 'di / /
slob dpon thams cad bzhed pa'o / /
bum pa gzhan ni lhan cig skyes / /
lus la rtag tu gnas pa'o / /
ka ni byang chub ces su gsungs / /
'bar ba ldan par gang zhig gyur / /
de ni bum pa zhes su bstan / /
sems can kun la legs par gnas / /
bum pas legs par dbang bskur bar / /
sems can thams cad som nyi med / /
bla ma'i man ngag rim med pas / /
bum pa shes par mi 'gyur ro / /
de bar nus pa 'khor lo dbus su kun gyi snying po ni / /
bla ma dang ni rnal 'byor ma dang dpa' bo'i 'khor lo la gus kyis / /
skye bo ngan pa'i tshogs dang gdug pa'i sems sogs spongs / /
lhan cig skyes par 'byung ba'i sems dang he ru ka yi rdo rje khyod nyid do / /
bum pas dbang bskur slob ma yis / /
nam mkha' lding gi tshul gnas la / /
snyan pa'i tshig gis smra bar bya / /
bgrod dang mi bgrod sogs mtshan nyid / /
zhi dang rgyas sogs gang cung zad / /
ral gri mig sman rkang mgyogs dang / /
rnal 'byor ma yi sgrub pa gang / /
las de thams cad bsgrub par bya / /
nang par sngar langs sems dag nyid / /
thams cad lus la byas nas ni / /
bgrod dang mi bgrod gang cung zad / /
kun la sbyar bas bya ba'o / /
lus kyi sdug bsngal yongs spangs nas / /
dam tshig dang ni sdom pa bzung / /
bde mchog gis ni byin pa bzhin / /
bu yis rtag tu sbyin par bya / /
rgyal dang stong dang de bzhin gang / /
phyogs ni gnyi ga la de bzhin / /
rnal 'byor ma dang dpa' bo mchod / /
rang nyid kyis ni 'bad nas mchod / /
dpa' bo dpa' mo'i dbang phyug tshogs / /
chad la dga' bas rol bar bya / /
'khor lo bde mchog dkyil 'khor du / /
bu khyod kyis ni rtag tu rol / /
dpa' bo phyogs la rab 'bad pas / /
lag pa'i brda ni sbyin par bya / /
dpa' bo dam tshig shes nas ni / /
de dang lhan cig bza' zhing spyad / /
theg pa dman la dga' ba ni / /
bzang pos nam yang mi bya'o / /
'khor ba dag kyang mi gtong zhing / /
mya ngan 'das rtag dga' mi bya / /
rnal 'byor ma dang dpa' bo'i tshogs / /
gnod pa'i bsam pa mi bya'o / /
dpa' bo spyod pa'i brtul zhugs blta / /
rtsa ba'i sngags ni rtag tu bzlas / /
bde mchog mnyes pas dngos grub tu / /
'gyur bar the tshom med pa'o / /
de nas 'bad pas skyong ba ni / /
dam tshig grub pa the tshom med / /
gsang ba'i dam tshig bskyang ba yis / /
spyod cing mos par 'gyur ba'o / /
bskal pa mtha' yas brgya yis kyang / /
nyams par gyur pas mi 'grub po / /
bla ma'i zhabs kyi pad+ma la / /
dngos po kun gyis phyag byas nas / /
khyab bdag khyod kyis ji ltar bstan / /
kun mkhyen bdag ni bgyi bar 'tshal / /
sdom pa bskyang ba'i cho ga'o / /
lhan cig skyes pa'i sems kyis ni / /
mi bya ba ni ci yang med / /
tshangs par spyod pas brtags nas ni / /
'dod pa lnga la spyad par bya / /
'dod pa kun la longs spyod pas / /
ji ltar 'dod pa yid kyis bsten / /
he ru ka dpal rnal 'byor che / /
bsams nas thams cad rab tu brtag /
bdag nyid sangs rgyas thams cad nyid / /
yan lag thams cad mkha' 'gro'i gnas / /
de bas kun nas rab 'bad bya / /
bdag nyid he ru ka mchod do / /
'dod chags bral ba lta bu yi / /
khams gsum na ni sdig gzhan med / /
de bas chags dang chags bral bar / /
khyod kyis gzung bar mi bya'o / /
dam tshig bsrung ba'i cho ga'o / /
g.yas pas chos gos bzung nas ni / /
g.yon pas mchog sbyin legs gnas dpa' bo yis / /
nam mkha' lding ltar gnas pa'i slob ma dngos po kun byas te / /
'di ltar nga yis lung bstan khyod / /
he ru ka dpal de bzhin gshegs / /
srid pa mchog tu dag pa'i phyir / /
srid pa ngan 'gro rnams las 'don / /
shrI he ru ka ni rma Nata thA ga ta sid+d+hi sa ma ya s+t+waM b+hur b+hu ba swa /
don yong grub pa'i phyag rgya chen por rnam par gnas pa'i thabs 'dis /
mchog tu gsang ba'i cho gas rgyal ba rnams kyis mgrin gcig tu lung bstan pa ste de he ru kar 'gyur ro / /
lung bstan pa'i cho ga'o / /
khams gsum kun gyi rgyal srid che / /
rgyal po'i bdag por brtan pa dang / /
di ring bdud las rnam rgyal zhing / /
grong khyer mchog tu zhugs pa yin / /
dbang 'di bskur ba tsam gyis ni / /
deng ni sangs rgyas nyid du ni / /
thob par 'gyur bar the tshom med / /
chu dang dbu rgyan rgyu mthun te / /
rdo rje bdag pos mtshon pa smin / /
rdzogs sangs rgyas dbang skyes bu ste / /
gsang bar sbyor ba dri ma med / /
ma dang bu mo sring mo dang / /
tsha mo nyid de pho nya mo / /
gtum mo dang ni gar mkhan nam / /
gzhan ma la yang sems sbyin te / /
de rnams nang nas me tog ldan / /
sngags pa bzang pos gzung byas te / /
dbang skur ba la spro ba che / /
rgyud kyi mtshan nyid yang dag ldan / /
dpal ldan me tog sha lnga dang / /
pad+mar gnas byas blo bzang bas / /
phyag rgya 'di dag dkyil 'khor du / /
rgyud bsrungs bsrung bar the tshom med / /
phyag rgya drug dang thal bar ldan zhing gos dang bral ba skra grol phyag rgya ni / /
phyag rgya g.yon na kha T+wAM ga ste g.yas na Da ma ru ni dri med dkrol ba yi / /
mdun gyi phyogs su blangs nas brla g.yon dbus su slob ma mkha' lding kha byas te / /
bza' ba legs gnas rab mchog bla ma mchog gis zla ba'i 'dod pa bya / /
rnal 'byor ba yis spros par gyur pa gang zhig dri med de ni lce yis rab blangs nas / /
de nas de yi thod par rab tu rgyas pa'i zhal gyis slob ma la ni gsang ba sbyin / /
pad+ma la gnas mchog tu dga' bar 'byung zhing snying por gyur pa khyod kyis lce yis long / /
de nas lag nas bzung ste cho ga bzhin du skyon med rnal 'byor ma ni de la sbyin / /
lha mo 'di ni dngos grub ster / /
khams lnga bcud kyi bdag nyid can / /
he ru ka bdag sbyor ba yis / /
bde la legs par myang bar gyis / /
bu kye mdun du dga' bas mtsho skyes mchog ni dga' bas brtan par 'khyud / /
tshig med brjod du med pa gang zhig legs pa'i mthu ni bde mchog rang bzhin snying po'o / /
gzhan pa thams cad ji ltar bstan pa bde ba skyes pas dga' ba'i ngo bo la sogs de / /
shes par byas nas phyis ni ji ltar 'dod pa bya zhing nyin dang mtshan du de nyid rin chen bsgom / /
lha mo'i mtshan nyid mngon du bstan pas rdo rje'i dbyangs kyis smra bar bya / /
dpa' bo khyod ni ci la spro / /
pad+ma las byung bza' ba dang / /
dga' ba bzhi po gang yin dang / /
de yang mi phyed legs pa'i blo / /
nus sam he ru ka yis smros / /
slob mas kyang ni de nas smra / /
rtag tu bdag gis byed par nus / /
pad+ma rgyas pa mgu ba yis / /
dag pa'i sems la smra bar bya / /
pad+mar ji ltar bya bar gyis / /
bde mchog mnyes pa la sogs pa / /
'jigs dang ngo tsha rtag tu thong / /
bde ba'i mchog la rol bar gyis / /
slob dpon gyis ni ji ltar bstan / /
blo bzang gis ni de kun ni / /
sangs rgyas bzhi yi stan la gnas / /
rdo rje pad+ma legs par gnas / /
dga' ba bzhi yi mtshan nyid ni / /
rim pa nyid kyis rjes su spyad / /
de 'og 'byung ba legs bza' zhing / /
bla ma rnal 'byor ma phyag bya / /
rdo rje snying po dben par mnyam pa'i ro la rab tu dga' bas he ru ka yis bya / /
lha mo'i tshogs ni dpa' bo dang bcas mang po'i ro dang bcud ni khro dang sgyu las rnam par grol / /
pad+ma la gnas sbyor ba'i sems ni mchog tu dga' bar 'byung ba zla ba'i 'od rang bzhin / /
gcig tu rol pa la chags snying po lhan cig skyes pa'i rang bzhin sangs rgyas kun gyi dngos / /
dga' ba dang bcas dpa' bo mgon pos nges par bzhi ba'i mtshan nyid gsungs / /
de ni kun mkhyen rang bzhin sa gsum dang bcas bde mchog snying po'o / /
lhag ma'i brtul zhugs la sogs sbyin zhing bde mchog tu sbas gang yin sems ni bde bar bya / /
rnal 'byor ma yis gsang ba'i mtshan nyid nges par rgyud kyi snying pos nges par brdar bstan bya / /
rnal 'byor sems kyi mtshan nyid ni / /
bde mchog gzhi las ma shes na / /
rnal 'byor ma tshogs ci yi don / /
sems can la bstan ci yi don / /
don 'di dag dang yang dag ldan / /
dbang bskur ba ni rnam pa bzhi / /
dpal ldan bde mchog rgyud las ni / /
ji ltar bstan pa de bzhin gsungs / /
de bzhin du yang gsungs pa / /
bum pa'i dbang ni dang po ste / /
gnyis pa gsang ba'i dbang yin no / /
shes rab ye shes gsum pa ste / /
bzhi pa de nas yang de bzhin / /
dpal ldan 'dus pa'i rgyud las mchog tu dga' ba'i mtshan nyid gcig pa'i rang bzhin ni / /
legs par bsngags pa'i dngos grub gsungs pa lhan cig skyes mi gnas / /
dpal ldan bde mchog rgyud du thog mar lhan cig skyes pa'i sems ni rnam par bkod / /
blo dang ldan pas mngon du brda yis bstan pas go bar bya / /
lhan cig skyes pa'i dga' bar 'khor bar thams cad rnal 'byor pa ni rtag tu 'gyur / /
de nyid du ni sngags dang phyag rgya lhan cig skyes par chog tha dad gsungs / /
lhan cig skyes pa he ru kar brjod pa'i / /
dga' ba bstan pa mi shes ni / /
de ni bde mchog phyi rol 'khor / /
de ni dngos grub shin tu ring / /
rtag pa'i dus su bde mchog gang / /
'dus pa zhes byar des gsungs so / /
'dus pa dang ni bde mchog dag /
rten cing 'brel bar 'byung bar gnas / /
'dus pa zhes bya chogs bstan / /
'khor lo bde mchog de las byung / /
'dus pa bde mchog ces bya ste / /
de kun he ru ka ru brjod / /
gang zhig bde mchog lhan cig skyes pa thog med sangs rgyas te / /
rang rig chogs rnam par sprul pa sna tshogs gzugs / /
rdo rje pad+mar 'byor pa rgyu las ma skyes dpal ldan 'di ni he ru ka bcas mgon par gyur / /
yon tan kun gnas rgyud las ni / /
'di yi don ni legs par gsungs / /
he ru ka dpal legs sbyor ba / /
'dod pa'i don kun sgrub pa po / /
pha rol yan lag ces grags pa / /
gang yin slob ma dbang bskur ba'o / /
de nyid lhan cig skyes yan lag /
ces pa rnal 'byor ma lus grags / /
lhan cig skyes ma gzugs can ma / /
yan lag phyag rgya 'di spangs nas / /
gang zhig yang dag rig 'dod pa / /
gzhan du sdug bsngal skal ba can / /
ji ltar chags pa'i cho ga yin / /
bde mchog las ni sems can 'dzin / /
lhan cig skyes dga' stong pa nyid / /
'khor ba na ni mchog yin no / /
de gsungs pa /
rdo rje bdag po thams cad kyis / /
'dod chags de nyid don bsam zhing / /
'dod chags las skyes byang chub bya / /
sems can kun la phan pa yi / /
sngags pas khong du chud don 'di / /
sku dang gsung dang thugs su 'dod / /
de kun rtogs pa'i blo yis ni / /
cho ga yis ni las bya'o / /
grub pa'i dam tshig sdom pa ni / /
'di ni rtag tu bsrung bar bya / /
sangs rgyas kun gyis legs par gsungs / /
gnang ba'i mchog 'di brtag pa'o / /
gang gsungs pa /
'bras bu 'byung ba mang po rgyas pa ni / /
gsang sngags smra bas bstan pa ni / /
sems kyi sgrub pa'i khyad par gyis / /
sems las rdzogs pa'i byang chub 'byung / /
de gsungs pa /
byang chub sems kyi 'bras bu gang / /
de ni sangs rgyas ye shes mchog /
rdo rje he ru ka 'di mngon du 'gyur / /
chos dang longs spyod sprul pa yi / /
dpa' bo rnal 'byor ma rnams gzugs / /
rnam pa sna tshogs mchog gis sems / /
lhan cig skyes byas mnyes nas ni / /
gsang sngags zlos la mchog tu brtson / /
rdul tshon lhan cig skyes pa'i gzugs / /
legs mchod nas ni gshegs su gsol / /
rdul tshon bag tsam don byin nas / /
chu bo chen po sogs par 'dor / /
de nas dpa' bo lha mo rnams / /
mtshan mo phyed nas mkhas pa yis / /
spyad dang bza' ba sngon byas te / /
rgyud nyid kyis ni mchod pa bya / /
dkyil 'khor sa yi gnas su ni / /
'ongs par gyur nas bla ma mchod / /
phyi dang nang du yang dag ldan / /
'dod pa lnga la nye bar spyod / /
he ru ji bzhin lha mo bzhin / /
bla ma yang ni de bzhin no / /
he ru lha mo bla ma la / /
mchod pa'i 'bras bu 'dra ba'o / /
de nas bla ma la dbul ba / /
de bzhin gshegs pa gsungs pa'i yon / /
gser ni brgya stong dbul ba dang / /
rin chen rnam pa sna tshogs dang /
ras ni zung gyur brgya nyid dang / /
glang po rta dang yul 'khor dang / /
rna rgyan dang ni lag rgyan dang / /
mgul rgyan sor gdub dam pa dang / /
gser las byas pa'i mchod phyir thogs / /
rang gi chung ma bu mo dang / /
bran dang bran mo sring mo rnams / /
phyag byas nas ni dbul bar bya / /
dngos po kun gyi bdag nyid kyis / /
blo dang ldan pas bla mar rab dbul bya / /
deng nas brtsams te bdag bran du / /
khyod la bdag ni phul ba lags / /
de ltar cho ga de byas nas / /
sgrub pa po yis shin tu nges / /
de nas de dang de yi ni / /
mkha' 'gro ma dang sbyor ba'o / /
DA ki nI dang lA ma dang / /
khaN+Da ro hA rU pi Ni / /
'di dag 'gro bar rnam par spyod / /
mkha' 'gro ma dang sgrub por bcas / /
thams cad de yi bran bzhin du / /
sgrub pa po ni so ma nyi med / /
sbyor ba grub par gyur pa de'i / /
'jig rten gsum gyis mi bzlogs so / /
slob dpon lus su gnas nas ni / /
'bad pa yis ni mchod pa len / /
'di don bdag gis rab tu bstan / /
bla ma la ni mchod pa bya / /
he ru ka sogs bde mchog la / /
dngos po kun gyis legs mchod pa / /
rdzogs par gyur nas mkhas pa yis / /
de yi 'og tu spyod pa bya / /
dbang bskur ba'i cho ga'o // //
yang na yid ni mngon dga'i gnas su 'khor lo'i bdag nyid rnal 'byor ldan pa yi / /
dbang bskur don du yid 'ong ba yi 'khor lor cho ga thams cad byas / /
sngon du bstan pa'i rnal 'byor ldan pa'i sngags pas zas bzang po yi rgyan dang cho ga ni / /
sngon du bstan pa'i de 'dra'i slob ma la ni dbang bskur sbyin / /
gnas der rnal 'byor pa ni dang po'i dpa' bo dang ni dbus dang g.yon par ldan / /
g.yon pa'i spyod pa'i cho gas shin tu mdzes pa thams cad rtag tu sbyin / /
shin tu rgyud du sngas pa'i dga' ba bzhi yi cho ga legs par bstan / /
snying rje'i stobs ni lhan cig skyes par legs gnas bshad par gyis / /
pad+ma'i nang na mchog gi sna yi rtse mo ru / /
rdo rje las byung 'o ma rgya mtsho gzugs ni yid bzhin nor bu 'gro kun rang bzhin no / /
dpal ldan bde mchog rig pa rtag tu 'bab / /
gtor ma'i cho ga bsrung 'khor lo / /
kha sbyor grol ba bzang po dang / /
sngags btu ba dang de bzhin bsrung / /
spobs pa dkyil 'khor sgrub thabs te / /
de dag thams cad yang dag ldan / /
slob dpon des ni bstan par bya / /
de yi lag tu 'ongs pa'i dpal / /
'dod pa thams cad rab ster ba'o / /
dpal ldan 'dus pa'i rgyud du bden sbas gyur pa'i dbang bskur shes / /
slob ma la ni bla ma des ni rgyud du de bzhin gsungs / /
phyi rol gyi dkyil 'khor du dbang bskur bar 'dod pa'i cho ga'o / /
legs par rab gnas cho ga 'di / /
gdod nas dag pa skyon med pa'i / /
dkyil 'khor kun dang yang dag ldan / /
rnam pa kun gyis legs par dkris / /
gang phyir 'gro ba sems las byung / /
lhan cig skyes pa'i mtshan nyid do / /
de yi phyir na gnas kun du / /
blo bzang gis ni rab gnas kyis / /
lugs ma dang ni glegs bam ni / /
'jig rten don du rab gnas gsungs / /
'jig rten kun rdzob la brten nas / /
mkhas pa yis ni rab gnas bya / /
nye ba'i snying pos ri lu grub pa de yi yul la lhag par gnas pa gsungs / /
de ni bgrod nas sngags pa bzang pos rab tu gnas pa mdor bsdus bya / /
zla ba'i btung ba sngon byas nas / /
rgyan rnams kun gyis rnam par brgyan / /
dpa' bo'i srung ba yang dag ldan / /
rab tu 'jug lam la legs gnas / /
A li kA li legs brjod nas / /
lha rnams lhag par gnas par bya / /
lugs ma glegs bam la sogs rnams / /
de kun rab tu gnas par bya / /
a A /
i I /
u U /
r-i r-I /
l-i l-I /
e ai /
o au /
aM aHka kha ga g+ha nga /
tsa tsha dza dz+ha nya /
Ta Tha Da D+ha Na /
ta tha da d+ha na /
pa pha ba b+ha ma /
ya ra la wa /
sha Sha sa ha k+ShaH /
rnam rgyal bum pa bzlas pa yis / /
mkhas pas lha yi khrus bya'o / /
de nas bum pa gzhan gyis kyang / /
dngos grub rgyur ni dbang bskur ro / /
rnal 'byor chung ngu rdo rje sems / /
de lta bur ni mtshan nyid gyur / /
cho ga thams cad bya ba ste / /
rgyud las ji ltar bstan pa 'dod / /
'das pa bar ma'i sbyor ba yis / /
rten la bar ma'i cho ga bya / /
rab gnas la sogs gang yin kun / /
gang bstan pa ni de bzhin gsungs / /
lhan cig skyes pa'i dga' ldan bdag /
dpa' bo'i yid ni mi g.yo ba'o / /
chen po'i yon tan dang ldan pas / /
sems tsam nyid du kun la spyad / /
skad cig gis ni thams cad nyid / /
rab tu gnas par nges par gyur / /
rnam pa kun gyi mchog ldan zhing / /
rdzogs pa'i sangs rgyas kun gyis bsngags / /
chen po yang ni chen po yi / /
rnal 'byor gnyis med mtshan nyid do / /
dpal ldan 'khor lo kun gyi gzhi / /
rang 'byung bde mchog las byung ba'o / /
rnam pa bzhir gyur rnal 'byor pa / /
dga' ba bzhi yi mtshan nyid dang / /
mtshan nyid bzhi dang yang dag ldan / /
sangs rgyas thams cad rab tu mchod / /
zla ba'i btung ba la sogs bya / /
bzhad dang sgeg pa la sogs ldan / /
mtshan mo dga' ba chen pos der / /
dpa' bo dpa' mo'i dbang phyug ldan / /
'dus pa la sogs legs brten nas / /
rab tu gnas pa'i cho ga mchog /
rtag tu g.yon du bsgyur ba yis / /
blo dang ldan pas thams cad bya / /
rab tu gnas pa'i cho ga'o // //
dpal ldan bde mchog 'khor lo che / /
bde mchog lta bu'i sbyor ba yis / /
bcangs na bde mchog tu 'gyur ro / /
e lta bu yi dbus phyogs su / /
dpal ldan mkhas pas gsang sngags rgyal po bri / /
gro gur gum tsan+dan sogs / /
cho gas dpal ldan ngang pa'i rgyal po nyid / /
gnod pa kun sel rgyal byed legs pa'i dpung par rtag tu bcing / /
gsang sngags sna tshogs bzlas shing cho gas dngos grub ster / /
zhi la mtha' ru swA hA bri / /
rgyas pa la ni phyag 'tshal te / /
dbang la hoHdang yang dag ldan / /
bsad la hUM phaT sbyar bar bya / /
he ru ka sbyor mi shes na / /
sems can don la brtson par gnas / /
dub cing ngal ba de rnams kyi / /
sems can don du mi 'gyur ro / /
sgrub thabs gtor ma sbyin sreg dang / /
rab gnas dkyil 'khor de bzhin te / /
'di dag thams cad yang dag ldan / /
he ru ka dpal lus mtshan nyid / /
dpal ldan rin chen ri gnas te / /
sems can kun gyi don gyi rgyur / /
slob dpon dbu ba blo ldan pas / /
dkyil 'khor thabs 'di byas pa yin / /
'khor lo sdom pa'i dkyil 'khor gyi cho ga rdzogs so //
