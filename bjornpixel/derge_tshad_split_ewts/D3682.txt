@## / /
rgya gar skad du /
shrI sI ta tA ra sA d+ha naM /
bod skad du /
dpal sgrol ma dkar mo'i sgrub thabs /
dpal sgrol ma dkar mo la phyag 'tshal lo / /
'chi ba'i skyon gyis gos min la / /
zla ba drug gi mthar thug par / /
sgrol ma'i thugs kyi 'khor lo ni / /
bsgrims bsgoms dngos grub thams cad rnyed / /
ngag gi dbang phyug gis byas pa'i / /
'chi ba slu ba kun bsdus las / /
sgrol ma dkar mo phyung 'di ni / /
bsgoms pas 'jigs pa spong bar byed / /
bzhi pa'i sde tshan gnyis pa A / /
'od zer rnam 'phros nam mkha' ni / /
pad+ma dkar dang zla gdan la / /
mdun bltas gsum la skyabs 'gro brjod / /
yud tsam stong pa nyid bsgoms nas / /
so so skye bo'i 'khrul bcom ste / /
rdo rjes smon lam mthu nyid kyis / /
byang chub sems kyi yi ge bsgom / /
pad+ma dkar po'i dbus gnas pa / /
zla ba'i gzugs kyi gdan steng du / /
rdo rje skyil krung rab bcings shing / /
mchog sbyin ut+pal 'dzin pa mo / /
ston ka'i 'od ltar dkar ba'i mdog / /
rgyab tu zla ba yang dag brten / /
rgyan rnams thams cad yongs su rdzogs / /
bcu drug lo lon sku mnga' ba'o / /
rdzogs sangs rgyas rnams de yi sras / /
yum gyur 'dod pa'i gzugs 'dzin ma / /
de yi snying dbus 'khor lo'i 'od / /
dkar mdangs 'phags ma sgrol ma bsgom / /
brgyad kyi rtsibs can brgyad rnams kyis / /
yi ges yongs su gang ba nyid / /
oM hA yi ge'i dbus gnas pa / /
bsgrub bya'i ming ldan lte bar ro / /
zla ba drug tu nges brten par / /
mi bde med pa'i sems yin pas / /
rtse gcig sems kyis bsgom bya zhing / /
yi ge bcu pa'i sngags 'di bzlas / /
oM yig thog mar byin byas nas / /
phyis ni tA re rab tu sbyar / /
tut+tA re 'dis tu re phyis / /
swA hA mtha' yin las kun la'o / /
tshangs dbang khyab 'jug zla nyi dang / /
drag po phyogs skyong 'dod pa'i lhas / /
spu yi rtse yang bskyod mi nus / /
'chi ba las rgyal sgrol ma bzhin / /
gnyer ma skra dkar skal ngan dang / /
nad dang dbul po nyams par byed / /
seng ge la sogs 'jigs chen brgyad / /
sdug bsngal tshogs rnams sel bar byed / /
bza' dang btung ba gos dang ni / /
khang bzangs rin chen ldan mi slong / /
ral gri mig sman rkang byug dang / /
bum pa bzang sogs dngos grub 'gyur / /
snyan dngags rtsod dang mi brjed dang / /
shes rab gcig tu dri ma med / /
'dod pa gzhan yang grub byed pa / /
'khor lo 'di las rab tu 'byung / /
sgrol ma dkar mo sgrub pa'i thabs / /
'chi dang nad rnams 'joms byed pa / /
phyung ba'i dge ba gang thob des / /
'gro kun sgrol ma'i bdag nyid shog / /
sgrol ma dkar mo 'chi ba slu ba'i sgrub thabs /
slob dpon ngag gi dbang phyug grags pas mdzad pa rdzogs so // //
dpal chos kyi rje sa'i steng na 'gran zla dang bral ba'i paN+Di ta chen po shAkya shrI b+ha dra dang /
sgra bsgyur gyi lo tsA ba gnubs byams pa'i dpal gyis bsgyur pa'o // //
