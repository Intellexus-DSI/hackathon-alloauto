@## / /
rgya gar skad du /
shrI badzra DA ki nI kA ya Ni d+har+m+ma nA ma /
bod skad du / /
dpal rdo rje mkha' 'gro lus med pa'i chos zhes bya ba /
ye shes kyi mkha' 'gro ma la phyag 'tshal lo / /
gang zhig 'jigs rung dur khrod chen por phaT phaT rngam pa'i sgra sgrogs shing /
mkha' 'gro za byed mun pa'i nang na zla shar lta bur rab tu 'bar / /
hUM hUM zhes brjod sha za ro langs ma mo'i tshogs rnams skrag mdzad pa / /
gsang sngags gsang mdzod mnga' bdag bde chen rgyal mo'i sku la 'dud / /
e ma ho / /
pad+ma rin chen chu bo'i gzhung / /
seng ge glang chen ri dgas ltar / /
nyi ma me dang shel dang mtshungs / /
e ma ho / /
skal ldan rnams kyis rtogs par gyis / /
rang bzhin chos dbyings rnam dag dbyer med bde ba chen po'i klong / /
dag pa'i gzhal yas chos kyi 'byung gnas rdo rje'i btsun mo ste /
sha za smyon pa bu chung bzhin / /
sprin dang nam mkha' glog bzhin du / /
ce spyang ro langs sa ra sa / /
e ma ho / /
skal ldan rnams kyis nyams su long / /
rgyal ba rnams kyi rtag tu mnyam gzhag 'od gsal chen po'i ngang / /
dus gsum dag tu rgyun mi 'chad pas sangs rgyas sku gsum de rang bzhin / /
bdag gzhan dbyer med ngo bo nyid dpal lhun grub dbyer med spros dang bral / /
e ma ho / /
sa ma ya /
e ma ho / /
gcer bu gling pa rgyal po blangs / /
blon po sna bsgyur rta mchog ste / /
bran dang lam chen btsun mo'o / /
skal ldan rnams kyis rtogs par gyis / /
sa ma ya /
dam pa bde chen mgon po skye med rang byung sangs rgyas yin / /
e ma ho / /
smin grol sems kyi rgya mdud shig /
phyi nang gsang ba mthar thug pas / /
dbang gis rnam par rtog pa'i rgya / /
mdud pa sems nyid rang grol du / /
rtog pa'i dra ba bshig pa yin / /
rang bzhin med pa'i ngang la gzhag par bya / /
dam tshig rang sems me long ltas / /
a haM srog rtsa ba saM ta / /
sems nyid rang gsal me long la / /
dbang gi 'bras bur mthar phyin pas / /
log rtog 'khor ba'i dri ma phyis / /
gdod nas dag pa kun gzhi'i rgyud / /
mi med rig la dag pa la / /
snang med rig tsam rgyun du ltos / /
dam rdzas rtogs pa'i nyi ma ni / /
bde chen rang sems spros dang bral / /
rtsa rlung byang sems mi 'gyur ba'i / /
gnyis med rdo rje gang gis rtogs /
de ni rdzas kyi dam pa mchog /
phyi ltar snang ba sna tshogs pa / /
rtog pa'i nyi ma gcig la 'de / /
de la gsal 'grib med pa yin / /
spyod pa chu la ral gri rgyob / /
gang dang gang snang de dag la / /
spyod du med pa'i ngang nyid las / /
spyad par gyis shig rnal 'byor ba / /
chu la ral gris gang btab pa / /
rjes med dag tu 'gro ba bzhin / /
nyam da med pa'i ral gri yis / /
sbas dang brtul zhugs b+hu su ku / /
mnyam rjes med par spyod pa bya / /
rig pa sems kyi spyod pa gyis / /
rang grol phyag rgya chen po ltos / /
rang sems gnyis med phyag rgya che / /
rang grol sems kyi ngang du grol / /
phyag ni stong pa'i ye shes yin / /
rgya ni 'khor ba'i rgya dang bral / /
chen po zung du 'jug pa yin / /
ngo bo rang bzhin mtshan nyid de / /
bde chen dri med ngang du ltos / /
e ma ho / /
dpal ldan rdo rje mkha' 'gro ma / /
nam mkha' stong pa'i ngang las ni / /
brda skad brag ca ji bzhin du / /
stong pa'i ngang las snying rje'i sgra / /
dbyer med bde chen ngang du rdzogs / /
skal ldan blo yi pad+mo de / /
ye shes nyi ma shar ba yis / /
rang grol shugs 'byung kha zum 'byed / /
blo ldan dri med gzi brjid khyod / /
pu la ha ri'i dgon pa ru / /
b+ho Ta'i ma rig mun sel la / /
ye shes snang bas khyab par gyis / /
rje te lo chen pos na ro pa la gsungs pa'o // //
dpal 'khor lo sdom pa la phyag 'tshal lo / /
rtsa rlung dra ba'i 'khor lo bskor / /
rtsa ni lus la gnas pa ste / /
a ba d+hU tI la la nA / /
ra sa nA ste dbye ba yang / /
'khor lo bzhi ru gnas pa'o / /
dra ba zhes bya ba 'brel te / /
rlung ni las kun byed pa can / /
lnga yi bdag nyid bcu ming ste / /
rlung sems gnyis su med par ni / /
mi rtog 'khor lo bskor bar bya / /
rig pa ye shes sgron me sgom / /
rig pa sems kyi rgyal po ste / /
lhun grub ngang du ye shes kyi / /
sgron me gnyis su med par 'bar / /
ma rig pa yi mun bsal nas / /
ye shes dri bral snang bas khyab / /
ro snyoms phyi yi me long ltos / /
'byung ba bzhi po ro snyoms dang / /
shes pa ting 'dzin ro snyoms te / /
nyams ni bde gsal rnam pa bzhi / /
skye ba med pa'i me long la / /
dran pa'i rdul gyis bkab pa de / /
dran med rig pa'i nyams kyis phye / /
sems kyi me long dag pa la / /
snang ba gnyis med lta ba la / /
rnam rtog shugs byung dri ma phyis / /
bde chen gsung gi rin chen chongs / /
bde ba rang rig gsal ba ste / /
chen po bla ma dam pa'i gsung / /
zag bcas lus kyi bde ba las / /
zag med ro mnyam dbyer med pa / /
gsang ba mchog gi dbyer med pa / /
bdud rtsi zhal rnyed snying po 'di / /
rin chen lta bur rang gzhan don / /
'byung bas skal ldan dam pas chongs / /
rnal 'byor dbang phyug te lo chen po yis / /
rgyan gyi ri zhes grags par bdag la gnang / /
gsang sngags snying po lus med rdo rje'i tshig /
zab mo'i man ngag nA ros bdag la gnang / /
lnga brgya'i tha mar gyur te sa steng du / /
snod ldan rnams kyi blo yi pad+mo de / /
kha ba can ljongs khyed kyi slob ma yis / /
'dul bar gyur zhes bla ma'i gsung las thob / /
'gro rnams bde mchog 'bras bu rgyas gyur cig / /
dpal rdo rje mkha' 'gro lus med pa'i chos zhes bya ba rdzogs so
