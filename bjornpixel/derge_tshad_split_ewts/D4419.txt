@## / /
rgya gar skad du /
sats+tsha ka ri yi maM ga la gA thA /
bod skad du /
bden pa brjod pa'i bkra shis kyi tshigs su bcad pa /
'jig rten mgon po la phyag 'tshal lo / /
thub pa chen po thugs rje can / /
thams cad skyong ba'i mgon po de / /
pha rol phyin pa kun rdzogs pa / /
rdzogs pa'i byang chub mchog brnyes pa / /
bden pa'i tshig ni 'di dag gis / /
bdag la rgyal ba'i bkra shis shog /
zhi ba myang 'das 'bras bu ni / /
bsten pa las byung ro mchog brnyes / /
rnam 'dren byang chub shing drung du / /
nyin zhag bdun du bzhugs gyur pa / /
bden pa'i tshig ni 'di dag gis / /
bdag la rgyal ba'i bkra shis shog /
sangs rgyas zhag bdun 'grengs te bzhugs / /
bsod snyoms 'bul ba kun la dgyes / /
byang chub shing la mi 'dzum gzigs / /
yang dag mchod pas mchod gyur pa / /
bden pa'i tshig ni 'di dag gis / /
bdag la rgyal ba'i bkra shis shog /
rnam par grol ba'i bden pa brnyes / /
thugs kyi dgongs pa yongs su rdzogs / /
rin chen las byas sprul pa'i sar / /
rgyal bzhag bdun 'chag par mdzad / /
bden pa'i tshig ni 'di dag gis / /
bdag la rgyal ba'i bkra shis shog /
rin chen 'od 'bar gzhal med khang / /
nyams dgar bcom ldan bzhugs gyur te / /
nyin zhag bdun du chos kyi dbyings / /
bla na med la mnyam par gzhag /
bden pa'i tshig ni 'di dag gis / /
bdag la rgyal ba'i bkra shis shog /
bzhin mdzes kha dog rgyan ldan pa'i / /
bdud kyi bu mo 'grogs pa spangs / /
n+ya gro d+ha yi shing drung du / /
sangs rgyas zhag bdun bzhugs par gyur / /
bden pa'i tshig ni 'di dag gis / /
bdag la rgyal ba'i bkra shis shog /
btang bzung gnas su klu dbang gis / /
sku dkris gdengs kas bskyab byas par / /
dpa' bo chen po zhag bdun bzhugs / /
klu de rjes su bzung bar mdzad / /
bden pa'i tshig ni 'di dag gis / /
bdag la rgyal ba'i bkra shis shog /
ring nas bskrun pa'i rnam grol brnyes / /
bde ba mchog la spyod par mdzad / /
shing gi rgyal po sgrol rgyu'i drung / /
bcom ldan zhag bdun bzhugs par gyur / /
bden pa'i tshig ni 'di dag gis / /
bdag la rgyal ba'i bkra shis shog /
rdo las byas pa'i lhung bzed bzhi / /
rgyal po chen po bzhis phul ba / /
ri mo bzhi mtshan snod gcig mdzad / /
sbrang rtsi ldan pa'i bsod snyoms bzhes / /
bden pa'i tshig ni 'di dag gis / /
bdag la rgyal ba'i bkra shis shog /
tshangs pas gsol btab sangs rgyas kyis / /
nyams dga' 'khor mo 'jig grong du / /
'jigs pa med par 'khor bzhi la / /
chos kyi 'khor lo rab tu bskor / /
bden pa'i tshig ni 'di dag gis / /
bdag la rgyal ba'i bkra shis shog /
rgyal ba thugs rje ldan pa yis / /
chos kyi gru ni sprul mdzad de / /
'gro mang bsod nams la sbyar nas / /
mtsho chen pha rol sgrol bar mdzad / /
bden pa'i tshig ni 'di dag gis / /
bdag la rgyal ba'i bkra shis shog /
kun shes kauN+Din+ya sogs / /
dge slong rgyal ba zag zad pa / /
rgya chen chos mchog bstan mdzad de / /
de dang de dag rnam spro mdzad / /
bden pa'i tshig ni 'di dag gis / /
bdag la rgyal ba'i bkra shis shog /
rgyal ba lteng rgyas gshegs pa mdzad / /
ngo mtshar cho 'phrul bstan mdzad nas / /
'od srungs la sogs der dul te / /
the tshom bral nas dge slong gyur / /
bden pa'i tshig ni 'di dag gis / /
bdag la rgyal ba'i bkra shis shog /
rgyal ba nyan thos dang bcas pa / /
yid 'ong rgyal po'i khab grong gshegs / /
mi dbang gzugs can snying po ni / /
'khor dang bcas pa lam la bkod / /
bden pa'i tshig ni 'di dag gis / /
bdag la rgyal ba'i bkra shis shog /
de bzhin gshegs pa rgyal po'i khyab / /
yid 'ong grong du bzhugs pa las / /
nye du chos kyis bsdu ba'i phyir / /
ser skya'i grong du gshegs par gyur / /
nye du'i tshogs dang mjal ba las / /
de dag mngon pa'i nga rgyal gyur / /
mkhyen nas dpa' bo chen po des / /
nyi ma bzhin du mkhar 'phags te / /
sangs rgyas rigs sad chos bstan pas / /
sngon med dga' bas ba spu langs / /
mi dbang shAkya'i rigs rnams kyis / /
nga rgyal der ni nyams par gyur / /
bden pa'i tshig ni 'di dag gis / /
bdag la rgyal ba'i bkra shis shog /
lhar bcas 'jig rten 'khor ba yi / /
rgya mtsho las ni sgrol ba'i phyir / /
rgyal ba mnyan yod grong khyer ni / /
nyams dga' bar ni yun ring bzhugs / /
bden pa'i tshig ni 'di dag gis / /
bdag la rgyal ba'i bkra shis shog /
a mra shing gi drung du ni / /
ya ma zung gi cho 'phrul dag /
rgyal bas mu stegs rnams la bstan / /
de dang de dag phyogs su byer / /
bden pa'i tshig ni 'di dag gis / /
bdag la rgyal ba'i bkra shis shog /
'jig rten dbang po zhabs kyis ni / /
gom pa gnyis kyis lha yul gshegs / /
cho 'phrul mthar thug ston mdzad phyir / /
mi mchog lha gnas gshegs par gyur / /
bden pa'i tshig ni 'di dag gis / /
bdag la rgyal ba'i bkra shis shog /
lha dbang gnas su gshegs nas ni / /
la ba dkar 'dra'i rdo chen yang / /
rgyal bas khye'u chung du mdzad de / /
rdo ba mchog gi stan la bzhugs / /
bden pa'i tshig ni 'di dag gis / /
bdag la rgyal ba'i bkra shis shog /
sum cu rtsa gsum grong khyer du / /
rgyal ba zla ba gsum bzhugs nas / /
yum la sogs pa'i lha rnams la / /
chos ni mngon par bstan pa mdzad / /
bden pa'i tshig ni 'di dag gis / /
bdag la rgyal ba'i bkra shis shog /
lha yul zla ba gsum bzhugs nas / /
nor bu'i them skas sprul pa las / /
lhas mchod bkur sti dang bcas pas / /
mi yi yul du byon par gyur / /
bden pa'i tshig ni 'di dag gis / /
bdag la rgyal ba'i bkra shis shog /
tshangs sogs dkar zhing chas dkar bas / /
yongs su bskor ba'i de bzhin gshegs / /
lha las bab pa chen po yi / /
ngo mtshar ba dag bstan pa mdzad / /
bden pa'i tshig ni 'di dag gis / /
bdag la rgyal ba'i bkra shis shog /
lha las babs pa'i dus su ni / /
mthu dang yon tan chen po dag /
mthong bas sems can thams cad rnams / /
sangs rgyas nyid la bkod snyam sems / /
bden pa'i tshig ni 'di dag gis / /
bdag la rgyal ba'i bkra shis shog /
grong khyer gsal ldan sgo ru ni / /
sangs rgyas kyis ni chos bstan pas / /
skye bo'i tshogs ni mang po rnams / /
chos ni mngon par rtogs par gyur / /
bden pa'i tshig ni 'di dag gis / /
bdag la rgyal ba'i bkra shis shog /
glang po'i dbang po 'dam bu'i ri / /
myos pa'i shugs kyis mgyogs 'gro ba / /
rdzogs sangs yid gzhungs sman gyis ni / /
dri ma dag dang bral bar mdzad / /
bden pa'i tshig ni 'di dag gis / /
bdag la rgyal ba'i bkra shis shog /
'jig rten bkra shis mi byed pa'i / /
chom rkun sor mo'i phreng ba can / /
gnas dang thag ring sprul mdzad de / /
chu la bying bar mdzad nas ni / /
chos bstan kun sbyor bral bar mdzad / /
thub dbang mi yi kha lo sgyur / /
bden pa'i tshig ni 'di dag gis / /
bdag la rgyal ba'i bkra shis shog /
gdengs can dbang po gzi brjid can / /
dga' bo dang ni nye dga' bo / /
gdul phyir nyan thos rdzu 'phrul can / /
gnas brtan maud gal gyi bu / /
thub pa'i dbang pos mngag par gyur / /
brtse ldan mkhas pa'i rdzu 'phrul gyis / /
nga rgyal skyes pa bcom gyur te / /
legs par skyabs su song bar gyur / /
bden pa'i tshig ni 'di dag gis / /
bdag la rgyal ba'i bkra shis shog /
gnod sbyin 'brog gnas rtsub po ni / /
shin tu 'dul dka' sangs rgyas kyis / /
'dul bar mkhyen nas rgyun zhugs pa'i / /
'bras bu mchog la bkod par gyur / /
bden pa'i tshig ni 'di dag gis / /
bdag la rgyal ba'i bkra shis shog /
phyogs rnams kun gyi rlung gis ni / /
ri yi rgyal po mi g.yo ltar / /
de bzhin rdzogs pa'i sangs rgyas kyang / /
'jig rten chos brgyad kyis mi g.yo / /
bden pa'i tshig ni 'di dag gis / /
bdag la rgyal ba'i bkra shis shog /
bsam gyis mi khyab 'od 'phro ba / /
dbu yi gtsug tor pha mtha' ni / /
tshangs pa'i 'jig rten gnas pas kyang / /
blta bar yang ni nus ma lags / /
bden pa'i tshig ni 'di dag gis / /
bdag la rgyal ba'i bkra shis shog /
dam pa'i chos ni ston pa'i tshe / /
sku rgyab phyogs su gnas pas kyang / /
nam mkha' zla ba nya ba bzhin / /
rgyal ba'i zhal ni mngon sum mthong / /
bden pa'i tshig ni 'di dag gis / /
bdag la rgyal ba'i bkra shis shog /
tshangs pa'i 'jig rten bar gyi yang / /
'khor rnams la ni 'jigs med par / /
de rnams bsam pa thugs chud nas / /
de rnams so sor chos ston mdzad / /
bden pa'i tshig ni 'di dag gis / /
bdag la rgyal ba'i bkra shis shog /
skye sogs sdug bsngal gyis gdungs la / /
sangs rgyas la sogs dkon mchog gsum / /
rnam pa kun du srog dang ni / /
skyabs dang gnas dang dpung gnyen no / /
bden pa'i tshig ni 'di dag gis / /
bdag la rgyal ba'i bkra shis shog /
bdag la skyabs gzhan yod ma yin / /
sangs rgyas bdag gi skyabs kyi mchog /
bden pa'i tshig ni 'di dag gis / /
bdag la rgyal ba'i bkra shis shog /
bdag la skyabs gzhan yod ma yin / /
chos ni bdag gi skyabs kyi mchog /
bden pa'i tshig ni 'di dag gis / /
bdag la rgyal ba'i bkra shis shog /
bdag la skyabs gzhan yod ma yin / /
dge 'dun bdag gi skyabs kyi mchog /
bden pa'i tshig ni 'di dag gis / /
bdag la rgyal ba'i bkra shis shog /
de ltar 'di skad bden pa'i tshig /
rjod par byed pa gang yin pa / /
nye bar 'tshe ba spangs pa dang / /
thar pa'i bde ba mngon 'dod pa'i / /
mi yis kun mkhyen 'thob par 'gyur / /
bden pa brjod pa rgyal ba'i bkra shis kyi tshigs su bcad pa rdzogs so // //
'di ni rgya gar kyi dpe las 'gos lo tsA ba d+harma pA la b+ha dra zhes bgyi bas bsgyur ba'o // //
