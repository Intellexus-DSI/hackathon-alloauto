@## / /
rgya gar skad du /
utsuSh+ma sA d+ha naM /
bod skad du /
'chol ba'i sgrub thabs /
'phags pa dzam+b+ha la la phyag 'tshal lo / /
mi bskyod pa'am tha mal snying gar ni / /
a las zla steng hUM nag gser 'od can / /
las byung rdo rje rtse dgu'i lte ba la / /
zla steng hUM gi 'od kyis lha spyan drangs / /
mchod pas mnyes te rang gi snying gar zhugs / /
tshad med bzhi dang byang chub sems bskyed la / /
rdo rje 'od kyis dngos kun lhar bsgyur thim / /
oM As spyan drang der bstim lhar gsal bya / /
pad+ma nyi mar nor bdag rgyan spras ba / /
nor skyug mgo rkang gnon pa khro ba'i gzugs / /
mi bskyod dbu mdzes thod khrag ne'u le 'dzin / /
klus brgyan thugs kar zla ba sngar bzhin bsam / /
dbu zhal dpung pa g.yas g.yon thugs ka dang / /
g.yas g.yon brla dang gsang gnas byin gnyis la / /
zla bar yi ge bcu gser 'od 'phro / /
'od kyis mchod dang lhar bsgyur nor bslus skyug /
lag mthil baM las gser bum rin chen skyug /
mdzub mo gung mo ming med mthe'u chung dang / /
mthe bong nor 'chang g.yas g.yon yi ge bcu / /
oM in+d+ra ni mu khaM b+h+ra ma ri swA hA /
oM dza luM swA hA /
rim bzhin byin gyis brlab dang dbul sngags so / /
phyag dang zhal dang gsang gnas nang nas phyag /
de nas zhal du dmar ser chu rgyun 'jug /
na mo rat+na tra yA ya /
na mo ma Ni b+ha drA ya /
ma hA yak+Sha se nA pa ta ye /
oM dzam+b+ha la dza len+d+ra ye swA hA /
lo phyed thun drug chu phul 'byor chen 'grub / /
spogs na hUM mdzad khros pas dug khrag dang / /
tsha ba ske tshe mar khus byugs te bskam / /
raM las khong par gru gsum me bsams dbul / /
sa'am rdo las mkhyid gang sku gzugs bya / /
lha bstim thab khung gzhug ste mchod par bya / /
rtsibs brgyad 'khor lor sku'am sngags bris te / /
lha bstims dril te rin chen 'bar gzugs 'chang / /
sna tshogs rgyun du zhabs nas chu 'dzag pa'i / /
'og tu lha sku ye shes bstims pa gzhug /
mal logs sngas sam sku bri ye shes gzhug /
gzugs brnyan snod nang 'chang byas chu dbul lo / /
u tsuSh+ma sgrub pa'i thabs thun mong ma yin pa slob dpon sgeg pa rdo rjes mdzad pa rdzogs so // //
rgya gar shar phyogs kyi paN+Di ta chen po dA na shI las bsgyur ba'o // //
