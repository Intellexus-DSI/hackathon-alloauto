@## / /
rgya gar skad du /
pa ra ma na gu ru d+harmA rA dza sto tra nA ma /
bod skad du /
bla ma dam pa chos kyi rgyal po la bstod pa zhes bya ba /
dkon mchog gsum la phyag 'tshal lo / /
rab rgyas rta yi dpung gi dba' rlabs phreng ba mtho zhing zhags pa ral gri mdung rnon gyis / /
chu la rgyu ba rab mang 'jigs rung rnga chen sgra ldan hor zhes bya ba dus mtha' yi / /
chu gter 'di ni mtha' dag mkhas pa'i bla ma gang gi zur mig rol pas 'jig rten rnams / /
zhi slad rab mchog rgyal ba'i tshul la zhi mdzad chos kyi rgyal po de ni rgyal gyur cig /
nub phyogs bod kyi ri la shin tu dri med 'char ba thob cing shar phyogs dag gi yul / /
rim pas mnan pa gang gi rmongs pa las skyes shin tu rab rgyas mun pa bcom byas nas / /
sems can byang chub grong khyer phyin slad chos gsung 'od zer dra bas rab mtshungs sangs rgyas la / /
rab tu gsal mdzad chos kyi rgyal po mchog gi 'od zer phreng ldan de ni rgyal gyur cig /
gnyis ldan tshu mtha' dag skye bo rnams la phan pa bgyid slad rgyun du rab mchog rgyal ba yi / /
khyu mchog sems can dag la brten gang rdzogs ldan la ni rkang pa bzhi dang gsum gang la / /
rkang pas mnan dang gnyis ldan dag la rkang zung gis rgyu rtsod la rkang gcig lhag ma can / /
gang gis sa la rdzogs ldan bzhin du rgyu mdzad chos kyi rgyal po de ni rgyal gyur cig /
gang zhig 'jig rten dag na sa gzhi 'byung po 'dzin byed nyi ma dag kyang 'jig rten ni / /
snang ba dag nang ldan par byed cing sprin rnams char pa 'bebs byed rlung yang g.yo / /
zla ba bdud rtsi'i rgyun ni rnam par spro byed nam mkha'i go skabs sbyin la rab tu dpa' / /
de bzhin chos kyi rgyal pos zol med snying rje sems can kun la rab tu 'jug par byed / /
bla ma dam pa chos kyi rgyal po la bstod pa /
rgya gar gyi paN+Di ta snyan ngag mkhan chen po lak+Sh+mI ka ras sbyar ba'o / /
paN+Di de nyid dang /
lo tsA ba shong ston gyis dpal sa skya'i gtsug lag khang du bsgyur ba'o // //
