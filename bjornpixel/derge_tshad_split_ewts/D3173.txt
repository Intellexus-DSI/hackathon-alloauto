@## / /
rgya gar skad du /
a ra pa tsa sA d+ha naM /
bod skad du /
spros pa med pa'i sgrub thabs /
dang por re zhig sngags pas yid dang rjes su mthun pa'i sa phyogs su bde ba'i stan la nye bar gnas te /
rang gi snying gar dbyangs yig dang po las kun nas byung ba'i zla ba la bzhi pa'i bzhi pa ni sa bon te d+hIHaHdang tsheg drag gnyis kyang mthar sbyar ba rnam par bsgom par bya'o / /
de nas de'i 'od zer gyi tshogs rnams nyon mongs pa'i mun nag dang ldan pa'i snying rje dang dga' ba dang btang snyoms zhes bya ba'i tshangs pa'i gnas bzhi po rnams 'chad par 'gyur ba'i rim pas bsgom par bya ba'o / /
byams pa gang zhe na /
sems can thams cad la bu gcig pa nyid du byams pa'o / /
snying rje gang zhe na /
sdug bsngal rnam pa gsum gyis sdug bsngal bar gyur pa'i sems can rnams 'khor ba'i rgya mtsho las sgrol bar 'dod pa nyid do / /
dga' ba gang zhe na /
bskyed pa'i dge ba'i rtsa ba rnams gzhan gyi longs spyod dang dbang phyug la sogs par sems dga' ba nyid do / /
btang snyoms gang zhe na /
thams cad la khong khro ba dang rjes su chags pa dang bral bas /
gzhan la phan pa'i chos nyid la ngang gis zhugs par gyur pas legs par 'jug pa zhes bya ba'o / /
tshangs pa'i gnas bzhi bsgoms pa'i rjes thogs la snying ga'i sa bon gyi 'od zer nyid las kun nas byon pa'i bla ma dang sangs rgyas dang byang chub sems dpa' nam mkha'i phyogs mtha' dag khyab pa rnams kyis /
spro ba dang bsdu ba'i tshul gyis 'gro ba'i don gyi bya ba mdzad pa la gcig tu gzhol bar gyur par bltas la /
rang gi snying ga'i sa bon gyi 'od zer nyid las lha rdzas kyi dri dang me tog gi bye brag la sogs pa rnams nges par spros te /
maN+Dal gyi bya ba mngon du btud pa'i thal mo sbyar bas sangs rgyas dang byang chub sems dpa' rnams kyi zhabs pad la spyi bo legs par gtugs pa'i yan lag lngas phyag btsal bar bya ba'o / /
'od zer de dag nyid las nges par byung ba'i me tog dang bdug spos dang mar me dang phye ma dang dri dang na bza' dang rgyal mtshan dang dril bu dang ba dan la sogs pa'i phyi dang nang gi mchod pa la sogs pa rnams kyis legs par mchod par bya bas mchod par bya ba'o / /
de nas sdig pa bshags pa la sogs bya ste /
'dod chags zhe sdang gti mug dbang gis ni / /
lus dang ngag dang de bzhin yid kyis kyang / /
sdig pa bdag gis bgyis pa ci mchis pa / /
de dag thams cad rgyal rnams spyan sngar bshags / /
zhes bya ba ni sdig pa bshags pa'o / /
de bzhin gshegs pa rnams gang yin pa dang gzhan dag kyang rdzogs pa'i byang chub la kun nas legs par brten pa rnams dang rang sangs rgyas dang dam pa'i skye bo rnams kyi yang rung ste /
bsod nams de dag rnams thams cad la bdag rjes su yi rang bar bgyid do zhes bya ba ni bsod nams la rjes su yi rang ba'o / /
thugs rje'i yon tan tshogs kyis mtha' yas phyogs rnams khyab / /
dus gsum kun du gshegs pa'i sangs rgyas ma lus dang / /
mchog tu skyon bral 'phags pa'i tshogs dang dam chos la / /
mi phyed dad pas bdag ni legs par skyabs su mchi / /
zhes bya ba ni gsum la skyabs su 'gro ba'o / /
tshangs dbang dang ni drag sogs las yang ches dkon pa'o / /
yongs dag rgyal pa rnams kyi lam la gnas par bgyi / /
bdag la 'dir byung ba yi bsod nams tshogs rnams kyis / /
byang chub sems rab bdag gis 'dir ni bskyed par bgyi / /
zhes bya ba ni rgyal ba'i lam la gnas pa dang byang chub tu sems bskyed pa gnyis so / /
de ltar bla na med pa'i mchod pa rnam pa bdun byas pa'i gting la /
bla ma'i gsung gis phyi dang nang du byams pa stong pa nyid du rnam par bsgom mo / /
de nas de brtan par bya ba'i don du /
oM rang bzhin gyis rnam dag pas chos kun rang bzhin rnam dag bdag /
ces bya ba'i tshigs su bcad pa'i dbyangs kyis snyan par bya ba'o / /
de'i rjes la rang gi sems kyi snang ba tsam 'ba' zhig pa dang zhing thogs pa med pa'i ngo bor gyur pa'i dbyangs yig dang po las byung ba'i zla ba'i dkyil 'khor gyi rnam pa rang gi sems rnam par bsam par bya ba'o / /
de'i steng du ni snga bshad pa'i sa bon no / /
sa bon dang zla ba de dag yongs su gyur nas 'od 'phro ba'i rang bzhin gyi ral gri'o / /
de nas sngar brjod pa'i sa bon zla ba'i steng na gnas pa chang zungs kyi dkyil du'o / /
ral gri dang sa bon de dag yongs su gyur pa las 'jam pa'i dbyangs te /
ston ka'i zla ba'i 'od dang mtshungs pa phyogs bcu'i 'jig rten snang bar mdzad pa'i 'od dang ldan pa phyag gnyis pa gzhon nu'i gzugs can /
phyag g.yas na rmongs pa ma lus par rtsad nas gcod par mdzad pa la gcig tu gzhol ba'i shes rab kyi ral gri bsnams pa'o / /
phyag g.yon pa na thabs su gyur pa'i rig pa'i bstan bcos mtha' dag yongs su rdzogs pa'i po ti cig bsnams pa'o / /
rgyan rnams thams cad kyis brgyan cing na bza' dmar po bsnams pa bsam gtan gyis gcig tu nges par zhal pad+ma dang 'dra bar rgyas shing spyan pad+ma dmar po dang mtshungs par skyes bu chen po'i mtshan rnams rdzogs pa la nor bu in+d+ra nI la'i kha dog mtshungs pa'i zur phud lnga 'khyil pa /
pad+ma dkar po 'dab ma brgyad pa dang zla ba dag la rdo rje skyil mo krung gis nye bar bzhugs pa ste /
de bzhin gshegs pa rnams thams cad kyi ye shes kyi ngo bor gyur pa'i 'jam pa'i dbyangs kyi skur bdag nyid rnam par bsgom par bya'o / /
de ltar dam tshig sems dpa'i nga rgyal dang ldan pa'i rnal 'byor pas rang gi snying gar yi ge a nges par rdzogs pa las /
dang po'i 'khor lo rtsibs brgyad pa spro ba dang bsdu ba'i 'od kyi tshogs kyis rmongs pa ma lus pa nges par 'jig par byed cing g.yas phyogs su 'khor ba'i rim gyis myur du 'khor bar blta bar bya ba'o / /
de'i steng du nam mkha' la dbyangs yig dang po las byung ba'i zla ba'i dkyil 'khor ro / /
de'i steng du yi ge lnga rim pa ji lta ba bzhin du lte bar gyur pas me dang mtshungs pa 'od zer dang bcas pa rmongs pa mtha' dag dpyis 'byin par byed pa bla ma'i gdams ngag las khyad par du bsgom par bya ba'o / /
lha'i skur bskyed la skyo ba mang ba'i sngags pas spro ba la sogs pa blta bar byas la bzlas pa bya ba'o / /
yang na snying ga'i zla ba'i dbus su shin tu dang ba'i yi ge a las grub pa'i a ra pa tsa na zhes bya bar grags pa'i dkar po rgyan thams cad kyis brgyan pa bsam gtan la gcig tu nges par dgyes pa rdo rje'i skyil mo krung gis legs par bzhugs pa ste /
phyag g.yas pa dang g.yon pa dag gis ral gri dang glegs bam bsnams pa /
mtha' dag kyang in+d+ra nI la 'khyil ba'i zur phud lnga dang ldan bzhin zla ba rgyas pa dang mtshungs pa /
gsung gi mchog mnga' ba /
rang gi sa bon zla ba la gnas pa snying gar rnam par bsgom par bya'o / /
de'i mdun du yi ge ra dkar po las nges par byung ba'i dra ba'i 'od de rang gi snying ga'i zla ba la rang gis bon gyis byin gyis brlabs par blta bar bya ba'o / /
de'i rjes la rgyab tu yi ge pa dkar po rdzogs pa las zla ba'i 'od de /
rang gi snying ga'i zla ba la sa bon dang ldan par legs par blta bar bya ba'o / /
de nas g.yas su gang ba'i yi ge tsa rdzogs pa las dkar mo rgyan thams cad kyis brgyan pa nu ma gnyis rgyas pa'i skra can ma ste /
rang gi snying ga'i zla ba la sa bon dang ldan par rnam par bsam mo / /
de bzhin du yi ge na dkar po las grub pa'i nye ba'i skra tsa nam yang /
rang gi snying ga'i zla ba la sa bon dang kun nas ldan par rnam par bsgoms la /
thams cad kyang a ra pa tsa na dang cha 'dra bar rnam par bsam mo / /
'dir lha'i tshogs rnams kyi snying ga'i sa bon gyi 'od kyis dga' ba dang spro ba dang bsdu bas skye dgu rnams kyi rmongs pa'i phung po rtsa ba nas gcod cing /
bzo dang rig pa'i gnas kyi bstan bcos su gyur pa mtha' dag gi chos kyi bdud rtsis sems can thams cad tshim par yud tsam la bdag nyid gtsang la thog sdug dang bral ba'i lus kyis bsgom par bya zhing /
bla ma'i gdams ngag las mnyam par gzhag pa'i sngags pas bzlas pa yang bya ste /
rab bsngags dang por ro / /
sa bon gyi yi ge lnga ni bar du'o / /
dam tshig sems dpa' sa bon mthar byas pa ni sngags so / /
gang gi tshe langs par 'dod pa'i bsam pa byung ba'i tshe rang gi sngags bla ma'i gdams ngag gis brjod la /
yi ge brgya pa'i tshigs bcad brjod par bya ste /
oM badzra satwa sa ma ya /
ma nu pA la ya /
badzra satwa twe no pa tiSh+Tha /
dr-i D+ho me b+ha ba /
su to Sh+r+yo me b+ha ba /
a nu rak+to me b+ha ba /
su po Sh+r+yo me b+ha ba /
sarba sid+d+hi m+me pra yats+tsha /
sar+b+ba kar+m+ma su tsa me /
tsi t+taM shre yaHku ru hUM ha ha ha ha hoHb+ha ga bAn /
sar+b+ba ta thA ga ta badzra ma me muny+tsa /
badzri b+ha ba ma hA sa ma ya satwa aHzhes bya ba'i sngags yi ge brgya pa bton pa'i rjes la /
spro ba la sogs pa yang btang la dam tshig sems dpa'i nga rgyal dang ldan pas spyod lam thams cad kyis gnas par bya ste /
mnyam par gzhag pa'i rnal 'byor pa ni yang dag pa'i ye shes kyi rgya mtsho'i pha rol tu phyin par gyur nas dus ring por mi thogs pa nyid na bla na med pa'i byang chub 'thob par 'gyur ba yin no / /
grol ba'i tshig gis gsal ba 'dir / /
sgrub thabs snang ba legs bris la / /
gang byung pad 'byung bsod nams rgyun / /
des ni srid pa las grol shog /
tshig lhug pa'i a ra pa tsa na'i sgrub thabs so / /
mkhas pa chen po a b+ha ya las dge slong tshul khrims rgyal mtshan gyis bsgyur ba'o //
[ ]
