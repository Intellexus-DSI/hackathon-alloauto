/ /
rgya gar skad du /
tri swa b+hA ba nir de sha /
bod skad du /
rang bzhin gsum nges par bstan pa /
bcom ldan 'das 'jig rten dbang phyug la 'tshal lo / /
brtags dang gzhan gyi dbang dang ni / /
yongs su grub pa nyid dag ste / /
rang bzhin gsum po brtan rnams kyi / /
zab mo yi ni shes byar 'dod / /
rkyen gyi dbang gis 'jug pa dang / /
brtags pa tsam gyi dngos yin pas / /
gang zhig snang de gzhan dbang ste / /
ji snang de kun brtags pa yin / /
gang snang de yi ji ltar snang / /
rtag tu med pa gang yin de / /
gzhan du 'gyur med ces bya bas / /
yongs su grub pa'i rang bzhin yin / /
de dag gang snang kun brtags te / /
ji ltar snang de gnyis po'o / /
de la de med gang yin pa / /
de nyid de yi gnyis med chos / /
gang phyir de la med brtags dang / /
de yi ji ltar don brtags pa / /
de ltar shin tu med pas na / /
sems ni kun rtogs zhes bya yin / /
rgyu dang 'bras bu'i dngos po yis / /
sems de rnam pa gnyis 'dod do / /
kun gzhi rnam shes zhes bya dang / /
'jug pa zhes bya rnam bdun no / /
dang po kun nyon mongs sa bon / /
bag chags bsags pas sems zhes bya / /
gnyis pa rnam pa sna tshogs su / /
rab tu 'jug pas brjod pa yin / /
yang dag ma yin kun rtog de / /
rnam par smin dang de bzhin du / /
ngar 'dzin gzhan du snang ba yi / /
dbye bas rnam pa gsum du'ang 'dod / /
dang po rnam smin bdag nyid de / /
'di ni rtsa ba'i rnam shes yin / /
gzhan ni 'jug pa'i rnam par shes / /
blta bya mthong byed rtog pas 'jug /
yod dang med pa gnyis dang gcig /
kun nas nyon mongs rnam byang dag /
mtshan nyid kyis ni rab dbye bas / /
rang bzhin dag ni zab par 'dod / /
yod par bzung ba gang yin pa / /
de nyid shin tu med pa ste / /
des na brtags pa'i rang bzhin te / /
yod dang med pa'i mtshan nyid 'dod / /
'khrul pa'i ngo bor yod pa dang / /
ji ltar snang bzhin med pa ste / /
des na gzhan gyi dbang de yang / /
yod dang med pa'i mtshan nyid 'dod / /
gang phyir gnyis po med pa dang / /
gnyis su med par yod pa ste / /
des na yongs su grub rang bzhin / /
yod dang med pa'i mtshan nyid 'dod / /
brtag pa'i don gyi rnam gnyis te / /
yod dang med pa ngo bor gcig /
des na byis pa brtags rang bzhin / /
gnyis dang gcig gi bdag nyid 'dod / /
snang ba'i cha yi gnyis yin la / /
'khrul ba tsam dngos gcig yin pas / /
gzhan dbang zhes bya'i rang bzhin yang / /
gnyis dang gcig gi bdag nyid 'dod / /
gnyis kyi ngo bo'i rang bzhin nyid / /
gnyis su med par gcig gyur pas /
yongs su grub pa'i rang bzhin yang / /
gnyis dang gcig gi bdag nyid 'dod / /
brtags dang gzhan gyi dbang dag ni / /
shes bya kun nyon mongs mtshan nyid / /
yongs su grub pa rnam byang gi /
mtshan nyid du ni 'dod pa yin / /
mi bden gnyis po'i rang bzhin te / /
dngos med rang bzhin nyid yin pas / /
brtags pa'i rang bzhin zhes bya las / /
grub pa'i mtshan nyid gzhan ma yin / /
gnyis med pa yi rang bzhin nyid / /
gnyis pos med pa'i rang bzhin pas / /
yongs su grub las brtags pa yi / /
mtshan nyid gzhan min shes par bya / /
bden min ji ltar snang gyur pa / /
de ltar med pa'i rang bzhin pas / /
gzhan dbang zhes bya'i rang bzhin las / /
yongs grub mtshan nyid tha dad min / /
yang dag min pa gnyis rang bzhin / /
ji ltar snang ba'i dngos med pas / /
yongs grub las kyang gzhan dbang gi /
mtshan nyid tha dad min zhes bya / /
tha snyad la ni ltos pa yi / /
rang bzhin dbye ba'i go rims dang / /
de la 'jug pa'i dbang byas pa'i / /
rtogs pa'i rim pa bzhin du brjod / /
kun brtags tha snyad bdag nyid de / /
tha snyad 'dogs pa gzhan bdag nyid / /
tha snyad yongs su chad pa yi / /
rang bzhin yang ni gzhan du 'dod / /
sngon du gnyis po bdag med la / /
zhugs pas gzhan dbang la 'jug ste / /
yod pa ma yin gnyis po dag /
de la rtags tsam yin phyir ro / /
de nas gnyis dngos med rang bzhin / /
yongs grub la ni 'dir 'jug ste / /
'di ltar de nyid de yi tshe / /
yod dang med pa dag tu'ang brjod / /
rang bzhin gsum po de dag ni / /
dmigs med gnyis med mtshan nyid de / /
shin tu med dang de bzhin med / /
de dngos med pa'i rang bzhin no / /
sngags mthus sgyu ma byas pa yis / /
ji nas glang po snang gyur pa / /
rnam pa tsam zhig snang bar 'dod / /
glang po kun du yod ma yin / /
brtags pa'i rang bzhin glang po 'dra / /
gzhan dbang de'i rnam lta bu'o / /
de la glang po dngos med gang / /
de 'dra yongs su grub par 'dod / /
rtsa ba'i sems las gnyis bdag tu / /
yang dag ma yin kun rtog snang / /
gnyis po shin tu med pas na / /
de ni rnam pa tsam du yod / /
rtsa ba'i rnam shes sngags dang 'dra / /
de bzhin nyid ni shing 'drar 'dod / /
rnam rtog glang po'i rnam pa 'dra / /
gnyis ni glang po lta bu'o / /
don gyi de nyid rig pa na / /
yongs su shes dang spang ba dang / /
thob bya go rims ji bzhin du / /
cig car mtshan nyid gsum rig byed / /
dmigs su med pa yong shes dang / /
snang ba dag ni spong bar 'dod / /
gnyis su med pas dmigs pas na / /
thob bya mngon du byas pa'ang yin / /
glang po dmigs su med pas na / /
de yi rnam pa nub 'gyur te / /
shing gi dum bu dmigs 'gyur ba / /
sgyu ma la ni ji bzhin du / /
'di ltar gnyis po mi dmigs tshe / /
gnyis su snang ba nub par 'gyur / /
nub na de yi yongs grub pa / /
gnyis dngos mid pa rtog par 'gyur / /
mi mthun blo yi dbang sgyur dang / /
don med bzhin du blos mthong dang / /
ye shes gsum ga'i rjes 'brang dang / /
'bad med grol bar thal 'gyur phyir / /
sems tsam du ni nyer dmigs te / /
shes bya'i don la dmigs mi bya / /
shes bya'i don ni dmigs med pas / /
sems kyang dmigs su med pa yin / /
gnyis po dmigs su med pas na / /
chos kyi dbyings la dmigs par 'gyur / /
chos kyi dbyings la dmigs pa yis / /
phun sum tshogs pa nyer dmigs 'gyur / /
phun sum tshogs pa nyer dmigs pas / /
sku gsum bdag nyid bla med pa'i / /
byang chub blo ldan gyis thob nas / /
bdag gzhan don ni rab grub 'gyur / /
slob dpon dbyig gnyen gyis mdzad pa'i rang bzhin gsum nges par bstan pa rdzogs so // //
paN+Di ta chen po shAn ti b+ha dra dang /
zhu chen gyi lo tsA ba 'gos lhas btsas kyis gtan la phab ste legs par bsgyur ba'o //
[
