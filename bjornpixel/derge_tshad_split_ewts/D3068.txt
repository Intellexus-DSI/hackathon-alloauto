#
]@## / /
'phags pa kun nas sgor 'jug pa'i 'od zer gtsug tor dri ma med pa'i gzungs bklag cing mchod rten brgya rtsa brgyad dam /
mchod rten lnga gdab pa'i cho ga mdo sde las btus pa /
gtsug tor dri ma med par snang ba yid bzhin gyi nor bu rin po che'i gzungs bzlas shing mchod rten gdab pa'i thabs la /
der gtogs pa thams cad phyi'i khrus kyang bya /
mgo mjug kun du gnod sems dang brnab sems dang /
ma dad pa dang /
le lo dang /
gnyid la sogs pa nyon mongs pa'i skyon dang /
sems ma 'dres par bsdom zhing gnod pa dang /
'tshe ba'i las ngan pa ma shor bar bya /
dkon mchog gsum gyi yon tan gyi mthu'i khyad par dang /
mdo sde'i phan yon la yid ches pa dang /
dad cing gus pa cher bskyed /
sems can thams cad la byams pa dang /
snying rje cher bskyed do / /
khyim pa zhig yin na bsnyen gnas kyi khrims bzung /
de nas mchod rten gdab pa'i yo byad rnams bshams la /
'jim pa brko ba nas gdab cing dkyil 'khor la bzhag pa'i bar du mchod rten gyi cho ga bzhin nang par snga dro thebs par bya /
mchod pa'i cho ga dang yo byad bsham pa yan chad legs par bgyi'o / /
mchod rten 'debs pa'i zla ba la chos kyi sbyin pa dang /
'phags pa rnams kyi thugs dam bskul bar shes rab kyi pha rol tu phyin pa dang /
gser 'od dam pa dang /
rin po che'i tog dang /
gtsug na rin po che dang /
gtsug tor dri ma med par snang ba'i gzungs kyi mdo sde tshar phyin rgyun mi 'chad par bklag /
yid bzhin gyi nor bu'i gzungs rnam gnyis kyi 'dzab grwa gcig kyang bzlas /
mdo sde de dag kyang mchod cing chos kyi sbyin pa bsngo ba dang /
spyan drang ba la sogs pa sna la bgyis nas bklag go / /
mdo sde de snyed ma lhogs na yang shes rab kyi pha rol tu phyin pa dang /
gzungs tshar gang byung cig bton pa'i 'og tu snying po bzlas par bya'o / /
de nas mchod rten thebs /
mchod pa bshams la chos dar ma rnams rdzogs nas gnas bsrungs te /
bar skabs su cung zhig gyis nas snga dro dge 'dun spyir tshogs nas mchod pa la sogs rim bzhin bgyi'o / /
mchod pa bshams pa'i thabs 'byor pa'i stobs ci nus pa dang sbyar te spos kyi maN+Dal chen po'i dbus su tshon phye'am me tog rin po che sna lnga'i pho brang rgyan sna tshogs kyis brgyan pa bris pa'i dbus su pad+ma chen po'i steng du mchod rten brgya rtsa brgyad shong ba'i gdan seng ge'i khri las blangs pa bzhag la re'u mig chen po brgya dang /
ngos bzhi'i dbus su re'u gnyis gnyis su bgyis te brgya rtsa brgyad du bshams pa'am /
mchod rten lnga pa zhig na 'tsham par sbyar te /
de la mchod rten bzhugs su gsol / /
ring bsrel dang bcas pa'i mchod rten gcig kyang dbus su bzhugs /
bar gyi snam bu gcig gam gnyis la pad+ma mang po dgram zhing 'phags pa gdan 'dzom pa'i gdan khri bsham zhing gzungs chab kyi bum pa kha rgyan can bzhi yan chad du 'byor pa ngos bzhir bzhag /
de'i slad rol gar 'os su bshos dang mchod yon la sogs pa mchod pa rgyas par dgram /
steng du bla re dang 'phan dang ba dan dmar po brgya rtsa brgyad rgyas par dgram /
grwa bzhir phog phor nas a ga ru dang tu ruSh+ka dang /
gu gul gyi bdug pas bdug go / /
sgo bzhir mchod yon bzhi bsham / /
gzhan yang mchod pa ci nus su rgyas par bgyi'o / /
bum pa'i khar yungs kar dang /
bye ma yang bzhag cing bzlas la langs nas /
dur khrod dam phyogs kun du yang gtor ro / /
dang por bgyi ba mchod pa bshams la / /
dge 'dun tshogs nas phyogs bcu'i 'phags pa thams cad la phyag bgyi /
de nas chos thams cad dmigs su med pa'i stong pa nyid kyi ting nge 'dzin ci nus su bsgom /
de nas ting nge 'dzin las langs nas chos thams cad don dam par de lta bu yin la /
'phags pa rnams kyis de kho na nyid thugs su chud pas sku dang gsung dang thugs nam mkha' dang 'dra bar gyur te /
sgrib pa mi mnga' zhing mthu dang byin gyi rlabs bsam gyis mi khyab pa'i go 'phong brnyes par yang rung na /
kye ma'o sems can 'di dag ni chos kyi de kho na nyid ma rtogs te /
rmongs pas nyon mongs pa sdug bsngal mang pos gzir cing nyam thag pa'i gnas su ltung bar 'gyur la /
sems can thams cad kyang 'khor ba thog ma med pa nas /
'gro ba brgyud pa rnams su bdag gi gnyen bshes dam pa drin gyi zhing du ma gyur pa 'ga' yang med cing /
bdag gis kyang dang por byang chub tu sems bskyed de /
'gro ba mang po'i don dpag tu med pa bsgrub par dam bcas pa'i tshe sems can thams cad bdag gis blangs zin pas /
'di lta bu la byang chub sems dpa' rnams kyis yal bar 'dor ba ni shin tu mi rigs na /
'di dag ji ltar sdug bsngal las ni gdon /
bde ba la ni dgod par bya snyam du snying rje dang /
byams pa chen po dang ldan pa'i brtson pa'i sems drag tu bskyed par bya'o / /
yang 'di snyam du bsams te /
bdag ni dus ngan pa'i sems can spyod pa dang mthu dman pa yin pas /
bdag nyid gcig pus 'phral du don rlabs po che 'di lta bu mi lcogs kyis ston pa bde bar gshegs pas sngon lha'i bu nor bu'i snying po dri ma med pa'i rjes su thugs brtse bas gsungs pa kun nas sgor 'jug pa'i 'od zer gtsug tor dri ma med par snang ba de bzhin gshegs pa thams cad kyi dam tshig dang snying po la rnam par blta ba'i gzungs la brten te /
phyogs bcu'i de bzhin gshegs pa sras dang bcas pa dang /
dam pa'i chos skyong ba thams cad gdan 'dzom par spyan drangs la /
mthu bstan pa dang dpung gnyen du gsol te /
da lta ni 'phags pa'i mthu dang byin gyi rlabs kyis 'gro ba thams cad la phan pa bsgrub par byas la /
phyis ni bdag nyid gcig pu gzhan la ltos pa med par thabs mkhas pa'i sgo sna tshogs nas /
sems can thams cad la phan pa dang bde ba bla na med pa yang dag par bsgrub par bya'o snyam du bsam mo / /
de ltar snying rje dang byams pa'i sems bskyed pa'i 'og tu sems can gyi don nyid bya ba'i phyir 'phags pa gdan 'dzom pa'i pho brang dang /
mchod pa bshams la bden pa bdar zhing yid kyis bsngo ste /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyi rlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis /
deng kun nas sgor 'jug pa'i 'od zer gtsug tor dri ma med par snang ba de bzhin gshegs pa thams cad kyi snying po dang dam tshig la rnam par blta ba'i gzungs kyi mdo las byung ba'i cho ga bzhin de bzhin gshegs pa'i chos kyi sku'i mchod rten brgya rtsa brgyad gdab pa'i gnas 'dir /
phyogs bcu'i de bzhin gshegs pa sras dang bcas pa dang /
'phags pa chos skyong ba thams cad gdan 'dzom pa'i pho brang gi dkyil 'khor dang /
mchod pa'i tshogs sbyar ba 'di rnams ji ltar sangs rgyas dang /
byang chub sems dpa' de dag gi sngon gyi smon lam khyad par can gyis bsgrubs pa'i sangs rgyas kyi zhing yongs su dag pa dang /
bcom ldan 'das 'od dpag med kyi zhing gi bkod pa'i yon tan dang ldan par gyur te /
sa gzhi rin po che sna tshogs kyi rang bzhin lag mthil ltar mnyam zhing tha gru che ba /
yangs pa /
reg na 'jam zhing bde ba /
dri ma med cing 'od gsal ba /
tsan+dan sbrul gyi snying po'i dri bsung dang ldan pa /
lha'i me tog sna tshogs kyis gcal du bkram pa /
mtha' rin po che'i pha gus brtsigs shing /
gser dang mu tig gi bye ma gram bur bdal ba /
ut+pal dang ku mu ta dang pad+ma 'gying zhing ldem pas khebs par gyur te /
chu bya sna tshogs sgra snyan pa sgrogs pa /
dga' zhing 'phyo la lding bas brgyan pa'i yan lag brgyad dang ldan pa'i mtsho dang rdzing dang lteng ka dag gis mdzes par byas pa /
rin po che dpag bsam gyi shing ljon pa dang /
lha'i nor bu dang /
mu tig gi rgyan phreng dang /
rin po che dpyangs pa /
me tog gi mgo lcogs dang /
'bras bu mdzes par chags pas g.yur za zhing ldem la gser gyi dril bu g.yer kha 'khrol ba las dam pa'i chos kyi sgra 'byung ba dang ldan pa tshar du sbrengs pas legs par brgyan pa'i gzhi la gzhal med khang chen po sna bdun 'bar ba mchog tu 'bar ba bkod pa /
'jig rten gyi khams dpag tu med par rgyas par 'gengs pa'i 'od zer chen po rab tu 'byung ba /
gnas tha dad pa shin tu rnam par phye ba mtha' yas pa rnam par gnas pa rgya yongs su ma chad pa /
khams gsum las yang dag par 'das pa'i spyod yul 'jig rten las 'das pa'i de'i bla ma'i dge ba'i rtsa pa'i rgyu las byung ba shin tu rnam par dag cing dbang bsgyur ba'i rnam par rig pa'i mtshan nyid /
de bzhin gshegs pa'i gnas byang chub sems dpa' dpag tu med pa'i dge 'dun dang ldan pa /
lha dang /
klu dang /
gnod sbyin dang /
dri za dang /
lha ma yin dang /
nam mkha' lding dang /
mi'am ci dang /
lto 'phye chen po dang /
mi dang mi ma yin pa mtha' yas pa rnam par rgyu ba /
chos kyi ro'i dga' ba dang bde ba chen pos brten pa /
sems can thams cad kyi don thams cad yang dag par 'thob par byed pa nye bar gnas pa /
nyon mongs pa'i dri ma'i gnod pa thams cad dang bral ba /
bdud thams cad yongs su spangs pa /
thams cad kyi bkod pa las lhag pa /
de bzhin gshegs pa'i bkod pa'i gnas dran pa dang /
blo gros dang rtogs pa chen pos nges par 'byung ba /
zhi gnas dang lhag mthong chen po'i bzhon pa yin pa /
rnam par thar pa'i sgo stong pa nyid dang /
mtshan ma med pa dang /
smon pa med pa nas 'jug pa /
rin po che'i pad+ma'i rgyal po yon tan mtha' yas pas brgyan pa'i bkod pa la brten pa'i gzhal med khang chen por gyur pa'i dbus su pad+ma'i gdan /
rin po che'i seng ge'i khri'i steng na /
de bzhin gshegs pa thams cad kyi chos kyi sku'i mchod rten /
rin po che sna tshogs las grub pa rgya dang tshad dpag tu med pa /
mchod rten gyi rnam pa'i bye brag dang /
legs pa'i khyad par thams cad dang ldan pa /
stobs dang mi 'jigs pa la sogs pa sangs rgyas kyi che ba'i yon tan thams cad kyi bdag nyid 'jig rten thams cad kyi dpal zhing du gyur pa /
grangs med pa zhig rom mer dkrigs par gyur pa'i mtha' 'khor bar gzhal med khang chen po'i nang du /
phyogs bcu'i de bzhin gshegs pa dang /
byang chub sems dpa' dang /
'phags pa chos skyong ba thams cad gdan 'dzom pa gdan khri 'phags pa so so'i smon lam khyad par can gyi mnga' thang dang 'tsham par grub pa mdzes pa sha stag 'byung bar gyur cig /
phyi nang kun du yang cha rigs dang 'tsham par lha dang mi'i yo byad dam pa zhal zas dang /
na bza' dang /
rgyan dang /
rol mo la sogs pa phul du phyin pa sna tshogs pa /
phung po gsum pa'i mdo dang /
bzang po spyod pa'i smon lam las 'byung ba'i mchod pa'i sprin rgya mtsho thams cad kyis rgyas par gang zhing rgyan klubs pa dang ldan par gyur cig /
'phags pa thams cad kyang gdan 'dzom nas de bzhin du byin gyis brlabs shing bzhes te longs spyod par gyur cig /
lan gsum bzlas /
yang dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyi rlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis de bzhin du gyur cig /
ces lan gsum du bzlas /
mchod pa'i tshogs dben pas byin gyi rlabs pa'i 'og tu /
'phags pa spyan drangs te /
pus mo btsugs te me tog blangs thal mo sbyar nas tshig 'di skad ces bcom ldan 'das dpal shAkya thub pa la sogs pa phyogs bcu na dus gsum du bzhugs pa'i de bzhin gshegs pa dgra bcom pa yang dag par rdzogs pa'i sangs rgyas dang byang chub pa'i tshogs dang bcas pa thams cad dgongs su gsol /
thugs rje chen po dang byin gyi rlabs bsam gyis mi khyab pa mnga' zhing /
'gro ba'i don du smon lam khyad par can mdzad pa las glengs te /
che ge mo la sogs pa 'gro ba mang po bskyab pa'i slad du /
mgon skyabs su gsol nas spyan 'dren cing mchis na /
mchod pa'i tshogs sbyar ba'i pho brang gi dkyil 'khor 'dir gshegs shing gdan 'dzom pa chen po mdzad de /
byin gyis brlab par ci gnang /
gnod sbyin gyi sde dpon chen po phyag na rdo rje dang /
rgyal po chen po yul 'khor skyong dang /
'phags skyes po dang /
mig mi bzang dang /
ku be+e ra dang /
tshangs pa dang /
khyab 'jug dang /
dbang phyug chen po dga' ldan pa'i lha'i sras rnams dang /
lha'i dbang po brgya byin dang /
sum cu rtsa gsum pa'i lha'i sras rnams dang /
lha'i bu nor bu'i snying po dri ma med pa la sogs pa /
kun nas sgor 'jug pa'i 'od zer gtsug tor dri ma med par snang ba /
de bzhin gshegs pa thams cad kyi snying po dang dam tshig la rnam par blta ba'i gzungs lhag par phyag mtshan du bzhes pa rnams dang /
gzhan yang sngon gdan 'dzom pa chen po'i bkas gtad cing /
so so nas kyang lha'i ngag rtag pas zhal gyis bzhes te /
dam pa'i chos dang 'khor rnam bzhi bsrung zhing bskyang bar thugs dam mnga' ba'i 'phags pa chos skyong ba thams cad sngon gyi thugs dam bzang po dang /
mthu bsam gyis mi khyab pa mnga' ba las glengs te /
che ge mo la sogs pa 'gro ba mang po bskyab pa'i slad du /
mgon skyabs dang dpung gnyen du spyan 'dren du mchis na /
mchod pa'i tshogs sbyar ba'i pho brang gi dkyil 'khor 'dir gshegs shing gdan 'dzom pa chen po mdzad de byin gyis brlab par ci gnang /
spyan drangs pa'i rjes la gong du bshams pa lta bu'i pho brang gi dkyil 'khor du /
'phags pa'i tshogs phyogs bcu nas gshegs te /
'khor dang bcas par gdan la bzhugs par yid kyis bsam zhing /
mngon du dmigs la 'greng phyag bdun man chad bgyi /
mchod yon la sogs pa mchod pa sna lnga dang /
dngos su ci 'byor pa rim bzhin dbul /
mchod pa'i sprin 'byung ba'i gzungs 'don cing /
mos pa'i stobs kyis mchod pa bzang zhing rgya che ba dag dmigs te /
ris su ma chad pa'i mchod pa 'bul ba'i tshigs bcad bklag /
phyogs skyong bcu la bstod pa'i tshigs bcad bklag /
gtor ma rnams bsngo /
lan bdun man chad bskor zhing bstod /
bsnyen par bgyi /
de'i rjes la 'phags pa rnams la phrin las mdzad par smon lam gdab ste /
bcom ldan 'das mi 'khrugs pa la sogs pa shar phyogs kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
bcom ldan 'das rin po che'i tog la sogs pa lho phyogs kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
mgon po bcom ldan 'das tshe dpag tu med pa la sogs pa nub phyogs kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
bcom ldan 'das rnga sgra la sogs pa byang phyogs kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
bcom ldan 'das dpal rnam par snang mdzad la sogs pa 'og gi phyogs kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
bcom ldan 'das ye shes kyi 'od zer la sogs pa steng gi phyogs kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
bcom ldan 'das ting nge 'dzin gyi glang po dam pa'i dpal la sogs pa byang shar mtshams kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
bcom ldan 'das pad+ma dam pa'i dpal la sogs pa shar lho mtshams kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
bcom ldan 'das nyi ma'i dkyil 'khor mchog gi dpal la sogs pa lho nub mtshams kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
bcom ldan 'das gdugs dam pa la sogs pa nub byang mtshams kyi de bzhin gshegs pa dgra bcom pa yang dag par rdzogs pa'i sangs rgyas thams cad la gus par phyag 'tshal lo / /
skyabs su mchi'o / /
ston pa bcom ldan 'das shAkya thub pa gdul bya'i dbang du 'dzam bu'i gling 'dir mya ngan las 'das pa'i tshul bstan kyang /
'jig rten gyi khams gzhan dag tu /
de bzhin gshegs pa'i rnam par rol pa sna tshogs kyis 'gro ba'i don mdzad cing bzhugs pa la gus par phyag 'tshal lo / /
skyabs su mchi'o / /
de dag la sogs pa phyogs bcu na dus gsum du bzhugs pa'i de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba'i kha los sgyur ba /
bla na med pa /
lha dang mi rnams kyi ston pa sangs rgyas bcom ldan 'das dkon mchog bla na med pa thams cad la gus par phyag 'tshal lo / /
skyabs su mchi'o / /
de bzhin gshegs pa de dag gis legs par gsungs pa legs par bsgrubs pa /
legs par thugs su chud pa dam pa'i chos dkon mchog bla na med pa thams cad la gus par phyag 'tshal lo / /
skyabs su mchi'o / /
sangs rgyas bcom ldan 'das de dag gi thugs kyi sras /
byang chub sems dpa' sems dpa' chen po la rab tu gnas la gzungs dang ting nge 'dzin rab tu brnyes pa /
mtshan ma med pa'i spyod yul can /
chos thams cad la mnyam pa nyid kyi bzod pa dang ldan pa /
spobs pa thogs pa med pa /
mngon par shes pa chen pos rol pa /
chos thams cad la mnga' brnyes pa /
gzhan gyi don la rab tu brtson pa /
sa bcu dang rigs lngas bsdus pa /
byang chub sems dpa'i dge 'dun dkon mchog bla na med pa /
thams cad la gus par phyag 'tshal lo / /
skyabs su mchi'o / /
ston pa bde bar gshegs pa de dag thams cad kyi gsung gi sras rigs par zhugs pa lam yang dag pa nyid la gnas pa /
nyon mongs pa med pa /
dbang du gyur pa /
zhi ba dul ba /
gtsang ba /
bsangs pa /
rnam par grol ba /
cang shes pa /
rang gi don rab tu thob pa /
'phags pa rang rgyal ba dang /
'phags pa nyan thos kyi dge 'dun dkon mchog bla na med pa thams cad la gus par phyag 'tshal lo / /
skyabs su mchi'o / /
phyogs bcu na mchod rten ring bsrel dang /
sku gdung dang bcas pa thams cad la gus par phyag 'tshal lo / /
skyabs su mchi'o / /
gnod sbyin gyi sde dpon lag na rdo rje dang /
rgyal po chen po yul 'khor srung dang /
'phags skyes po dang /
mig mi bzang dang /
ku bai ra dang /
tshangs pa dang /
khyab 'jug dang /
dbang phyug chen po dang /
dga' ldan rnams kyi lha'i sras rnams dang /
lha'i dbang po brgya byin dang /
sum cu rtsa gsum pa'i ris kyi lha'i sras rnams dang /
lha'i bu nor bu'i snying po dri ma med pa la sogs pa 'phags pa kun nas sgor 'jug pa'i 'od zer gtsug tor dri ma med par snang ba /
de bzhin gshegs pa thams cad kyi snying po dang dam tshig la rnam par blta ba'i gzungs dang /
de la brten pa'i gang zag rnams bsrung zhing bskyab par lhag par phyag mtshan du bzhes pa rnams dang /
gzhan yang sngon gdan 'dzom pa chen pos bkas gtad cing /
so so nas kyang lha'i ngag rtag pas zhal gyis bzhes te /
dam pa'i chos dang 'khor rnam bzhi bsrung zhing bskyab par thugs dam mnga' ba /
'phags pa dam pa'i chos skyong ba 'jig rten dang /
'jig rten las 'das pa'i tshul du bzhugs pa thams cad la gus par phyag 'tshal lo / /
skyabs su mchi'o / /
'phags pa'i tshogs thams cad la mchod yon dang dri chab /
me tog dang bdug spos /
zhal zas dang mar me /
rol mo dang sil snyan /
gdugs dang ba dan la sogs pa /
dngos su ci 'byor pa 'di dag dang /
phyogs bcu na bdag pos yongs su ma bzung ba'i rdzas dang /
lha dang mi'i bde ba yo byad phun sum tshogs pa ci mchis pa thams cad dang /
gzungs dang rig pa'i mthu dang /
mos pa'i stobs kyis skyed pa /
bzang po spyod pa'i smon lam las byung ba'i /
mchod pa'i sprin rgya mtsho thams cad kyis nam mkha'i mthas klas pa /
chos kyi dbyings su gtogs pa thams cad rgyas par bkang ste /
mchod cing dbul lo / /
'phags pa'i tshogs thams cad dgongs su gsol /
bdag cag rnams dus gsum gyi rgyal ba sras dang bcas pa'i rjes su 'jug cing slob ste /
srid pa'i rgya mtshor sdug bsngal mang pos nyen pa'i 'gro ba rnams /
'khor ba las bsgral zhing bla na ma mchis pa'i bde ba la dgod par yang dag par dam bcas nas /
deng 'dir yang mchod pa'i tshogs kyi mchog gis brgyan pa'i pho brang gi dkyil 'khor bshams te /
phyogs bcu'i rgyal ba sras dang bcas pa thams cad dang /
dam pa'i chos skyong ba'i thugs dam mnga' ba thams cad gdan 'dzom par spyan drangs nas /
kun nas sgor 'jug pa'i 'od zer gtsug tor dri ma med par snang ba /
de bzhin gshegs pa thams cad kyi snying po dang dam tshig la rnam par blta ba zhes bya ba'i gzungs bklags shing /
de bzhin gshegs pa'i sku'i mchod rten brgya rtsa brgyad tshul bzhin du btab cing mchod /
bcom ldan 'das ma shes rab kyi pha rol tu phyin pa dang /
gser 'od dam pa mdo sde'i dbang po'i rgyal po dang /
'dus pa chen po rin po che'i tog dang /
gtsug na rin po che'i tog la sogs pa ste /
theg pa chen po'i mdo sde dang /
gsung rab zab cing rgya che ba klag cing mchod de /
gdan 'dzom pa chen po'i gleng gzhir gsol nas /
che ge mo la sogs pa 'gro ba mang po'i gnod pa dang sdug bsngal ba thams cad zhi bar bgyi ba dang /
phan pa dang bde ba bla na med pa thob par bgyi ba'i don chen por bsgrub pa'i mgon skyabs dang dpung gnyen du gsol zhing mchis na /
'phags pa'i mthu dpal dang /
thugs rje bsam gyis mi khyab pa mnga' ba rnams kyis sngon gyi smon lam khyad par can dang /
thugs dam bzang po'i dbang du mdzad de /
phongs shing nyam thag pa'i sems can skyabs su gsol ba rnams la thugs brtse bar dgongs te /
bdag cag dge 'dun skye bo rnams kyis theg pa chen po'i mdo sde dang /
gzungs dang zab pa dang rgya che ba rnams bklags shing /
de bzhin gshegs pa'i chos kyi sku'i mchod rten bgyi ba'i cho ga gzugs brnyan tsam zhig bgyid pa 'di gleng gzhir mdzad nas /
mchod pa'i tshogs sbyar ba'i pho brang gi dkyil 'khor 'dir gdan 'dzom pa chen po mdzad de /
mchod pa bzhes shing ji ltar sngon cho ga gang tshul gang gis byin gyis brlabs te mdzad pa bzhin du /
de yang cho ga yongs su rdzogs par mdzad de /
byin gyis brlab cing chos kyi de kho na nyid gtan la dbab pa la sogs te /
thabs mkhas pa'i sgo sna tshogs nas /
'phags pa thams cad kyi rnam par thar pa'i sgo yongs su rdzogs par 'gyur ba dang /
che ge mo la sogs pa sems can thams cad sdug bsngal dang gnod pa thams cad rgyu dang bcas par byang zhing zhi ba dang /
phan pa dang bde ba bla na med pa 'phral du thob par 'gyur bar byin gyis brlabs shing ji ltar 'tshal ba yid bzhin du grub pa'i dngos grub dam pa stsal bar cig nang sngon lha'i bu nor bu'i snying po dri ma med pa la rjes su thugs brtse nas /
bcom ldan 'das nyid kyis dpal gyi mgur nas /
ji skad du lha'i dbang po kun nas sgor 'jug pa'i 'od zer gtsug tor dri ma med par snang ba /
de bzhin gshegs pa thams cad kyi snying po dang dam tshig la rnam par blta ba zhes bya ba'i gzungs sngags zung zhing / /
phyag rgya 'di ni gang gA'i klung gi bye ma khrag khrig 'bum phrag dgu bcu rtsa gnyis kyi bye ma snyed kyi de bzhin gshegs pa rnams kyis gsungs shing rjes su yi rang ba'o / /
gzungs sngags 'di thos pa dang mthong ba tsam gyis sdig pa'i sgrib pa dang /
sems can dmyal ba dang /
dud 'gro dang /
ngan 'gro'i 'jigs pa thams cad las rnam par grol bar 'gyur ro / /
sngon gyi sgrib pa thams cad rnam par 'jig par 'gyur ro / /
sems can dmyal ba thams cad kyang 'jig par 'gyur te /
dper na me yis rtswa bsregs pa / /
rlung gis thal ba myur du deng / /
de bzhin tshe rabs snga ma la / /
bsags pa'i sdig pa thams cad bsreg /
dper na char pa 'bab 'gyur te / /
ri las 'bab pa'i 'bab chu yis / /
sa yi steng gi phyag dar dang / /
nyal nyil thams cad deng bar 'gyur / /
de bzhin gzungs 'di mthong ba dang / /
thos pa tsam gyis sdig pa 'byang / /
dper na me yis gser sbyangs pa / /
sos bcad rung bar snyi bar 'gyur / /
de bzhin bzlas brjod byas tsam gyis / /
lus sbyong 'gyur te the tshom med / /
dper na nyi ma shar gyur na / /
'od zer kun du rab tu 'byung / /
de bzhin su zhig gzugs 'chang ba / /
de yi lus kyang rnam par mdzes / /
dper na skam por nya 'dre ldog /
chu dang bral bas 'chi sgor 'gro / /
la las slar yang chu rnyed na / /
de na gnas shing rtse ba'o / /
de bzhin dran pa tsam gyis kyang / /
mi rnams tshe ni zlog par byed / /
gzungs sngags 'di bris la mchod rten gsar pa'am rnying pa bcos pa gang yang rung ste de'i nang du gzhug go / /
spos kyi dkyil 'khor byas te me tog gis gtor /
a ka ru dang /
tu ru Sh+ka'i bdug pas bdug ste /
de bzhin gshegs pa thams cad la phyag byas la lan brgya rtsa brgyad bzlas pa bya /
mchod rten brgya rtsa brgyad gdab bo / /
snying po 'di bris te /
mchod rten gyi nang du bcug na /
gang gA'i klung gi bye ma khrag khrig 'bum phrag dgu bcu rtsa dgu'i bye ma snyed kyi de bzhin gshegs pa rnams kyi sku gdung gi ring bsrel mchod rten re re'i nang du bcug par 'gyur ro / /
'di la gus par byas te mchod rten gyi las byas na /
tshe zad pa las tshe slar nur te tshe ring por skyong bar byed do / /
gal te shi 'phos na yang sbrul gyi pags pa brjes pa bzhin du /
lus bor nas bde ba can du 'gro bar 'gyur /
'chi ba'i sdug bsngal myong bar mi 'gyur /
ngan 'gror skye bar mi 'gyur /
phyin chad sems can dmyal ba la sogs pa'i sgra rna lam du yang grag par mi 'gyur na /
'bras bu rnam par smin par 'gyur ba lta ci smos te de ni gnas med do / /
nad kyis btab pa dang /
gnod pa dang tshe zad pa dang /
dus ma yin par 'chi bas 'jigs pa dang /
rgyal po dang pha rol gyi dmag tshogs kyis 'jigs shing skrag pa dang /
bu 'dod pas dkyil 'khor la mngon du phyogs par gzhag go / /
rma bya'i sgro lngas byabs par bya'o / /
cho ga 'dis lan cig byas na bskal pa 'bum du bsags pa'i las kyi sgrib pa dang bral bar 'gyur ro / /
nad thams cad dang /
nyon mongs pa thams cad dang /
ngan song thams cad dang /
'jigs pa thams cad las thar bar 'gyur ro / /
'jig rten dang 'jig rten las 'das pa'i sdug bsngal dang /
sgrib pa dang /
sdig pa dang /
gdug pa thams cad rnam par 'jig par 'gyur ro / /
yun ring du nad kyis snyongs te /
sha zad pa yang lus yongs su rdzogs shing dag par 'gyur ro / /
bsam pa yang yid bzhin du rdzogs par 'gyur te /
de dang gang dag gtam byas pa de dag thams cad kyang sdig pa dag las grol bar 'gyur ro / /
dud 'gro'i skye gnas su song ba rnams la smras na yang dud 'gro'i skye gnas thams cad las thar bar 'gyur ro / /
tha na khyi dang /
rus sbal dang /
sbrul dang /
sre mong dang /
srog chags sna tshogs la smras na yang /
thams cad yongs su grol bar 'gyur ro / /
bye ma la lan nyi shu rtsa gcig bzlas brjod byas te /
dur khrod du gtor na /
gang gi rus pa la phog pa de dag sems can dmyal bar skyes pa nas yongs su thar te /
mtho ris su skye bar 'gyur ro / /
gang dag mtho ris su skyes pa de dag gi lus la me tog gi char 'bab par 'gyur ro / /
gcan gzan dang bya'i tshogs dang dur khrod de dag thams cad kyang bde 'gror 'gro bar 'gyur ro / /
ri la gtor na ri dgas dang bya rgyu ba de dag thams cad bde 'gror 'gro bar 'gyur ro / /
bzlas brjod 'bum byas na /
gal te mgul nas thag pas btags te khrid na yang gshin rje'i gnas nas 'phral du ldog par 'gyur ro / /
tshe'i 'jigs pa chen po las grol bar 'gyur ro / /
sems can dmyal ba thams cad kyang rnam par 'jig ste the tshom med do / /
chos kyi rgyal po gshin rje yang bran bzhin du sems shing 'dug go / /
pags pa'i mdog gser gyi kha dog lta bur 'gyur ro / /
nges par 'phral du phyir mi ldog par 'gyur ro / /
sa bcu la gnas par 'gyur ro / /
lung bstan pa thob par 'gyur ro / /
tha na grib mas phog pa yang yongs su grol bar 'gyur na bya ba mang du byed pa lta ci smos te /
de'i phan yon dpag tu med do zhes bgyi ba la sogs pa phan yon dpag tu ma mchis pa ji skad gsungs pa thams cad che ge mo la sogs pas 'phral du thob cing mngon du 'gyur bar byin gyis brlab par ci gnang /
gzungs 'di nyid phyag mtshan du bzhes pa /
gnod sbyin gyi sde dpon chen po lag na rdo rje dang /
rgyal po chen po bzhi dang /
tshangs pa dang /
khyab 'jug dang /
dbang phyug chen po dang /
dga' ldan pa'i lha'i sras thams cad dang /
brgya byin lha'i dbang po la sogs pa sum cu rtsa gsum pa'i ris kyi lha'i bu thams cad dang /
lha'i bu nor bu'i snying po dri ma med pa la sogs pas 'di skad du gzungs sngags mthu chen po 'di ni yid bzhin gyi nor bu rin po che lta bur mthong ba dang /
thos par dka' ba lags te /
bcom ldan 'das bdag cag lhan cig phyogs nas slad ma'i dus na /
yid bzhin gyi nor bu rin po che 'di gzung bar bgyi'o / /
'di rgyas par bgyi'o / /
sems can thams cad la bsgrag par bgyi'o / /
'di 'dzin pa'i sems can chen po de'i slad bzhin 'brang zhing /
rtag tu rgyun mi 'chad par bsrung ba dang /
bskyab pa dang sba bar bgyi'o / /
bu bzhin du yongs su bskyang bar bgyi'o zhes gsol nas /
bcom ldan 'das kyis kyang grogs po dag legs so / /
khyed kyis kyang de ltar gyis shig /
rig sngags kyi rgyal po yid bzhin gyi nor bu rin po che 'di ngas khyed la gtad do zhes rjes su gnang bar mdzad pa rnams dang /
gzhan yang 'phags pa dam pa'i chos skyong ba thams cad kyis kyang /
bdag cag dus ngan pa'i gang zag bsam pa dang spyod pa dman zhing cho ga tshul bzhin rngo mi thogs pa'i dbang du mi bgyi bar /
ston pa bcom ldan 'das kyi bka' lung tshad mar bsgrub pa dang /
so so'i thugs dam rlabs po che yongs su bskang ba gtsor dgongs shing /
dkon mchog gsum gyi bden pa'i byin gyi rlabs dang /
gzungs rnams kyi mthu stobs bsam gyis mi khyab pa'i dbang du mdzad de gdan 'dzom pas mdo sde dang /
gzungs kyi cho ga thams cad yongs su rdzogs par bsrung zhing /
phan yon ji ltar bka' stsal pa thams cad che ge mo la sogs pas thams cad 'phral du thob par byin gyis brlab par ci gnang /
ci nas kyang dkon mchog gsum sku mi ngas pa dang /
bstan pa 'dzin pa bdag cag skye ba'i dge 'dun rnams kyang ngag mi sun /
'jig rten gyis smad par mi 'gyur ba'i tshul du mthu dang phan yon sngon du bstan par ci gnang /
de'i 'og tu ji ltar gsol ba bzhin du 'phags pa rnams kyis phrin las mdzad cing 'gro ba'i don du 'gyur ba bden pa bdar zhing yid kyis bsngo ba ste /
dkon mchog gsum gyi bden pa dang /
sangs rgyas dang byang chub sems dpa' thams cad kyi mthu dang byin gyi rlabs dang /
chos kyi dbyings rnam par dag cing bsam gyis mi khyab pa'i stobs dang /
'phags pa sku dang gsung dang thugs kyi spyod pa ma dag pa mi mnga' ba rnams kyi thugs dam nges pa'i bden pas /
rig sngags kyi rgyal mo yid bzhin gyi nor bu rin po che'i tshul bzhin du /
chos kyi sku'i mchod rten brgya rtsa brgyad btab ste /
bzang po spyod pa'i smon lam las byung ba'i mchod pa'i sprin rgya mtshos brgyan pa'i pho brang gi dkyil 'khor bshams pa 'dir /
phyogs bcu'i de bzhin gshegs pa sras dang bcas pa dang /
chos skyong ba thams cad gdan 'dzom pa chen po mdzad de /
mchod pa bzhes shing /
kun nas sgor 'jug pa'i 'od zer gtsug tor dri ma med par snang ba'i gzungs dang /
chos kyi sku'i mchod rten rnams tshul bzhin byin gyis brlab par mdzad de /
mdo sde gzungs zab cing rgya che ba rnams so so'i cho ga yongs su rdzogs par bskang ste /
che ge mo la sogs pa 'gro ba mang po'i don dpag tu med pa mdzad par gyur cig /
chos kyi sku'i mchod rten la yid bzhin gyi nor bu rin po che rig pa'i rgyal mo'i yig 'bru gser gyi mdog can phreng bar gnas pa dang /
'phags pa rnams kyi sku dang gsung dang thugs las 'od zer sna tshogs 'phros pas /
'jig rten thams cad du khyab cing /
'phags pa rnams kyi sku la bab pas ni sgrib pa gnyis las grol zhing thar pa gong nas gong du 'phar te /
'gro ba'i don spyad pa'i mthu dpag tu med pa thob cing /
sems can gyi don la bskul bar gyur cig /
'gro ba lnga'i sems can thams cad kyi lus la phog pas de dag thams cad so so'i sdug bsngal dang /
sgrib pa thams cad 'phral du zhi zhing bde ba dang ldan par gyur la 'od zer gyi phung po'i nang na 'phags pa gdan 'dzom pa mthong nas /
bka'i drin gzo dad pa skyes nas skyabs su mchi zhing /
byang chub tu sems bskyed nas ngan song gi gnas nas thar te /
'phags pa'i lam la 'jug par gyur cig /
bdag cag dge 'dun rnams la khyab nas bdag cag kyang 'gro ba'i don dpag tu med par bsgrub nus pa'i mthu thogs pa med pa thob ste /
de bzhin gshegs pa dag dang sku dang gsung dang thugs mtshungs par gyur cig /
yang 'od zer de dag gcig tu 'dus pas /
bum pa'i gzungs chab la khyab ste reg pa tsam gyis gnod pa dang /
bkra mi shis pa dang /
mi bde ba thams cad zhi bar byed pa /
dpal dang bde legs skyed par byed pa'i bdud rtsi'i dag byed du gyur cig /
che ge mo'i lus dang 'khor dang yo byad thams cad du khyab ste /
nad dang bkra mi shis pa dang /
gnod pa thams cad bsal zhing zhi nas lus dang sems dri ma dang skyon thams cad dang bral te /
rdo rje lta bur mkhregs shing brtan pa dang /
chos kyi snod du rung bar gyur cig /
gzhan yang chos kyi de kho na nyid gtan la dbab pa la sogs pa thabs mkhas pa'i sgo sna tshogs nas /
'phags pa thams cad 'gro ba ma lus pa'i don rdzogs par mdzad par gyur cig /
bdag cag dge 'dun gyis sems kyi dmigs pa 'ga' bskyed pa dang /
gzungs kyi tshig 'bru 'ga' brjod pa yang 'phags pa rnams kyis ting nge 'dzin gyi sgo sna tshogs dang /
tshig 'bru mtha' yas pas rdzogs shing rnam par dag par byin gyis brlab par gyur cig ces /
de skad lan gsum bzlas /
yang dkon mchog gsum gyi bden pa dang /
sangs rgyas dang byang chub sems dpa' thams cad kyi mthu dang byin gyi rlabs dang /
chos kyi dbyings rnam par dag cing bsam gyis mi khyab pa'i stobs dang /
'phags pa sku dang gsung dang thugs kyi kun du spyod pa ma dag pa mi mnga' ba rnams kyi thugs dam nges pa'i bden pas de bzhin du gyur cig /
ces lan gsum bzlas /
'phags pa rnams kyi dgongs pa bskul zhing gleng gzhir gyur pa'i gzungs kyi mdo sde tshar phyin gcig kyang bzla la bklag /
de'i 'og tu 'phags pa rnams kyis gnang zhing phrin las mdzad par nges par yid ches pa bskyed de /
ji ltar bden pas bsngos pa bzhin mngon sum du dmigs shing bsam /
de nas 'od zer 'phros pas nad pa dang /
gzungs chab la khyad par mngon du dmigs bzhin du gzungs kyi mdo sde tshar phyin gcig kyang bzla la bklag /
gzungs rnam gnyis brgya rtsa brgyad kun gyis bzlas shing /
zlos mkhan rnams nad pa 'phags pa'i tshogs mngon du phyogs par bzhag la rma bya'i sgro lngas byab po / /
de nas nad pas phyogs bzhi nas mchod nas byang chub tu sems bskyed cing smon lam 'debs su stsal te /
phyogs bcu dus gsum du bzhugs pa'i de bzhin gshegs pa dgra bcom pa yang dag par rdzogs pa'i sangs rgyas dang /
dam pa'i chos dang byang chub sems dpa' dang nyan thos dang /
rang rgyal ba'i dge 'dun dang bcas pa dkon mchog bla na med pa thams cad la gus par phyag 'tshal lo / /
phyogs bcu na mchod rten sku gdung dang /
ring bsrel dang bcas pa thams cad la gus par phyag 'tshal lo / /
gnod sbyin gyi sde dpon chen po lag na rdo rje dang /
rgyal po chen po yul 'khor srung dang /
'phags skyes po dang /
mig mi bzang dang /
ku bi ra dang /
tshangs pa dang /
khyab 'jug dang /
dbang phyug chen po dang /
dga' ldan gnas kyi lha'i sras thams cad dang /
lha'i dbang po brgya byin dang /
sum cu rtsa gsum pa'i ris kyi lha'i sras rnams dang /
lha'i bu nor bu'i snying po dri ma med pa la sogs pa /
'phags pa kun nas sgor 'jug pa'i 'od zer gtsug tor dri ma med pa snang ba /
de bzhin gshegs pa thams cad kyi snying po dang /
dam tshig la rnam par blta ba'i gzungs dang /
de la brten pa'i gang zag rnams bsrung zhing bskyang bar lhag par phyag mtshan du bzhes pa rnams dang /
gzhan yang sngon gdan 'dzom pa chen pos bkas gtad cing so so nas kyang /
lha'i ngag rtag pas zhal gyis bzhes te /
dam pa'i chos dang 'khor rnam bzhi bsrung zhing bskyang bar thugs dam mnga' ba /
'phags pa dam pa'i chos skyong ba 'jig rten dang /
'jig rten las 'das pa'i tshul du bzhugs pa thams cad la gus par phyag 'tshal lo / /
'phags pa'i tshogs de dag thams cad la mchod yon dang dri chab /
bdug spos dang me tog /
zhal zas dang mar me /
rol mo dang sil snyan /
gdugs dang ba dan la sogs pa dngos su ci 'byor pa 'di dag dang /
phyogs bcu na bdag pos yongs su ma bzung ba'i lha rdzas dang /
mi'i yo byad phun sum tshogs pa ci mchis pa thams cad dang /
gzungs dang rig pa'i mthu dang /
mos pa'i stobs kyis bskyed pa'i bzang po spyod pa'i smon lam las byung ba'i mchod pa'i sprin rgya mtsho thams cad kyis nam mkha'i mthas klas pa'i chos kyi dbyings su gtogs pa thams cad rgyas par bkang ste dbul zhing mchod do / /
de ltar lan gsum bzlas /
'phags pa thams cad dgongs su gsol /
bdag ming 'di zhes bgyi ba thog ma ma mchis pa nas 'khor ba na 'khor ba'i tshe /
lus dang ngag dang yid kyis sangs rgyas dang chos dang dge 'dun dang pha ma dang /
sems can gzhan dag la sdig pa mi dge ba'i las bgyis pa dang /
bgyid du stsal ba dang /
bgyid pa la rjes su yi rang ba ci mchis pa de dag thams cad gcig tu bsdom zhing bsdus te /
sangs rgyas dang byang chub sems dpa' thams cad kyi spyan sngar bla na med pa'i so sor bshags pas 'chags so / /
mi 'chab bo / /
slan chad kyang 'di lta bu mi bgyid do / /
de ltar lan gsum du'o / /
ji ltar sangs rgyas bcom ldan 'das rnams kyis bsod nams kyi rjes su yi rang ba bla na med pa thugs su chud pa de bzhin du bdag ming 'di zhes bgyi ba yang sangs rgyas dang byang chub sems dpa' dang /
rang rgyal ba dang /
'phags pa nyan thos thams cad dang /
'gro ba ma lus pa'i bsod nams thams cad la rjes su yi rang ngo / /
de ltar lan gsum du'o / /
bdag ming 'di zhes bgyi bas sangs rgyas kyi gdung mi gcad par bgyi ba'i slad du dus 'di nas bzung ste /
byang chub kyi snying po la mchis kyi bar du yang dag par rdzogs pa'i sangs rgyas rkang gnyis kyi mchog la skyabs su mchi ste /
thugs rje chen po dang ldan pa thams cad mkhyen pa /
thams cad gzigs pa /
'jigs pa thams cad dang bral ba /
skyes bu chen po khyu mchog /
sku bsam gyis mi khyab pa /
bla na med pa'i sku chos kyi sku mnga' ba la skyabs su mchi'o / /
chos 'dod chags dang bral ba'i mchog la skyabs su mchi ste /
bla na med pa de bzhin gshegs pa la mnga' ba zhi ba chos kyi sku so so rang gis rig pa la skyabs su mchi'o / /
dge 'dun dul ba tshogs kyi mchog la skyabs su mchi ste /
phyogs bzhi pa'i 'phags pa phyir mi ldog pa'i byang chub sems dpa' chen po'i dge 'dun la skyabs su mchi'o / /
de ltar lan gsum du'o / /
bdag ming 'di zhes bgyi ba /
dus 'di nas bzung ste /
byang chub kyi snying po la gnas kyi bar du sangs rgyas dang byang chub sems dpa' thams cad la /
dus ji lta ba dang stobs ci mchis pa bzhin du bdag 'bul zhing mchis na /
mgon po thugs rje chen po dang ldan pa dag bdag bzhes su gsol /
de ltar lan gsum du'o / /
phyogs bcu'i ston pa bla na med pa sangs rgyas thams cad la 'gro ba mang po la phan pa dang bde ba'i slad du /
chos kyi 'khor lo bla na med pa bskor bar bskul lo / /
de ltar lan gsum du'o / /
'jig rten gyi sgron ma mya ngan las 'da' pa'i tshul ston par bzhed pa rnams la 'gro ba mang po'i don mdzad cing 'jig rten na gtan du bzhugs par gsol ba 'tshal lo / /
de ltar lan gsum du'o / /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas de dag sngon byang chub sems dpa'i spyad pa spyod pa'i tshe /
sems can thams cad bsgral ba dang /
sems can thams cad dgrol ba dang /
sems can thams cad dbugs dbyung ba dang /
sems can thams cad yongs su mya ngan las 'da' ba dang /
sems can thams cad thams cad mkhyen pa'i ye shes la dgod pa'i slad du /
ji ltar bla na med pa'i byang chub tu thugs bskyed pa de bzhin du /
bdag ming 'di zhes bgyi bas kyang dus 'di nas bzung ste nam snying po byang chub la gnas kyi bar du /
sems can thams cad bsgral ba dang /
sems can thams cad dgrol ba dang /
sems can thams cad dbugs dbyung ba dang /
sems can thams cad yongs su mya ngan las 'da' ba dang /
sems can thams cad thams cad mkhyen pa'i ye shes la dgod pa'i slad du /
bla na med pa yang dag par rdzogs pa'i byang chub tu sems bskyed do / /
ji ltar sngon gyi sangs rgyas bcom ldan 'das dang byang chub sems dpa' de dag gis dngos po thams cad dang bral ba /
phung po dang khams dang skye mched dang /
gzung pa dang 'dzin pa rnam par spangs pa /
chos bdag med pa mnyam pa nyid kyis rang gi sems gzod ma nas ma skyes pa stong pa nyid kyi ngo bo nyid byang chub tu sems bskyed pa de bzhin du bdag ming 'di zhes bgyi ba yang dus 'di nas bzung ste /
byang chub kyi snying po la gnas kyi bar du byang chub tu sems bskyed do / /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas de dag gis /
bdud dpung dang bcas pa mtha' dag pham par mdzad nas /
de nyid mngon par rdzogs par sangs rgyas pa de bzhin du /
bdag ming 'di zhes bgyi ba yang bdud dpung dang bcas pa mtha' dag pham par bgyis te /
bdag nyid mngon par rdzogs par 'tshang rgya bar bgyi'o / /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas de dag gis nyid mngon par rdzogs par sangs rgyas nas chos kyi 'khor lo rab tu bskor ba de bzhin du /
bdag ming 'di zhes bgyi ba yang nyid mngon par rdzogs par sangs rgyas te chos kyi 'khor lo rab tu bskor bar bgyi'o / /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas de dag gis nyid mngon par rdzogs par sangs rgyas nas tshogs yongs su bsdus pa de bzhin du /
bdag ming 'di zhes bgyi ba yang nyid mngon par rdzogs par sangs rgyas te /
tshogs yongs su bsdu bar bgyi'o / /
byang chub mchog gi sems ni bskyed par bgyi / /
sems can thams cad bdag gis mgron du gnyer / /
byang chub spyod mchog yid 'ong spyad par bgyi / /
'gro la phan phyir sangs rgyas 'grub par shog /
de ltar lan gsum du'o / /
bdag gis byang chub tu sems bskyed pa'i dge ba'i rtsa ba 'di dang /
gzhan yang bdag gis bsod nams cung zad ci bgyis pa dang /
bgyid pa dang bgyid par 'gyur ba de dag thams cad pha ma la sogs pa sems can thams cad dang /
bdag gi don du bla na med pa yang dag par rdzogs pa'i byang chub tu yongs su bsngo'o / /
bdag gi bsod nams 'dis pha ma la sogs pa sems can ma bsgral ba rnams ni bsgral lo / /
ma grol ba rnams ni dgrol lo / /
dbugs ma phyin pa rnams ni dbugs dbyung ngo / /
yongs su mya ngan las ma 'das pa rnams ni yongs su mya ngan las bzla'o / /
mngon par rdzogs par sangs ma rgyas pa rnams ni mngon par rdzogs par 'tshang rgya bar bgyi'o / /
skyabs ma mchis pa dang /
gnas ma mchis pa dang /
dpung gnyen ma mchis pa'i 'jig rten la skyabs dang /
gnas dang /
dpung gnyen du gyur cig /
bsod nams 'di yis thams cad gzigs pa nyid / /
thob nas nyes ba'i dgra rnams pham byas te / /
rga nad 'chi ba'i rlabs chen 'khrugs pa yi / /
srid pa'i mtsho las 'gro ba 'don par bgyi / /
des na bdag sbyin pa stsol ba dang /
tshul khrims bsrung ba dang /
bzod pa sgom pa dang /
brtson 'grus rtsom pa dang /
bsam gtan la mnyam par 'jog pa dang /
shes rab rnam par dpyod pa dang /
thabs mkhas pa la slob pa ci yang rung ste /
de thams cad sems can thams cad kyi don dang phan pa dang bde ba'i slad du /
bla na med pa yang dag par rdzogs pa'i byang chub las brtsams te /
'das pa dang /
ma 'ongs pa dang /
da ltar byung ba'i byang chub sems dpa' sems dpa' chen po snying rje chen po dang ldan pa theg pa chen po la yang dag par zhugs pa /
sa chen po la gnas pa rnams kyi rjes su mthun par 'jug go / /
'phags pa dag bdag byang chub sems dpa' lags par bzung du gsol /
sa dang chu dang me dang rlung / /
rtsi dang nags kyi shing lta bur / /
rtag tu srog chags thams cad kyis / /
'dod dgur rtag tu spyod par shog /
mthong ba dang ni reg pa dang / /
thos pa dang ni dran pas kyang / /
bdag gis sems can thams cad kyi / /
nad rnams gso bar bgyid gyur cig /
sems can thams cad bde dang ldan gyur cig /
ngan 'gro dag ni rtag tu stong par shog /
byang chub sems dpa' gang dag sar bzhugs pa /
de dag kun gyis smon lam 'grub gyur cig /
de ltar lan gsum du'o / /
de ltar bla ma dam pa rnams la phyag 'tshal zhing /
mchod pa dang /
byang chub kyi sems dam pa bskyed pa la sogs pa'i bsod nams dang /
dam pa'i chos kyi sbyin pa nas bsgrags shing /
chos kyi sku'i mchod rten tshul bzhin bgyis te mchod pa la sogs pa dge ba rlabs po che dag gi stobs kyis /
phyogs bcu na bzhugs pa'i sangs rgyas bcom ldan 'das thams cad bdag dang gzhan gyi don phun sum tshogs pa /
mthar phyin par mdzad pa'i dgongs pa lhun gyis grub par gyur cig /
pho brang gi dkyil 'khor thams cad du bzang po spyod pa'i mchod pa'i sprin rgyas pas klubs par gyur cig /
dam pa'i chos rnam pa thams cad kyi sgo nas 'jig rten thams cad du dar zhing rgyas par gyur te /
yi ge bris pa dang /
mchod pa dang /
bklag pa dang /
'don pa dang /
sbyin pa dang /
'chad pa dang /
nyan pa dang /
bsam pa dang /
bsgom pa mngon du byed pa'i sgo nas 'gro ba thams cad kyi rgyud la gnas par gyur cig /
byang chub sems dpa' thams cad so so'i rnam par thar pa yongs su rdzogs shing /
rnam pa thams cad mkhyen pa nyid kyi go 'phang myur du thob par gyur cig /
sangs rgyas kyi zhing tha dad pa rnams su thogs pa med par 'jug cing /
de bzhin gshegs pa rnams la mchod cing /
bka' lung yang dag par bsgrub pa dang /
sems can gyi don dpag tu med pa yongs su rdzogs par bgyi ba la yo byad kyis kyang mi bzung zhing thabs mkhas pa dang /
mthu phun sum tshogs pa'i dbang du 'byor par gyur cig /
'phags pa rang rgyal dang nyan thos thams cad so so'i rnam par thar pa mthar phyin nas theg pa bla na med pa'i sgor gzhol zhing bsgrubs te /
thams cad mkhyen pa nyid kyi go 'phang myur du thob par gyur cig /
'phags pa dam pa'i chos skyong ba thams cad rang gi 'khor yongs su smin par mdzad pa dang /
phas kyi rgol ba tshar gcad pa'i mthu dpal dang /
thabs mkhas pa phun sum tshogs pa dang ldan zhing thugs dam rlabs po che thams cad yongs su bskang ba dang lhun gyis grub pa'i dbang thob pa dang /
so so'i rnam par thar pa myur du rdzogs shing chos kyi mnga' bdag chen po sangs rgyas bcom ldan 'das kyi go 'phang yang myur du thob par gyur cig /
che ge mo pha spun 'khor dang bcas pa la g.yo med par lhag par 'go zhing phan 'dogs pa'i lha mgon thams cad lus dang sems kyi rgyud kyi sdig pa dang /
nyes pa'i skyon thams cad dang bral te /
'jig rten dang 'jig rten las 'das pa'i dpal phun sum tshogs pa dang /
legs pa'i yon tan thams cad dang ldan par gyur cig /
dkon mchog bla na med pa gsum po la mi phyed pa'i dad pa dang ldan zhing byang chub kyi sems dam pa bskyed pa yongs su rdzogs par bsgrubs nas /
rim gyis sangs rgyas kyi go 'phang mchog dam pa myur du thob par gyur cig /
rang gi 'khor bskyang ba dang /
phas kyi rgol ba tshar bcad pa la mthu dang /
thabs mkhas pa phun sum tshogs par gyur cig /
mu med mtha' yas pa'i sems can thams cad kyang sgrib pa thams cad ni byang /
sdug bsngal dang gnod pa thams cad ni zhi /
byang chub kyi phyogs la sogs pa dge ba'i chos thams cad ni yongs su rdzogs te /
'khor ba'i skyon thams cad spangs nas rnam pa thams cad mkhyen pa nyid yongs su rdzogs pa g.yung drung gi sku myur du thob par gyur cig /
de ltar dge ba'i rtsa ba rlabs po che thams cad ma lus pa 'phags pa thams cad la phul ba dang /
'gro ba thams cad la bstabs shing bsngos pa la sogs pas /
che ge mos thog ma ma mchis pa'i 'khor ba nas 'phags pa'i dge ba'i rtsa ba ci mchis pa'i stobs dang /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyi rlabs dang /
bcom ldan 'das ma shes rab kyi pha rol tu phyin pa dang /
gser 'od dam pa mdo sde'i dbang po dang /
'dus pa chen po rin po che'i tog dang /
gtsug na rin po che dang /
kun nas sgor 'jug ba'i 'od zer gtsug tor dri ma med par snang ba de bzhin gshegs pa thams cad kyi snying po dang dam tshig la rnam par blta ba zhes bya ba'i gzungs la sogs pa theg pa chen po'i mdo sde dang /
gzungs zab cing rgya che ba mthu bsam gyis mi khyab pa dang ldan pa rnams mchod de bklags nas /
chos kyi sku'i mchod rten tshul bzhin bgyis pa'i bsod nams dang /
chos kyi dbyings rnam par dag pa'i stobs kyis mdo sde dang gzungs las phan yon ji skad bka' stsal pa thams cad che ge mos 'phral du thob cing yongs su rdzogs nas mngon du gyur cig /
che ge mos thog ma ma mchis pa'i 'khor ba nas 'gro ba brgyud pa rnams su sdig pa mi dge ba'i las kyi sgrib par 'gyur ba nyon mongs pa sna tshogs dbang gis byung ba 'di lta ste /
las kyi sgrib pa'am /
nyon mongs pa'i sgrib pa'am /
lta ba'i sgrib pa'am /
mi shes pa'i sgrib pa'am /
rnam par smin pa'i sgrib pa'am chos kyis phongs par gyur pa'i sgrib pa la sogs pa las gang gis /
che ge mo ngan song gsum du mchi bar 'gyur ba'am /
mi khom par skye bar 'gyur ba'am /
dkon mchog gsum mngon par mi rig cing ma gus mi 'dzin par 'gyur ba'am /
dge ba'i bshes gnyen gyis mi 'dzin par 'gyur ba'am /
byang chub kyi sems dang dge ba'i phyogs las nyams shing bdud kyis choms par 'gyur ba'am /
'khor ba'i chos rnams kyis kun du 'joms par 'gyur ba'am /
byang chub sems dpa'i spyod pa dang /
yon tan gyi chos thams cad bsgrub pa la mi phyogs shing mi bsgrub par 'gyur ba la sogs pa'i sdig pa'i las sna tshogs che ge mo nyid kyis bgyis pa'am /
bgyid du stsal ba'am /
bgyid pa la rjes su yi rang ba la sogs pa ci mchis pa thams cad ma lus par bsal te /
gtan nas zhi zhing byang bar gyur cig /
sngon gyi las de lta bu'i rnam par smin pa yang rung /
'phral gyi rkyen las gyur kyang rung ste /
da ltar gyi lus 'di la nad kyi rnam pa mang pos gdungs pa dang /
mi dang mi ma lags pas dan du bgyis shing gtses pa dang /
tshe thung ba dang /
sdug bsngal mang po 'byung bar 'gyur ba dang /
'khor dang yo byad mi mthun pa sbyin pa dang /
bsam pa mi 'grub cing bar du gcod pa mang ba la sogs pas gnod pa dang /
mi dge ba dang /
bkra mi shis pa dang /
ngan pa dang /
sdig tor bgrang ba thams cad zhi zhing gtan du mi 'byung bar gyur cig /
gdon bgegs dang /
gnod pa bgyid pa thams cad dang bral zhing /
grol nas gdon bgegs de dag byams shing zhi ba'i sems kyis sngar gnod pa'i sbyor ba ngan pa byas pa thams cad bshig nas /
rang rang gi gnas su dong zhing phyin chad nam du yang gnod pa ci yang mi byed par gyur cig /
'phral du yang tshe ring zhing nad ma mchis pa dang /
'khor dang yo byad mthun zhing 'byor pa phun sum tshogs pa dang /
bsam pa thams cad yid bzhin du grub pa la sogs pa 'jig rten dang 'jig rten las 'das pa'i dpal thams cad dang ldan par gyur cig /
tshe rabs thams cad du yang byang chub kyi tshogs yongs su rdzogs par byed pa'i lus dang /
longs spyod dang /
'khor dang /
grogs dang /
dge ba'i bshes gnyen phun sum tshogs pa dang ldan par gyur cig /
theg pa chen po'i chos dang rtag tu phrad cing /
thos pa dang bsam pa dang /
bsgom pa'i sgo nas don mngon sum du bgyid par gyur cig /
dam pa'i chos ma nor bar ston pa'i dge ba'i bshes gnyen dam pa rnams dang rgyun du 'grogs shing mnyes par bgyid par gyur cig /
mdor na sems can thams cad kyi don bgyi zhing /
'phags pa'i lam bsgrub pa la yo byad ci nas kyang mi bzung zhing thabs mkhas pa dang /
shes rab kyi mthu thogs pa med pa dang ldan te /
byang chub sems dpa'i spyod pa rlabs po che thams cad bde blag tu nyams 'og tu chud par gyur cig /
bsod nams dang ye shes kyi tshogs yongs su rdzogs pa g.yung drung gi sku sangs rgyas bcom ldan 'das kyi go 'phang chen po myur du thob nas sems can thams cad srid pa'i rgya mtsho las sgrol zhing /
mi gnas pa'i mya ngan las 'das pa'i dbyings la 'god par gyur cig /
de'i rjes la gzungs chab stsal /
de'i rjes la lan brgya rtsa brgyad bskor te /
mchod rten bskor ba'i tshigs su bcad pa dang /
gsal rgyal gyi tshigs su bcad pa dag bklab / /
bzang po spyod pa la sogs pa zhal ton du bgyi ste / /
mchod de nas bzod pa gsol te /
'phags pa gdan 'dzom pa chen po dgongs su gsol /
deng 'dir phyogs bcu'i 'phags pa thams cad gdan 'dzom par spyan drangs nas /
yid bzhin gyi nor bu rin po che'i gzungs kyi sgo nas che ge mo la sogs pa 'gro ba mang po'i don mdzad par gsol ba'i skabs 'dir /
bdag cag dus ngan pa'i sems can spyod pa dman zhing ma 'tshal ba dang /
bag ma mchis pa'i dbang gis lus ngag yid kyi sbyor ba nyon mongs pa dang 'dres pa dang /
mchod pa'i dngos po chung zhing ngan pa gtsang sbras ma phyed pa dang /
mdo las 'byung ba'i cho ga bzhin du ma lcogs pa la sogs pa 'khrul cing nongs pa thams cad 'phags pa thugs rje chen po dang ldan pa rnams la bzod pa dang /
tshangs par gsol te /
mthol bshags shing mchis na /
thugs brtse bar dgongs te bzod par bzhes shing /
'phral dang yun du bdag cag gi sgrib par mi 'gyur bar byin gyis brlab par ci gnang /
de nas slar gshegs par gsol te /
'phags pa rnams kyis bdag cag la sogs pa 'gro ba nyam thag pa rnams kyi don mdzad cing dka' drin stsal lags te /
da dung yang bdag cag la thugs brtse ba yang dang yang du gdan 'dzom par mdzad pas /
dgongs shing so so'i sangs rgyas kyi zhing rnams su 'gro ba mang po'i don la gshegs pa stsal du ci gnang /
de nas bsngo ba'i tshigs su bcad pa gdon /
de nas rjes su zhi ba'i tshigs su bcad pa 'don te gyes so / /
mchod rten brgya rtsa brgyad btab pa'i cho ga slob dpon bo d+hi satwas mdzad pa rdzogs so //
[ ]
