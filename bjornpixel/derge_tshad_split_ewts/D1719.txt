@## / /
rgya gar skad du /
ka pA la pU dzi bi d+hi nA ma /
bod skad du /
thod pa mchod pa'i cho ga zhes bya ba /
zhing chen gyi rnal 'byor ma la phyag 'tshal lo / /
lhung bzed chen po'i mchod pa'i cho ga'o / /
de nyid bdud rtsi lngas gang ba'i snod dang /
gzhan gnyis kyang bshams la /
rang rang gi cho ga ltar byin gyis brlabs la /
de'i steng du mchod pa'i gnas la /
rang gi yi dam lha gang yin pa'i gdan pad+ma dang /
nyi ma'am zla ba'am bdud dam ro la sogs pa la /
rang rang gi sa bon gyi yi ge las phyag mtshan sa bon gyis mtshan pa /
de las spros bsdus pas yongs su gyur pa las /
dkyil 'khor gyi 'khor lo'am /
lha rkyang pa bskyed la /
ye shes pa dgug pa dang /
gzhug pa dang /
bcing ba dang /
dbang du bya'o / /
dbang bskur nas rigs kyi bdag pos rgyas gdab bo / /
g.yon gyi lha yi dam gyi lha gzhan bsgom /
g.yas kyi paM las pad+ma /
raM las nyi ma'i steng du hUM las sna tshogs rdo rje'i lte ba la hUM gis mtshan pa de las spros bsdus pa las /
bcom ldan 'das bdud rtsi 'khyil pa zhal gsum pa g.yas dkar g.yon dmar dbus sngo /
spyan gsum dmar ba /
mche ba gtsigs pa /
dbu skra dang sma ra ser ba /
g.yas dang po na sna tshogs rdo rje /
gnyis pa na 'khor lo / /
gsum pa na ral gri /
g.yon dang po na sdigs mdzub dang dril bu /
gnyis pa na zhags pa /
gsum pa na dgra sta /
zhabs g.yon bskum pa /
g.yas brkyang ba /
stag gi pags pa'i sham thabs can /
sbrul gyis brgyan pa /
me dpung 'bar ba'i dbus na bzhugs pa bsgom mo / /
de nas me tog la sogs pas mchod do / /
de nas bar chad zhi bar gsol ba gdab bo / /
mthe bo dang srin lag sbyar ba bcug la /
oM AHhUM lan gsum bzlas pas bdud rtsir zhu bar bsgom mo / /
de nas dbus ma'i maN+Dal la me tog la sogs pas mchod do / /
de nas bdud rtsi'i mchod pa'i rang gi lugs ltar bzla zhing dbul lo / /
yang lha gzhan gyi la me tog la sogs pas mchod pa dang /
yang bdud rtsis mchod do / /
de zhu bas yang dbus ma la mchod do / /
de ltar ma 'byor na yang ci 'byor pa'i snod gcig tu bdud rtsi byin gyis brlabs la /
lhung bzed la mchod do / /
de nas 'dod pa'i don la gsol ba gdab bo / /
thod pa mchod pa'i rim pa rdzogs so //
