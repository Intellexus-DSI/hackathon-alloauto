@# / /
sgrub pa'i thabs mdor byas pa / @## / /
rgya gar skad du /
piN+Da bi d+hi sA d+ha naM /
bod skad du /
sgrub pa'i thabs mdor byas pa /
'jam dpal gzhon nur gyur pa la phyag 'tshal lo / /
khams gsum spyod pa las grol mkha' dang mnyam gyur dngos po'i ngo bo nyid / /
dag cing zhi la rnam dben mchog zhi rang bzhin rnal 'byor pa nyid yul / /
rtogs dka' brtag par dka' la bdag gzhan rab phan khyab cing mtshan ma med / /
rgyal ba'i bde ba mnyam med mnyam sku mi rtog tshul gcig la phyag 'tshal / /
dpal ldan 'dus pa'i rgyud kyi ni / /
mdor bsdus rtogs par bya ba'i phyir / /
sems can kun la phan bskyed pa'i / /
mdor bsdus bdag gis bshad par bya / /
rnam rtog bag chags nyes pa yis / /
'gro ba gsum po rnam rmongs la / /
blo dang ldan pas legs bltas te / /
rnal 'byor rgyud kyis sbyang bar bya / /
'dod pa lnga ni yongs spangs nas / /
dka' thub kyis ni gdung med par / /
rnal 'byor rgyud kyi rjes 'brangs la / /
bde bas byang chub sgrub par bya / /
des na 'di na sdom gnas yin / /
rtag tu mi phyed brtul zhugs gang / /
sku gsung thugs kyi rdo rje yi / /
sgrub pa dag kyang brtsam par bya / /
dgon pa chen po'i sa phyogs ni / /
me tog 'bras bu sogs kyis brgyan / /
ri bo dben pa dag tu ni / /
dngos grub thams cad bsdus pa bsgrub / /
'jam pa'i stan la 'dug nas ni / /
sems dpa'i skyil krung legs gnas te / /
zhe sdang rdo rje'i ting 'dzin gnas / /
gnas bsrung ba ni bsam par bya / /
'bar ba'i 'od 'phro 'jigs par byed / /
nyi ma la gnas hUM las byung / /
g.yon brkyang pa yi gnas pas gnas / /
khro bo bcu ni spro bar bya / /
phyogs bcu'i dkyil 'khor rtse mo ni / /
rim pa bzhin du bsam par bya / /
bgegs kun rnam par gzhig pa'i phyir / /
gnod mdzes bka' stsal phur bus gdab / /
oM sum+b+ha ni sum+b+ha hUM / /
gr-ih+Na gr-ih+Na hUM /
gr-ih+NA pa ya gr-ih+NA pa ya hUM /
A na ya ho /
b+ha ga bAn bid+yA rA dza hUM phaT /
khro bo'i gzugs can 'di yis ni / /
bgegs kyi dbang po nyid bkug nas / /
blo dang ldan pas sbyor ba yis / /
cho ga bzhin du phur bus gdab / /
rdo rje bdud rtsi rgyal po che / /
ut+pal sngon po 'dab ma'i mdog /
'bar phreng 'khrigs pa'i 'od ldan pa / /
rdo rje phur bu rnam par bsgom / /
lte ba'i phyogs nas smad kyi cha / /
rtse mo lta bur rnam par bsam / /
stod ni khro bo'i dbyibs can te / /
zhal gsum phyag drug lta bur bsgom / /
de yi gsang sngags legs brjod la / /
bgegs kyi tshogs la 'og gzigs pas / /
rdo rje phur bu des btab na / /
bgegs kyi lus ni mi g.yo 'gyur / /
oM g+ha g+ha g+hA ta ya g+hA ta ya /
sarba du Sh+TaM phaT phaT /
kI la ya kI la ya /
sarba pA paM phaT phaT hUM hUM hUM /
badzra kI la ya /
badzra d+ha ro A dz+nyA pa ya ti /
sarba bi g+h+nA na /
kA ya wA ka tsit+ta /
badzra kI la ya hUM hUM hUM phaT phaT /
rdo rje thob phyag bsnams pa'i / /
gnod mdzes rgyal po rnam par bsam / /
rdo rje me yis kun du ni / /
rnam par 'phro bas nges par bsgom / /
gdug pa tshig pa phan tshun du / /
'bros par gyur par rnam par bsam / /
phyogs bcur phus bus btab nas ni / /
steng 'og yang dag byin gyis brlab / /
dam pa'i don du dngos po rnams / /
srid gsum dngos po med par bsgom / /
dngos po med la bsgom pa'i dngos / /
bsgom par bya ba bsgom pa min / /
de ltar dngos po dngos med pas / /
bsgom pa dmigs su med pa'o / /
tshigs bcad 'di yis rgyu mi rgyu'i / /
bdag nyid can rnams stong par bsgom / /
cho ga'i sbyor ba 'di yis ni / /
ye shes sa gzhir byin gyis brlab / /
nam mkha' dbyings kyi dbus gnas par / /
hUM gnyis sa bon yaM las byung / /
rdo rje gnyis dang yang dag ldan / /
rlung gi dkyil 'khor bsgom par bya / /
hUM gnyis sa bon raM las byung / /
rdo rje gnyis dang yang dag ldan / /
me yi dkyil 'khor nyid kyang ni / /
de yi steng du rnam par bsam / /
hUM gnyis sa bon baM las byung / /
rdo rje gnyis dang yang dag ldan / /
chu yi dkyil 'khor nyid kyang ni / /
de yi steng du rnam par bsam / /
hUM gnyis sa bon laM las byung / /
rdo rje gnyis dang yang dag ldan / /
sa yi dkyil 'khor nyid dang ni / /
de yi steng du rnam par bsam / /
dkyil 'khor bzhi po yang dag bsdu / /
rdo rje sa yi dkyil 'khor la / /
der ni b+h+rUM las byung ba yi / /
gzhal yas khang ni rnam par bsgom / /
zur bzhi dang ni sgo bzhi dang / /
rta babs bzhi yis mdzes byas pa / /
thig bzhi dang ni yang dag ldan / /
ka ba brgyad kyis yang dag mdzes / /
dra ba dra ba phyed pa dang / /
rdo rje nor bu zla phyed brgyan / /
grwa yi mtshams ni thams cad dang / /
sgo dang sgo khyud mtshams rnams su / /
rdo rje rin chen rnams kyis sbras / /
bum pa ka ba rdo rje che / /
bre la phreng bar rim bzhin gnas / /
ba dan dril bus mdzes byas la / /
rnga yab sogs kyis rnam par brgyan / /
bdag nyid phyag rgyar ldan pa ni / /
zhal gsum phyag drug rnam pa can / /
in+d+ra nI la'i 'od mnyam pa / /
dkyil 'khor dbus su bsgom par bya / /
rnam snang mdzad dang rin chen dang / /
'od dpag med dang las kyi rgyal / /
zhal gsum phyag drug lta bur ni / /
shar la sogs pa'i phyogs su bsam / /
gti mug dga' sogs lha mo rnams / /
zhal gsum phyag drug rnam pa can / /
me yi phyogs nas brtsams nas su / /
rim ba ji bzhin nges par dgod / /
de bzhin gzugs rdo rje la sogs / /
phyi yi mtshams ni rnam pa bzhir / /
reg bya rdo rje nyid kyang ni / /
rdo rje sems dpa' dang ldan gnas / /
byams pa sa yi snying po dag /
shar gyi snam bur dgod par bya / /
phyag na rdo rje mkha' snying po / /
brtul zhugs can gyis lho ru dgod / /
'jig rten dbang phyug 'jam pa'i dbyangs / /
nub tu yang ni dgod par bya / /
sgrib pa thams cad rnam sel dang / /
kun du bzang po byang phyogs su / /
gshin rje gshed ni shar gyi sgor / /
gzhan gyis mi thub lho phyogs su / /
nub phyogs su ni rta mgrin te / /
bdud rtsi 'khyil pa byang du'o / /
mi g.yo 'dod pa'i rgyal po dang / /
dbyug sngon dang ni stobs po che / /
shar lho mtshams sogs nas brtsams te / /
rim pa ji bzhin bsgom par bya / /
gnod mdzes rgyal po khro bo che / /
de yi 'og tu rnam par bsam / /
gtsug tor 'khor los sgyur rgyal yang / /
de bzhin steng du rnam par bsgom / /
cho ga ji bzhin dkyil 'khor pa / /
de ltar lhag par mos bsams nas / /
slar yang kha sbyar sbyor ba yis / /
rang gi lus la de rnams gzhug /
lus kyi 'khor lo rdzogs sangs rgyas / /
rim pa ji bzhin yang dag bsam / /
don dam pa yi rdo rje yis / /
de bzhin nyid la gzhug bya bas / /
de bzhin gshegs pa'i tshogs bsad na / /
dngos grub rab mchog thob par 'gyur / /
'di don rdo rje phreng ba las / /
gsal bar ji bzhin rnam phye ste / /
gzugs phung rtog dang me long dang / /
sa khams mig gi dbang po dang / /
gzugs dang rnam lngar gyur pa ste //
khro bo gnyis dang yang dag ldan / /
tshor ba'i phung po mnyam nyid dang / /
chu khams rna ba'i dbang po dang / /
sgra dang rnam lngar gyur pa ste / /
khro bo gnyis dang yang dag ldan / /
'du shes so sor rtog pa dang / /
byin za sna yi dbang po dang / /
dri dang rnam lngar gyur pa ste / /
khro bo gnyis dang yang dag ldan / /
'du byed bya ba grub pa dang / /
rlung khams lce yi dbang po dang / /
ro dang rnam lngar gyur pa ste / /
khro bo gnyis dang yang dag ldan / /
steng 'og khro bo shin tu bcas / /
rang bzhin gyis ni snang ba nyid / /
rnam shes phung por zhugs pa ste / /
rnam shes kyang ni 'od gsal ba'o / /
mya ngan 'das bcas kun stong dang / /
chos kyi skur yang bshad pa yin / /
brtan par bya ba'i don du ni / /
gsang sngags 'di ni brjod par bya / /
oM shU n+ya tA dz+nyA na badzra swa b+hA wa At+ma ko\u0f85haM /
'di ni don dam dkyil 'khor te / /
snang ba med cing mtshan nyid med / /
don dam bden pa zhes bya ba / /
de bzhin gshegs pa kun gyi gnas / /
'od gsal bar ni rab zhugs nas / /
ldang ba yang ni bstan par bya / /
sngags kyi sku yi sbyor ba yis / /
lha yi gzugs la dmigs par 'gyur / /
nam mkha'i dbyings kyi dbus gnas par / /
nyi ma'i dkyil 'khor bsgom par bya / /
sngags pas de yi steng du yang / /
zla ba'i dkyil 'khor rnam par bsam / /
der ni pad+ma 'dab ma brgyad / /
kha dog dmar po bsgom par bya / /
pad+ma'i steng du sngags chen po / /
yi ge gsum ni de nas bsam / /
sngags dang pad+ma nyi ma dag /
zla ba'i dkyil 'khor la zhugs pas / /
zla ba'i dkyil 'khor kun rdzogs 'gyur / /
byang chub sems su rnam par brtag /
rgyu dang mi rgyu thams cad kyang / /
de nyid du ni rnam bsam zhing / /
brtan par bya ba'i don du ni / /
gsang sngags 'di ni brjod par bya / /
oM d+harma d+hA tu swa b+hA wa At+ma ko\u0f85haM /
de ltar sbyor ba dmigs nas su / /
rjes su sbyor ba brtsam par bya / /
rnal 'byor pa yis yig gsum yang / /
zla ba'i dbus su rnam par bsam / /
de nas yig gsum las byung ba / /
kun da zla ba dkar dang mtshungs / /
dang po mgon po bsams nas kyang / /
shin tu sbyor ba yang dag brtsam / /
mi bskyod pa ni rjes zhugs pas / /
zhal gsum phyag drug 'bar ba dang / /
in+d+ra nI la'i 'od mnyam pa'i / /
rdo rje sems dpa' rnam par bsgom / /
rdo rje 'khor lo pad+ma ni / /
g.yas pa'i phyag tu rnam par bsam / /
dril bu rin chen ral gri ni / /
g.yon pa'i phyag tu bsam par bya / /
de nas phung po la sogs pa'i / /
dbye ba shes pas snang mdzad sogs / /
gnod mdzes bar du sa bon gyis / /
dgod pas yang dag nyid du dgod / /
rnam snang mdzad kyi sa bon ni / /
kha dog dkar po yi ge oM / /
gzugs phung ngo bo nyid kyis ni / /
sngags shes pas ni spyi bor dgod / /
AH ni mgon po 'od dpag med / /
'du shes phung po'i ngo bo nyid / /
mdog dmar kha la bsams nas ni / /
ngag gi dbang phyug nyid thob 'gyur / /
mi bskyod pa yi yi ge hUM / /
rab tu bzang po'i mthing shun mdog /
rnam shes phung po'i ngo bo nyid / /
sngags pas snying gar rnam par dgod / /
rin chen mgon po'i yi ge swA / /
tshor ba'i phung po'i ngo bo nyid / /
tshor ba dag gi rgyu can ni / /
kha dog ser po lte bar dgod / /
rkang pa gnyis la yi ge hA / /
'du byed phung po'i ngo bo nyid / /
las kyi mgon po de nyid ni / /
sngags pas kha dog ljang gur dgod /
gti mug dga' sogs sngags kyis ni / /
sa la sogs la rab tu gzhug /
sra dang gsher dang dro ba dang / /
rlung sogs der ni rim pa bzhin / /
th+liM mig tu bkod nas ni / /
sa yi snying po rnam par bsgom / /
oM ni rna ba dag la dgod / /
phyag na rdo rje bsgom par bya / /
oM ni sna la rab bkod de / /
nam mkha'i snying po rab tu bsgom / /
AH ni lce la bkod nas ni / /
'jig rten dbang po brtag par bya / /
yid la hUM ni bsams nas su / /
'jam pa'i dbyangs ni rab tu bsgom / /
yi ge oM ni lus kun la / /
bsgoms nas sgrib sel dran par bya / /
yi ge mai ni rtsar bzhag ste //
byams pa nyid du yongs su brtag /
tshigs kun la ni saM bkod de / /
kun tu bzang po bsam par bya / /
lag pa g.yas par gshin rje gshed / /
g.yon par gzhan gyis mi thub pa / /
rta mgrin kha la bsam par bya / /
rdo rje la ni bdud rtsi 'khyil / /
dpung pa g.yas par mi g.yo mgon / /
g.yon par 'dod pa'i rgyal po'o / /
pus mo g.yas par bsam pa ni / /
dbyug pa sngon po cher 'bar ba / /
pus mo g.yon par stobs po che / /
spyi bor gtsug tor 'khor los sgyur / /
gnod mdzes rgyal po bsam pa ni / /
rkang pa gnyis la dgod par bya / /
dgod byas de nas sngags pa yis / /
phung po la sogs cho ga bzhin / /
sku yi dkyil 'khor rdzogs gyur nas / /
sbyor ba chen po yang dag brtsam / /
zla ba'i dkyil 'khor yang dag rdzogs / /
spyi bo'i dbus su rnam par bsam / /
der ni yi ge oM dkar po / /
'od zer lnga ni rab 'phro ba'o //
de las lha mo dbyung ba ni / /
bdag po dang ni rab sbyor ba'i / /
spyan ni du ma bsams nas ni / /
nam mkha' thams cad rab tu dgang / /
de nas sku yi rdo rje ni / /
nam mkha' gang bar legs gnas pa / /
de dbus bdag po bsgom pa ni / /
sum cu rtsa gnyis mtshan 'chang zhing / /
dpe byad bzang po brgyad cus brgyan / /
bdag kyang de yi mdun gnas la / /
de nas sngags pas tshigs bcad 'di / /
gnyis brjod nas ni gsol ba gdab / /
dpal ldan sangs rgyas sku 'chang ba / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje sku ni mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje sku ni mdzad du gsol / /
spyan dang lhan cig ldan pa yi / /
rnam par snang mdzad bsams nas su / /
de bcug nas ni byin brlabs te / /
sku yi byin gyis brlab pa brtsam / /
sangs rgyas kun gyi sku gang yin / /
phung po lnga yis rab gang ba / /
sangs rgyas sku yi ngo bo yis / /
bdag kyang de dang 'dra bar shog /
oM sarba ta thA ga ta kA ya badzra swa b+hA wa At+ma ko\u0f85haM /
AH ni kha dog dmar ldan pas / /
lce yi pad+mar rnam bsams te / /
gos dkar zhes bya nam mkha' ru / /
spros nas nam mkha'i khams rnams dgang / /
gsung gi rdo rje'i sngags pa ni / /
nam mkha'i dbus na bzhugs pa la / /
de nas sngags pas tshigs bcad 'di / /
gnyis brjod nas ni gsol ba gdab /
chos kyi gsung lam dpal dang ldan / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje gsung du mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje gsung du mdzad du gsol / /
gos dkar mo dang lhan cig nyid / /
rang gi gtso bor yang dag ldan / /
lce la zhugs par rab bsams te / /
gsung gi byin gyis brlab pa brtsam / /
rdo rje chos kyi gsung gang yin / /
nges pa'i tshig ni phun sum tshogs / /
bdag gi tshig kyang de 'dra zhing / /
chos 'dzin pa dang 'dra bar shog /
oM sarba ta thA ga ta wA ka badzra swa b+hA wa At+ma ko\u0f85haM /
sngags pas snying gar nyi ma yi / /
gzugs brnyan 'bar ba bsam bya ste / /
der ni mthing shun lta bu yi / /
'od zer lngar ldan hUM dgod do / /
de las lha mo mA ma kI / /
tshogs dang bcas pa dbyung bar bya / /
de bzhin thugs kyi rdo rje bsgom / /
de la sngon bzhin gsol ba gdab / /
dpal ldan rdo rje thugs 'chang ba / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje thugs su mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
deng bdag byin gyis brlabs nas su / /
rdo rje thugs su mdzad du gsol / /
mA ma kI tshogs ma lus pa / /
rdo rje thugs dang yang dag ldan / /
snying gar yang ni bcug nas su / /
thugs kyi byin gyis brlab pa brtsam / /
kun du bzang po'i thugs gang yin / /
gsang ba'i bdag po blo ldan pa / /
bdag kyang de dang 'dra gyur cig /
rdo rje 'dzin dang mtshungs par shog /
oM sarba ta thA ga ta tsit+ta badzra swa b+hA wa At+ma ko\u0f85haM /
de ltar rigs gsum dbye ba yis / /
so sor byin gyis brlabs nas ni / /
blo dang ldan pas gsang sngags 'dis / /
slar yang thams cad bdag nyid bya / /
oM sarba ta thA ga ta kA ya wA ka tsit+ta badzra swa b+hA wa At+ma ko\u0f85haM /
de ltar bdag nyid byin gyis brlabs / /
zla ba'i dkyil 'khor dbus gnas pa'i / /
mtshan ma drug dang yang dag ldan / /
dam tshig sems dpa' bsgom par bya / /
snying ga'i dbus su phra mo yi / /
ye shes sems dpa' rnam par bsgom / /
ting 'dzin sems dpa' zhes bya ba'i / /
yi ge hUM ni de ru dgod / /
sems dpa' gsum gyi bdag nyid can / /
de ltar sbyor ba cher bskyed nas / /
cho ga'i sbyor ba 'di yis ni / /
sgrub pa chen po brtsam par bya / /
gzugs bzang gzhon pas brgyan pa ni / /
sme sha can ni bdag nyid che / /
bu mo ut+pal mthing ga'i mdog /
mig yangs dam pa rnyed nas ni / /
mnyam par bzhag cing legs par bslab / /
sgrub pa po la shin tu mos / /
oM ni spyi bor bsam par bya / /
AH ni ngag gi lam la dgod / /
hUM ni snying gar bsam bya zhing / /
lte bar swA dang rkang gnyis hA / /
spyan dang mA ma kI dang ni / /
de bzhin du ni gos dkar mo / /
sgrol ma yang ni sngags pa yis / /
sa la sogs la rnam par dgod / /
lha mo rdo rje gzugs la sogs / /
de nyid la ni rnam bsams la / /
sa snying la sogs de rnams dang / /
snyoms par 'jug pa bsgom par bya / /
lag g.yas rdo rje ro langs ma / /
g.yon la gzhan gyi mi thub ma / /
de yi khar ni khro gnyer ma / /
gsang bar ral pa gcig ma'o / /
gzhan yang dpung pa g.yas par ni / /
de bzhin gshegs yum rdo rje ma / /
g.yon du sna tshogs rin chen gyi / /
phyag rgya dag ni bsgom par bya / /
pus mo g.yas la gnas par yang / /
sna tshogs pad+ma de bzhin gshegs / /
g.yon pa la ni sna tshogs las / /
spyi bor nam mkha'i rdo rje ma / /
rkang pa gnyis la sa yi ni / /
sa 'dzin lha mo gzhag par bya / /
de ltar 'dus byas rnal 'byor pas / /
rdo rje pad+ma yang dag brtsam / /
hUM gi sngags skyes rdo rje ni / /
rtse mo mnga' ba bsam par bya / /
de tshe de yi rtse dbus su / /
oM ni rnam par bsam par bya / /
de bzhin a las byung ba yi / /
pad+ma 'dab ma brgyad pa ni / /
'od zer lnga yis khyab bsams la / /
de 'og sgrub pa brtsam par bya / /
oM sarba ta thA ga tA nu rA ga Na badzra swa b+hA wa At+ma ko\u0f85haM /
rdo rje 'dzin pa'i nga rgyal legs 'chang ste / /
hUM gi glu yis kyang ni bskyod bya zhing / /
rang gi byang chub sems nyid phyung ba'i tshe / /
des ni phaT kyi gsang sngags brjod par bya / /
phyung nas slar yang sngags pas ni / /
phyogs bcur bzhugs pa'i sangs rgyas rnams / /
byang chub sems kyis mchod nas ni / /
gsang sngags 'di ni brjod par bya / /
oM sarba ta thA ga ta pU dza badzra swa b+hA wa ko\u0f85haM /
rang sngags yi ge las dbyung ba / /
rdo rje gsum gyis byin brlabs bdag /
pad+ma'i dbus su bskyed nas ni / /
slar yang zhe sdang rdo rjer gyur / /
badzra d+h+r-ika sngags kyis dbyung ba / /
mi bskyod rdo rje bsam pa yang / /
mgon po ral pa thor tshugs can / /
mi bskyod pas ni dbu rgyan byas / /
mthing shun bzang po'i mdog ltar snang / /
sngo nag dkar dang dmar ba'i zhal / /
rgyan rnams thams cad yongs su rdzogs / /
phyag drug par ni rnam par bsgom / /
rdo rje 'khor lo pad+ma ni / /
g.yas pa'i phyag tu bsam bya zhing / /
dril bu rin chen ral gri ni / /
de yi g.yon la bsam par bya / /
'di ni thugs ka las byung nas / /
phyogs bcu rnams su gzigs nas ni / /
chos kyi 'khor lo bskor ba dang / /
sangs rgyas mdzad pa kun mdzad de / /
sems can ma lus kun sbyangs nas / /
zhe sdang rdo rje gnas la 'jog /
slar byon rdo rje mgon po yi / /
spyan snga ru ni 'dug par 'gyur / /
sngags pas de yi snying ga ru / /
rjes zhugs bdag nyid rnam bsgoms pas / /
snga ma'i gzugs ni yongs gyur nas / /
zhe sdang rdo rje gnas su zhugs / /
in+d+ra nI la'i 'od 'bar ba / /
nyi ma'i dkyil 'khor dbus su bzhugs / /
dpa' bo rang gi phyag rgyas 'khyud / /
rgyan rnams kun gyis rnam par brgyan / /
drag po zhi dang 'dod chags che / /
zhal gsum gyis ni rnam par mdzes / /
zhe sdang rdo rje ting 'dzin gnas / /
dkyil 'khor thams cad spro bar mdzad / /
dzi na dzikasngags kyis dbyung ba / /
gtso bo rnam par snang mdzad dbyung / /
mi bskyod pa ni dbu rgyan byas / /
ston ka'i zla zer ltar snang zhing / /
thor tshugs cod pan dag gis brgyan / /
dkar dang nag dang dmar ba'i zhal / /
phyag drug zhi ba'i gzugs can te / /
'khor lo rdo rje pad+ma dag /
g.yas pa la ni rnam par bsam / /
dril bu rin chen ral gri ni / /
'di yi g.yon du rnam par bsgom / /
de bzhin thugs ka las byung ste / /
gti mug spyod nas sems can rnams / /
yang dag sbyangs te slar byon nas / /
shar phyogs kyi ni zla bar bzhugs / /
rat+na d+h+r-ika sngags kyis dbyung ba / /
rin chen tog ni sngags pas dbyung / /
zhi ba'i thor tshugs cod pan 'chang / /
mi bskyod pas ni dbu rgyan byas / /
ser dang gnag dang dkar ba'i zhal / /
phyag drug par ni rnam par bsgom / /
yid bzhin nor bu rdo rje dang / /
'khor lo de yi g.yas su bsgom / /
dril bu pad+ma ser po dang / /
ral gri g.yon du bsgom par bya / /
de bzhin thugs ka nas byung ste / /
nga rgyal gnas la gnas pa rnams / /
yang dag sbyangs nas lho yi char / /
rin chen dbus su bzhugs par gsungs / /
A ro l-ika sngags kyis dbyung ba / /
mtha' yas rdo rje can dbyung ste / /
zhi ba pad+ma rA ga'i 'od / /
mi bskyod pas ni dbu rgyan byas / /
mgon po ral pa thor tshugs can / /
dmar dang gnag dang dkar ba'i zhal / /
sgeg pa'i nyams dang yang dag ldan / /
phyag drug par ni rnam par bsgom / /
g.yon pa'i phyag gis dril bu dang / /
pad+ma sdong bu 'dzin par mdzad / /
pad+ma thugs ka'i phyogs gnas pa / /
g.yas pa yis ni 'byed par mdzad / /
rdo rje 'khor lo g.yas gnyis la / /
rin chen ral gri g.yon gnyis la / /
sngon bzhin 'dod chags can sbyangs nas / /
rgyab kyi pad+ma la bzhugs 'gyur / /
pradz+nyA d+h+r-ika sngags kyis dbyung ba / /
sngags pas don yod rdo rje can / /
mgon po sku mdog ljang gur dbyung / /
mi bskyod pas ni dbu rgyan byas / /
thor tshugs cod pan dag gis brgyan / /
ljang dang gnag dang dkar ba'i zhal / /
phyag drug 'od zer rnam par 'phro / /
ral gri sna tshogs rdo rje dang / /
'khor lo g.yas su bsgom par bya / /
phyag g.yon na ni dril bu dang / /
de bzhin pad ljang nor bu'o / /
log pa'i ngang can sems can rnams / /
rnam par sbyangs nas slar byon te / /
de bzhin byang gi phyogs su ni / /
sna tshogs rdo rje dag la bzhugs / /
zhe sdang gti mug de bzhin chags / /
yid bzhin nor bu dam tshig ste / /
rigs ni lnga po 'di dag nyid / /
'dod dang thar par rab sgrub pa'o /
mo ha ra ti sngags kyis dbyung / /
lha mo spyan ni dbyung bar bya / /
dkar zhing zhi ba'i nyams dang ldan / /
rnam snang mdzad kyis spyi bor mtshan / /
dkar dang gnag dang dmar ba'i zhal / /
phyag drug par ni rnam par bsgom / /
'khor lo rdo rje de bzhin du / /
ut+pal dkar po g.yas su bsam / /
dril bu de bzhin rin chen dang / /
ral gri g.yon du bsgom par bya / /
de bzhin thugs ka nas byung ste / /
phyogs bcu dag tu gzigs nas ni / /
gdon dang nad gdungs 'jigs pa rnams / /
thugs rje chen pos zhi mdzad de / /
sA ra byon nas ni zla dkyil du / /
shar gyi mtshams su bzhugs par gyur / /
dwe Sha ra ti'i sngags kyis dbyung / /
lha mo mA ma kI dbyung ste / /
ut+pal sngon po'i 'dab ltar sngo / /
bzhin bzangs shin tu yid du 'ong / /
gnag dang dkar dang dmar pa ste / /
mi bskyod pas ni dbu rgyan byas / /
'khor lo rdo rje de bzhin du / /
ut+pal sngo dmar g.yas pa la / /
dril bu rin chen ral gri ni / /
g.yon gyi phyag na bsnams par mdzad / /
bgegs chen 'jigs pas gzir ba rnams / /
thugs rje chen pos srung bar mdzad / /
byung nas slar ni byon nas su / /
lho nub tu ni bzhugs par gyur / /
rA ga ra ti'i sngags kyis dbyung / /
gos dkar mo ni dbyung bya ste / /
zhal ni dmar dang gnag dang dkar / /
pad+ma rA ga'i 'od dang ldan / /
'od dpag med bcas ral pa'i tshogs / /
phyag drug pa ni rnam bsgoms te / /
g.yon pa dril bur bcas pa yis / /
ut+pal sdong bu 'dzin mdzad la / /
thugs kar gnas pa'i ut+pal / /
dmar po g.yas kyis 'byed par mdzad / /
rdo rje 'khor lo g.yas dag la / /
nor bu rin chen ral gri g.yon / /
bsnams par mdzad pa phyung nas ni / /
gdon gyis nyen pa zhes mdzad de / /
slar byon pad+ma'i dbus nyid du / /
nub byang mtshams su bzhugs par 'gyur / /
badzra ra ti'i sngags kyis dbyung / /
yid 'ong sgrol ma dbyung bya ste / /
ljang dang gnag dang dkar ba'i zhal / /
dUr ba'i lo ma'i mdangs dang ldan / /
don yod pas ni gtsug tor byas / /
phyag drug par ni rnam par bsgom / /
sna tshogs rdo rje 'khor lo dang / /
ut+pal dkar po g.yas pa na / /
dril bu rin chen ral gri ni / /
brtul zhugs can gyis g.yon du bsam / /
sems can thams cad dbang mdzad de / /
sna tshogs rdo rje'i gdan la yang / /
byung nas slar ni byon nas su / /
byang shar mtshams su bzhugs par 'gyur / /
rnal 'byor pas ni rim gnyis par / /
gzugs rdo rje la sogs pa dbyung / /
me yi mtshams su dgod bya ba / /
rdo rje gzugs ni yid 'ong ba / /
zhal gsum phyag drug dkar ba ste / /
dbu rgyan rnam par snang mdzad dpal / /
gnyis kyis me long 'dzin mdzad de / /
lhag ma gti mug dag dang mtshungs / /
bden bral phyogs dgod lha mo ni / /
rdo rje sgra ste phyag drug ma / /
zhal gsum sku mdog ser mo ste / /
dbu rgyan rin chen 'byung ldan yin / /
phyag gnyis kyis ni bi wang bsnams / /
lhag ma mA ma kI dang mtshungs / /
rlung gi phyogs dgod lha mo ni / /
rdo rje dri ste phyag drug ma / /
zhal gsum sku mdog dmar mo ste / /
snang mtha' yas kyi thor tshugs can / /
phyag gnyis kyis ni dung bsnams te / /
lhag ma gos dkar can dang mtshungs / /
dbang ldan phyogs dgod lha mo ni / /
rdo rje ro ste phyag drug ma / /
zhal gsum sku mdog ljang gu ste / /
dbu rgyan la ni [(]rda [,]rnga [)]sgra bzhugs / /
phyag gnyis la ni ro yi snod / /
lhag ma sgrol ma lta bu yin / /
rdo rje sems dpa' legs 'khyud de / /
'khor lo'i dbus na rab bzhugs par / /
rdo rje reg bya bsam bya ste / /
zhal sogs bdag po lta bu'o / /
rim pa gsum pa shar gyi ni / /
snam bur brtul zhugs can gyis dbyung / /
maiM th+liM sa bon las byung ba / /
byams pa sa yi snying po gnyis / /
oM gyi sa bon las byung ba / /
phyag na rdo rje mkha' snying po / /
lho yi phyogs kyi snam bu la / /
go rims bzhin du dgod par bya / /
oM dang hUM las yang dag byung / /
'jig rten dbang po 'jam pa'i dbyangs / /
'di dag nub tu dbyung bar bya / /
byang gi phyogs su dbyung ba ni / /
oM dang saM ki sa bon skyes / /
sgrib sel kun du dbang por bcas / /
'di dag dbu rgyan rang gi mgon / /
sku mdog sogs pa de dang mtshungs / /
phyag dang mtshon cha dag kyang ni / /
rang rang gi ni bdag por mtshungs / /
byams pa 'ba' zhig g.yas pa na / /
klu shing me tog bsnams par mdzad / /
'di dag skye mched rnam sbyangs shing / /
lha yi mig sogs stsol ba po / /
sems can skye mched sbyangs nas su / /
slar byon nas ni stan la bzhugs / /
ya mAn+ta kr-ita sngags kyis ni / /
sngags pas gshin rje gshed dbyung ba / /
rnam par snang mdzad dbu rgyan can / /
zhal ni gnag dang dkar dang dmar / /
'bar ba'i tshogs kyis rnam par 'khrigs / /
dbyug pa rdo rje 'khor lo rnams / /
phyag g.yas na ni bsnams par mdzad / /
thugs kar sdigs mdzub zhags pa dang / /
dril bu dgra sta g.yon pa na / /
g.yon brkyang pa yi gnas pa yis / /
dbang po la sogs tshogs bcas dang / /
mi bzad bgegs kyang skrag par mdzad / /
pad+ma nyi ma mnan nas ni / /
shar gyi phyogs su bzhugs par gyur / /
pradz+nyA n+ta kr-ita sngags kyis ni / /
rin chen 'byung ldan dbu rgyan can / /
sku mdog dkar zhing nor bus brgyan / /
gzhan gyis mi thub sngags kyis dbyung / /
gsus khyim che zhing spyan gsum pa / /
dkar dang gnag dang dmar ba'i zhal / /
mche ba gtsigs shing rnam par 'gyur / /
'bar ba'i tshogs kyis rnam par 'khrigs / /
rdo rje dbyug pa ral gri ni / /
g.yas kyi phyag na bsnams par mdzad / /
snying gar sdigs mdzub zhags pa dang / /
dril bu dgra sta g.yon pa na / /
g.yon brkyang ba yi gnas pa yis / /
mi bzad bgegs ni skrag par mdzad / /
pad+ma nyi ma mnan nas ni / /
lho yi phyogs su bzhugs par gyur / /
pad+mA n+ta kr-ita sngags kyis ni / /
brtul zhugs can gyis rta mgrin dbyung / /
spyan gsum pad+ma rA ga'i mdog /
zhal ni dmar dang gnag dang dkar / /
zhal gdangs gsus khyim che ba dang / /
'od dpag med pa'i cod pan can / /
dpa' bo g.yon brkyang ba yis gnas / /
'bar ba'i tshogs ni rnam par 'khrugs / /
pad+ma ral gri gtun shing ni / /
g.yas kyi phyag na bsnams par mdzad / /
bsnyems dang bcas pas dril bu dang / /
dgra sta zhags pa g.yon na bsnams / /
pad+ma nyi ma la gnas te / /
phyogs bcu dag tu gzigs nas ni / /
klu rnams skrag par mdzad nas su / /
nub kyi phyogs su bzhugs par 'gyur / /
big+h+nAn+ta kr-ita sngags kyis ni / /
rnga sgra'i cod pan yang dag ldan / /
ut+pal sngon po'i 'dab ltar ljang / /
bdud rtsi'i 'khyil pa dbyung bar bya / /
zhal ni sngo dang dmar dang dkar / /
zhal gdangs pa ni rnam par 'gyur /
gsus khyim che zhing spyan gsum pa / /
'bar ba'i 'od kyis rnam par brgyan / /
sna tshogs rdo rje 'khor lo dang / /
gtun shing rnams ni g.yas pa na / /
sdigs mdzub zhags par bcas pa dang / /
dril bu dgra sta g.yon na bsnams / /
g.yon brkyang ba yi gnas pa yis / /
pad+ma nyi ma mnan nas ni / /
byang gi phyogs su bzhugs par gyur / /
rang gi sngags kyis bskyed pa yis / /
mi g.yo ba yang dbyung bar bya / /
spyan gsum in+d+ra nI la'i mdog /
dbu rgyan rnam par snang mdzad dpal / /
mche ba rnam par gtsigs pa'i zhal / /
zhal ni gnag dang dmar dang dkar / /
mi bzad ha ha zhes bzhad sgra / /
gsus khyim che zhing stobs po che / /
ral gri rdo rje 'khor lo rnams / /
g.yas pa'i phyag na bsnams par mdzad / /
sdigs mdzub dang ni dgra sta dang / /
zhags pa g.yon pa'i phyag na bsnams / /
rims sogs 'jigs pa'i gdon 'joms te / /
g.yon brkyang pa yi gnas pa yis / /
pad+ma nyi ma la gnas nas / /
shar lho mtshams su bzhugs par gyur / /
rang gis nags kyis bskyed pa yi / /
brtul zhugs can gyis 'dod rgyal dbyung / /
drag po in+d+ra nA la'i mdog /
rin chen 'byung ldan dbu rgyan can / /
zhal ni gnag dang dmar dang dkar / /
spyan gsum mche ba 'jigs su rung / /
phyag gnyis rdo rje hUM mdzad kyang / /
phyag rgya dag ni 'ching bar mdzad / /
rdo rje ral gri g.yas dag na / /
g.yon na zhags pa lcags kyu'o / /
bden bral bgegs ni 'joms pa'o / /
g.yon brkyang gnas pas nyi mar bzhugs / /
rang gi sngags kyis bskyed pa yi / /
brtul zhugs can gyis dbyug sngon bskyed / /
spyan gsum sprin sngon lta bu ste / /
'od dpag med pa'i dbu rgyan can / /
zhal ni sngo dang dkar dang dmar / /
gsus khyim che zhing 'jigs par mdzad / /
dbyug pa ral gri 'khor lo ni / /
g.yas kyi phyag na bsnams par mdzad / /
snying gar sdigs mdzub zhags pa dang / /
dgra sta rnams ni g.yon na bsnams / /
yams kyi 'jigs pa bsal nas ni / /
gtum po g.yon brkyang gnas pa yis / /
pad+ma nyi ma la gnas te / /
nub byang mtshams su bzhugs par gyur / /
rang gi sngags kyis bskyed pa yi / /
rnga sgra yis ni dbu rgyan can / /
stobs po che ni sngags pas dbyung / /
ut+pal sngon po'i mdog 'dra ba / /
zhal ni gnag dang dmar dang dkar / /
spyan gsum 'jigs pa'i sgra dang ldan / /
yan lag thams cad sprul gyis brgyan / /
gsus khyim che zhing 'jigs par byed / /
dbyug pa ral gri 'khor lo ni / /
g.yas kyi phyag na bsnams par mdzad / /
snying gar sdigs mdzub zhags pa dang / /
dgra sta rnams ni g.yon na bsnams / /
g.yon brkyang ba yi gnas pa yis / /
mkha' 'gro la sogs 'jigs pa 'joms / /
pad+ma nyi ma la gnas te / /
byang shar mtshams su bzhugs par gyur / /
rang gi sngags kyis bskyed pa yi / /
gtsug tor 'khor los sgyur ba dbyung / /
mkha' ltar sngo bsangs 'jigs pa po / /
mi bskyod pas ni dbu rgyan byas / /
zhal ni sngo dang dmar dang dkar / /
gtso bo spyan gsum gsus pa 'phyang / /
g.yas g.yon gnyis kyi phyag gnyis kyis / /
spyi bor gtsug tor 'dzin par mdzad / /
rdo rje pad+ma g.yas dag na / /
sdigs mdzub ral gri g.yon na bsnams / /
'tshe ba thams cad rnam 'jigs can / /
gtum po g.yon brkyang gnas pa yis / /
pad+ma nyi ma la gnas te / /
tshangs pa'i gnas su de bzhugs pa'o / /
rang gi sngags kyis bskyed pa yi / /
brtul zhugs can gyis gnod mdzes dbyung / /
spyan gsum nam mkha' lta bu'i mdog /
zhal ni gang dang dmar dang dkar / /
gsus khyim che zhing 'jigs pa'i zhal / /
mi bskyod pas ni dbu rgyan byas / /
rdo rje 'khor lo rin chen ni / /
g.yas pa'i phyag na 'dzin par mdzad / /
snying gar sdigs mdzub zhags pa dang / /
pad+ma ral gri g.yon na bsnams / /
rgyu ba dang ni gnas pa'i dug /
ka la ku ta sogs kun dang / /
bgegs kyi bdag po kun bcom ste / /
thams cad zhi bar mdzad nas ni / /
ma lus bka' ni rdzogs byas la / /
g.yon brkyang pa yi gnas pa yis / /
pad+ma nyi ma la gnas te / /
sa yi 'og tu de bzhugs so / /
lha ni sum cu gnyis rang bzhin / /
dkyil 'khor thams cad bskyed nas ni / /
'khor lo'i dbus su gnas gyur na / /
de nas phra mo'i rnal 'byor brtsam / /
sna yi rtse mor yungs kar bsam / /
'gro dang mi 'gro yungs kar la / /
gsang ba'i sngags kyis brtags pa yi / /
ye shes mchog gi gnas bsgom mo / /
rin chen kha dog sna lnga la / /
yungs kar gyi ni 'bru tshod tsam / /
sna yi rtse mor nan tan du / /
rnal 'byor rig pas rtag tu bsgom / /
rin chen brtan par gyur nas spro / /
brtan par ma gyur de mi spro / /
sangs rgyas 'bar ba'i 'od mnyam pa / /
rab mchog sprin ni spro bar bya / /
slong mo za zhing mi bzlas te / /
ma bslangs pa la'ang chags mi bya / /
'dod pa kun las longs spyod cing / /
sngags kyi yan lag ma nyams bzlas / /
brjod nas rdo rje spro ba ni / /
rdzogs nas rab tu bsdu bar bya / /
'di ni sangs rgyas thams cad kyi / /
don dam pa yi bzlas par bshad / /
phra mo'i rnal 'byor bzlas pa yang / /
ci 'dod par ni rnam gnyis bya / /
slar yang sngags pas bdag nyid ni / /
de bzhin nyid la gzhug par bya / /
de nas dkyil 'khor gnas pa 'di / /
lha mos bdag po ma mthong bas / /
tshigs su bcad pa 'di bzhi yis / /
bde ba chen po skul bar byed / /
sems can khams na gnas kyi dbang phyug khyod ni rdo rje'i thugs / /
dga' ba yid 'ong don chen 'dod pas bdag la bskyab tu gsol / /
mgon po gal te de ring bdag ni gson par mchis bzhed na / /
sems can yab chen gnyen mchog bdag la dgyes par mdzad du gsol / /
rdo rje sku khyod bka' yi 'khor lo sems can kun la phan / /
sangs rgyas don du byang chub mchog bsgrub rab tu phan par gzigs / /
mgon po gal te de ring bdag ni gson par mchis bzhed na / /
'dod chags dam tshig chags pas bdag la dgyes par mdzad du gsol / /
khyod ni rdo rje gsung ste kun la phan zhing thugs brtse ba / /
'jig rten dag gi dgos pa'i don mdzad pa la rtag tu brtson / /
mgon po gal te de ring bdag ni gson par mchis bzhed na / /
spyod pa dri med kun du bzang pos bdag la dgyes par mdzod / /
khyod ni rdo rje'i thugs te dam tshig mchog gi phan don che / /
yang dag rdzogs sangs rgyas kyi gdung mchog mnyam pa nyid gzigs pa / /
mgon po gal te de ring bdag ni gson par mchis bzhed na / /
yon tan rin chen mang po'i gter gyur bdag la dgyes par mdzod / /
de ltar yang dag yon tan ni / /
brjod pas mgon po de bskul nas / /
mi bskyod la sogs ngo bo yis / /
de bzhin gshegs pa bstod par mdzad / /
mi bskyod pa ni rdo rje che / /
rdo rje dbyings ni mkha' chen po / /
rdo rje gsum mchog dkyil 'khor gsum / /
gsang ba'i dbyangs la phyag 'tshal lo / /
rnam par snang mdzad rab tu dag /
rdo rje zhi ba dga' ba che / /
rang bzhin gyis ni 'od gsal mchog /
ston pa rdo rje phyag 'tshal lo / /
rin chen rgyal po rab tu zab / /
rdo rje nam mkha' dri ma med / /
dngos nyid dag pa gos med pa / /
gsang ba'i gsung la phyag 'tshal lo / /
rdo rje mi 'chi 'dod chags che / /
mi rtog nam mkha'i rdo rje 'dzin / /
'dod chags pha rol phyin pa brnyes / /
rdo rje gsungs la phyag 'tshal lo / /
rdo rje dga' ba gdon mi za / /
bsam pa thams cad yongs rdzogs pa / /
sangs rgyas ngo bo nyid las byung / /
rdo rje sems dpa' phyag 'tshal lo / /
de nas 'khor lo sangs rgyas kyis bstod gsol / /
mchog tu gsang ba ji bzhin don spyad nas / /
rang gi 'khor lo la ni 'khor lo gzhug /
mgon po bde ba chen po gcig po bzhugs /
de ltar rnal 'byor bzhi byed rnal 'byor pa / /
hUM gi snying pos 'jig rten rab tu bsgom / /
de byung 'gro kun rdo rje sems dpar bsam / /
langs nas 'gro la bltas te ji bzhin spyad par bya / /
sngags pas ting 'dzin dmigs pa'i tshe / /
gang tshe lus ni bskams gyur na / /
lus ngag yid ni tshim byed pa'i / /
sbyor ba 'di ni bsgom par bya / /
mtho gang tsam gyis dpags pa ru / /
spyi bor dkyil 'khor bsgom par bya / /
bdud rtsi lnga ni nges 'bebs pa'i / /
oM ni de ru bas mkhar bya / /
rdo rje sbyor ba 'di yis ni / /
skad cig gis ni gzi can 'gyur / /
lus ngag yid ni bde ba dag /
thob 'gyur 'di la the tshom med / /
de ltar slob pa'i sngags pa yis / /
sbyangs dang de bzhin rtogs par bya / /
lkog ma snying ga legs sbyangs shing / /
de bzhin gshegs rnams tshim par bya / /
hUM gis legs par sbyangs byas la / /
yi ge AH yis rtogs byas te / /
oM gyis mnan nas sbar bar bya / /
'di ni kha zas sbyang bya ba'o / /
dang po mgrin pa'i mtshams bsam pa / /
der ni hrIH las byung ba yi / /
pad+ma 'dab ma brgyad pa bsgom / /
lte ba'i nang du yi ge hUM / /
hUM las skyes pa'i rdo rje che / /
rtse mo lnga pa rnam par bsam / /
rtse mo dbus ma'i steng du ni / /
oM bsam lkog ma sbyang ba'o / /
sprin gyi sgra ni snying gar bsam / /
rtse gsum me ni de la spro / /
der ni bza' ba bsreg pa dag /
'di ni nang gi sbyin sreg yin / /
rlung gis me ni sbar byed pa / /
der ni tshu gang 'tshed par byed / /
dbang chen dkyil 'khor gnas su ni / /
gang du me ni rgyu ba dag /
bza' ba dang ni btung ba rnams / /
gang ci rung ba chu'i dkyil 'khor / /
bza' ba kha yi pad+ma las / /
snying ga'i pad+mar yang dag gzhug /
lte ba'i dkyil 'khor phyin 'og tu / /
kha sbyar ba yi sbyor ba yis / /
gsang ba'i pad+ma las byung ba / /
thal pa'i mthar ni rnam par brtag /
rims nad med cing nad kyang med / /
dug la sogs pas mi 'chi la / /
de ni dus min 'chi mi 'gyur / /
'tshe ba thams cad rnam 'joms pa'o / /
rdo rje phreng ba dpal mchog srub shing gis / /
gsang 'dus sbas chu'i rgya mtsho bsrubs pa las / /
sgrub pa'i yan lag bdud rtsi gang thob des / /
'jig rten ma lus 'chi med myur thob shog /
sgrub pa'i thabs mdor byas pa slob dpon chen po klu sgrub kyis mdzad pa rdzogs so // //
rgya gar gyi mkhan po A tsAr+ya shrad+d+hA ka ra warma dang /
zhu chen gyi lo tsA ba ban+de rin chen bzang pos bsgyur cing zhus te gtan la phab pa //
