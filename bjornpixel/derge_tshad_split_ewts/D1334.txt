@## / /
rgya gar skad du /
shrI ma hA dz+nyA na DA ki shwa ra sA d+ha naM no pi ka /
bod skad du /
dpal chen po ye shes mkha' 'gro'i dbang phyug gi sgrub pa'i thabs /
dpal rdo rje mkha' 'gro ma la phyag 'tshal lo / /
srid dang mya ngan 'das na bzhugs / /
srid dang mya ngan 'das dang bral / /
bzhugs dang bral las rnam grol ba / /
brjod du med pa la phyag 'tshal / /
dpal ldan thig le'i rgyud dbang po / /
rgyud kun gyi ni mnga' bdag che / /
gang gi drin gyis rnyed sla ba / /
bla ma'i zhal snga bdag phyag 'tshal / /
rgyud 'di yi ni rgyal po yis / /
skal ldan rnams ni 'grub don du / /
rgyud kyi bskyed pa'i rim pa yi / /
mdor bsdus sgrub thabs bdag gis bshad / /
dri med chu yis bskor ba yi / /
ne'u sing 'jam mo dang ldan pa / /
me tog 'bras shing yod pa yi / /
der gnas he ru ka mnyes bya / /
dang po rnal 'byor dbang phyug gis / /
'di ltar bur ni rab bsgom bya / /
lte ba'i rtsa bar yaM yig 'bru / /
yaM las rlung gi dkyil 'khor ro / /
de yi steng du raM yig 'bru / /
raM las me yi dkyil 'khor ro / /
de gnyis yongs su gyur pa yis / /
'bar ba'i me ni yang dag bsgom / /
rtog pa'i bdag nyid lus po kun / /
me de yis ni sreg par byed / /
bde 'khor bdud rtsi yod pa dang / /
'od du zhu ba'i gzugs bsgom bya / /
rgyun mi 'chad par 'byung ba yis / /
bsregs pa'i lus po gso bar bya / /
dngos po kun gyi ngo bo nyid / /
dbang po'i gzhu dang mtshungs par blta / /
gzugs kyi phung po'i bdag nyid ni / /
'gro ba kun la khyab pa yin / /
de ni gti mug yin pa'i phyir / /
sangs rgyas rnam par snang mdzad bdag /
tshor ba'ang de bzhin kun la khyab / /
rin chen 'byung ldan nga rgyal phyir / /
'du shes kyang ni 'gro la khyab / /
snang ba mtha' yas chags pa'i phyir / /
'du byed 'gro la khyab pa ste / /
don yod grub pa phrag dog phyir / /
rnam par shes pas 'gro kun khyab / /
mi bskyod pa ni zhe sdang phyir / /
de bzhin gshegs kun gzugs su ni / /
he ru ka dpal bdag nyid bzhugs / /
mig dang rna ba sna dang ni / /
lce dang lus dang de bzhin yid / /
rang rang gi ni rang 'od can / /
shes rab dbang po dag pa yin / /
sa dang chu dang me dang rlung / /
mA ma kI sogs khams yin no / /
legs dgyes dbang mo rnal 'byor ma / /
nam mkha'i khams su shes par bya / /
de kun gyi ni ngo bo bdag /
yin par 'di dag dpyad par bya / /
chos 'di kun gyi rang ngo bos / /
bdag med ma skyes pa yin no / /
de dag 'khrul pas mig yor ni / /
smig rgyu chu zla ji bzhin ni / /
byang chub kyi ni tshogs bsgom pas / /
sems tsam nyid la rab gnas shing / /
de nas rang snying mkha' pad du / /
zla ba'i dkyil 'khor bsgom par bya / /
sems kyi sa bon de dbus su / /
'od zer lnga ni rab tu 'phro / /
de yi snang bas mdun du ni / /
nam mkhar gser gyi pad+mo che / /
'od zer 'bar ba dang ldan pa / /
lte ba yod pa'i 'dab ma 'bum / /
'dab mar sangs rgyas byang chub sems / /
chos kyi phyag rgya 'dzin pa'i mchog /
dbus su rdo rje sems dpa' ni / /
ye shes sems dpa'i ngo bo nyid / /
nam mkha' khyab par mthong nas su / /
mchod pa byas nas skyabs su 'gro / /
dkon mchog gsum la skyabs su mchi / /
sdig pa thams cad so sor bshags / /
'gro ba'i dge la rjes yi rang / /
sangs rgyas byang chub yid kyis gzung / /
sangs rgyas chos dang 'dus gtso la / /
byang chub thob par skyabs su mchi / /
rang dang gzhan ni 'grub don du / /
byang chub mchog tu sems bskyed do / /
byang chub sems mchog 'byung byas nas / /
sems can thams cad mgron du gnyer / /
'gro ba kun la phan don du / /
bdag ni sangs rgyas thob bya'i phyir / /
dgyes mchog byang chub spyad par bgyi / /
de nas tshangs pa yi ni gnas / /
byams pa la sogs ldan bsgom bya / /
bu gcig pa yi ma lta bur / /
brtse ba'i sems kyis mthong ba yin / /
de bzhin sems can thams cad la / /
sems bgyid de ni byams pa'o / /
gang gis thabs kyi sems can 'di / /
sdug bsngal me las bdag gis gdon / /
de lta bur ni gang zhig sems / /
de ni snying rjer bstan pa'o / /
sdug bsngal me las bton pa yis / /
rang gi yid ni dga' ba yin / /
bdag gis sems can phan don byas / /
de ni dga' bar bshad pa'o / /
gdul dka' 'dul ba'i sems can rnams / /
de la zhe sdang bskyed mi bya / /
btang snyoms kyang ni mi bya ste / /
sems can nang na yod phyir ro / /
de lta min na smon lam ni / /
the tshom med par don med 'gyur / /
skyon la btang snyoms ldan pa'i sems / /
de ni btang snyoms mchog yin no / /
de yi bsod nams kyi ni tshogs / /
yang dag par ni 'phel bar 'gyur / /
ye shes tshogs ni 'phel don du / /
stong pa nyid ni bdag nyid yin / /
'das pa dang ni ma 'ongs pa / /
da ltar byung ba'i 'khor ba gsum / /
ngo bo nyid bral stong pa yin / /
ji ltar nam mkha' de bzhin no / /
oM swa b+hA wa shud+daH sarba d+harmAH swa b+hA ba shud+d+ho\u0f85haM /
oM swa b+hA wa shUn+ya tA sarba d+harmAH swa b+hA wa shU nya tA he /
oM shU n+ya tA dz+nyA na badzra swa b+hA wa At+ma ko\u0f85haM /
de yis ye shes kyi ni tshogs / /
yang dag par ni 'phel bar 'gyur / /
tshogs gnyis po ni rdzogs pa yis / /
the tshom med par byang chub 'thob / /
de nas paM byung pad+ma ni / /
kha dog dmar po 'dab ma brgyad / /
de yi lte ba'i dbus su ni / /
raM las nyi ma'i dkyil 'khor ro / /
de yi steng du sa bon hUM / /
'od zer lnga ni 'phro ba yin / /
de nyid yongs su gyur pa yis / /
skad cig gsum rgyal nyid du 'gyur / /
sku mdog gnag la 'jigs byed che / /
bskal pa'i me bas drag 'jigs che / /
zhal bzhi pa la phyag bzhi pa / /
zhabs bzhi dang ni ldan pa'o / /
zhabs kyis bdud bzhi po ni mnan / /
zhal ni re re spyan gsum ldan / /
rtsa ba'i phyag gnyis bdud phur 'dril / /
gzhan ni ral gri dbyug pa 'dzin / /
de lta bu yi khro rgyal po / /
bdag rang nyid ni bsgom par bya / /
bdag ni suM b+ha nyid yin phyir / /
de la go cha dgos ma yin / /
oM suM b+ha ni suM b+ha hUM hUM phaT /
oM gr-ih+na gr-ih+na hUM hUM phaT /
oM gr-ih+nA pa ya gr-ih+nA pa ya hUM hUM phaT /
oM A na ya ho b+ha ga wAn badzra bid+yA rA dza hUM hUM phaT /
shar phyogs la sogs se gol gyis / /
suM b+ha'i rnam pas sngags gdab bya / /
sna tshogs rdo rje sa yi 'og /
hUM las 'od ni spro bar bya / /
de yi 'od kyis snang ba yis / /
rtsig pa dang ni bla re'o / /
rdo rje me lce 'bar ba yin / /
steng du mda' yi 'dra ba'o / /
oM g+ha g+ha g+hA ta ya g+hA ta ya /
sarba du Sh+TAM phaT /
kI la ya kI la ya /
sarba pA paM phaT /
hUM hUM badzra kI la ya /
badzra d+ha rA dz+nyA pa ya ti /
kA ya wa ka tsit+ta badzra kI la ya hUM phaT /
badzra mung+ga ra badzra kI la ya /
A ko Ta ya hUM phaT /
de lta'i cho ga'i sbyor ba yis / /
rdo rje'i gur ni bsam par bya / /
de yi dbus su snyoms pa ni / /
chos kyi dbyings kyi b+ha ga'i dbyibs / /
rlung la sogs pa'i 'khor lo bzhi / /
de yi nang du bsgom par bya / /
yaM gi yig 'bru las byung rlung / /
dkyil 'khor gzhu yi dbyibs lta bu / /
chos kyi dbyings kyi nang du ni / /
nag po rgyal mtshan dang ldan bsgom / /
daM gyi yig 'bru las byung me / /
dkyil 'khor gru gsum kha dog dmar / /
me lce dang ni ldan pa ste / /
rlung gi dkyil 'khor steng du bsgom / /
baM gyi yig 'bru las byung chu / /
dkyil 'khor zlum po'i dbyibs lta bu / /
bum pas mtshan pa kha dog dkar / /
me yi steng du bsgom par bya / /
laM gyi yig 'bru las byung sa / /
dkyil 'khor gru bzhi'i dbyibs lta bu / /
rdo rjes mtshan pa kha dog ser / /
chu yi steng du bsgom par bya / /
'khor bzhi yongs su gyur pa las / /
gzhal yas khang du rab tu bsgyur / /
gru bzhi pa la sgo bzhi pa / /
rta babs bzhis ni rnam par brgyan / /
dra ba dra phyed chun 'phyang dang / /
'dod yon rin chen la sogs brgyan / /
de yi phyi rol dur khrod bcas / /
phyogs mtshams bye brag brgyad po ru / /
gtum drag de ni tshig pa yin / /
dbyibs can de ni ma tshig pa / /
tshang tshing dum bur gyur pa yin / /
'bar ba dum bur ma gyur pa / /
dmyal sogs 'jigs par bshad pa yin / /
mi bzad pa ni 'jigs par byed / /
ha har dgod ni mdung rtser bskyon / /
g.yer ka can ni 'gegs pa'o / /
pa ta li dang pan+da li / /
sa le shing dang shi ri Sha / /
a dum+WA ra n+ya gro d+ha / /
a shwa ta nA ga ge sar shing / /
dur khrod re re shing re ni / /
dpa' bo sogs kyis dbang du byas / /
bya rog byi la 'ug pa dang / /
stag dang khyi dang bya rgod phag /
sha za'i gdong bcas brgyad po ni / /
shing rnams steng na 'dug pa yin / /
bya rog spyang ki 'ug pa dang / /
dpa' bo khyi dang srin po dang / /
phag pa dang ni ro langs dag /
rang rang rnam par 'og na gnas / /
de lta bu yi dur khrod kyis / /
gzhal yas khang ni yang dag bskor / /
sna tshogs pad+ma 'dab ma brgyad / /
de yi dbus su bsgom par bya / /
lte ba'i nang du phyag rgya ni / /
gru gsum me tog kun+da mtshungs / /
nyi zla A li kA li las / /
rdo rje sems dpa'i rang bzhin can / /
rang gi rig pa dang ldan pa / /
phyag rgya yi ni dkyil du bsgom / /
bde ba chen po 'byung ba ni / /
mchog gi dga' ba'i pho brang las / /
rdo rje ro langs ma ni 'phros / /
de ni dang po'i ro las so / /
gnyis pa'i ro ni 'byung ba las / /
rdo rje dra ba ma ni 'phros / /
gsum pa'i ro ni 'byung ba las / /
rdo rje rtse mo ma ni 'phros / /
bzhi pa'i ro ni 'byung ba las / /
rdo rje zlum po ma ni 'phros / /
gcer bu dang ni skra grol ba / /
shar sgo la sogs shes par bya / /
gnag dang dmar dang ser dang dkar / /
spyan gsum pa dang phyag bzhi pa / /
chu srin nya dang seng ge dang / /
ga ru Da ni phyag g.yas bsnams / /
ka pA la dang kha T+wAM ga /
sgeg mo yi ni phyag g.yon bsnams / /
gzhan gnyis rdo rje mda' gzhu ni / /
rna ltag tu ni 'gengs par mdzad / /
kun kyang phyag rgya lnga po 'chang / /
sna tshogs pa yi rgyan gyis brgyan / /
'jigs byed ro yi gdan gnas nas / /
sems can rnams kyi don mdzad pa / /
yang na shes rab thabs sbyor bas / /
bde chen rgya mtsho'i pho brang las / /
rdo rje'i ske rags ma ni 'phros / /
de ni lnga pa'i ro las so / /
drug po'i ro yi 'byung ba las / /
rdo rje ser mo ma ni 'phros / /
bdun pa'i ro yi 'byung ba las / /
rdo rje rgod ma ma ni 'phros / /
brgyad pa'i ro yi 'byung ba las / /
rdo rje nyi ma mo ni 'phros / /
bcom ldan 'das ni mnyes byed gnas / /
mtshams ni bzhi po dag na bzhugs / /
rnga dang de bzhin gling bu dang / /
rgyud mangs dang ni rdza rnga dang / /
rdza rnga chung ngu chal chung dang / /
tam bu ra dang ka ra to / /
de rnams phyag ni gnyis gnyis shes / /
gzugs gnyis pa la 'jig chen ma / /
yang ni shes rab thabs sbyor bas / /
bde ba'i nang gi pad chen las / /
rdo rje legs dgyes ma ni 'phros / /
de ni dang po'i dga' ba las / /
gnyis pa'i dga' ba 'byung ba las / /
rdo rje rgya mtsho ma ni 'phros / /
gsum pa'i dga' ba 'byung ba las / /
rdo rje glang chen ma ni 'phros / /
de dag gnag dang ser dang dmar / /
phyag rgya yi ni grwa na bzhugs / /
gur kum ro dang ga pur dang / /
de yis pad snod bkang ba'o / /
g.yas pa yi ni phyag na bsnams / /
kha T+wAM ga ni g.yon na'o / /
gru gsum phyag rgya dbu steng du / /
mdzub rtse gnyis ni thur du btsugs / /
g.yon brkyang ba yi gnas pas bzhugs / /
phyag rgya'i dngos grub ster ba'o / /
yang ni shes rab thabs sbyor bas / /
rang bzhin gyis ni dga' ba 'byung / /
rang gi rig ma dang ldan pa / /
rang bzhin las ni nyi 'od zhu / /
de nas smon lam gzhan don du / /
rnal 'byor ma la lha mos zhu / /
bde chen legs dgyes mgon po bzhengs / /
rdo rje legs dgyes bdag dga' mdzod / /
mgon po khyod mi na bdag ro 'dra / /
thugs rje ro yis bdag skye mdzod / /
kye mgon stong pa chad pa'i mtshan / /
rdor mtsho ma bdag dga' bar mdzod / /
pad+ma'i kha phyi rol cig rol / /
mgon po stong pa'i rang bzhin min / /
a la la la legs dgyes mgon / /
rdo rje glang chen ma dga' mdzod / /
khyod rang gis gsungs bdag min na / /
sangs rgyas 'byung bar mi 'gyur ro / /
glu 'di yi ni ngor mdzad nas / /
soM hUM 'od du zhu las 'phros / /
de las rdo rje gri gug ni / /
yongs su gyur pa las ni nyid / /
dpal chen ye shes mkha' 'gro che / /
lha mo legs dgyes dbang mos 'khyud / /
sems can kun la phan don du / /
snying rje yis ni rngam pa bzhengs / /
sku mdog sprin gyi gnag dang mtshungs / /
zhal bzhi pa la phyag brgyad pa / /
zhal ni re re spyan gsum pa / /
zhabs gcig gyen du bsgreng ba ste / /
bdud bzhi yan lag ma dang ldan / /
zhabs gcig gis ni gnon pa yin / /
thod rlon phreng ba'i do shal byas / /
sna tshogs 'od ldan nyi la bzhugs / /
dpa' bo mi bskyod pas dbu brgyan / /
phyag rgya drug gis yan lag brgyan / /
thod pa'i phreng bas dbu la brgyan / /
thor cog zla ba phyed kyis mtshan / /
sku smad gshin rje'i pags pas dkris / /
gar dgu'i ro dang ldan pa'o / /
gnag dang ser dang dmar dang ljang / /
g.yon nas bskor ba'i zhal dang ldan / /
'khyud pa'i phyag g.yas rdo rje bsnams / /
g.yon pa na ni dril bu'o / /
nyi ma mda' dang ka pA la / /
khrag gis bkang ba g.yas na bsnams / /
zla ba gzhu dang kha T+wAM ga /
rdo rjes mtshan pa g.yon na bsnams / /
legs dgyes dbang mo de dang mnyam / /
yang na phyag ni gnyis dang ldan / /
zhal gcig pa dang spyan gsum pa / /
sna tshogs rgyan gyis brgyan pa'o / /
phyag na gri gug snod ni bsnams / /
byin pa gnyis kyis legs 'khyud cing / /
mchog gi rnam pa rang 'od 'byung / /
mtshan kun dang ni ldan pa'o / /
skra grol ba dang spyan ring ba / /
sku smad ske rags bar du chad / /
ji ltar sgo sogs rnal 'byor ma / /
brkyang ba la sogs pa yis bzhugs / /
de bzhin gru gsum grwar bzhugs pa / /
sgom pa yis ni shes par bya / /
de lta'i ye shes 'khor lo ni / /
bdag nyid dang ni bcas par bsgom / /
de nas bde ba chen po'i gzhi / /
pad+ma'i snod kyi dbus su ni / /
bdud rtsi lnga yi lha yi mchog /
de bzhin gshegs pa kun bdag nyid / /
lte ba'i me 'od tsha ba yis / /
bdud rtsi de ni zhu bar bya / /
rdor gsum ye shes sa bon gyis / /
dkar byas dag byas 'bar byas so / /
sngags kyi byin gyi rlabs kyis ni / /
rang gi lce yi 'dab mar gzhag /
phyi dang nang gi sbyor ba yis / /
lus ni de yis tshim par bya / /
oM yo ga a mr-i ta shud+d+haH sarba d+harma yo ga a mr-i ta shud+d+ho\u0f85haM / /
de nas mgon po'i snying po ni / /
thams cad 'grub don bzlas par bya / /
oM ma hA kro d+he shwa ra dzA ya we dza yaT+Ta T+Ta hA sa ma hA ka pA lA gne b+ha ya hUM hUM phaT swA hA /
de ni bcom ldan 'das kyi snying po'o / /
oM badzra Ti dzu gra hr-iM hr-iM phaT /
nye ba'i snying po'o / /
oM so ra ta sa ma ye shwa re hUM hUM phaT /
bcom ldan 'das ma'i sngags so / /
oM kliM bl-iM dz+l-iM phaT swA hA /
nye ba'i snying po'o / /
thog mar oM dang hUM phaT mthar / /
bar du ming ni spel bar bya / /
'khor gyi lha mo thams cad kyi / /
mchod pa'i sngags su dran pa'o / /
sngags dang phyag rgyar ldan pa yis / /
de nas gtor ma gtang bar bya / /
rdo rje khu tshur gnyis bcangs nas / /
rgyab dang rgyab ni sprad pa'o / /
mthe'u chung lug rgyud rnam pa'i tshul / /
mdzub mo gnyis ni cung zad dgug /
rnal 'byor ma rnams thams cad dang / /
mkha' 'gro ma thams cad tshur spyon / /
sha dang nya la sogs pa yi / /
gtor ma 'di long dam tshig bsrungs / /
bdag gi don thams cad la grogs mdzod /
sgrub thabs 'di la dad pa yod pa de bsrung ba'i don du stsol cig /
oM AH hUM phaT swA hA /
gru gsum phyag rgya steng bzhag ste / /
'bad pa yis ni gtor ma gtang / /
las rim de dag kun rdzogs nas / /
de sogs rnam par dag par bya / /
dga' ba bzhi ni rab gnas phyir / /
zhal bzhi po ni mdzes pa yin / /
de nyid ye shes gsum dag pas / /
zhal ni so so'i spyan gsum mo / /
srid dang mya ngan 'das gcig pa / /
de bas zhabs gcig gyen du bsgreng / /
pha rol phyin pa drug lam gyis / /
phyag rgya drug pos yan lag brgyan / /
tshangs pa'i spyod pa chen po yis / /
gshin rje'i pags pas sku smad dkris / /
byams pa chen po'i bdag nyid ni / /
de bas sprin gyi mdog dang mtshungs / /
gnyis su med pa'i shes rab thabs / /
de phyir rdo rje dril bu ldan / /
bdud kun bsdigs par byed pa'i phyir / /
mda' dang gzhu ni khengs par 'gengs / /
snang ba dang ni snang ba mched / /
de la bdag rang bdag po yin / /
de bas zla ba nyi ma gnyis / /
rol pa yis ni phyag na bsnams / /
dngos dang dngos min rtog pa med / /
de phyir mgo bo'i pad+ma'i snod / /
chos kun stong pa'i ngo bo nyid / /
de bas kha T+wAM ga bsnams pa / /
phyag rgya chen po'i bdag nyid yin / /
zla ba phyed pas thor cog brgyan / /
nam mkha' ji bzhin ngo bo yis / /
de bas mi bskyod pas dbu brgyan / /
snying rje chen pos rngam pa'i don / /
de phyir yang dag 'jigs pa'i tshul / /
mu stegs rnams la khrel rgod phyir / /
rus pa la sogs pa yis brgyan / /
bdud kun gyis ni mi tshugs pa / /
de bas bdud kyi steng na bzhugs / /
chags pa la sogs spangs pa yis / /
de phyir dur khrod nang du rol / /
de kun dag pa shes pas na / /
da ni ngal bso bya ba'o / /
rang gi snying gar mkha' pad du / /
dri med rgyas pa'i zla ba bsgom / /
de yi dbus su tshul tsam ni / /
mchog gi rnam pa skye med mkha' / /
phra mo'i 'od kyi rang bzhin can / /
rlabs med pa yi rang rig go / /
de nyid bsgoms pa tsam gyis ni / /
myur du dngos grub thob par 'gyur / /
dngos grub chen po 'dod gyur na / /
de la the tshom mi bya'o / /
gang zhig rgyud kyi nang med pa / /
de ni bdag gi rang bzo min / /
'di byas bsod nams rnyed pa gang / /
sems can kun gyis thob par shog /
dpal ye shes mkha' 'gro'i sgrub thabs /
slob dpon chen po longs spyod rdo rjes mdzad pa rdzogs so // //
rgya gar gyi mkhan po pra dz+nyA shrI gup+ta nyid dang /
zhu chen gyi lo tsA ba dge slong rin chen rgyal mtshan gyis bsgyur cing zhus te gtan la phab pa'o //
