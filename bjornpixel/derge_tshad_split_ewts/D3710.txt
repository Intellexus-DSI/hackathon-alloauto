@## / /
rgya gar skad du /
man+t+ra na ya A lo ka /
bod skad du /
gsang sngags kyi tshul gyi snang ba /
bcom ldan 'das 'jam pa'i rdo rje la phyag 'tshal lo / /
rnam dag dga' ba yang dag 'bab / /
rab mdzes rgya che'i sku mnga' ba / /
shes rab thabs bdag nyid rdo rje / /
sku gsung thugs la phyag 'tshal lo / /
dus kyi bdag nyid ngan pa dang / /
'gro ba 'ang skal ba med pa dag /
gzigs nas bdag gi bla ma yis / /
gsang sngags tshul bshad bkag pa yin / /
'di ltar de nyid kyis mdzad pa'i / /
de nyid snying po bsdus par ni / /
de ma bshad pa'i rigs pa dang / /
dgongs pa yang ni bstan pa yin / /
gang yang blo dman kha cig ni / /
der des ma rtogs pa nyid dam / /
phrag dog yin par dogs byed cing / /
rmongs pa yis kyang de brnyas byed / /
de spang sdig pa'i me nang du / /
phye ma leb ltar ji srid ni / /
ltung bar ma gyur de srid du / /
de skyob pa la bdag 'bad do / /
'di na chos bdag med pa ni / /
thos pa tsam gyis blo ngan rnams / /
phal cher rgyang pan grub mtha' yi / /
gzhung lugs la ni kun du brten / /
zas dang spyod lam la sogs pa / /
ngan pa rang dga' nyid du byed / /
bla ma dge ba'i bshes gnyen yang / /
mi shes dregs pas smod par byed / /
bdag dang bdag gir 'dzin smyo byed / /
cung zad tsam yang btsal bar ni / /
mi nus bzhin du chos rnams kyi / /
ngo bo med pa nyid du'ang smra / /
thub pa chen po'i bstan pa yi / /
de nyid don ni mi shes par / /
mi bzad las kyis bcom pa rnams / /
gzhan dag kyang ni rlag par byed / /
bde gshegs gzhung du bcos pa yi / /
bstan pa 'jig byed bdud de ni / /
gzhom pa'i don du bdag cag gis / /
de nyid cung zad bstan par bya / /
'jig rten grags lam bzang spong ba / /
'jig rten rgyang pan ma gtogs pa / /
mu stegs pa yang 'dod min na / /
sangs rgyas rjes 'brang smos ci dgos / /
nyon mongs shes bya'i sgrib 'jig cing / /
bdud rnams 'joms pa'i bstan pa ni / /
nyes pa kun las rnam grol ba / /
blo gros ngan pas dri mas gos / /
bde gshegs gzhung ni gang yin la / /
zas spyod ngan 'di ga la yod / /
nyi ma dag dang mun nag ni / /
lhan cig gnas par snang ba yin / /
'on te de nyid rnal 'byor pa / /
bdag cag la ni kha zas dang / /
spyod lam sogs kun ci dga' bar / /
rnal 'byor rgyud las skyob pas gnang / /
de yang 'di ni gsal nyid du / /
zla gsang thig le la sogs las / /
rnal 'byor pa yis mi bya ba / /
ci yang med ces gsungs pa yin / /
gzhan yang /
chos dang chos min la sogs pa / /
thams cad bsam pas brtag par zad / /
dngos po de lta'i rang bzhin yin / /
khyod kyi tshad ma ci yang med / /
bya ba'i 'bras bu bsam pa la / /
rag las de phyir de bzhin gshegs / /
brtser ldan de nyid gzigs pa yis / /
bkag pa rnams kyang gnang bar mdzad / /
gzhan yang 'di dag rang bzhin gyis / /
chos rnams thams cad bdag med de / /
nam mkha'i ut+pal sogs bzhin gsog /
nyon mongs ci zhig byed par 'gyur / /
yang na 'di dag khyad par 'phags pa'i / /
tshogs pa dang ni ldan gyur pas / /
'bras bu khyad 'phags nyid 'byin te / /
rgya skyegs kyis bsgos sa bon mtshungs / /
rdzas sogs mnyam nyid goms pa las / /
nges par dag pa nyid gyur pa'i / /
sems kyis byang chub thob 'gyur zhes / /
de ltar de nyid shes rnams gnas / /
chos rnams sgyu ma lta bu yi / /
don dam pa nyid mthong na ni / /
rdzogs sangs rgyas ltar 'jig rten 'dir / /
ci bde bar ni gnas par bya / /
dka' ba'i las ni gang ci yang rung / /
gang zhig nyon mongs skyed 'gyur ba / /
de ni 'jig rten mgon po yis / /
sngags spyod gnas pa rnams phyir bkag /
bde bas byang chub thob 'gyur sogs / /
gsung la ma gus pa rnams ni / /
bstan bcos mi shes 'di ci zhes / /
dam tshig sdang rnams bdag la smos / /
de ltar yid ni ma rig pa'i / /
gnyis kyis ye shes mig rgya btab / /
sad ma gyur pas blo ngan rnams / /
de dang de'i smra bar byed / /
spyir ni rgyud rnams thams cad las / /
'di 'dra'i dam tshig sdom pa ni / /
mgon pos gsung ba bden mod kyi / /
'on kyang 'di de rnams dpyad bya / /
bza' min bgrod min bsten la sogs / /
gal te byang chub 'grub 'gyur na / /
tha mal ba dang dud 'gro yang / /
ci phyir da dud grol ma gyur / /
dug gi nus pa 'chi ba dang / /
'khru ba'i nus pa 'khru ba ltar / /
bza' min sogs pa sdig bskyed de / /
dngos rnams nus pa sna tshogs yin / /
la las dug ni zos pa yis / /
de yi mthu rtogs ma yin gyis / /
'on kyang 'jig rten grags phyir ram / /
bstan bcos las ni shes pa yin / /
gur gum la sogs ser ba dang / /
bshang ba la sogs smad pa nyid / /
ngo bo nyid kyis grub pa la / /
gzhan du bya bar su yis nus / /
dug sogs nus pa de yang ni / /
mthong ba nyid na nyams myong 'gyur / /
bza' mi na sogs ni mi mthong yang / /
de ni de bzhin rtogs par 'gyur / /
phyin ci log gi las byed na / /
re zhig 'jig rten smod byed la / /
de bzhin rgyal po la sogs kyi / /
chad pas rmongs pa 'jig par 'gyur / /
ji ltar bcos ma'i gser la sogs / /
gsang ste 'tsho bar byed pa yin / /
de bzhin sngags spyod rang gi ni / /
nyams su len la 'jug par 'os / /
bkres skom tsha grang rmugs pa dang / /
gnyid sogs kyis rab gdungs gyur pa / /
snang na de ru khyod kyi ni / /
dngos po med pa gang du song / /
chos rnams thams cad bdag med la / /
rnyed dang bkur sti 'dod pa nyid / /
snang na rnal 'byor pa dag ni / /
shin tu ngo mtshar cis mi byed / /
phan byed sdug par mthong ba dang / /
la la gnod byed mthong ba dag /
dngos la dbang po 'das shes la / /
ma mthong ba la'ang nges pa 'di'o / /
khyed kyis spang bya spang ba dang / /
blang bya blang bar cis mi snang / /
'jig rten pha rol dag tu yang / /
'di la ci phyir mngon mi dga' / /
bya ba rnams kyi 'bras yod ces / /
khyed rnams kyis kyang nges par bya / /
de ltar min na zas skom sogs / /
'thob phyir spyod pa ci ste byed / /
thub pa'i bstan pa nges pa dang / /
drang ba'i don gyi dbye bas phye / /
dam tshig la sogs drang don ni / /
min zhes nges nyid ji ltar byed / /
'di ni gsal bar drang don ni / /
yin par ye shes grags pas bshad / /
de ni de nyid 'jug pa las / /
de yi tshig 'di mnyan par gyis / /
gnod sbyin srin po sha za sogs / /
dam tshig bstan par mdzad pa ni / /
yid rton sems kyis zhen pa dag /
de rnams de bsgrub phyir yin no / /
log rtog dra ba thams cad las / /
nges par zlog phyir skyob pa yis / /
rigs kyi dbye ba la brten la / /
dam tshig nges par gsung ba yin / /
gal te dngos rnams stong nyid du / /
yang dag nyid du khas len na / /
ci phyir la lar mngon zhen pas / /
'di nyid la ni khas 'ches byed / /
'on te sems can chen po 'ga' / /
dam tshig la sogs bsten pa yis / /
dngos grub nye bar thob ces thos / /
bdag cag rnams kyang de rjes 'breng / /
khyed 'dra'i blo gros chung ngu dag /
de nyid mthong ba de lta bu'i / /
bsam pa'i rgya mtsho gting zab par / /
'jug par nus pa ga la yin / /
byis pa sa rdul tsam la ni / /
bza' ba 'di dang btung ba 'di / /
tshod ma sna tshogs kyang zo zhes / /
rtsed mo byed pa ji lta bar / /
de bzhin de nyid mi shes pa'i / /
sngags kyi bstan bcos la bsgom pa / /
rang gi rtog pas kun bskyed pa'i / /
'bras bu med par de ltar snang / /
bstan bcos bden pa la brten cing / /
bla ma'i lung ni bsgom pa dag /
byed na rnal 'byor 'bras bu 'di / /
med ces ci phyir sems par byed / /
yang dag pa yi rnal 'byor pa / /
dngos med rtogs shing brtser ldan la / /
rgyal bas 'di gsungs bden mod kyi / /
de ltar 'di 'dra 'ga' ma mthong / /
rdzogs sangs rgyas ltar 'jig rten 'dir / /
ci bder gnas bya gang smra ba / /
khyod la rdzogs sangs mtshan ma'i cha / /
yod par ci yi phyir mi snang / /
gal te sngags kyi bstan pa la / /
smod du gyur pa khyod yin na / /
bdag cag dam tshig la snang bas / /
'gal bar smra bar 'gyur ba yin / /
gal te zas skom sgo nas ni / /
rdzas sogs mnyam par slob byed na / /
sbyin la sogs pa'i lam gyis ni / /
mi slob ces pa ngo mtshar che / /
gal te sgyu ma ltar gnas pa / /
'di la khyod kyis brten byas na / /
bkres skom grang sogs gnod pa la / /
khyed kyis sgyu ma gang du song / /
'jig rten gnyen gyis bsngags pa la / /
tshogs pa khyad par can gsungs pa / /
de'i cha khyod la yod min pa / /
rgyu med 'bras bu ga las byung / /
bde bas byang chub thob 'gyur dang / /
dka' ba spyod pa'ang spang ba ni / /
nyin mtshan bsgom brtson rnal 'byor pa / /
gang yin de la de gsungs so / /
rgyal bas gsung tshig gang gang yin / /
snga ma'i phyogs su bstan pa rnams / /
rang nyid gsad phyir gshed byed ni / /
rang nyid ji lta slong bar byed / /
de bzhin nyid kyi rnal 'byor pa / /
shes rab thabs mchog bdag nyid can / /
de la gsungs pa de'i nang nas / /
khyed la chung ngu'ang 'ga' ma mthong / /
gang yang mgon pos sngags tshul las / /
dgag pa mang po gsungs pa dag /
de ni skal med phyir yin na / /
rmongs pa khyod kyis cis ma mthong / /
rab brtags shin tu legs dpyad nas / /
mkhas pa rnams ni 'jug bya yin / /
gzhan du 'di ni mer 'jug pas / /
bcu drug char yang mi phod do / /
de nyid de nyid kyis shes nas / /
gang zhig lhag mas nges ston pa / /
de 'grub 'gyur gyi gzhan du de / /
dmyal ba chen por ltung bar 'gyur / /
'jig rten 'das spyod gsang bar ni / /
rnam par mi rtog nyid du spyad / /
gzhan du bag med par gyur na / /
de ni rnam rtog 'phyos par 'gyur / /
gal te shes rab thabs dag las / /
sems ni gzhan du mi 'phro na / /
de ni nges par byang chub che / /
rab tu sbyin byed yin par bshad / /
ston byed skye bo ngan pa dang / /
phrad pas bstan pa dkrugs gyur pas / /
bdag gi bla mas sems can rnams / /
de bzhin lam sogs song bar gzigs / /
des na sngags tshul gsang bar ni / /
bya zhes de ltar bstan pa ni / /
gang zhig skal dang ldan pa des / /
bla ma'i kha las shes par 'gyur / /
de ltar gsang sngags tshul snang ba / /
bla ma'i bka' yi rjes 'brangs te / /
byas pa 'dis ni mkhas pa rnams / /
dga' bar 'dir ni nges par 'gyur / /
gang zhig cung zad shes pa yi / /
dregs pas 'di la brnyas mi rigs / /
bdag nyid che dang su zhig 'gran / /
rnal 'byor can de bzod par mdzod / /
blo can gang zhig gsang sngags kyi / /
spyod la yang dag 'jug 'gyur ba / /
des na bdag gi tshig gi ni / /
gces dang mi gces rtogs par 'gyur / /
de ltar bla ma'i tshig gi snying po legs par brtags nas ni / /
rgya chen sems ldan dga' bar byed pa 'di ni bshad byas pas / /
'di las bdag gis dge ba gang bsags des ni 'jig rten rnams / /
thub pa'i khyu mchog gsung gis mun pa thams cad 'jig byed shog /
gsang sngags kyi tshul snang ba zhes bya ba /
rdo rje slob dpon chen po mtho btsun btso yags kyi zhal snga nas mdzad pa rdzogs so // //
rgya gar gyi mkhan po pad+mA ka ra warma dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa //
[ ]
