@ / /
gser 'od dam pa mdo sde'i dbang po'i smon lam bzhugs / @## / /
dkon mchog gsum la phyag 'tshal lo / /
gser 'od dam pa'i rnga chen sgra yis ni / /
stong gsum 'jig rten 'jig rten gsum 'di na / /
ngan song sdug bsngal gshin rje'i sdug bsngal dang / /
dbul ba'i sdug bsngal sdug bsngal zhi bar shog /
rnga bo che yi sgra skad 'di yis ni / /
'jig rten rmongs pa thams cad zhi gyur cig /
ji ltar thub dbang 'jigs med 'jigs zhi ltar / /
sems can 'jigs med 'jigs dang bral bar shog /
ji ltar 'khor bar kun mkhyen thub dbang po / /
'phags pa'i yon tan kun dang ldan pa ltar / /
skye dgu ting 'dzin byang chub yan lag gi /
yon tan ldan zhing yon tan rgya mtshor gyur / /
rnga bo che yi sgra skad 'di yis ni / /
sems can thams cad tshangs pa'i sgra ldan gyur / /
sangs rgyas dam pa byang chub mchog reg shog /
chos kyi 'khor lo dge ba bskor gyur cig /
bskal pa bsam gyis mi khyab bzhugs par shog /
'gro la phan phyir chos kyang ston gyur cig /
nyon mongs 'joms gyur sdug bsngal sel bar gyur / /
'dod chags zhe sdang gti mug zhi gyur cig /
sems can gang dag ngan song sar gnas te / /
rus pa'i yul la me lce rab 'bar ba / /
de dag rnga chen bsgrags pa thos gyur cig /
sdug bsngal thams cad rab tu zhi gyur nas / /
sangs rgyas phyag 'tshal lo zhes tshig thos shog /
sems can kun gyi tshe rabs brgya dag dang / /
tshe rabs stong phrag bye bar skye dran shog /
thub pa'i dbang po rtag tu dran gyur cing / /
de dag gi ni rgya chen gsung thos shog /
rnga bo che yi sgra skad 'di yis ni / /
sangs rgyas rnams dang rtag tu 'grogs rnyed gyur / /
sdig pa'i las rnams rnam par spong bar shog /
bya ba dge ba rnams ni spyod gyur cig /
mi dang lha dang srog chags thams cad kyi / /
de dag bsam dang smon lam gang yin pa / /
rnga bo che yi sgra skad 'di yis ni / /
de dag rnams kyi re kun rdzogs gyur cig /
sems can gang dag sems dmyal mi bzad skyes / /
lus la me lce kun tu rab tu 'bar / /
skyabs med mya ngan bcas shing yongs 'khyam pa / /
me rnams ma lus rab tu zhi bar shog /
sems dmyal yi dwags mi yi 'jig rten na / /
sems can sdug bsngal mi bzad drag po gang / /
rnga bo che yi sgra skad 'di yis ni / /
de dag rnams kyi sdug bsngal kun zhi shog /
rten med dpung gnyen med pa dang / /
skyabs med par ni gyur pa dag /
de rnams la ni skyob pa dang / /
dpung gnyen rten mchog bdag gyur cig /
sangs rgyas rkang gnyis dam pa dag /
thugs brtse thugs rje ldan pa'i thugs / /
gang dag phyogs bcu'i 'jig rten na / /
bzhugs pa bdag la dgongs su gsol / /
bdag gis sngon chad sdig pa'i las / /
shin tu mi bzad gang bgyis pa / /
stobs bcu'i spyan sngar bdag mchis te / /
de dag thams cad bshags par bgyi / /
pha ma dag tu mi 'dzin dang / /
sangs rgyas rnams su mi 'dzin dang / /
dge ba dag tu mi 'dzin pas / /
sdig pa bdag gis gang bgyis dang / /
phyug cing rgyags pas dregs pa dang / /
rigs dang longs spyod rgyags pa dang / /
gzhon pa'i rgyags pas dregs pa yis / /
bdag gis sdig pa gang bgyis dang / /
nyes sam nyes par smras pa dang / /
nyes pas bgyis pa'i las rnams dang / /
nyes pa'i dmigs su ma bltas pas / /
bdag gis sdig pa gang bgyis dang / /
byis pa'i blo yis 'jug pa dang / /
mi shes mun pa'i sems dang ni / /
sdig pa'i grogs po'i dbang gyur dang / /
nyon mongs rnam par 'khrug sems dang / /
rtsed mo dga' ba'i dbang nyid dang / /
mya ngan dang ni nad dbang dang / /
nor gyis mi chog nyes pa yis / /
bdag gis sdig pa gang bgyis dang / /
'phags min skye bo 'dren pa dang / /
phrag dog ser sna'i sgyu dang ni / /
g.yo dang dbul ba'i nyes pa yis / /
bdag gis sdig pa gang bgyis dang / /
phongs pa 'byung ba'i dus kyi tshe / /
'dod pa rnams dang 'jigs rgyu dang / /
phyug po ma yin gyur pa yis / /
bdag gis sdig pa gang bgyis dang / /
g.yo ba'i sems kyi dbang nyid dang / /
'dod dang khro ba'i dbang nyid dang / /
bkres dang skom gyis nyen pa yis / /
bdag gis sdig pa gang bgyis dang / /
bza' ba dag dang btung ba dang / /
bud med rgyu dang gos kyi phyir / /
nyon mongs btung ba sna tshogs kyis / /
bdag gis sdig pa gang bgyis dang / /
lus dang ngag dang yid kyis sdig /
nyes par spyad pa rnam gsum bsags / /
'di 'dra'i tshul gyis gang bgyis pa / /
de dag thams cad bdag 'chags so / /
sangs rgyas rnams dang chos rnams dang / /
de bzhin nyan thos rnams la yang / /
gus pa ma lags gang bgyis pa / /
de dag thams cad bdag 'chags so / /
gang yang rang sangs rgyas rnams dang / /
byang chub sems dpa' rnams la yang / /
gus pa ma lags bgyis pa rnams /
de dag thams cad bdag 'chags so / /
dam chos smra ba rnams la yang / /
gus pa ma lags bgyis pa dang / /
chos la'ang gus par ma bgyis pa / /
de dag thams cad bdag 'chags so / /
bdag gis rtag tu mi shes pas / /
dam pa'i chos ni spangs pa dang / /
pha ma rnams la ma gus pa / /
de dag thams cad bdag 'chags so / /
blun pa dang ni byis pa dang / /
'dod chags zhe sdang gti mug dang / /
nga rgyal dregs pas bsgribs bgyis pa / /
de dag thams cad bdag 'chags so / /
bdag ni phyogs bcu'i 'jig rten du / /
stobs bcu rnams la mchod par shog /
bdag ni phyogs bcur sems can rnams / /
sdug bsngal kun las 'don gyur cig /
sems can bsam gyis mi khyab kun / /
sa bcu dag la 'god par shog /
sa bcu dag la gnas nas kyang / /
thams cad de bzhin gshegs gyur cig /
ji srid sdug bsngal rgya mtsho las / /
de kun mthar bgyid nus srid du / /
sems can re re'i phyir yang ni / /
bskal pa bye bar spyod par shog /
gser 'od dam pa zhes bgyi ba / /
las rnams thams cad byang byed pa / /
zab mo dag ni ston pa 'di / /
sems can de dag ston gyur cig /
gang gis bskal pa stong rnams su / /
sdig pa shin tu mi bzad bgyis / /
lan cig rab tu bshags pa yis / /
de dag thams cad byang bar 'gyur / /
gang gis las kyi sgrib pa rnams / /
myur du yang dag zad 'gyur ba / /
gser 'od dam pa dge ba yis / /
bshags pa 'di dag bshags nas ni / /
rin chen 'byung gnas mchog bcu po / /
sa bcu la ni gnas par shog /
sangs rgyas yon tan snang gyur cig /
srid pa'i mtsho las sgrol bar shog /
sangs rgyas rgya mtsho chu bo dang / /
yon tan rgya mtsho zab mo de / /
sangs rgyas yon tan bsam yas kyis / /
thams cad mkhyen du rdzogs par shog /
ting 'dzin brgya phrag stong rnams dang / /
gzungs rnams bsam gyis mi khyab dang / /
dbang stobs byang chub yan lag gis / /
stobs bcu dam par 'gyur bar shog /
dgongs pa'i thugs kyis sangs rgyas rnams / /
bdag la rnam par gzigs su gsol / /
thugs rje ldan pa'i thugs kyis ni / /
nongs pa rab tu gzung du gsol / /
bdag gis bskal pa brgya rnams su / /
sngon chad sdig pa gang bgyid pa / /
de phyir bdag ni mya ngan sems / /
phongs dang mya ngan 'jigs pas gzir / /
sdig pa'i las la 'jigs par bgyid / /
yid ni rtag tu dman par gyur / /
gang dang gang du 'gro bgyid pa / /
bdag ni gang du'ang dga' ma mchis / /
sangs rgyas thams cad thugs rjer ldan / /
'gro ba kun gyi 'jigs sel bas / /
nongs pa rab tu gzung du gsol / /
'jigs pa dag las bdag thar mdzod / /
bdag gi nyon mongs las rnams kyis / /
dri ma de bzhin gshegs pas sol / /
sangs rgyas rnams kyis bdag la ni / /
thugs rje chu yis bkru bar gsol / /
sdig pa thams cad bshags par bgyi / /
sngon chad bdag gis gang bgyis dang / /
da ltar bdag gis sdig pa gang / /
de dag thams cad bdag 'chags so / /
nongs par bgyis pa'i las rnams kun / /
slan chad mi bgyid bsdam par bgyi / /
bdag gis nongs par bgyis pa gang / /
sdig de bcab par mi bgyi'o / /
lus kyi las ni rnam gsum dang / /
ngag gi rnam pa bzhi dag dang / /
yid kyi rnam pa gsum po rnams / /
de dag thams cad bdag 'chags so / /
lus kyis bgyis dang ngag gi las / /
yid kyis rnam par bsams pa dang / /
las rnams bcu po bgyis pa dag /
de dag thams cad bdag 'chags so / /
mi dge'i las bcu spangs nas su / /
dge ba bcu po bsten bgyis nas / /
sa bcu la ni bdag gnas shing / /
stobs bcu mchog tu gyur par shog /
bdag gis sdig pa'i las gang dag /
mi 'dod 'bras bu thob bgyid pa / /
sangs rgyas spyan sngar mchis nas ni / /
de dag thams cad bshags par bgyi / /
'dzam bu'i gling 'dir gang dag dang / /
'jig rten khams ni gzhan dag tu / /
gang rnams dge ba'i las bgyid pa / /
dge ba kun la yid rang ngo / /
lus dang ngag dang yid kyis kyang / /
bdag gis bsod nams gang bsgrubs pa / /
bdag ni dge ba'i rtsa ba des / /
byang chub mchog la reg par shog /
srid 'gro nyam ngar byis pa'i blo yis ni / /
shin tu mi bzad sdig pa gang bgyis pa / /
stobs bcu mi mnyam spyan sngar mchis nas ni / /
sdig pa de kun so sor bshags par bgyi / /
skye ba nyam nga srid pa nyam nga dang / /
'jig rten nyam nga g.yo sems nyam nga dang / /
lus kyi spyod pa nyam nga sna tshogs kyis / /
bdag gis sdig pa gang bsags de 'chags so / /
byis pa blun byas nyon mongs nyam nga dang / /
sdig pa'i grogs dang phrad pa nyam nga dang / /
srid pa nyam nga 'dod chags nyam nga dang / /
zhe sdang gti mug mun pa'i nyam nga dang / /
ngal ba'i nyam nga dus kyi nyam nga dang / /
bsod nams bsgrub pa nyam nga gang bgyis pa / /
rgyal ba mi mnyam mngon sum mchis nas ni / /
sdig pa de kun so sor bshags par bgyi / /
sangs rgyas gser mdog ri snang ri rab 'dra / /
yon tan rgya mtsho 'dra la phyag 'tshal lo / /
rgyal ba de dag rnams la skyabs su mchi / /
rgyal ba de dag kun la mgos phyag 'tshal / /
gser mdog gser ni dri ma med pa'i gser gyi 'od / /
dri med rnam dag bai DUr+ya yi yan lag spyan / /
sangs rgyas nyi ma dpal gzi grags 'bar 'byung ba'i gnas / /
thugs rje'i 'od zer dag gis mun pa mun nag bsal / /
yan lag rab tu dri med 'od bzang rnam par mdzes / /
sangs rgyas nyi ma yan lag dri med gser 'dras khyab / /
nyon mongs med gdungs yid can 'bar ba'i me 'dra ba / /
thub pa'i zla ba'i 'od zer dra bas tshim par mdzad / /
mtshan mchog sum cu gnyis kyis dbang po yan lag mdzes / /
dpe byad bzang po dag gis yan lag rnam par mdzes / /
dpal gzi bsod nams 'bar 'khrungs 'od zer dra ba yis / /
'jig rten gsum na mun khrod nyi ma bzhin du bzhugs / /
dri med rgya chen kha dog sna tshogs bai DUr+ya / /
skya rengs dmar dang dngul dang shel bzhin yan lag dmar / /
'od zer dra ba rnam pa sna tshogs legs brgyan pa / /
thub chen khyod ni nyi ma bzhin du de yis mdzes / /
mya ngan 'khrugs pa'i 'chi chu rgal ba'i dba' rlabs can / /
'khor ba'i klung chen phongs pa'i chu bor lhung ba la / /
sdug bsngal rgya mtsho mchog tu rtsub cing shugs drag pa / /
bde gshegs nyi ma'i 'od zer mang po rnams kyis skoms / /
yan lag gser gyi mdog tu rnam par snang / /
ye shes 'byung gnas 'jig rten gsum mgon mchog /
rab mdzes mtshan gyis yan lag rnam spras pa / /
sangs rgyas gser sku 'bar la phyag 'tshal lo / /
ji ltar rgya mtsho'i chu ni dpag med dang / /
ji ltar sa la sa rdul mtha' yas dang / /
ji ltar ri rab rdo mtha' mtshungs med dang / /
ji ltar nam mkha'i tha ma mtha' yas pa / /
de bzhin sangs rgyas yon tan mtha' yas te / /
sems can kun gyis shes par mi nus so / /
bskal pa du mar gzhal cing bsams kyang ni / /
yon tan tha ma shes par mi nus so / /
chu ni skra yi rtse mo'i tshad tsam dang / /
rdor bcas rir bcas rgya mtshor bcas pa ni / /
bskal par bgrangs na shes par nus kyang srid / /
sangs rgyas yon tan pha mtha' shes mi nus / /
yon tan kha dog snyan dang grags pa dang / /
dge ba'i mtshan gyis brgyan pa'i sku lus dang / /
dpe byad bzang po brgyad cus brgyan pa yis / /
sems can thams cad de 'drar gyur par shog /
bdag gis dge ba'i las rnams 'di dag gis / /
'jig rten mi ring sangs rgyas 'gyur bar shog /
'gro la phan phyir chos kyang ston gyur cig /
sems can sdug bsngal mang gzir thar byed shog /
stobs bcas sder bcas bdud las rgyal gyur cig /
chos kyi 'khor lo dge ba bskor bar shog /
bskal pa bsam gyis mi khyab bzhugs gyur cig /
bdud rtsi chu yis sems can tshim byed shog /
ji ltar sngon gyi rgyal pas rdzogs pa ltar / /
pha rol phyin drug bla med rdzogs par shog /
nyon mongs bcom zhing sdug bsngal sel gyur cing / /
'dod chags zhe sdang gti mug zhi byed shog /
tshe rabs brgya dang tshe rabs bye ba stong / /
bdag ni rtag tu tshe rabs dran par shog /
thub pa'i dbang po rtag tu dran gyur cig /
de dag rnams kyi gsung rgya che thos shog /
bdag ni dge ba'i las rnams 'di dag gis / /
rtag tu sangs rgyas 'grogs pa rnyed par shog /
sdig pa'i las rnams rnam par spong gyur cing / /
dge ba'i 'byung gnas dge rnams spyod par shog /
zhing rnams kun na srog chags thams cad kyang / /
'jig rten dag na sdug bsngal kun zhi gyur / /
sems can dbang po ma tshang yan lag nyams / /
de kun de'u re dbang po tshang bar shog /
gang dag nad btab nyam chung lus nyams dang / /
phyogs bcu dag na skyabs med gyur pa rnams / /
de kun myur du nad las thar gyur cig /
nad med stobs dang dbang po rnyed par shog /
gang dag rgyal po chom rkun dgras bsdigs bsad thug dang / /
sdug bsngal rnam pa sna tshogs brgya yis phongs gyur pa / /
sems can nyam thag gyur cing sdug bsngal de dag kun / /
'jigs mchog mi bzad brgya po de las thar gyur cig /
gang dag brdegs shing bcings pas bcings gzir ba / /
phongs pa sna tshogs dag na gnas gyur cing / /
nyon mongs stong phrag du mas dkrugs nas kyang / /
'jigs pa mi bzad mya ngan sna tshogs rnyed / /
de dag thams cad bcings las grol gyur cig /
brdegs pa dag ni brdegs las thar bar shog /
bsad pa rnams kyang srog dang ldan gyur cig /
phongs gyur thams cad 'jigs pa med par shog /
sems can gang dag bkres sred skom gyis gzir / /
de dag zas skom sna tshogs rnyed par shog /
long bas gzugs rnams sna tshogs mthong gyur cing / /
'on pas yid 'ong sgra rnams thos par shog /
gcer bu rnams kyis sna tshogs gos rnyed gyur / /
sems can dbul pos gter rnams rnyed par shog /
nor 'bru rin chen sna tshogs mang po yis / /
sems can thams cad bde dang ldan par shog /
gang yang sdug bsngal tshor bar gnod ma gyur / /
sems can thams cad blta na sdug pa dang / /
gzugs bzang mdzes shing shin tu shis par shog /
rtag tu bde ba du ma sogs gyur cig /
yid kyi zas skom rab 'byor bsod nams dag /
bsams ma thag tu de dag grub gyur cig /
rdza rnga cang te'u pi wang sgra snyan dang / /
chu mig mtshe'u rdzing bu lteng ka dag /
gser gyi pad+ma ut+pal 'dab ma can / /
zas skom gos nor mu tig nor bu dbyig /
rgyan gser rin chen sna tshogs bai DUr+ya / /
de dag bsams ma thag tu grub gyur cig /
'jig rten gang na'ang sdug bsngal sgra ma byung / /
sems can gcig kyang mi 'phrod mthong ma gyur / /
de dag thams cad kha dog rgya chen dang / /
phan tshun du ni 'od byed gyur par shog /
mi yi 'jig rten phun sum tshogs gang yod / /
de dag bsam par de dag skye bar gyur / /
bsam pa thams cad bsams ma thag tu yang / /
bsod nams 'bras bu yongs su rdzogs par shog /
spos dang phreng ba dag dang byug pa dang / /
gos dang phye ma me tog sna tshogs dang / /
ljon shing dag las dus gsum 'bab par shog /
sems can de dag len cing dgar gyur cig /
de bzhin gshegs pa bsam yas thams cad dang / /
rdzogs pa'i byang chub sems dpa' nyan thos dang / /
rdul bral dri med bstan pa'i chos la yang / /
phyogs bcu rnams su mchod pa byed par shog /
'gro ba dman pa thams cad spong gyur cig /
mi khom brgyad po dag las 'das par shog /
dal ba'i rgyal po dam pa thob gyur cig /
rtag tu sangs rgyas 'grogs pa thob par shog /
rtag tu mtho ba'i rigs su skye bar shog /
nor dang 'bru yis mdzod rnams 'byor gyur cig /
snyan dang grags dang gzugs dang kha dog gis / /
bskal pa du mar legs par brgyan par shog /
bud med thams cad rtag tu phor gyur te / /
dpa' zhing rtul phod mkhas shing gsal bar shog /
de kun rtag tu byang chub phyir spyod gyur / /
pha rol phyin pa drug la spyod par shog /
phyogs bcu dag na rin chen shing dbang drung / /
sangs rgyas bde bzhugs rin chen bai DUR+Ya'i / /
khri la bzhugs pa dag ni mthong gyur cig /
chos bstan pa yang de dag thos par shog /
bdag gis sdig pa'i las rnams bsgrubs pa ni / /
srid pa nyam ngar sngon chad gang bsgrubs pa / /
sdig las gang dag mi 'dod 'bras thob pa /
dge ba thams cad ma lus zad gyur cig /
sems can gang dag srid par bcings gnas kun / /
'khor ba'i zhags pa'i thag pas dam bcings pa / /
shes rab lag gis bcings pa bkrol bar shog /
sdug bsngal rnams las thar gyur thob gyur cig /
sems can gang dag 'dzam bu'i gling 'di dang / /
gang dag 'jig rten khams ni gzhan rnams na / /
bsod nams sna tshogs zab mo rnams byed pa / /
de dag kun la rjes su yi rang ngo / /
lus dang ngag dang yid kyis bsgrubs pa yi / /
bdag gi rjes su yi rang bsod nams des / /
bdag gi smon lam 'bras bu yod par shog /
byang chub rdul bral bla med thob gyur cig /
gang dag rtag tu dri ma bral ba dang / /
dri med yid kyi phyag 'tshal bstod pa dang / /
yongs su bsngo ba brjod pa 'di yis ni / /
bskal pa drug cur ngan song spong bar 'gyur / /
tshigs su bcad pa brjod pa 'di dag gis / /
skyes pa bud med bram ze rgyal rigs las / /
thal sbyar 'dug ste rgyal ba gang bstod pa / /
tshe rabs kun tu skye ba dran par 'gyur / /
yan lag dbang po kun gyis yan lag brgyan / /
bsod nams yon tan sna tshogs rnams dang ldan / /
mi dbang rgyal po rtag tu de mchod de / /
de dang de dag tu ni de 'drar 'gyur / /
gang dag rna ba'i bu gar bshags pa 'di ni grag 'gyur ba / /
de dag sangs rgyas gcig gi gan nas dge ba byas ma yin / /
gnyis las ma yin bzhi las ma yin lnga min bcu la min / /
de ltar sangs rgyas stong gi gan nas dge ba byas pa yin / /
'di dag gang gis thos pa de dag thams cad bsod nams kyi phung po rgya chen po dang ldan pa dang /
skye bo mang po la phan pa dang bde bas tshim par byed de / /
sgrib pa thams cad byang bar 'gyur ba shes par gyis shig /
'di lta bu'i spyod pa khyad par can dang ldan pa 'di dag ni /
sngon 'das pa'i dus na de bzhin gshegs pa dag la bstod pa dang /
smon lam rgya chen po btab pa'i rgyu dang /
de bzhin gshegs pa'i byin gyi rlabs kyis de dag thos pa yin no / /
'phags pa gser 'od dam pa mdo sde'i dbang po'i rgyal po las gsungs pa'i smon lam rdzogs so // //
[]
