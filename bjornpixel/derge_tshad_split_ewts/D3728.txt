@## / /
rgya gar skad du /
badzra yA na mU lA pat+ti karma bi d+hiH /
bod skad du /
rdo rje theg pa rtsa ba'i ltung ba'i las kyi cho ga //
bcom ldan 'das dpal rdo rje sems dpa' la phyag 'tshal lo / /
rdo rje theg pa'i sgor zhugs pa'i / /
rnal 'byor pa yis dpyad bya ba / /
las kyi cho ga 'di ltar mdzod / /
spyi bo nyi zla pad steng du / /
bla ma sangs rgyas bsams byas te / /
rtag tu dran dang gsol gdab bya / /
srog gcod brdzun dang ma byin len / /
'dod pas log par g.yem pa ni / /
ci la bab kyang bsrung bar bya / /
byams dang snying rje dga' ba ni / /
lus grib bzhin du 'bral mi bya / /
bum pa'i dbang thob gyur nas ni / /
lha dang bzlas pa rnal 'byor dang / /
phyag 'tshal mchod dang sdig bshags dang / /
rjes su yi rang bskor dang gsol / /
dge bsngo sdom pa byul ba dang / /
sbyin pa bla ma dran dang chos / /
dam tshig rnam pa bco lnga 'di / /
nyin re thebs re ma byas na / /
zhag gsum 'das na bum dbang gi / /
dam tshig nyams pas bshags par bya / /
de yang brgya pa brgya rtsa brgyad / /
bzlas te phyis ni mi nyams bya / /
gsang ba'i dbang thob rnal 'byor pas / /
mi 'chi lnga dang sgron ma lnga / /
rlung dang lta stangs 'khrul 'khor dang / /
tshogs dang gtor ma brtul zhugs dang / /
glu dang gar dang ni raM shu / /
dam tshig rnam pa bcu gcig po / /
zla ba phyed du bral gyur na / /
gsang ba'i dam tshig nyams par gsungs / /
nyams na tshogs 'khor sbyin sreg bya / /
gsum pa'i dbang thob rnal 'byor bas / /
bde ba thig le rtsa gnas dang / /
mi 'dzag bde ba skad cig dang / /
phyag rgya ma dang sbyor ba dang / /
zla ba gcig bral nyams par gsungs / /
dbang dang sbyin sreg bshags pa bya / /
bzhi pa'i dbang thob rnal 'byor pa / /
spang blang rtsol dang dngos dang zhen / /
skad cig skyes kyang nyams pas na / /
mi dmigs bde chen spros bral gzhag /
dbang bzhi spyi yi dam tshig ni / /
rgya mtsho'i dkyil du gzings mi bshig /
btsan dug gar ma bza' mi bya / /
'thab khang rtse nas dbab mi bya / /
za ma tog tu sbrul mi gzhug /
pad+ma sad kyis bsad mi bya / /
g.yos legs gzhan la drang mi bya / /
de drug rdo rje dmyal ba'i rgyu / /
rgyal khrims bshig par mi bya zhing / /
chung ma nyams par mi bya'o / /
pha ma btsongs nas rin mi bza' / /
me mdag 'gam par mi bya'o / /
'di bzhi ngan song gsum gyi rgyu / /
spu gri'i sbrang rtsi bldag mi bya / /
g.yos 'gyed bza' ru phyog mi bya / /
sman zos mi gseb skyug mi bya / /
ri rab rtse nas [(]brnyil [,]bsnyil [)]mi bya / /
gnyen la snying ring mi bya'o / /
de lta sems can dmyal ba'i rgyu / /
ma bu 'bral ba'i las mi bya / /
gdung sems thag pa rgyun mi gcad / /
chu zla bden par gzung mi bya / /
sbrang rtsi'i ro la chags mi bya / /
'di bzhi khams gsum 'khor ba'i rgyu / /
dug chu khol mar lus mi bkru / /
rtsi dug sbyar ba'i dug mi bldag /
rdza snod seng ge'i zho mi bzho / /
chang rdza'i them bu gtang mi bya / /
de bzhi byol song phag gi rgyu / /
'dir yang tshe thung dngos grub 'gyang / /
mthon po'i kha nas ldang mi bya / /
chags mi gseb bcag mi bya'o / /
ga zha gzhan la brjod mi bya / /
lam du tsher ma dgram mi bya / /
'di ni rang ngan sgrub pa'i rgyu / /
lce thog zas zhim bskyur mi bya / /
mdzod phugs dgra la bstan mi bya / /
rkun nor gzhan la bstan mi bya / /
ser ra'i ro tshogs mi bya zhing / /
mi la nga ba mi shes min / /
khyi rgod pang du blang mi bya / /
'di drug dngos grub yal ba'i rgyu / /
lha khang dud pas mi bdug cing / /
mchod rten bshig par mi bya'o / /
'di gnyis dman pa'i byang chub rgyu / /
me long g.ya' yis mi bsgo zhing / /
khab rtse gnyis pas bcom mi bya / /
'di gnyis bdud kyis 'khyer ba'i rgyu / /
dug gi phyag tshang mi bya zhing / /
stag la zhum bu mi bya'o / /
'di gnyis mkha' 'gros za ba'i rgyu / /
nam mkha' tshos kyis bsgyur mi bya / /
ri bong rwas phug 'jigs mi bya / /
'di gnyis 'khor bar sdod pa'i rgyu / /
myu gu than par bskur mi bya / /
lcug phran rtswa gug breg mi bya / /
'gro ba'i lam sna dgag mi bya / /
'di gsum ngan song bskyur ba'i rgyu / /
mchog la dman par gzung mi bya / /
byams tshig khyad du gsad mi bya / /
dgos pa yal bar dor mi bya / /
'di gsum gtan gyi bar chod yin / /
bde la skur pa gdab mi bya / /
ma la ngan tshig smra mi bya / /
bu mo sring mo skyi mi bya / /
'di gsum mkha' 'gro 'khrug pa'i rgyu / /
las kyi cho ga 'di rnams las / /
'gal na rtsa ba'i ltung bar 'gyur / /
ltung ba chen po byung gyur na / /
dbang rdzogs bdun dang sbyin sreg khri / /
tshogs 'khor brgya rtsa brgyad dang ni / /
'khor gsum yongs su dag pas bshags / /
ltung ba bzhi po byung gyur na / /
dbang bskur gcig dang sbyin sreg brgya / /
tshogs 'khor bdun dang mchod sbyin gcig /
smre sngags drag pos bshags par bya / /
ltung ba chung ngu byung gyur na / /
lus la tshab ma smre bshags bya / /
maN+Dal gcig dbul bzod gsol bya / /
brgya pa bdun nam nyi shu gcig /
bzlas pas de las ldang ba yin / /
ngag la rgyal dang smre bshags bya / /
maN+Dal dbul zhing bzod gsol bya / /
brgya pa brgya rtsa brgyad dang ni / /
lnga bcu nyer gcig bdun dag dang / /
lan cig brjod pas 'dag par gsungs / /
yid la 'gyod dang maN+Dal dang / /
brgya pa gong bzhin bzlas pas 'dag /
kun gyi kha skong gtor ma dang / /
maN+Dal bdun po rnam dag shis / /
brgya pa rtag tu bzlas par bya / /
yan lag dam tshig ces bya ba / /
sngags med btsan dug bza' mi bya / /
rtsi med ri mo bkru mi bya / /
stobs med ral kha sprad mi bya / /
tshod med zhal che bcad mi bya / /
dpung med skyel ma mi bya ste / /
rgyus med sa mkhan mi bya'o / /
yang rtsal med par mchong mi bya / /
dga' ba'i sa ru shags 'gyed min / /
bye ma'i ri la mkhar mi brtsig /
rgya mtsho'i gling du yul mi gzung / /
tsan+dan nags la me mi gzhug /
me tog ldum sar sad mi bsad / /
rgyal pos 'bangs kyi g.yog mi bya / /
rang gi las la g.yo mi bya / /
rgyal po btsun mo brdeg mi bya / /
'dod la mi ster spang bar bya / /
mi 'dod ster ba spang bar bya / /
lcags sgrog bcing bar mi bya'o / /
byis pa rnams dang 'dris mi bya / /
mgyogs po 'gran bang mi bya'o / /
g.yang lug rtag tu 'go mi bya / /
stan la 'dug pa spang bar bya / /
mtshon cha'i snod kha dam par bya / /
rtag tu mda' ni bsrang bya zhing / /
rtag tu gzhu ni bdung bar bya / /
rtag tu phub gzugs bya ra bya / /
mkhar dpe stod kyin 'obs btsang bya / /
shi ba'i ro la yang yang brtag /
rang gi srog zon dus drug bya / /
mdor na de la sogs pa yi / /
dam tshig dpag tu med mod kyang / /
rang sems drang por bsrang byas te / /
rtag tu bla ma dran byed cing / /
sgo gsum tha mal ma lus na / /
dam tshig sdom pa thams cad ni / /
gdon mi za bar bsrung bar nges / /
bag yangs chen po ci bder spyod / /
dam tshig dang sdom pa'i rnam par bshad pa rdo rje theg pa'i rtsa ba'i las kyi cho ga /
rnal 'byor gyi srog ces bya ba bla ma rdo rje gdan pas mdzad pa rdzogs so // //
rgya gar gyi mkhan po a b+h+ya ka ra gup+ta dang bod kyi lo tsA ba tsa mi sangs rgyas grags pas glen skad du bsgyur ba'o // //
[ ]
