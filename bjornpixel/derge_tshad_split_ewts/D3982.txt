@# / /
sangs rgyas rjes su dran pa'i 'grel ba /
rgya gar skad du /
bud+d+ha a nu smr-i ti br-it+ti /
bod skad du /
sangs rgyas rjes su dran pa'i 'grel ba /
'jam dpal gzhon nur gyur pa la phyag 'tshal lo / /
'di ltar yang bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba'i kha lo sgyur ba /
bla na med pa /
lha dang mi rnams kyi ston pa /
sangs rgyas bcom ldan 'das zhes bya ba la /
yon tan gyi bdag nyid che ba'i sko nas de bzhin gshegs pa rnams la dang ba bskyed pa'i phyir de la dang pos ni thun mong gi sangs rgyas rjes su dran pa bstan to / /
gnyis pas ni mchog tu sems can gyi don bya ba rjes su bsgrub pa'i thabs bstan pa'i phyir byang chub sems dpa' rnams kyi thun mong ma yin pa nyid yin no / /
re zhig dang pos ji ltar de bzhin gshegs pa rnams kyi yon tan gyi bdag nyid che ba de mngon par brjod par 'gyur zhe na /
tshig dgus go rims bzhin du 'ching ba gcod par mdzad pas ston pa phun sum tshogs par bstan to / /
rtogs pa'i mtshan nyid ston pa'i phyir te /
gang gi rgyus she na /
'di ltar yang bcom ldan 'das kyis gzigs te /
sems can skal ba dang ldan pa dang mi ldan pa thugs su chud nas skal ba dang ldan pa rnams 'dul bar mdzad pas de'i phyir yang ston pa grub par rab tu gnas so / /
de ltar ston pa'i phyir yon tan gyi bdag nyid che ba mngon par brjod pa yin no / /
de la bcom ldan 'das zhes bya ba 'dis ni 'ching ba gcod par bstan pa yin te /
bcom pa dang ldan pas na bcom ldan 'das zhes bya ste /
nges pa'i tshig tu rig par bya'o / /
yang ji ltar 'dir 'ching ba gcod pas ston pa phun sum tshogs pa yin zhe na /
lha'i bu'i bdud des bcom pas na dang po ston pa phun sum tshogs pa brnyes pa yin no / /
de bzhin gshegs pa dgra bcom pa yang dag par rdzogs pa'i sangs rgyas zhes bya ba'i tshig rnams kyis ston pa phun sum tshogs pa bstan te /
ston pa phun sum tshogs pa de yang rnam pa gnyis te /
ston pa'i mtshan nyid dang /
thugs su chud pa'i mtshan nyid do / /
ston pa yang phyin ci ma log par ston pa mdzad pa'i phyir te /
de bas na bcom ldan 'das de bzhin gshegs pa zhes bya ste /
de kho na bzhin du phyin ci ma log par chos ston par mdzad ces bya ba'i don to / /
thugs su chud pa yang rnam pa gnyis te /
spangs pa phun sum tshogs pa dang /
ye shes phun sum tshogs pa'o / /
spangs pa phun sum tshogs pa dang ldan pas bcom ldan zhes bya'o / /
nyon mongs pa'i dgra gang yin pa de 'joms pas na dgra bcom pa zhes bya'o / /
mi dge ba'i chos thams cad spangs pa'i phyir ye shes phun sum tshogs pa dang ldan pas na yang dag par rdzogs pa'i sangs rgyas zhes bya'o / /
yang dag pa phyin ci ma log pa thugs su chud par 'dis mdzad pas na de bas na de yang dag par rdzogs par gyur pas ston pa phun sum tshogs pa yin no / /
phyin ci ma log par chos ston pa mdzad pa dang /
nyon mongs pa thams cad spangs shing chos thams cad thugs su chud pas na phyi rol pa'i ston pa dman pa chos phyin ci log tu ston cing nyon mongs pa thams cad ma spangs pa rnams las /
de bas na ston pa 'di nyid khyad par du 'phags pa yin no / /
nyan thos dang rang sangs rgyas rnams kyang nyon mongs pa thams cad spangs par nges pa yin mod kyi /
chos thams cad kyi rnam par ston par byed pa dang /
chos thams cad kyi rnam pa mngon par byang chub pa ma yin te /
de bas na 'di nyid rnam pa thams cad ston pas khyad par du 'phags pa yin no / /
'di ltar yang chos thams cad phyin ci ma log par ston par mdzad pa dang /
nyes pa ma lus pa dang bral zhing /
chos thams cad kyi rnam par mngon par rdzogs par byang chub par bcom ldan 'das las dmigs pas de'i phyir de lta bur gyur pa'i bcom ldan 'das chos thams cad kyi rnam pa ston par mdzad pas phun sum tshogs pa brnyes pa zhes bstan to / /
rig pa dang zhabs su ldan pa zhes bya ba 'dis ni ston pa phun sum tshogs pa'i rgyu bstan to / /
rig pa dang zhabs zhes bya ba la /
'phags pa'i lam yan lag brgyad pa'i yang dag pa'i lta ba ni rig pa yin no / /
yan lag lhag ma ni zhabs so / /
ma mthong ba dang rkang pa med pas 'gro bar nus par mi 'gyur bas de bas na bslab pa gsum la rig pa dang zhabs zhes bya ste /
lhag pa'i shes rab kyi bslab pa ni rig pa zhes bya'o / /
lhag pa'i sems dang /
lhag pa'i tshul khrims kyi bslab pa ni zhabs so / /
shes rab kyi sna 'dren pa yin pa'i phyir rkang pa rnams kyis zhabs smos par bya ste /
yang rig pa sngon du smos pa yin te /
de yongs su dag pas tshul khrims dang ting nge 'dzin yongs su dag pa de bas na gang gi phyir shes rab kyi mig gis bstan nas tshul khrims dang ting nge 'dzin de gnyis kyi rkang pas bgrod par bya ba bzhin du phyin pas de bas na zhabs zhes bya'o / /
de gsum la bslab pa zhes bstan te /
gsum po de las kyang rig pa dang por bzung ba yin pas rig pa zhes smos so / /
zhabs de dag las dang po yin pa'i phyir tshul khrims phun sum tshogs pa dang /
cho ga phun sum tshogs pa dang /
spyod lam phun sum tshogs pa dang /
spyod yul phun sum tshogs pa bzhi pos dang por sems bde ba la reg par gnas pa yin pas zhabs zhes smos so / /
yang de gsum la rig pas ni sngon gyi gnas rjes su dran pa'i ye shes kyis mngon sum du mdzad pa dang /
'chi 'pho dang skye ba shes pa'i ye shes kyis mngon sum du mdzad pa dang /
zag pa med pa shes pa'i ye shes kyis mngon sum du mdzad de /
mkhyen pa de yang 'dir gang gi tshe bcom ldan 'das byang chub kyi shing drung du bzhugs nas mtshan mo'i thun dang po dang gnyis pa la sngon dang phyi mar gyur pa'i gnas rjes su dgongs shing mthar thug pa med pa'i 'chi 'pho dang skye ba gzigs nas thun gsum pa la spang bar bya ba gang yin pa mngon par rdzogs par byang chub pa brnyes pas de thams cad spangs te mngon par rdzogs par byang chub pa mngon sum du mdzad de /
zag pa med pa'i ye shes thams cad mkhyen pa rjes su brnyes pas de'i phyir yang rig pas sna drangs par gyur pas tshul khrims la sogs pa phun sum tshogs pa yin te /
de la tshul khrims phun sum tshogs pa ni tshul khrims dang ldan pa dang /
so sor thar pas bsdams pa dang /
cho ga phun sum tshogs pa dang /
spyod yul phun sum tshogs pa dang /
kha na ma tho ba phra rab tsam la 'jigs par lta bas yang dag par bslab pa'i gzhi rnams la slob pa yin no / /
de lta bu ni tshul khrims yongs su dag pa yin no / /
de ltar tshul khrims yongs su dag na phun sum tshogs pa bzhis ting nge 'dzin yongs su dag par 'gyur ro / /
de la phun sum tshogs pa bzhis ni spyod lam shes bzhin du gnas shing spyod pa phun sum tshogs pas mig la sogs pa'i rnam par shes pa gzugs la sogs pa'i rgyu mtshan rnams la mtshan mar rjes su mi 'dzin cing dbang po rnams bsdams nas de ltar tshul khrims yongs su dag pa la shes bzhin gyis gnas pa ste /
dbang po rnams kyi sgo bsdams par gyur pa'i ting nge 'dzin 'grub bo / /
ting nge 'dzin gang bzhis mchog tu sems bde ba la reg par gnas te /
de dag kyang bsam gtan bzhi yin te /
bsam gtan bzhi po de dag las su rung zhing gnod pa med pa ni ting nge 'dzin yongs su rdzogs pa yin no / /
de ltar ting nge 'dzin yongs su dag pas mngon par shes pa rnams 'grub ste /
rdzu 'phrul gyi mngon par shes pa dang /
lha'i rna ba'i mngon par shes pa dang /
pha rol gyi sems shes pa'i mngon par shes pa dang /
sngar bstan pa'i rigs pa gsum ste /
de bas na rig pa dang zhabs de phun sum tshogs pa de bas na bcom ldan 'das ston pa phun sum tshogs pa nyid brnyes pa yin no / /
de ltar rig pa dang zhabs phun sum tshogs pa ni ston pa phun sum tshogs pa'i rgyu yin no zhes bstan to / /
bde bar gshegs pa zhes bya ba 'dis ni gang du gshegs par bya ba der gshegs par bstan te /
bde bar gshegs pas na bde bar gshegs pa ste /
yang phyir ldog pa med pa'i phyir rims nad legs par byang ba bzhin no / /
lhag ma med par thugs su chud pa ni bde bar gshegs pa ste /
shes bya ma lus par thugs su chud pa'i phyir legs par gang ba'i bum pa bzhin no / /
yang de nyid ldan pa'i don gyis phyi rol pa dang nyan thos la sogs pa las khyad par du 'phags pa'i don yin te /
gang gi phyir phyi rol pa rnams ni legs par rtogs pas phyir mi ldog pa ma yin no / /
nyan thos la sogs pa dang /
so so'i skye bor phyir mi ldog mod kyis ma lus par rtogs pa ma yin te /
shes bya thams cad la ye shes thogs pa'i phyir ro / /
yang bcom ldan 'das ni bde bar gshegs pa yin te /
ma lus par thugs su chud cing rtogs pa'i phyir yang bde bar gshegs pa zhes bya'o / /
de ltar rig pa dang zhabs su ldan pa des ston pa phun sum tshogs pa brnyes pa nas bcom ldan 'das de ston par mdzad ces las su sbyar ro / /
'jig rten mkhyen pa skyes bu 'dul ba'i kha lo bsgyur ba bla na med pa zhes bya ba'i rkang pa gnyis smos pas ni ston pa zhes las su sbyar ba de yang rnam pa gnyis te /
skal ba dang ldan pa dang mi ldan pa'i 'jig rten de rnams gzigs nas skal ba yod pa 'dul bar mdzad pa'o / /
de la 'jig rten mkhyen pa zhes bya ba 'dis ni skal ba yod med la gzigs par ston to / /
'jig rten mkhyen pa de skal ba yod med kyi 'jig rten la gzigs pas na des 'jig rten mkhyen pa zhes bya'o / /
'di ltar bcom ldan 'das nyin lan gsum mtshan lan gsum du sangs rgyas kyi spyan gyis gzigs te /
su ni nyams /
su ni bcings /
su ni nyam nga bar gyur /
su ni ngan song las gzhol /
su ni ngan song du 'bab /
su ni lag nas drangs te mtho ris dang thar pa la gzhag par bya /
su ni dge ba'i rtsa ba ma bskyed pa bskyed par bya /
su'i dge ba'i rtsa ba bskyed pa ni yongs su smin par bya /
gang dge ba'i rtsa ba yongs su smin pa ni yongs su grol bar bya zhes dgongs so / /
skyes bu 'dul ba'i kha lo sgyur ba zhes bya ba 'dis ni skal ba dang ldan pa 'dul bar bstan te /
skal ba yod med kyi 'jig rten rnams la gzigs nas skyes bu gang zhig 'dul ba btul bar sbyor zhing 'dul bar spyod pas skal ba dang ldan ba 'dul bar mdzad de /
kha lo sgyur ba'i rang bzhin ni 'dren pa ste /
gang zhig 'dir btul ba ni kha lo sgyur ba'i rang bzhin yin no / /
bla na med pa zhes smos pas ni kha lo sgyur ba'i dngos po khyad par du byed pa'i don te /
gdul bar dka' ba'i skyes bu rnams kyang 'dul bar mdzad pa yin no / /
'dod chags dang zhe sdang dang gti mug che ba 'phags pa mdzes dga' dang sor mo'i phreng ba dang /
lteng rgyas 'od srungs la sogs pa 'dul bar mdzad pa'i phyir ro / /
mchog tu kha na ma tho ba med pas 'dod pa bsod nyams bde ba dang /
du ba pa'i mtha' la sbyor ba gnyis spangs nas lam dbu ma rtogs par mdzad pas btul nas don gyi mchog mya ngan las 'das pa phyir yang shin tu ldog pa med par 'dul bar mdzad pa'i phyir skyes bu 'dul ba'i kha lo sgyur ba zhes bya'o / /
skal ba dang ldan pa rnams 'dul bar mdzad pas bcom ldan 'das de la skyes bu 'dul ba'i kha lo sgyur ba zhes bya na /
'on te skal ba dang mi ldan pa rnams la ji ltar rtogs par bya zhe na /
de ngan song gi sdug bsngal gyi rgud pa las bskyabs nas longs spyod kyi bde ba dang /
bde 'gro la sogs pa'i bde ba la 'god par mdzad pa'i phyir ro / /
gang rigs ma nges pa ni skal ba dang mi ldan pa la 'dod do / /
skal ba dang ldan zhing rigs nges pa'ang nyan thos la sogs pa'i byang chub la rigs ji lta ba bzhin du 'jog par mdzad do / /
rigs ma nges pa'i rkyen gyis stobs dang ldan pa la dman pa las bzlog nas mchog la rab tu 'god par mdzad pa'i phyir ro / /
lha dang mi rnams kyi ston pa zhes bya ba 'dis ni gang dag la de ston pa las rab tu gnas par des nye bar bstan to / /
gang gi tshe yang bcom ldan 'das sems can rnams la khyad par med par mtho ris dang thar pa'i lam ston par mdzad pas na ston pa yin te /
yang 'phags pa'i bden pa gang yin pa bstan pas dge sbyong gi 'bras bu 'thob pa la sbyor te /
de dag 'dir dbang du mdzad pa'i phyir ji lta ba bzhin du bstan pas ni yang 'dir ston pa zhes las su 'dod do / /
de'i phyir lha dang mi rnams snod yin pa des na lha dang mi rnams kyi ston pa zhes bya'o / /
bsdus pa'i don ji lta bu yin zhe na /
'ching ba bcings pas ston pa nyid phun sum tshogs pa yin te /
gang zhig gang gis nges ji ltar rtogs pa bstan pa ni las so / /
de yang gang yin pa gzung ba yin no / /
sangs rgyas bcom ldan 'das zhes bya ba lan gnyis ci'i phyir bzlas she na /
tshig dgu po ji ltar bstan pa thams cad kyis sangs rgyas bcom ldan 'das rnams kyi yon tan gyi bdag nyid che ba yin par bstan pa'i phyir brjod do / /
bcom pa'i dgra ni grags pa'i rnam grangs brjod pa yin te /
bcom ldan 'das grags pa dang ldan par sgras bsgrub ces bya ba'i don to / /
grub pa'i sgra de'ang sangs rgyas bcom ldan 'das zhes bya ba 'di yang de bzhin gshegs pa zhes bya ba 'di dang /
lha dang mi rnams kyi ston pa zhes bya ba 'di la'ang sgras bsgrub pa'i sangs rgyas tshig dgu po rnams re re dang mngon par 'brel pa yin no / /
de ltar na 'dir sangs rgyas zhes bya ba de bcom ldan 'das la ji ltar 'jug ce na /
'di ltar mi 'jug ste /
sangs rgyas zhes bya ba ni rtogs pa'i don to / /
de la yang mtha' na ka ta'i rkyen yod pas ngo bo dang las kyi sbyor ba mthong ste /
lha sbyin gyis rtogs zhes bya ba ni ngo bo yin no / /
lha sbyin gyis bstan bcos rtogs zhes bya ba ni las so / /
de lta bu ni ngo bo dang las kyis sbyor bar rtogs par 'dod do / /
ngo bo dang las gnyis ka ma yin pa ka ta sbyor zhe na /
de lta mod kyi ka ta sbyor ro / /
blo dang ldan pas na chos rtogs zhes bya ba lta bu'o / /
ngo bo khong du chud pas na rtogs pa'o / /
rtogs pa nyid blo ste gcig ces bya ba'i don to / /
des 'dir gang yin pa rtogs pa zhes bya ste /
ma'i don dang ldan pa'i a dbyi bar byas pas rtogs pa dang ldan zhes bya ba'i don to / /
blo ni khong du chud pa'i phyir ro / /
khong du chud pa ni rtogs pa'o / /
rtogs pa'i don la yang ka ta'i rkyen sbyar bas ngo bo dang las dang byed pa po rnams so / /
byed pa'i ngo bo zhes bya ba ni chos thams cad kyi spyi'i mtshan nyid dang /
rang gi mtshan nyid rtogs pa dang ldan pas na sangs rgyas so / /
las dang byed pa'i sbyor ba mthong ste /
'di ltar thams cad rnam par rgyas par rtogs pas lha sbyin gnyid sangs pa bzhin no / /
rtogs pa rgyas pa ni pad+ma rgyas pa bzhin no zhes bya ba'i don to / /
bcom ldan 'das zhes bya ba yang nyon mongs pa dang /
shes bya'i sgrib pa'i tshogs spangs nas blo rgyas pas na sangs rgyas zhes bya'o / /
mi shes pa'i gnyid kyis log pa'i sems can rnams te /
de dag kyang bskyab pa'i phyir sad par mdzad pas sangs rgyas zhes bya'o / /
sangs rgyas ni yang sgrib pa ma lus pa rnam par bsal zhing thogs pa med pa'i ye shes ni shes bya thams cad la blo rgyas pa dang ldan pas na blo rgyas pas na sangs rgyas zhes bya'o / /
snga ma bzhin du sgrib pa bsal bas spangs pa phun sum tshogs pa yin no / /
gnyis pa thams cad skyob par gyur pas na snying rje phun sum tshogs pa yin no / /
gsum pa ni shes bya thams cad la ye shes rgyas pa'i phyir ye shes phun sum tshogs pa yin no / /
'di ltar spangs pa dang snying rje dang ye shes phun sum tshogs pas ni bcom ldan 'das la sangs rgyas zhes bya ste /
gtso bo ma yin pa bstan pa yin no / /
sangs rgyas rjes su dran pa'i 'grel pa /
slob dpon thogs med kyis mdzad pa rdzogs so // //
rgya gar gyi mkhan po a dzi ta shrI b+ha dra dang /
bod kyi lo tsA ba dge slong shAkya 'od kyis bsgyur cing zhus te gtan la phab pa //
[
