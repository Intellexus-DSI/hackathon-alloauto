@## / /
rgya gar skad du /
pra tiSh+Tha bid+hiH /
bod skad du /
rab tu gnas pa'i cho ga /
dpal 'jam pa'i rdo rje la phyag 'tshal lo / /
mi gnas mya ngan 'das pa po / /
thog ma tha ma med pa'i mchog /
rdo rje 'dzin chen phyag 'tshal nas / /
spyan dbye'i cho ga bshad par bya / /
snying po'i zhal snga sogs mkhyen pa'i / /
de bzhin blo yi don mchog rnams / /
mang po yis ni bsngags pa'i phyir / /
dpal ldan 'dus dang rjes mthun pa'i / /
gang du sku gzugs byas zin pa / /
ma mchod yun ring rab bzhag pa / /
de srid gzhag par mi shis pas / /
ji srid ma mchod legs mi 'gyur / /
gang du rab gnas ma byas pa / /
phyag 'tshal mchod pa de bzhin du / /
gsang sngags dman pa'i sbyin sreg ni / /
sbyin sreg 'bras bu med par 'gyur / /
nam mkha'i dbyings dang mnyam 'jug rjes 'gro rab gnas pa / /
de bzhin chos dang bde gshegs glegs bam rdo rje dril / /
mgon po don dam 'di dag mi shes 'jig rten rnams / /
'jig rten phan par 'dod pa rab gnas byed par 'gyur / /
slob dpon mtshan dang ldan pa dang / /
bstan bcos kun la 'jigs med pa / /
cho ga bzhin du rjes gnang ba / /
chu sogs sngon du 'gro ba yi / /
shes rab ye shes dbang bskur bas / /
slob dpon rang gis dbang bskur te / /
dkyil 'khor legs par bri bar bya / /
rgyud dang gsang sngags cho ga shes / /
dkyil 'khor ting 'dzin phyag rgya dang / /
stang stabs 'dug stangs sbyin sreg dang / /
sngags dang bzlas brjod mchod pa'i las / /
dgod pa dang ni bsdu ba ste / /
de nyid bcu po shes pa yis / /
lha khang mchod rten dam chos kyi / /
glegs bam sku gzugs ras ris sogs / /
byas zin mtshan dang ldan pa dag /
cha bzhin gsal te mdzes pa dag /
mtshan de nges par shes pa yis / /
rab gnas bya bar rigs pa yin / /
bsod nams spel bar bya ba'i phyir / /
dad pas ji ltar cho ga bzhin / /
cho ga dman pas mi bya ste / /
rab gnas rtag tu smad pas na / /
tshe 'dir sdug bsngal chen po dang / /
pha rol du yang 'jigs pa che / /
de ltar kun du 'bad pa yis / /
grub par 'dod pas bya ba yin / /
bya ba rang gis nus pa yis / /
cho ga bzhin du kun rdzogs bya / /
de ltar byas nas bsod nams che / /
mthong dang ma mthong kun du skye / /
lha yi bdag nyid chen po yang / /
byin gyis rlob cing nye bar 'gyur / /
de la dad pa dang bas gsol / /
slob mas lan grangs khyad par du / /
nyi ma skar ma bzang po dang / /
gza' dang 'byor pa ldan pa la /
shin tu sar pa'i gos gyon cing / /
dri dang bdug pas rab bsgos te / /
thams cad rgyan gyis yan lag mdzes / /
dri zhim me tog gis mchod nas / /
lag na rdo rje dril thogs nas / /
slob ma dang bcas mchod par bya / /
gdugs dang rgyal mtshan ba dan sogs / /
bla re rgya cher bri bar bya / /
bum pa gang sogs de bzhin gzhag /
bkra shis rdzas kyis brgyan pa dang / /
pi wang gling bu rdza rnga sogs / /
glu dang gar dang dga' ston che / /
sna tshogs me tog rgya cher bkram / /
tsan+dan a ka ru yis bdug /
dri zhim tsan+dan bzang pos byug /
bdud rtsi 'khyil pas bsrung bar bya / /
khru bzhi pa la gru bzhi pa / /
dpangs su de yi phyed du bya / /
rab tu dben zhing yid dga' ba / /
mdzes pa'i ka bas brgyan pa yi / /
gnas su 'bad pas rab zhugs nas / /
rab gnas cho ga'i gnas su ni / /
'jam la rab gtsang mtho ba yi / /
bde ba'i stan la 'dug nas ni / /
rab gnas dpal ldan bdag nyid kyis / /
ting 'dzin gsum ldan slob dpon gyis / /
sa ni yongs su gzung bar bya / /
bgegs med phyir ni phur bus gdab / /
phyogs mtshams bcing bar bya ba dang / /
dra ba ra ba mkhas pas bya / /
bsnyen pa bum pa'i cho ga bzhin / /
dkyil 'khor cho ga ji lta bar / /
gos bzangs kyis ni mgul pa bcing / /
a mra'i lo mas kha dgab ste / /
bum pa dkyil 'khor sngags kyis bsnyen / /
'bru lnga sman dang rin chen dang / /
tsan+dan chu yis dgang byas te / /
me tog phreng bcings rdo rje gzhag /
'khor lo'i gtso bos rnam rgyal bzlas / /
mchod yon phul nas yang dag mchod / /
me tog dkar po bkram pa dang / /
lha yi mdun du gnas byas te / /
de yi 'og tu rdzogs byas nas / /
thams cad las kyi mchog ldan pa / /
mnyam pa'i sems kyis dkyil 'khor la / /
dbu gsum phyag drug rang gi ni / /
mdzes pa'i shes rab dga' ba yis / /
sgrub pa chen po'i mthar thug par / /
cho ga ji bzhin rdzogs par bya / /
nam mkha'i mthar thug spro byas te / /
sangs rgyas tshogs ni mdun du blta / /
mchod yon zhal bsil rang sngags kyis / /
'thor 'thung yang ni de bzhin bya / /
bgegs mthar sngags kyis btab pa'i chus / /
mchod pa kun la bsang gtor bya / /
me tog la sogs ci 'byor dang / /
de bzhin rdo rje gzugs sogs kyis / /
kun du yang dag mchod par bya / /
bdud rtsi myang sogs mkhas pas bya / /
thal mo sbyar nas phyag 'tshal te / /
me tog gtor nas 'di skad brjod / /
oM sarba ta thA ga ta su la li ta bi lA s+ya /
na mi ta na miHtwAta /
b+ha ga wAn taM dzaHhUM baM hoH /
pra tIts+tsha ku su mAny+dza li nA thA ho sa ma ya stAM ma hA mi ti /
de nas spos kyis mchod bya ste / /
sa la pus mo btsugs nas ni / /
mgon po 'dir gshegs spyan 'dren zhes / /
de ltar tshig ni brjod par bya / /
'di zhes bya ba bcom ldan 'das / /
rig sngags rgyal la phyag 'tshal lo / /
thugs rje chen po spyan dbye bar / /
mgon po bdag ni bgyid par 'tshal / /
slob ma la yang phan pa dang / /
khyed rnams la yang mchod pa'i phyir / /
bcom ldan bgyid par 'tshal lags na / /
de bas mgon po gnang ba'i rigs / /
ji ltar sangs rgyas thams cad dag /
dga' ldan gnas na bzhugs pa las / /
lha mo sgyu 'phrul lhum gshegs ltar / /
de bzhin gnas 'dir gshegs su gsol / /
mgon po gnas 'dir rtag tu yang / /
bzhugs nas me tog spos 'di dag /
byang chub sems ni rab 'phel phyir / /
'di yi don du bzhes su gsol / /
sangs rgyas bdag la dgongs su gsol / /
'gro ba'i 'khor ba'i don du ni / /
'bras gnas byang chub sems dpa' dang / /
gang yang gsang sngags lha rnams dang / /
'jig rten skyong ba'i lha rnams dang / /
'byung po yang dag rdzogs pa yi / /
sangs rgyas bdag la dga' kun dang / /
gzhan yang lha yi spyan mnga' ba / /
'di zhes bya ba rdo rje bdag /
rig pa'i rgyal po 'di yi ni / /
ci nas rab gnas bgyid lags na / /
byin gyis brlabs par mdzad du gsol / /
dus gsum du ni spyan drangs te / /
snga ma bzhin du rab mchod nas / /
rol mo dril bus yang dag bstod / /
de nas bdud rtsi myang bar bya / /
de bzhin du ni spyan drangs nas / /
bdag nyid spro ba bskyed par bya / /
deng bdag skye ba 'bras bu yod / /
deng bdag 'tsho ba 'bras bur bcas / /
dam tshig lha dang mnyam par ni / /
bdag nyid gyur par the tshom med / /
byang chub sems dpa'i sems kyis ni / /
bdag ni phyir mi ldog par gyur / /
de bzhin gshegs pa'i rigs skyes par / /
deng bdag gyur par the tshom med / /
bdag gi nyi ma deng mchog yin / /
deng gi mchod pa bla na med / /
sangs rgyas thams cad spyan drangs pas / /
deng gi 'dus pa mchog yin no / /
de nas phyogs skyong gtor ma sbyin / /
'bad pas slob ma bsrung bar bya / /
khro bo bdud rtsi 'khyil bzlas pa'i / /
skud pas dpung pa bcing bar bya / /
de nas bsang byas dri yis byug /
snying gar zhi ba'i rigs pas bsrung / /
lha rnams rab gnas bya ba'i phyir / /
bdud rtsi 'khyil bas bsrungs te nyal / /
slob ma yi ni bsnyung bar bya / /
cho ga lhan cig byas nas ni / /
ji skad bsgom pa bzhin byas te / /
bla ma'i tshig bzhin mchod la sogs / /
g.yo med pas ni rab byas na / /
mchod sbyin 'bras bu thob par 'gyur / /
'di ni bsnyen pa'i cho ga'o / /
de nas phyed nyin nang par ni / /
yo byad thams cad ldan par bsag /
ma la til dang ma li ka /
nA ga ge sar phreng bas brgyan / /
snga ma bzhin du gos gtsang bgo / /
rgyan rnams kyis ni mdzes par bya / /
a ka ru la sogs pas bdug /
slob dpon bdag nyid lhar bskyed nas / /
gsang sngags kyis ni bum pa bzlas / /
cho ga bzhin du gtor ma sbyin / /
sku gzugs mdun du 'dug byas te / /
ting 'dzin gsum po bskyed par bya / /
bkra shis tshigs bcad don bya zhing / /
yang dang yang du bstod par bya / /
sna tshogs rol mo'i sgra yang dkrol / /
rgyal po'i dbang bskur tshul du ni / /
gdugs dkar la sogs gzung bar bya / /
sku gzugs shar du bstan byas te / /
ras yug ser po zung gis dgab / /
yan lag bzhi pa las byung zhing / /
bsnyen pa la sogs bsgrub par bya / /
thams cad bya ba dang ldan pas / /
yi ge gsum pos byin gyis brlab / /
snga ma bzhin du legs bzhag nas / /
rig pas legs par sbyang bar bya / /
g.yas dang g.yon gyi lag pa yis / /
yungs kar dag kyang gzung bya ste / /
phyogs dang phyogs min bzlog nas ni / /
bskor ba'i tshul gyis me la gtor / /
lan gsum byas nas chu la gtor / /
gro ga'am lo ma'i snod du ni / /
'bras chan chu yis sbyang bar bya / /
yungs kar gyi sngags ni /
oM sarba pA paM da ha na badzrA ya swA hA /
de nas de yi gsang sngags dang / /
rab gtsang dUr wa'i pir gyis ni / /
'bru mar dri ni zhim pos bsku / /
sngags la oM sarba ta thA ga tA ya bi sho d+ha ni swA hA /
'khar ba'i snod du 'dag chal dang / /
de bzhin bum pas khrus bya'o / /
lag na spyan sogs bum pa yis / /
cho ga bzhin du dbang bskur zhing / /
ston pa'i bdag nyid brjod bya ste / /
ji ltar bltams pa tsam gyis ni / /
de bzhin gshegs pa khrus gsol ba / /
lha yi chu ni dag pa yis / /
de bzhin bdag gis khrus gsol lo / /
oM sarba ta thA ga ta a b+hi She ka te sa ma ya shri ye hU~M /
ri mor bris pa me long la / /
sku gzugs rnams ni nyid la'o / /
dang por rnam par rgyal ba dang / /
de nas rnam snang la sogs dang / /
spyan la sogs pa bum pa dang / /
de'i 'og gzugs la sogs pa dang / /
tha mar gshin rje gshed sogs kyis / /
mkhas pa rim bzhin khrus gsol lo / /
gtsang ma'i gos kyis sku phyi'o / /
yang na lag pas phyi yang rung / /
gur kum gyis ni bris pa yi / /
ras yug dkar po zung yang dbul / /
oM di bya bA sa s+ye swA hA /
shin tu dri zhim gla rtsi'am / /
de bzhin gzhan yang gur gum sogs / /
sngags dang bcas pas byug pa dbul / /
oM AHbadzra gan+d+he hUM /
rgyan rnams kyang ni dbul bya zhing / /
de bzhin cod pan dbul bar bya / /
oM badzra rat+na traM / /
de bzhin me long bstan par bya / /
oM badzra satwa a /
gser las byas pa'i thur ma yis / /
de nas spyan yang dbye bar bya / /
oM tsak+Shu tsak+Shu sa man+ta tsak+Shu bi sho d+ta ni swA hA /
so rtsi gi wang me tog rnams / /
tha mar phul nas gzhug par bya / /
bris pa dang ni bsams pa'am / /
bdud rtsi 'khyil pas 'khor lo bsang / /
gshin rje gshed sogs rang sngags sam / /
yang na yi ge lnga po bzlas / /
a khaM bI ra hUM /
de nas shes rab yan lag 'dus / /
rnal 'byor ldan pa rang gis bya / /
bla ma'i man ngag gis bskyed pa'i / /
dkyil 'khor bde ba'i bdag nyid ni / /
sku gzugs de yi nang du gzhug /
de nas ye shes dkyil 'khor de / /
mdun gyi nam mkha' la gnas dgug /
thugs kyi sa bon 'od zer ldan / /
bgegs mthar byed kyis bgegs rnams gzhom / /
kun du bskrad nas bsrung bya ste / /
tsan+dan la sogs me tog bcas / /
gsang sngags bzlas pa'i mchod yon dbul / /
gshin rje gshed sogs kyis dgug gnas / /
gzhug dang bcing dang mnyes par bya / /
mig sogs lus ni byin gyis brlab / /
de nas chu la sogs pa yis / /
de bzhin du ni dbang bskur te / /
mchod yon sogs pas mchod par bya / /
ji ltar rang sngags dang ldan pa'i / /
mchod pa rnams ni dbul bar bya / /
me tog la sogs dbul ba'i sngags / /
me tog 'di ni mchog gyur pa / /
de bzhin chu skyes thang skyes dag /
dad pa mchog gis dbul lags na / /
ci bde bar ni bzhes su gsol / /
oM badzra puSh+pe hUM /
lhan cig skyes dang sbyar ba yi / /
bdug spos dam pa 'di dag ni / /
dad pa mchog gis dbul lags na / /
ci bde bar ni bzhes su gsol / /
oM AHbadzra d+hU pe hUM /
lhan cig skyes dang sbyar ba yi / /
dri mchog dam pa 'di dag ni / /
dad pa la sogs kun la sbyar / /
oM AHbadzra gan+d+he hUM /
mun pa'i tshogs ni 'joms byed cing / /
phyogs kun gsal ba'i mar me 'di / /
kun mkhyen ye shes gsal ba'i phyir / /
dang ba'i sems kyis dbul bar bgyi / /
oM AHbadzra A lo ke hUM / /
kha dog dri dang ro ldan pa'i / /
bza' dang bca' ba yang dag ldan / /
thams cad sbyar ba'i bshos 'di dag /
dang ba'i sems kyis dbul bar bgyi / /
oM AHbadzra ni wi t+ye hUM /
de nas 'thor 'thung 'bul bar bya / /
spos chu yis ni bsang bar bya / /
gzugs la sogs pas yang dag mchod / /
bstod dang de bzhin bdud rtsi myang / /
chags pa chen po bskyed de nyid / /
de nyid rig dad bden pa brjod / /
yi ge brgya pa bzlas pa yis / /
brtan par byas nas gsol ba gdab / /
khyod kyis sems can kun gyi don / /
mdzad nas thams cad sgrub par mdzod / /
de nas tha ma phyogs skyong sbyin / /
ji skad gsungs bzhin mchod bya zhing / /
de nyid shes pas mnyes pa'i phyir / /
cho ga bzhin du sbyin sreg bya / /
kha khyer sor bzhi bor ba yi / /
phyi rol du ni pad+ma bya / /
khung bu rgyar ni khru gang la / /
de yi zabs su khru phyed bya / /
las kun byed pa'am 'khor lo bzhin / /
mtshan ma dkyus dang dpangs su ni / /
sor ni brgyad dang gcig byas pa'i / /
'khor lo khung bu'i dbus su bri / /
rdo rje rin chen chu skyes dang / /
ral gri dbus su bri bar bya / /
phyi rol rdo rje ra bas bskor / /
slob dpon shar du kha bltas nas / /
las kun byed pas bsrung bar bya / /
g.yon du mchod yon la sogs gzhag /
yo byad bkod pa bsang bar bya / /
rnal 'byor can gyis rab gnas bya / /
rang sngags las ni khung bu bskyed / /
gtsang ma'i rtswa skam dang bcas las / /
zhi rgyas cho ga las gsungs bzhin / /
cho ga shes pas me bcug ste / /
las kun byed pa'i spos chu dang / /
ku sha'i rtse mos bsang ba byas / /
khro bo bdud rtsi 'khyil sngags sam / /
yi ge gsum gyis lan gsum gdab / /
'o ma can gyi shing las sbar / /
rlung yab kyis ni sbar bar bya / /
oM dzra la dzra la hUM /
rang sngags lan bdun bzlas pa yi / /
blugs gzar gang ba'i mar gyis ni / /
de yi gzi byin bskyed par bya / /
sngo la shin tu mi ring ba / /
gtsang ma'i ku sha dgram par bya / /
dang por rtse mo shar du bstan / /
g.yas nas bskor zhing dgram par bya / /
de nyid kyis ni steng du dgab / /
gsang sngags sngon du 'gro bas bya / /
oM AHi me ku shA shub+ha di byAHbitra za h+ma bi tre ne /
bud+d+ha d+har+m+mA sang+g+ha ra ka pr-i thi bI sany+dza ta gar+b+ha /
a bi g+h+naM mAM shAn+tiM kurban+tu hUM /
oM badzra sa twa a zhes bya ba'am /
yi ge 'bru gsum gyis bya'o / /
de 'og khung bu'i dbus gnas pa / /
pad+ma la gnas gru gsum raM / /
rdo rje sems dpa' yongs gyur pa / /
raM las byung ba'i me bsam mo / /
sku mdog ser po dbu gsum pa / /
sha rgyas shes rab ma la 'khyud / /
gun+d+he mi 'jigs dbyug pa dang / /
phreng ba 'dzin pa 'bar ba'i lus / /
las dang rjes mthun gos rgyan bcas / /
mkha' nas ye shes me bsams te / /
de 'dra 'dod pa'i rgyal pos bkug /
yi ge gsum dgod byin gyis brlab / /
bgegs rnams bskrad nas bsrung bar bya / /
de nas gdan la bzhugs su gsol / /
de'i sngags /
e h+ye hi ma hA b+hU ta de ba r-i Shi dwi dza sa ta ma /
gr-i hi twA a hu ti ma hA raM asmin+san+ni hi to b+ha bA /
zhes bya bas khung bur bzhugs su gsol nas ni / /
ku sha la sogs dgram par bya / /
gshin rje gshed kyis dgug pa dang / /
gzhug sogs sngon du 'gro ba yis / /
mnyes pa dang ni blta bar bya / /
oM ag+na ye A di byA bi Sha ma hA shri ye ha bya ka bya bA hA Na ya dr-i sh+ya dzaHhUM baM hoHsa ma ya s+t+waM ma hA i ti /
der ni blta bar byas na ni / /
mchod yon zhal bsil 'thor 'thung dang / /
me tog la sogs mchod pa rnams / /
'bul gyis swA hA zhes bya bas / /
yo byad dag ni nye bar dgod / /
dgang blugs 'bru yi bye brag sngags / /
shub bus yam shing la sogs pa / /
ji ltar 'dod pas dbul bar bya / /
de ni mig sogs byin gyis brlab / /
de bzhin du yang dbang bskur nas / /
mchod yon zhabs bsil 'thor 'thung dbul / /
bsang nas rim bzhin mchod pa 'bul / /
phyi yi mchod pa me tog sogs / /
rdo rje gzugs sogs de bzhin te / /
bstod dang bdud rtsi myang ba dang / /
lag pa bkrus nas 'thor 'thung bya / /
lan gsum bdud rtsi 'khyil pa yis / /
bzlas pa'i chu yis de bzhin bya / /
de yi zhal las 'bar ba'i raM / /
cho ga shes pas dgod par bya / /
blugs gzar gru bzhi sor bzhi pa / /
sor gnyis zab brkos rdo rjes mtshan / /
mdun du pad+ma'i 'dab 'dra ba'o / /
dgang gzar chu skyes 'dab 'dra ba'i / /
sor gnyis phyed brkos rdo rjes mtshan / /
lha yi sa bon las bskyed nas / /
dgang gzar blugs gzar gyi dbus su / /
rab tu 'bar ba'i hU~M bsgoms nas / /
de la dgang blugs dbul bar bya / /
'bar bar shes nas mtshan ma brtag /
dgang blugs dbul ba'i sngags /
oM na maHsa man+ta b+hud+d+hA nAM /
ag+na ye swA hA /
mi shis bdud rtsi 'khyil bzla zhing / /
de yis bgegs kyang bskrad par bya / /
de nas bsang gtor byas nas kyang / /
'od gsal de nyid bsgom bya ste / /
rab 'bar me la yam shing 'bras / /
mar dang til dang dUr wa dang / /
zas mchog ku sha cho ga bzhin / /
oM ag+na ye swA hA /
mar gyi sngags so / /
oM sarba pA paM da ha na badzrA ya swA hA /
til gyi sngags so / /
oM badzra A yu She swA hA /
dUr wa'i'o / /
oM badzra puSh+Tha ya swA hA /
'bras ma grugs pa'o / /
oM sarba saM pa de swA hA / /
zas mchog gi'o / /
oM a pra ti ha ta badzra la tA ya swA hA /
ku sha'i'o / /
oM badzra bi dzA ya swA hA /
'bras so ba'i'o / /
oM ma hA be gA ya swA hA /
nas kyi'o / /
oM ma hA ba lA ya swA hA /
ma sha'i'o / /
oM badzra g+hasmar ye swA hA /
gro dbul ba'o / /
oM badzra bi dzA ya swA hA /
u dum+WA ra'i'o / /
oM bo d+hi br-ik+ShA ya swA hA /
a shwad+thA'i'o / /
oM badzrA ya swA hA /
p+lak+Sha'i'o / /
oM badzra ku be rA ya swA hA /
n+ya gro d+ha'i'o / /
oM ha sa ka ra swA hA /
a mra'i'o / /
rgyas dang zhi dang dbang dang dgug /
gsad dang bskrad dang mngon spyod rnams / /
oM swA hA ho dz+dzaHhUM hUM phaT /
sngags kyi mtha' yang brjod par bya / /
zhu ba'i rdzas thams cad ni zhal du'o / /
yam shing dang rus phye la sogs pa ni 'od kyi dkyil 'khor la'o / /
zas mchog dang til dang 'bras yos la sogs pa ni phyag tu'o / /
dUr wa'i myu gu dang /
'bras ma grugs pa dang /
me tog ni dbu la'o / /
dri ni thugs kar ro / /
bdug spos dang mar me dang /
mchod yon ni mdun na'o / /
zhabs bsil ni zhabs la dbul bar bsam mo / /
de 'og dgang blugs sbyin bya ste / /
mchod yon 'thor 'thung snga ma bzhin / /
mchod dang bstod dang bdud rtsi myang /
byas nas de yi thugs kar ni / /
rang gi sa bon las byung ba'i / /
rab gnas rang gi dkyil 'khor bsgom / /
lce la mdzes shing phra ba yi / /
hU~M las byung ba'i rdo rje bsam / /
phyi yi mchod pa snga ma bzhin / /
rdo rje gzugs sogs kyis de bzhin / /
bstod dang bdud rtsi yang dag myang / /
de bzhin du yang 'thor 'thung bya / /
snga ma bzhin du dgang blugs dbul / /
sreg rdzas yam shing rim bzhin dbul / /
slob ma'i lag g.yas mthe bong ni / /
lag pa g.yon pas gzung bya ste / /
mar gyis gang ba'i sbyin blugs te / /
slob ma gzhug pa'i don du ni / /
mgo la g.yas nas bskor byas te / /
zhi ba'i phyir ni sbyin sreg bya / /
gsum mam bdun nam yang na gcig /
rgyal po'am ni sa bdag dang / /
phyogs skyong bdag nyid zhi ba'i phyir / /
sbyin sreg byas nas gsol ba gdab / /
slob ma shin tu 'bad pa yis / /
slob dpon rab tu mnyes par bya / /
bu mo rin chen nor bus brgyan / /
glang chen rta ni myur 'gro dang / /
ba zhon bzang dang sa gzhi rnams / /
dad pas yon ni dbul bar bya / /
slob dpon yongs su mnyes byas nas / /
des na las kun 'grub 'gyur zhing / /
rang sngags lha yang mnyes par 'gyur / /
gzhan yang zla ba lhag bsgoms nas / /
dgang blugs dag kyang dbul bar bya / /
thugs ka'i zla ba 'khor lo lce / /
de bzhin mthar ni dgang blugs bya / /
de yi lag par dri dang ni / /
so rtsi de bzhin na bza' yis / /
rab mchod nas ni bstod par bya / /
yi ge brgya pa yang dag bzla / /
cho ga nyams pa gang bgyis pa / /
mgon po bdag la bzod par mdzod / /
mi shes pa dang ma 'byor pa / /
gang phyir lus can skyabs gyur pas / /
cho ga dman la bzod par gsol / /
de skad brjod nas gshegs su gsol / /
khyod kyis 'gro ba'i don kun mdzad / /
dngos grub stsal nas gshegs su gsol / /
sangs rgyas yul du gshegs nas ni / /
slar yang gshegs par mdzad du gsol / /
rang gi lus su rab bcug nas / /
cho ga las ni bshad pa bzhin / /
rnal 'byor can gyis sreg rdzas kyi / /
de bzhin lhag ma me la dbul / /
cho ga sngon bzhin gshegs gsol nas / /
cho ga bzhin du gtor ma dbul / /
oM AHa kA ro mu khaM sarba d+har+m+ma NAM Ad+ya nu t+pan+natwAta muHi /
zhes bya ba ni gshegs su gsol ba'i sngags so / /
sreg rdzas lhag ma 'o ma mar / /
sbrang rtsi ka ra ldan pa rnams / /
de nyid du ni cha ru bskol / /
rang gi bdag po'i sngags 'di bzlas / /
oM de ba an+ne sa mA d+hi d+h+yA na pI na ni swA hA /
gser la sogs pa'i snod du ni / /
lha rnams la ni dbul bar bya / /
gan rkyal kha sbub yon por min / /
brtan cing drang por sku bzhag nas / /
sku yi sum cha'i tshad tsam gyi / /
gdan la bzo mo mkhas pas gzhag /
dri gtsang khang du ma bcug na / /
nyes pa dag ni 'phel bar 'gyur / /
bzhugs su gsol ba'i sngags /
oM su pra tiSh+Tha badzre swA hA /
snga ma bzhin du mchod byas te / /
bdud rtsi yang ni myang bar bya / /
yi ge brgya pa bzlas pa yis / /
brtan par bya zhing bzod par gsol / /
'gro ba'i 'khor lo'i don gyi phyir / /
rdzogs sangs rgyas la bzod par gsol / /
'bras bu gnas dang sems dpa' dang / /
gzhan yang gsang sngags lha rnams dang / /
'jig rten skyong ba'i lha rnams dang / /
'byung po rdzogs pa'i sangs rgyas kyi / /
bstan pa kun la dga' ba dang / /
gang dag lha yi spyan mnga' ba / /
cho ga bzhin du ma 'byor pa / /
gang zhig lus can skyabs gyur pas / /
mchog tu yon bdag gzhan la yang / /
kun du bde legs zhi mdzad nas / /
sangs rgyas yul du gshegs nas kyang / /
slar yang gshegs par mdzad du gsol / /
bskal pa'am ni bskal pa brgyar / /
sku 'di lhag par gnas gyur cig /
lha rnams kyis kyang bsrung bar shog /
sa dang chu dang me rlung gi /
'jigs pa las kyang skyob pa dang / /
thams cad dga' zhing tshim gyur nas / /
rang gi gnas su legs par gshegs / /
slob dpon slob mar bcas pa dag /
bu dang tsha bo bsrung gyur cig /
de nas slob ma bos byas te / /
bla ma snying rjes 'di skad brjod / /
gang zhig khyod kyis gsol ba btab / /
rab gnas sdig pa dang bral ba / /
da lta nga yis legs pa byas / /
ci bde bar ni mchod par gyis / /
sngags kyis gtsang byas zhal zas 'di / /
slob ma la yang sbyin par bya / /
de bzhin gshegs pa'i lhag ma 'di / /
zo shig sdig pa byang bar 'gyur / /
lhag ma gzhan la sbyin bya zhing / /
byin nas de bzhin rang gis bza' / /
slob ma gus par shes nas ni / /
slar yang yon ni bslang bar bya / /
de yis yon yang phul nas ni / /
gus pas slob dpon mnyes par bya / /
mchod nas de 'og bskor bar bya / /
legs par lha la phyag btsal nas / /
slob ma rang gi gnas 'gro nas / /
dge 'dun la yang chos ston bya / /
ji ltar rang ni nus pa bzhin / /
nyin mtshan du ni dga' ston bya / /
glu dang gar dang rol mo dang / /
rtse dang dgod dang dga' bas gnas / /
'bad pas bzo bo dga' bar bya / /
de bzhin du ni 'khor gzhan dang / /
mgon med rnams la chos ston dang / /
yon yang rab tu sbyin par bya / /
dkyil 'khor dang ni sbyin sreg dang / /
rab tu gnas pas yo byad kun / /
de dag thams cad slob dpon dbang / /
de nyid rdo rje 'dzin yin par / /
bya ba spyod pa'i rgyud las gsungs / /
gal te rab gnas byed pa yis / /
thabs dang shes rab bdag nyid gzugs / /
khyad par 'bras bu thob par gsungs / /
'dus pa'i rgyud las gzhan du min / /
gang zhig rnal 'byor rgyud gzhan gyis / /
mngon sum rang dga' bde chen min / /
sbyin sreg cho ga dang bcas pa'i / /
rab gnas cho ga gsal phye bas / /
byas pa'i bsod nams gang yod des / /
'gro ba 'di kun bder gnas shog /
rab tu gnas pa'i cho ga slob dpon zla ba'i 'od kyis mdzad pa rdzogs so // //
rgya gar gyi mkhan po puN+ya kIrti dang / /
bod kyi lo tsA ba dge slong bsod nams rgyal bas bsgyur ba'o //
[ ]
