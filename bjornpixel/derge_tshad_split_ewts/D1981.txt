@## / /
rgya gar skad du /
badzra b+hai ra wa sA d+ha na /
bod skad du /
rdo rje 'jigs byed kyi sgrub thabs /
dpal rdo rje 'jigs byed ma he'i gdong pa can la phyag 'tshal lo / /
bcom ldan 'jig pa'i dus kyi me ltar 'bar / /
drag po'i drag po de la phyag 'tshal nas / /
las rnams thams cad rab sgrub phyir / /
ma he gdong can sgrub thabs cung zhig bri / /
yid dang mthun zhing dben pa'i gnas dag tu / /
ngang gis bde ba'i stan la 'dug nas ni / /
ma he'i gdong can skad cig rnal 'byor pas / /
lha dang bla ma mnyes byas de 'og tu / /
stong pa ma yin mi stong pa yang min / /
sems nyid spros dang bral ba rnam par bsgom / /
yaM las rlung dkyil raM las bskal me 'bar / /
de las hUM 'phros rdo rje'i rang bzhin no / /
a las zla ba rgyas pa'i steng nyid du / /
d+hIHlas 'jam dpal gzhon nu bskyed par bya / /
de yi thugs kar nyi ma'i dkyil 'khor bsam / /
de steng hUM yig nag po 'bar ba blta / /
de nas thams cad yongs gyur rdo rje ste / /
de yongs gyur las bcom ldan ma he'i zhal / /
dbyar gyi char sprin nag po lta bu'i mdog /
sku las me 'bar khams gsum skrag par byed / /
khros pas dur khrod thod pa'i do shal byas / /
zhal gcig ma he nag po rgod pa'i zhal / /
rwa brag gzhon nu'i zhal gyis rnam par mdzes / /
phyag g.yas rdo rje gdengs sam gri gug 'dzin / /
phyag g.yon thod pa khrag gis bkang ba'o / /
zhabs gnyis gyad kyi dor stabs ro yi steng / /
ma he nag po'i steng du rnam par bsam / /
mngon sum 'dra bar rnam par gsal ba dang / /
snying gar nyi ma 'bar te hUM yig go / /
de las ye shes dgug gzhug dbang bskur bya / /
de nas de nyid skar ma'i tshogs 'dras bskor / /
yengs pa med par rtag tu bzlas pa bya / /
oM hrIMHSh+T+r-iHwi kr-i tA na na hUM phaT /
'di ni sngags kyi rgyal po ste / /
ma byung 'byung bar mi 'gyur ro / /
'bum phrag gsum du bzlas pa bya / /
de yis las rnams thams cad 'grub / /
gal te ldang bar 'dod pa na / /
ye shes ma he'i zhal la ni / /
mchod cing bstod la ldang bar bya / /
ma he'i sbyor bas rnam par rgyu / /
shin tu rtogs dka'i rgyud las ni / /
las rnams thams cad sbyor ba'i lha / /
zhal gcig phyag gnyis bdag gis bris / /
blo dman rnams la phan phyir ro / /
dge ba cung zad thob pa des / /
bdag dang 'di la mos pa rnams / /
nad dang 'jigs sogs rab bcom nas / /
myur du 'jigs byed chen por shog /
slob dpon many+dzu shrI dz+nyA nas mdzad pa /
zhang 'or ston pa shes rab bsod nams kyis bsgyur ba rdzogs so / /
[ ]
