@# /
rgya gar skad du /
bo d+hi A ka ra pra Ni d+hA na /
bod skad du /
byang chub 'byung ba'i smon lam /
'jam dpal gzhon nur gyur pa la phyag 'tshal lo / /
log rtog mun bsal mkhyen rab 'dab rgyas shing / /
bdud bzhi'i dgra bcom yang dag ji bzhin gshegs / /
thugs rje'i mtsho bskyil don mchog 'byor pa'i gter / /
sangs rgyas bcom ldan rnams la phyag 'tshal lo / /
mkha' ltar mtshan med rab zhi rtog las 'das / /
sgrib pa'i skyon bral legs tshogs 'byung ba'i gnas / /
skye bo 'gro mang byang chub 'byung ba'i gnas / /
yang dag dam chos rnams la phyag 'tshal lo / /
nyon mongs dgra rgyal srid mtsho las rgal cing / /
sdug bsngal mtshon spangs yang dag thar lam mkhyen / /
'gro la phan mdzad yon tan mang po'i phul / /
'phags pa'i dge 'dun rnams la phyag 'tshal lo / /
chos dbyings mkha' dkyil mkhyen rab nyi shar nas / /
rmongs pa'i mun bsal yang dag chos nyid rtogs / /
thabs ldan thugs rjes 'gro la phan brtson pa / /
byang chub sems dpa'i tshogs la phyag 'tshal lo / /
rin chen sa gzhi dpag bsam nags tshal bcas / /
yid bzhin gzhal yas gdan khri rgyan mchog ldan / /
lha mi'i mchod sprin mang po gtibs pa rnams / /
yon tan gter mnga' sras bcas rgyal la 'bul / /
dus kun bdag gis dkon mchog gsum spangs shing / /
de yi bskor phyogs byang chub sems btang dang / /
mtshams med la sogs smad pa'i las byas rnams / /
bla ma'i spyan sngar de bshags slan chad bsdams / /
sangs rgyas rang sangs rgyas dang nyan thos dang / /
byang chub sems dpa' so so'i skye bo yi / /
bsod nams rgyu dang 'bras bcas ci mchis pa / /
de dag kun la rjes su yi rang ngo / /
phyogs gang 'gro la sman slad bde gshegs rnams / /
mya ngan 'dar bzhed chos bshad bskul gzhes la / /
'gro ba'i don slad mya ngan mi 'da' zhing / /
chos kyi 'khor lo dam pa bskor bar bskul / /
skyon kun byang zhing yon tan kun rdzogs pa / /
sangs rgyas dam chos dge 'dun dkon mchog la / /
bdag ni dus kun lus 'bul skyabs gsol gyis / /
yongs bzhes log lta'i lam las bskyab tu gsol / /
bdag gis 'gro ba'i nyon mongs bsal slad dang / /
byang chub spyad pa'i bcom ldan gdung bsab phyir / /
bdag med rtog bral mi gnas rtag pa yi / /
bla med byang chub mchog tu dus kun bskyed / /
phyogs dus bzhugs pa'i rgyal ba sras bcas dgongs / /
khyod la bdag gi sdom pa'i tshul khrims dang / /
dge ba chos sdud sems can don byed pa'i / /
bslab gsum deng nas brtsams te gzung bar bgyi / /
bsod nams stobs 'dis chos gnas thams cad la / /
bla med mchod sprin 'byung zhing bgyi bgyis shog /
sems can rnams kyang sgrib tshogs kun byang nas / /
yon tan tshogs rdzogs kun mkhyen mchog gyur cig /
bdag kyang dus kun blo rnams snying rje ldan / /
ting 'dzin shes rab gzungs sgo mchog thob nas / /
'gro kun bder 'gyur spyod mchog rnams byed cing / /
chos rnams mtshan nyid ji bzhin rtogs gyur cig /
bsdu ba bzhis bsdus pha rol phyin rdzogs shing / /
mos spyod la sogs sa rnams kun sbyangs nas / /
nyon mongs shes bya'i sgrib tshogs rnams spangs te / /
bsod nams ye shes tshogs rdzogs sangs rgyas gyur / /
bdag ni mthong thos reg pa'am dran tsam gyis / /
'gro kun nyon mongs sdug bsngal zhi byed shog /
lus sems ngag rnams spyod yul cir 'jug pa / /
srog chags rnams la bde ba'i rgyur gyur cig /
dus kun bdag gis lus ngag yid kun nas / /
dge ba'i rtsa ba cung zad ci bsags pa / /
dus gsum rgyal bas ji ltar bsngos pa bzhin / /
thams cad bla med byang chub myur 'grub bsngo / /
byang chub 'byung ba'i smon lam slob dpon 'phags pa klu sgrub kyis mdzad pa rdzogs so //
[ ]
