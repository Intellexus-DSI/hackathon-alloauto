@## / /
rgya gar skad du /
kal pok+ta da sha b+hu dza sI ta mA rI ts+yai sA d+ha naM /
bod skad du /
rtog pa las gsungs pa'i 'od zer can dkar mo phyag bcu pa'i sgrub thabs /
'phags ma 'od zer can la phyag 'tshal lo / /
sngon du gsungs pa'i cho gas paM yig las skyes pa'i sna tshogs pad+ma'i steng du zla ba la maM yig dkar po las skyes pa'i 'od zer can dkar mo zhal lnga pa /
phyag bcu pa /
zhabs bzhi pa'i bdag nyid du skad cig gis bsam par bya'o / /
de la rtsa ba'i zhal dkar po /
g.yas nag po /
g.yon phag zhal dmar mo /
rgyab zhal ljang gu /
dbu'i steng du zhal ser mo /
rin po che sna tshogs pa'i zur phud gsum gyis brgyan cing ral pa'i cod pan can /
phyag g.yas pa lnga rnams na nyi ma'i dkyil 'khor dang /
rdo rje sngon po dang /
mda' dang /
lcags kyu dang khab phyag na bsnams pa'o / /
g.yon pa lnga rnams na zla ba'i dkyil 'khor dang /
gzhu dang /
mya ngan med pa'i lo ma dang /
zhags pa dang bcas pa'i sdigs mdzub dang /
skud pa bsnams pa'o / /
lang tsho gzhon zhing phu dung stod g.yogs dkar po can /
mchod rten gyi nang na gnas pa /
phag bdun gyi shing rta la zhon pa /
khyab 'jug dang /
dbang po dang /
bde byed dang /
tshangs pa rnams zhabs bzhis mnan pa /
de'i shing rta'i dbus su gnas pa'i chu srin mnan pa'i bcom ldan 'das ma gzhan te /
sku mdog nag mo phag gi gdong pa can /
rdo rje dang sdigs mdzub ni g.yas dang g.yon gyi phyag na'o / /
g.yas phyogs su gzhan bcom ldan 'das ma ni phag zhal dmar mo phyag bzhi pa g.yas pa gnyis kyis lcags kyu dang khab bsnams pa'o / /
phyag g.yon pa gnyis kyis zhags pa dang bcas pa'i sdigs mdzub dang skud pa bsnams pa'o / /
mdzes pa'i rgyan gyis brgyan pa'o / /
g.yon gyi phyogs su rje btsun ma gzhan rnams ni phag zhal dmar mo'o / /
rna ba'i bar du bkang ba'i gzhu dang mda' dang /
rdo rje dang /
mya ngan med pa'i shing gi yal ga ni g.yas dang g.yon gyi phyag na bsnams pa'o / /
sna tshogs pa'i rgyan gyis brgyan pa ste /
shing rta 'dren pa'i phag gi 'og nas nyi ma la sogs pa'i gzugs gza' dgu ste /
nyi mas nye bar 'tshe ba'i nad kyi tshogs kyang mi'i gzugs kyi 'og tu ltung bar bsam par bya'o / /
de nas snying ga'i zla ba la gnas pa'i maM gi sa bon gyi 'od zer gyis de bzhin gshegs pa rnams gdan drangs te /
dbang bskur ba blangs nas dbu la rnam par snang mdzad kyis rgyas gdab pa'o / /
de nas snying ga'i sa bon las de bzhin du phreng ba'i rnam pa lta bu'i sngags kyi yi ge rnams kha nas 'thon nas lte ba /
lte ba nas kha ru /
kha nas slar yang lte ba la sogs par 'khor lo 'khor ba'i rim pa bzhin du sngags bzlas par bya'o / /
de la sngags ni 'di yin te /
oM mA rI ts+yai mAM hUM hUM phaT phaT swA hA /
rang gi sa bon gyi byin gyis brlabs la zas la sogs pa thams cad la rjes su gnas par bya'o / /
ngal na yi ge brgya pa'i sngags brjod la ci bder gnas par bya'o / /
rtog pa las gsungs pa'i 'od zer can dkar mo phyag bcu pa'i sgrub thabs rdzogs so //
[ ]
