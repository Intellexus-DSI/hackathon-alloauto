@ / /
bung ba 'dod pa'i sgrub thabs bzhugs // @## / /
bcom ldan 'das dpal dgyes pa rdo rje la phyag 'tshal lo / /
de nyid ye shes rgyus skyes pa'i / /
longs spyod rdzogs sku phyag 'tshal nas / /
shin tu bsdus par gyur pa yi / /
bung ba'i sgrub thabs bshad par bya /
dang po kho nar khams gsum thams cad sems tsam du shes par byas la /
de nas bdag nyid dpal he ru ka'i gzugs chu skyes dmar po dang 'dra ba skad cig gis rdzogs par byas te /
rang gi snying gar bcu drug phyed kyi pad+ma shin tu dmar ba bsams la /
de yi lte ba la A li yang dag par bsdus pa'i gzugs /
sangs rgyas thams cad kyi yon tan rjes su chags pa'i yi ge aM dang hUM yang dag par yid kyis bris te /
de nas hUM dang aM las byung ba shin tu dmar ba'i 'od zer yid bzo bar byed pa spros te /
gur gum lta bu'i 'od zer de phyogs thams cad khyab ste /
sems can thams cad rang gi gzugs su byas la de'i sku gsung thugs lhan cig tu bkug ste /
hUM dang aM gnyis kyi thig le la gzhug par bya'o / /
de nas hUM yongs su gyur pa las /
thabs dang shes rab kyi rang bzhin bung ba'i gzugs /
rin po che lta bu'i snying rje chen po'i rang bzhin me tog gi ro 'thungs pas brgyal ba /
hUM gi ngo bo'i sgra rtag ring du sgrog pa /
bdag med ma dang he ru ka'i rang bzhin bsgom par bya'o / /
de nas de'i snying gar tshon dmar po / /
ko ba'i chu lta bu'i thig le phra mo aM dang hUM gi yi ger bltas te /
de nas thabs dang shes rab kyi bung ba srog gi rlung la zhon te /
sna'i bu ga nas phyung la /
khams gsum na gnas pa sems can gyi lus ngag yid gsum rnam par dag par byas te bsdu'o / /
yang dbugs kyi rlung la brten nas ji lta bar bya ste /
rang gi snying ga'i pad+ma'i lte ba la rab tu rnam par dag pa la gzhug par bya ste /
gzhan gyi sku gsung thugs dang /
rang gi sku gsung thugs gcig tu mnyam par bsgom par bya'o / /
de ltar yang dang yang du ji srid skad cig gis mthong gi bar du /
dbugs la brten pa'i gzugs bsgom par bya'o / /
de ltar goms pa'i rting la skyes pa dang bud med kyi skad cig pad+ma dmar po 'dab ma brgyad pa rnam par bsams la /
de'i ro bung ba srog dang rtsol ba la brten nas snga ma bzhin du byung ste /
bdag nyid kyi snying gi me tog lte ba la gzhug par bya ste /
skyes pa'i sna'i bu gar zhugs te /
lus ngag yid gsum gyi gzugs /
snying ga'i pad+ma'i lte ba la 'dug ste de'i snying ga'i pad+ma'i 'dab ma la lus kyi rang bzhin gyi rdul yod pa bdag nyid kyi lus bsgom /
ngag gi rang bzhin pad+ma 'thungs / /
sems kyi rang bzhin pad+ma'i snying po zos te /
de nas sgrub pa pos rang gi dbugs kyi rlung bkug ste /
skyes pa'i sna'i bu ga nas phyung la /
bdag nyid sna'i bu ga nas snying gi pad+ma'i ge sar la gzhug go / /
de ltar lus sprugs der lus kyang rang bzhin gyi chu skyes kyi rdul gnyis gcig tu byas /
ngag gi rang bzhin gyi me tog gi khu ba gnyis gcig tu byas /
sems kyi rang bzhin pad+ma'i snying po gnyis gcig tu byas par bsam par bya'o / /
de yang de ltar spros pa dang /
de ltar gzhug pa dang /
de ltar bstims te /
yang dag par bsam par bya'o / /
de yang dang yang du ji srid du rjes su chags pa mthong ba dang /
ji ltar bsgom pa bzhin du shes nas byed de /
ji ltar mngon par 'dod pa grub par byed do / /
'dir bsgom pa 'di byas na /
bud med dga' ba'i sems kyis chags par byed pa dang /
'dod pas brgyal ba'i lus kyis /
sgrub pa po'i sems bde bar byed cing dbang du 'gyur ro / /
nyes pa yod par mthong na /
ji ltar bstan par mi bya'o / /
gal te byas na chen po'i sdig par 'gyur ro / /
de bas na sngon du yul dang yul ma yin pa shes par byas la /
de shes pa dang /
ji ltar bstan pa bsgom par bya'o / /
bung ba 'dod pa sgrub pa'i thabs / /
rnam par bsgrubs pa'i bsod nams kyis / /
'dir ni 'khor ba'i skye bo rnams / /
dpal gyi snying rje thob par shog / /
rdzogs so / /
grub pa brnyes pa'i rat+na tsan+d+ras mdzad pa /
lo tsA ba khu dngos grub po // //
