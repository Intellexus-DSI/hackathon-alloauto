@## / /
rgya gar skad du /
badzra yo gi nI sto tra /
bod skad du /
rdo rje rnal 'byor ma la bstod pa / /
rdo rje mkha' spyod ma la phyag 'tshal lo / /
hrIH las gyur pa'i mkha' spyod ni / /
nyon mongs gdung ba bsil ba'i phyir / /
mkha' la dri med pad zla'i steng / /
lang tsho shin tu mdzes pa la / /
bcu drug lon pa lta bu'i tshul / /
'khor ba'i skyon gyis ma gos phyir / /
ston zla'i mdog ltar 'od zer 'phro / /
'gro rnams gnyid las sad mdzad phyir / /
grag stong hUM dang phaT sgra sgrogs / /
bde dang stong pa lhan cig skyes / /
gnyis su med pa'i zung 'jug thugs / /
mkha' la spyod phyir zhabs gnyis ni / /
rgyab nas phrag pa gnyis la bkal / /
'gro rnams mkha' spyod 'dren pa'i phyir / /
b+ha ga rgyas shing shin tu yangs / /
thabs shes gnyis su med pa'i phyir / /
sku smad rus pa'i rgyan dang bcas / /
chags shing bde brgyas pa'i phyir / /
sku sha rgyas shing nu ma 'bur / /
ma rig rtsad nas gcod pa'i phyir / /
phyag g.yas gri gug mkha' la 'phyar / /
gnyis med bdud rtsi mdzes pa'i phyir / /
phyag g.yon thod pa mkha' la 'dzin / /
'gro ba'i don la dgyes mdzad phyir / /
zhal ni 'dzum khro dag dang ldan / /
phyogs bcu'i sangs rgyas gzigs pa'i phyir / /
spyan gsum mkha' la drag tu gzigs / /
sku lnga yongs su rdzogs pa'i phyir / /
dbu la thod skam lnga yis brgyan / /
chos nyid 'gyur ba med pa'i phyir / /
dbu skra mthon mthing shin tu gnag /
nyon mongs bag chags bsnyil ba'i phyir / /
rus bcas lcang los se stod non / /
sgeg pa'i nyams dang ldan pa'i phyir / /
'gying tshul dar gyi cod pan mdzes / /
yon tan kun gyis brgyan pa'i phyir / /
dbu rgyan snyan cha dpung rgyan dang / /
mgul rgyan do shal do shal phyed / /
phyag gdub zhabs gdub rgyan rnams ni / /
rin po che yis rab tu spras / /
rnam rtog spangs phyir mi mgo'i phreng / /
brgya phyed dag gis ga shal byas / /
nyon mongs bud shing bsreg pa'i phyir / /
me ri dkar po'i gseb na bzhugs / /
sgyu ma'i don dang ldan pa'i phyir / /
'ja' 'od tshogs kyis kun nas bskor / /
mkha' spyod ma la phyag 'tshal bstod / /
dad brtson dam tshig ldan pa yis / /
mchod bstod gsol ba btab gyur na / /
yang dag mkha' spyod gnas su ni / /
'dren mdzad khyod la phyag 'tshal bstod / /
mdun gyi mkha' la lha mo khyod bzhugs nas / /
lus ngag yid gsum byin gyis brlabs pa dang / /
bems rig bral tshe bar chod med pa ru / /
yang dag mkha' spyod thugs su drang du gsol / /
mkha' spyod ma dkar mo'i bstod pa /
paN+Di ta dI paM ka ras mdzad pa rdzogs so // //
paN+Di ta de nyid dang /
lo tsA ba rin chen bzang pos bsgyur ba'o //
