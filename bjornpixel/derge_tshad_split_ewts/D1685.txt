@## / /
rgya gar skad du /
tA re de bi sto traM e ka bi shaM ti ka sA d+ha naM nA ma /
bod skad du /
lha mo sgrol ma'i bstod pa nyi shu rtsa gcig pa'i sgrub thabs zhes bya ba /
rje btsun 'phags ma sgrol ma la phyag 'tshal lo / /
phyag 'tshal sgrol ma myur ma dpa' mo / /
spyan ni skad cig glog dang 'dra ma / /
'jig rten gsum mgon chu skyes zhal gyi / /
ge sar bye ba las ni byung ma / /
de la dang por re zhig bcom ldan 'das ma sgrol ma nam mkha'i dkyil na pad+ma dmar po'i steng na bzhugs pa sku mdog dmar mo me lta bu'i 'od 'phro ba can /
zhal gcig la spyan gnyis ma phyag brgyad pa'o / /
phyag dang po gnyis sgrog par bzhengs pa'i rab tu dga' ba'i phyag rgya dang ldan pa'o / /
de'i 'og ma gnyis kyis mda' dang gzhu gzhan la 'phen pa thugs kar bkang ba /
g.yas kyi gsum pa na 'khor lo /
bzhi pa na ral gri /
g.yon gyi gsum pa na dung /
bzhi pa na zhags pa bsnams pa /
rgyan thams cad kyis brgyan pa'o / /
'phags ma sgrol ma myur zhing rab tu dpa' ba zhes bya ba'i sgrub thabs le'u dang po rdzogs so // //
phyag 'tshal ston ka'i zla ba kun tu / /
gang ba brgya ni brtsegs pa'i zhal ma / /
skar ma stong phrag tshogs pa rnams kyis / /
rab tu phye ba'i 'od rab 'bar ma / /
de la dang por re zhig ston ka'i zla ba ltar dkar ba'i sgrol ma dkar mo zhal gsum phyag bcu gnyis ma /
zhal gsum ni rtsa zhal dkar ba /
g.yas sngo zhing g.yon ser ba'o / /
phyag dang po gnyis mnyam par gzhag pa /
g.yas gnyis pa kha T+wAM ga /
gsum pa na 'khor lo /
bzhi pa na rin po che /
lnga pa na rdo rje /
drug pa na me tog gi phreng ba'o / /
g.yon gyi gnyis pa na ril ba spyi blugs /
gsum pa na ut+pa la /
bzhi pa na dril bu /
lnga pa na bum pa /
drug pa na po ti bsnams pa'o / /
'phags ma sgrol ma ston ka'i zla ba ltar dkar ba zhes bya ba'i sgrub thabs le'u gnyis pa rdzogs so // //
phyag 'tshal gser sngo chu nas skyes kyi / /
pad+mas phyag ni rnam par brgyan ma / /
sbyin pa brtson 'grus dka' thub zhi ba / /
bzod pa bsam gtan spyod yul nyid ma / /
rje btsun ma sgrol ma gser gyi mdog can zhal gcig phyag bcu ma /
sna tshogs pad+ma'i steng gi nyi ma la gnas ma /
phyag g.yas kyi dang po na phreng ba thugs kar 'dzin pa /
gnyis pa na ral gri /
gsum pa na mda' 'phen par mdzad pa /
bzhi pa na rdo rje /
lnga pa na dbyu gu'o / /
g.yon gyi dang po na dar dpyangs /
gnyis pa na zhags pa /
gsum pa na pad+ma /
bzhi pa na dril bu /
lnga pa na gzhu bsnams pa'o / /
de yang rdo rje skyil krung gis bzhugs pa'o / /
'phags ma sgrol ma gser mdog can gyi sgrub thabs zhes bya ba'i le'u gsum pa rdzogs so // //
phyag 'tshal de bzhin gshegs pa'i gtsug tor / /
mtha' yas rnam par rgyal bar spyod ma / /
ma lus pha rol phyin pa thob pa'i / /
rgyal ba'i sras kyis shin tu brtan ma / /
pad+ma ser po dang zla ba'i dkyil na sems dpa'i skyil mo krung gis brtan par bzhugs pa'i rje btsun ma gser gyi mdog can /
zhal gcig phyag bzhi ma /
g.yas dang po mchog sbyin pa /
gnyis pa na phreng ba /
g.yon dang po na ril ba spyi blugs /
gnyis pa na dbyu gu bsnams pa'o / /
'phags ma sgrol ma de bzhin gshegs pa'i gtsug tor rnam par rgyal ma zhes bya ba'i sgrub thabs kyi le'u ste bzhi pa rdzogs so // //
phyag 'tshal tut+tA re hUM yi ges / /
'dod dang phyogs dang nam mkha' gang ma / /
'jig rten gsum po zhabs kyis mnan te / /
lus pa med par 'gugs par nus ma / /
rje btsun ma sku mdog ser mo /
zla ba'i gdan la rdo rje skyil mo krung gis bzhugs pa /
zhal gcig phyag gnyis ma /
g.yas skyabs sbyin pa /
g.yon pad+ma ser po bsnams pa'o / /
'phags ma sgrol ma hUM gi sgra rab tu sgrogs ma zhes bya ba'i sgrub thabs kyi le'u ste lnga pa rdzogs so // //
phyag 'tshal brgya byin me lha tshangs pa / /
rlung lha sna tshogs dbang phyug mchod ma / /
'byung po ro langs dri za rnams dang / /
gnod sbyin tshogs kyis mdun nas bstod ma / /
rje btsun ma dmar mo /
pad+ma dmar po dang nyi ma'i gdan la sems dpa'i skyil mo krung gis bzhugs pa /
zhal gcig phyag bzhi ma /
g.yas kyi dang po rdo rje /
gnyis pa ral gri /
g.yon gyi dang po sdigs mdzub /
gnyis pa na zhags pa bsnams pa'o / /
'phags ma sgrol ma 'jig rten gsum las rnam par rgyal ma zhes bya ba'i sgrub thabs kyi le'u ste drug pa rdzogs so // //
phyag 'tshal traT ces bya dang phaT kyis / /
pha rol 'khrul 'khor rab tu 'joms ma / /
g.yas bskum g.yon brkyang zhabs kyis mnan te / /
me 'bar 'khrug pa shin tu 'bar ma / /
rje btsun ma nag mo /
pad+ma ser po dang nyi ma'i dkyil 'khor la g.yon brkyang bas bzhugs pa /
na bza' ser po mnabs pa /
rin po che'i cod pan can /
rkang gdub la sogs pa dang ldan pa /
zhal gcig phyag bzhi ma dbu skra gyen du brdzes shing sbrul gyis brgyan pa /
g.yas dang po na 'khor lo /
gnyis pa na ral gri /
g.yon dang po skye gnas kyi steng na zhags pa bsnams pa /
gnyis pa brkyang ste sdigs mdzub mdzad pa'o / /
'phags ma sgrol ma gzhan 'joms ma zhes bya ba'i sgrub thabs kyi le'u ste bdun pa rdzogs so // //
phyag 'tshal tu res 'jigs pa chen mo / /
bdud kyi dpa' bo rnam par 'joms ma / /
chu skyes zhal ni khro gnyer ldan mdzad / /
dgra bo thams cad ma lus gsod ma / /
rje btsun ma gser gyi mdog can zhal gcig phyag bzhi ma /
pad+ma dmar po dang zla ba'i steng na chu srin la skyil mo krung phyed pas bzhugs pa /
g.yas dang po na shing mya ngan med pa'i yal ga bzung ba /
gnyis pa na rin po che bsnams shing mchog stsol ba /
g.yon dang po na pad+ma /
gnyis pa na bum pa bsnams pa'o / /
'phags ma sgrol ma bdud thams cad 'joms shing /
dbang mchog ster bar byed pa zhes bya ba'i sgrub thabs kyi le'u ste brgyad pa rdzogs so // //
phyag 'tshal dkon mchog gsum mtshon phyag rgya'i / /
sor mos thugs kar rnam par brgyan ma / /
ma lus phyogs kyi 'khor los brgyan pa'i / /
rang gi 'od kyi tshogs rnams 'khrugs ma / /
rje btsun ma pad+ma rA ga'i mdog can /
pad+ma dmar po dang zla ba'i steng na bzhugs pa /
zhal gcig phyag bzhi ma /
rgyan thams cad kyis brgyan ma /
phyag dang po gnyis rab tu dga' bar byed pa'i phyag rgya ste /
dang po'i phyag rgya lta bu'o / /
g.yas gnyis pas gar byed pa /
g.yon gnyis pa shing mya ngan med pa'i yal ga 'dzin pa'i phyag gis sems can thams cad la rin po che'i char rgyun 'bebs par mdzad pa'o / /
'phags ma sgrol ma mchog stsol ba zhes bya ba'i sgrub thabs kyi le'u ste dgu pa rdzogs so // //
phyag 'tshal rab tu dga' bas brjid pa'i / /
dbu rgyan 'od kyi phreng bas spel ma / /
bzhad pa rab bzhad tut+tA re yis / /
bdud dang 'jig rten dbang du mdzad ma / /
rje btsun ma dmar mo pad+ma dmar po zla ba'i steng na rol pas bzhugs pa /
zhal gcig phyag bzhi pa /
phyag dang po gnyis spyi bor rab tu dga' ba'i phyag rgya bcings pa /
g.yas gnyis pa na ral gri'i phyag rgya dang ldan pa /
g.yon gnyis pa na shing mya ngan med pa'i yal ga bzung ba'o / /
'phags ma sgrol ma mya ngan thams cad sel bar byed pa zhes bya ba'i sgrub thabs kyi le'u ste bcu pa rdzogs so // //
phyag 'tshal sa gzhi skyong ba'i tshogs rnams / /
thams cad 'gugs par nus pa nyid ma / /
khro gnyer g.yo ba'i yi ge hUM gis / /
phongs pa thams cad rnam par sgrol ma / /
rje btsun ma mun pa'i mdog can nyi ma'i dkyil 'khor gyi steng na pad+ma la zhabs g.yas brkyang pa'i rol pas bzhugs pa /
zhal gcig phyag gnyis ma /
phyogs mtshams brgyad nas gza' brgyad g.yas na bsnams pa'i lcags kyus 'gugs pa /
phyag g.yon pas rol pa'i zhags pa bsnams pa'o / /
'phags ma sgrol ma 'gro ba thams cad 'gugs shing phongs pa thams cad sel ba zhes bya ba'i sgrub thabs kyi le'u ste bcu gcig pa rdzogs so // //
phyag 'tshal zla ba'i dum bus dbu brgyan / /
brgyan pa thams cad shin tu 'bar ma / /
ral pa'i khrod nas 'od dpag med las / /
rtag par shin tu 'od ni mdzad ma / /
rje btsun ma 'phags ma gser gyi mdog can /
sna tshogs pad+ma'i steng na zla ba'i dkyil 'khor la rdo rje skyil mo krung gis bzhugs pa /
zhal gcig phyag brgyad ma /
g.yas dang po na rtse gsum pa /
gnyis pa na lcags kyu /
gsum pa na rdo rje /
bzhi pa na ral gri /
g.yon dang po na rin po che thugs kar bsnams pa /
gnyis pas lcags kyu /
gsum pas dbyu gu /
bzhi pas bum pa bsnams pa'o / /
'phags ma sgrol ma bkra shis thams cad sbyin pa zhes bya ba'i sgrub thabs kyi le'u ste bcu gnyis pa rdzogs so // //
phyag 'tshal bskal pa'i mtha' ma'i me ltar / /
'bar ba'i phreng ba'i dbus na gnas ma / /
g.yas brkyang g.yon bskum kun nas bskor dga'i / /
dgra yi dpung ni rnam par 'joms ma / /
rje btsun ma dmar mo pad+ma dmar po'i steng du nyi ma'i dkyil 'khor 'od zer dang bcas pa la g.yas brkyang bas gnas pa /
zhal gcig phyag bzhi ma /
smin ma dang mchu gyen du rtsol bas lta ba /
g.yas dang po na ral gri /
gnyis pa na mda' /
g.yon dang po na 'khor lo / /
gnyis pa na gzhu bsnams pa'o / /
'phags ma sgrol ma yongs su smin par byed pa zhes bya ba'i sgrub thabs kyi le'u ste bcu gsum pa rdzogs so // //
phyag 'tshal sa gzhi'i ngos la phyag gi / /
mthil gyis bsnun cing zhabs kyis brdung ma /
khro gnyer can mdzad yi ge hUM gis / /
rim pa bdun po rnams ni 'gems ma / /
rje btsun ma sku mdog nag mo nyi ma'i dkyil 'khor gyi steng na pad+ma dmar ser la g.yas brkyang ba'i gar gyis yi dags mnan cing bzhugs pa /
zhal gsum la spyan gsum mnga' ba'i rtsa ba'i zhal nag po /
g.yas dkar ba /
g.yon dmar ba /
phyag drug pa khro gnyer dang ldan zhing zhal dang smin ma bsdus pa can /
mi'i rgyu ma zhal du gsol zhing mi mgo'i cod pan can /
thod pa'i do shal dang ldan pa /
stag gi pags pa'i sham thabs mnabs pa /
sbrul brgyad kyis brgyan pa /
phyogs dang mtshams bzhir myu gu 'dzin pa /
phyag g.yas dang po ral gri /
gnyis pa lcags kyu /
gsum pa dbyu gu /
g.yon dang po khrag gis bkang ba'i thod pa /
gnyis pa na zhags pa /
gsum pa na mgo bo bsnams pa'o / /
'phags ma sgrol ma 'gugs pa'i khro mo zhes bya ba'i sgrub thabs kyi le'u ste bcu bzhi pa rdzogs so // //
phyag 'tshal bde ma dge ma zhi ma / /
mya ngan 'das zhi spyod yul nyid ma / /
swA hA oM dang yang dag ldan ma / /
sdig pa chen mo 'joms pa nyid ma / /
rje btsun ma dkar mo zhal gcig phyag drug ma /
pad+ma dkar po'i steng na zla ba la rdo rje skyil mo krung gis bzhugs pa /
g.yas dang pos phreng ba thugs kar bsnams pa /
gnyis pa mchog sbyin /
gsum pa dbyu gu /
g.yon dang po na pad+ma /
gnyis pa na ril ba spyi blugs /
gsum pa po ti bsnams pa'o / /
'phags ma sgrol ma zhi ba chen mo zhes bya ba'i sgrub thabs kyi le'u ste bco lnga pa rdzogs so // //
phyag 'tshal kun nas bskor rab dga' ba'i / /
dgra yi lus ni rab tu 'gems ma / /
yi ge bcu po'i ngag ni bkod pa'i / /
rig pa hUM las sgrol ma nyid ma / /
rje btsun ma dmar mo zhal gcig spyan gsum ma /
phyag gnyis ma /
pad+ma dmar ser gyi steng na nyi ma'i dkyil 'khor la sems dpa'i skyil mo krung gis bzhugs pa /
g.yas thugs kar rtse gsum pa bsnams pa /
g.yon snying po dang bcas pa'i phyag rgya dang ldan pa'o / /
'phags ma sgrol ma chags pa 'joms ma zhes bya ba'i sgrub thabs kyi le'u ste bcu drug pa rdzogs so // //
phyag 'tshal tu re zhabs ni brdabs pas / /
hUM yig rnam pa'i sa bon nyid ma / /
ri rab man+da ra dang 'bigs byed / /
'jig rten gsum rnams g.yo ba nyid ma / /
rje btsun ma sku mdog dmar ser /
zhal gcig phyag gnyis ma /
pad+ma dkar po'i steng na nyi ma'i dkyil 'khor la sems dpa'i skyil mo krung gis bzhugs pa /
phyag gnyis kyis thugs kar zla ba'i dkyil 'khor bsnams pa'o / /
'phags ma sgrol ma bde ba thams cad sgrub pa zhes bya ba'i sgrub thabs kyi le'u ste bcu bdun pa rdzogs so // //
phyag 'tshal lha yi mtsho yi rnam pa'i / /
ri dgas rtags can phyag na bsnams ma / /
tA ra gnyis brjod phaT kyi yi ges / /
dug rnams ma lus par ni sel ma / /
rje btsun ma dkar mo zhal gcig phyag bzhi ma /
pad+ma dkar po dang zla ba'i gdan la ngang pa'i steng na sems dpa'i skyil mo krung gis bzhugs pa /
phyag dang po gnyis dga' ba'i phyag rgya dang ldan pa /
g.yas gnyis pas mchog sbyin pa /
g.yon gnyis pa snying po dang bcas pa'i phyag rgya dang ldan pa'o / /
'phags ma sgrol ma rnam par rgyal ma zhes bya ba'i sgrub thabs kyi le'u ste bco brgyad pa rdzogs so // //
phyag 'tshal lha yi tshogs rnams rgyal po / /
lha dang mi 'am ci yis bsten ma / /
kun nas go cha dga' ba'i brjid kyis / /
rtsod dang rmi lam ngan pa sel ma / /
rje btsun ma dkar mo zhal gcig phyag gnyis ma /
pad+ma dkar po dang nyi ma'i dkyil 'khor gyi steng na sems dpa'i skyil mo krung gis bzhugs pa /
'od zer gyi phreng bas brgyan pa /
phyag gnyis kyi thugs kar me'i snod bsnams pa'o / /
'phags ma sgrol ma sdug bsngal thams cad bsreg pa zhes bya ba'i sgrub thabs kyi le'u ste bcu dgu pa rdzogs so // //
phyag 'tshal nyi ma zla ba rgyas pa'i / /
spyan gnyis po la 'od rab gsal ma / /
ha ra gnyis brjod tut+tA re yis / /
shin tu drag po'i rims ni sel ma / /
rje btsun ma dmar ser zhal gcig phyag gnyis ma /
pad+ma dmar po dang zla ba'i dkyil 'khor gyi steng na sems dpa'i skyil mo krung gis bzhugs pa /
phyag gnyis kyis gser gyi mdog can gyi bum pa bsnams pa'o / /
'phags ma sgrol ma dngos grub thams cad 'byung ba zhes bya ba'i sgrub thabs kyi le'u ste nyi shu pa rdzogs so // //
phyag 'tshal de nyid gsum rnams bkod pas / /
zhi ba'i mthu dang yang dag ldan ma / /
gdon dang ro langs gnod sbyin tshogs rnams / /
'joms pa tu re'i rab mchog nyid ma / /
rje btsun ma dkar mo zhal gcig spyan gsum pa /
phyag gnyis pa /
khyu mchog gi steng na pad+ma dang zla ba'i dkyil 'khor la skyil krung phyed pas bzhugs pa /
stag gi pags pa'i sham thabs mnabs pa /
g.yas pa phreng ba /
g.yon rtse gsum pa bsnams pa'o / /
'phags ma sgrol ma yongs su rdzogs par byed ma zhes bya ba'i sgrub thabs kyi le'u ste nyi shu rtsa gcig pa rdzogs so // // @## / /
'phags ma sgrol ma'i bstod pa nyi shu rtsa gcig pa'i sgrub thabs zhes bya ba kha che'i paN+Di ta slob dpon nyi ma sbas pas mdzad pa rdzogs so // //
paN+Di ta many+dzu shrI dang bod kyi lo tsA ba mal gyo blo gros grags pas bsgyur cing zhus te gtan la phab pa'o //
