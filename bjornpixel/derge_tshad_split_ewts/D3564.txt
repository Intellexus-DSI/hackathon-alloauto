@## / /
rgya gar skad du /
ku ru kul+le sA d+ha naM /
bod skad du /
rigs byed ma'i sgrub thabs /
rigs byed ma la phyag 'tshal lo / /
dang por stan bde ba la nye bar 'dug ste /
rigs byed ma'i skur bsgoms nas sems can thams cad dbang du bya ba brtsam par bya'o / /
rang gi snying gar nyi ma'i dkyil 'khor /
de'i steng du tAM yig dmar po /
de las 'od zer lnga byung ste de bzhin gshegs pa rnams yang dag par mchod nas /
dkon mchog gsum la skyabs su mchi / /
zhes pa la sogs pa'i tshig gis sdig pa bshags pa la sogs pa byas nas /
stong pa nyid du rnam par bsgoms nas phyi nas ut+pa la dmar po /
de'i steng du nyi ma'i dkyil 'khor /
de'i steng du tAM yig dmar po de thams cad yongs su gyur pa las /
rje btsun ma ku ru kul+le sku mdog dmar mo phyag bzhi ma /
phyag g.yas pa mda' dang /
mi 'jigs pa'i phyag /
g.yon na gzhu dang ut+pa la bsnams pa /
rdo rje skyil mo krung gis bzhugs pa /
sha 'gag dmar po'i stod g.yogs can gyi bdag nyid du bsgom par bya'o / /
de'i 'og tu 'dod lha chung ma dang bcas pa bsam par bya'o / /
phyi nas bsgom pa dang ldan pas bzlas par bya'o / /
oM ku ru kul+le sA hA /
rigs byed ma'i sgrub thabs rdzogs so //
[ ]
