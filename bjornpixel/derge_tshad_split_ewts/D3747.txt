@## / /
rgya gar skad du /
Ar+ya dzam+b+ha la dza len+d+ra ye bi she Sha stod tra na ma /
bod skad du /
'phags pa rmugs 'dzin chu'i dbang po la khyad par gyi bstod pa zhes bya ba /
'jig rten dbang phyug la phyag 'tshal lo / /
nor gyi dbang phyug rin chen gter mnga' ba / /
lcags kyus lcag btab 'dod dgu sbyin par byed / /
nyi shu drug ldan gsang sngags yi ge yis / /
lha min lha dang mi'am cis 'dud rgyal / /
nyi shu lnga yi sman mchog gis gang ba'i / /
tshangs skyogs las grub dngos grub bdud rtsi'i rgyun / /
rab 'bab bcud kyi ril bu sbyin mdzad gang / /
nor rgyun lha mos legs bstan khyed la 'dud / /
thabs chen shes rab zab sbyangs rin chen gyi / /
snying po nyi zla'i sbyor ba las byung ba / /
dga' chen ye shes bzhi yi sam bu ti / /
mchog brnyes rmugs 'dzin khyed zhabs rtag tu 'dud / /
dzaM yig las skyes lha chen yi ge bzhis / /
legs drangs rdo rje'i thugs gsung skur ldan pa / /
sum cu rtsa gnyis mtshan brgya rab ldan pa / /
nyams dgu'i gar gyis brgyan la phyag 'tshal lo / /
Sh+ToM pa Ni ro d+ha'i rna ba mnan / /
phu brgyad kha yis dgra bo'i mdangs 'phrog byed / /
lugs bzlog lugs 'byung bzhi gnyis yi ge yis / /
byis pa'i srog dang gzugs 'jig mdzad la 'dud / /
klu brgyad rgyan gyis nor bu'i gdon 'grol zhing / /
chu 'dzin sprin 'dra'i lus la char chen 'bebs / /
khyod ni nor bdag gzir bas sa gsum gyi / /
nor 'phrog zhal bzhis bgegs 'joms mdzad la bstod / /
stobs bcu mnga' ba khyod kyi yi ge bcus / /
rig 'dzin dgug dang gter 'byed 'jigs las skyob / /
rkun po srung dang bu ster tshe bsring dang / /
phyugs skyong skyed shing dbang bskur shis mdzad 'dud / /
gang phyir sa gsum skye bo rmugs byed pa'i / /
nor 'dzin sa brgyad dbang phyug yud tsam zhig /
mthong nas gus 'phel nyi shus bstod bgyis pas / /
sgrub rnams phrin las nyi shus rgyal gyur cig / /
'phags pa rmugs 'dzin chu'i dbang po la phrin las nyi shu'i sgo nas khyad par gyi bstod pa zhes bya ba /
slob dpon chen po nor 'dzin dpal gyi zhabs kyis mdzad pa rdzogs so // //
paN+Di ta chen po bud+d+ha shrI dz+nyA na dang lo tsA ba byams pa'i dpal gyis mang yul gyi grong du 'phags pa wa ti'i pho brang du bsgyur ba'o / /
[ ]
