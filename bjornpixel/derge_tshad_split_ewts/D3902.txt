@## / /
rgya gar skad du /
sa t+ya dwa yA ba tA ra /
bod skad du /
bden pa gnyis la 'jug pa /
thugs rje chen po la phyag 'tshal lo / /
sangs rgyas rnams kyis chos bstan pa / /
bden pa gnyis la yang dag brten / /
'jig rten kun rdzob bden pa dang / /
de bzhin don dam bden pa'o / /
kun rdzob rnam pa gnyis su 'dod / /
log pa dang ni yang dag go / /
dang po gnyis te chu zla dang / /
grub mtha' ngan pa'i rtog pa'o / /
ma brtags gcig pu nyams dga' ba'i / /
skye ba dang ni 'jig pa'i chos / /
don byed nus dang ldan pa ni / /
yang dag kun rdzob yin par 'dod / /
dam pa'i don ni gcig nyid de / /
gzhan dag rnam pa gnyis su 'dod / /
cir yang ma grub chos nyid de / /
gnyis dang gsum sogs ga la 'gyur / /
bstan pa'i tshig gis sbyor ba yis / /
skye med 'gag med sogs pas mtshon / /
don dam tha dad med tshul gyis / /
chos can med cing chos nyid med / /
stong pa nyid la tha dad ni / /
cung zad yod pa ma yin te / /
rtog med tshul gyis rtogs pas na / /
stong nyid mthong zhes tha snyad gdags / /
ma mthong ba nyid de mthong bar / /
shin tu zab pa'i mdo las gsungs / /
de la mthong dang mthong byed med / /
thog ma tha ma med zhi ba / /
dngos dang dngos med rnam par spangs / /
rnam par rtog med dmigs pa bral / /
gnas pa med pa gnas med pa / /
'gro 'ong med cing dpe dang bral / /
brjod du med pa bltar med pa / /
'gyur ba med pa 'dus ma byas / /
rnal 'byor pa yis de rtog na / /
nyon mongs shes bya'i sgrib pa spangs / /
mngon sum dang ni rjes su dpag /
sangs rgyas pa yis de gnyis gzung / /
gnyis pos stong nyid rtogs so zhes / /
tshu rol mthong ba'i rmongs pa smra / /
mu stegs nyan thos rnams kyis kyang / /
chos nyid rtogs par thal bar 'gyur / /
rnam rig pas lta smos ci dgos / /
dbu ma pa la mi mthun med / /
des na grub mtha' thams cad kyang / /
tshad mas 'jal phyir mthun par 'gyur / /
rtog ge thams cad mi mthun pas / /
tshad mas 'jal ba'i chos nyid kyang / /
mang po nyid du mi 'gyur ram / /
mngon sum rjes dpag dgos pa med / /
mu stegs rgol ba bzlog pa'i phyir / /
mkhas pa rnams kyis byas pa yin / /
lung las kyang ni gsal po ru / /
rtog bcas rtog pa med pa yis / /
shes pa gnyis kyis mi rtogs shes / /
slob dpon mkhas pa b+ha bya gsung / /
stong nyid gang gis rtogs she na / /
de bzhin gshegs pas lung bstan zhing / /
chos nyid bden pa gzigs pa yi / /
klu sgrub slob ma zla grags yin / /
de las brgyud pa'i man ngag gis / /
chos nyid bden pa rtogs par 'gyur / /
chos kyi phung po brgyad khri dang / /
bzhi stong gsungs pa thams cad ni / /
chos nyid 'di la gzhol zhing 'bab / /
stong nyid rtogs pas grol 'gyur gyi / /
sgom pa lhag ma de don yin / /
yang dag kun rdzob khyad bsad nas / /
stong pa nyid la goms byed na / /
kun rdzob rgyu 'bras dge sdig sogs / /
'jig rten pha rol bslus par 'gyur / /
cung zad thos pa la brten te / /
rnam par bden don mi shes shing / /
mi gang bsod nams mi byed pa / /
skyes bu tha shal de dag brlag /
stong pa nyid la blta nyes na / /
shes rab chung rnams phung bar 'gyur / /
slob dpon zla grags 'di skad du / /
thabs su gyur pa kun rdzob bden pa dang / /
thabs las byung ba don dam bden pa dag /
gnyis po'i dbye ba gang yin mi shes pa / /
de dag log par rtogs pas ngan 'gror 'gro / /
tha snyad la ni ma brten par / /
dam pa'i don ni rtogs mi 'gyur / /
yang dag kun rdzob rnams kyi skas / /
med par yang dag khang chen gyi / /
steng du 'gro bar byed pa ni / /
mkhas la rung ba ma yin no / /
kun rdzob ji ltar snang ba 'di / /
rigs pas brtags na 'ga' mi rnyed / /
ma rnyed pa nyid don dam yin / /
ye nas gnas pa'i chos nyid do / /
rgyu rkyen dag gis bskyed pas na / /
kun rdzob ji ltar snang ba grub / /
gal te grub par mi rung na / /
chu zla la sogs su yis bskyed / /
des na rgyu rkyen sna tshogs kyis / /
bskyed pas snang ba thams cad grub / /
rkyen rnams rgyun ni chad gyur na / /
kun rdzob tu yang mi 'byung ngo / /
de ltar lta bas ma rmongs shing / /
spyod pa shin tu dag gyur na / /
gol ba'i lam du mi 'gro zhing / /
'og min gnas su 'gro bar 'gyur / /
tshe ni yun thung shes bya'i rnam pa mang / /
tshe yi tshad kyang ji tsam mi shes pas / /
ngang pa chu la 'o ma len pa ltar / /
rang gi 'dod pa dang la blang bar gyis / /
tshu rol mthong ba'i rmongs pa bdag gis ni / /
bden gnyis gtan la dbab par mi nus kyang / /
bla ma rnams kyi gsung la brten nas ni / /
klu sgrub lugs kyi bden gnyis bkod pa 'di / /
gser gling rgyal po'i ngor byas 'di la ni / /
gal te ding sang skye bo dad gyur kyang / /
legs par brtags la blang bar bya ba yi / /
dad pa tsam dang gus pa tsam gyis min / /
gser gling rgyal po gu ru pha la yis / /
dge slong de ba ma ti btang gyur nas / /
de yi ngor byas bden gnyis la 'jug 'di / /
ding sang mkhas pa rnams kyis brtag par rigs / /
bden pa gnyis la 'jug pa slob dpon mkhas pa chen po dpal mar me mdzad ye shes kyis mdzad pa rdzogs so // //
paN+Di ta de nyid dang lo tsA ba rgya brtson seng ges bsgyur cing zhus te gtan la phab pa // //
