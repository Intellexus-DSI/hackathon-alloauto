@## / /
rgya gar skad du /
de wa a ti sha ya sto tra TI kA /
bod skad du /
lha las phul du byung bar bstod pa'i rgya cher 'grel pa /
bcom ldan 'das 'jam dpal gzhon nur gyur pa la phyag 'tshal lo / /
lha las phul byung zhi ba ston pa po / /
dad cing gus par bcas pas phyag 'tshal te / /
lha las phul du byung bar bstod pa ni / /
ci nus par ni rnam par dbye bar bya / /
'di ltar rjes su thos te /
mtho btsun grub rje zhes bya ba dang /
bde byed bdag po zhes bya ba spun gnyis rang gi las la rjes su dga' zhing dbang phyug chen po la mchog tu dad pa'i bram ze'i rigs su skyes par gyur pa dang /
de bzhin du de dag bstan bcos thams cad kyi pha rol tu phyin par gyur to / /
de nas de dag 'di snyam du sems par gyur te /
ji srid lha chen po de rang nyid kyis mngon sum du mthong zhing de'i lung ma thob pa de srid kyi bar du yu bu cag gis dge ba'i rtsa ba cung zad kyang mi bya'o zhes dam bcas par gyur nas /
ri bo ti ser song ste der phyin pa dang /
lha chen po dgra bcom pa'i dge 'dun rnams la bsod snyoms stobs pa la brtson par gyur pa dang phrad de /
de las sangs rgyas bcom ldan 'das nyid ni srid pa gsum gyi bla ma'i dam pa yin no zhes bstan pa dang /
nges pa rnyed de /
sangs rgyas kyi bstan pa la zhugs nas de la brten te /
mtho btsun grub rjes ni khyad par du 'phags pa'i bstod pas sangs rgyas bcom ldan 'das la bstod la /
bde byed bdag pos ni lha las phul du byung ba'i bstod pas thub pa'i dbang po la bstod pa brtsams pa yin no / /
da ni lha las phul du byung ba zhes bya ba'i bstod pa de'i rgya cher bshad pa brtsam par bya ba'i phyir /
de'i bshad pa nye bar bstan pa smras pa ni sangs rgyas bcom ldan 'das zhes bya ba la sogs pa smras pa yin te /
gal te 'dir shin tu phul du byung ba'i yon tan 'ba' zhig dang ldan par gyur pas rgyal ba la bstod pa rtsom par byed pa de'i tshe /
rgol bar smra ba gzhan dag 'di skad du /
'di ni dad pa tsam gyis rjes su 'jug pa yin gyi /
yang dag pa ni ma yin no zhes rtog par byed pas de'i phyir rigs pa la brten nas smras pa yin te /
sems can las phul du byung ba'i ston pa de ni da ltar mngon sum du yang ma mthong zhing /
rnal 'byor pa'i shes pa yang med pa yin pa'i phyir /
mngon sum du ma gyur mod kyi /
'on kyang rjes su dpag pas sa gsum na yang dag par ston pa rnam pa gnyis grags te /
tha mal pa'i 'jig rten pa la ni tshangs pa la sogs pa la ston par grags la /
rtogs padang ldan pa'i skyes bu dam pa la ni sangs rgyas bcom ldan 'das ston par grags so / /
de la 'di rnams mngon sum du mthong ba med pas na mngon sum ma gyur zhes smos pa yin te /
thub pa'i dbang po yang mngon sum du ma dmigs la /
tshangs pa la sogs pa yang sgrib g.yogs med par ma mthong zhes bya ba'i don to / /
bcom ldan zhes bya ba ni bag chags dang bcas pa'i nyon mongs pa'i dgra bo bcom pa'i phyir bcom ldan te /
'dis ni spangs pa phun sum tshogs pa smras pa yin no / /
bde gshegs zhes bya 'dis ni don phyin ci ma log par yang dag par thugs su chud pa'i phyir bde bar gshegs pa ste /
'dis ni ye shes phun sum tshogs pa bstan pa yin no / /
khyab 'jug ces bya ba ni rnam par gnon pa sna tshogs pas khyab pa'i phyir khyab 'jug ste /
'dis sa gsum par gnon pa'i phyir de skad ces bya la /
de'i lte ba'i pad+ma las tshangs pa skyes la /
de nyid las ni 'gro ba gzhan dag kyang skyes so zhes zer ro / /
lha chen po ni 'gro ba rnams sdud par byed pa yin pas na 'phrogs pa zhes kyang bya ste /
'gro ba 'byin pa dang skyed pa po yin par 'dod de /
de ni 'jig rten 'di 'byin par byed cing so sor sdud par yang byed do zhes gtam du grags pa yin no / /
tshangs pa zhes bya ba ni gser gyi skye gnas te skye dgu'i bdag po'o / /
de yang /
dang po chu ni sprul par gyur / /
der ni sa bon bcug gyur la / /
de ni gser gyi sgo ngar gyur / /
de las tshangs pa skyes pa yin / /
zhes smra ba'o / /
de la gser gyi rang bzhin can gyi sgo nga las mngal gyi tshul du gyur pa las skyes pa'i phyir gser gyi snying po zhe'am /
gser gyi skye gnas zhes bya'o / /
de ltar na bzhi po de dag ni 'jig rten pa ma lus pa'i mngon sum du ma gyur pa'i phyir lkog tu gyur pa yin la /
lkog tu gyur pa'i don rtogs pa ni rjes su dpag pa la brten par bya dgos pas /
de'i phyir de dag gi zhes bya ba smos pa yin te /
de ltar bzhi po de rnams kyi gzugs de kha dog dang /
dbyibs kyi bdag nyid can gyi cha lugs dang /
spyod pa ni bya ba'i las te /
phul du byung ba'i mthu'o / /
yon tan ni ting nge 'dzin gyis khyad par can du 'phags pa ste /
de dag brtags shing shes par gyis la /
kye ma bde bar gshegs pa'i bstan pa la zhugs pa rnams ni 'dir gang zhig ni yon tan dang ldan pa yin zhes rnam par brtag gi /
phyogs su lhung ba'i sdang ba gang yin pa de bsal bar bya'o zhes bya ba ni bsdus pa'i don to / /
de ni gzugs sna tshogs pa nyid kyi dbang du byas nas smras pa ni /
khyab 'jug ces bya ba la sogs pa smos pa yin te /
khyab 'jug 'khor lo thogs pa ni blta na sdug pa la sogs pa'i mtshon cha thogs pa ste /
des 'jigs pa ni 'jigs su rung bar khyab 'jug snang ba'o / /
de ni 'di skad thos te /
bdud rtsi phrogs pa las lha dang lha ma yin 'gras par gyur pas rdeg par 'dod pa na /
de dag la mtshon cha med pas bsnun par ma nus pa dang /
phur bus lha rnams la smras pa /
pra tsa zhes bya ba'i drang srong chen po'i bu zho 'thung zhes bya ba lo bye ba phrag bdun gyi bar du dka' thub la gnas par gyur pas /
de'i rus pa rdo rjer gyur pa yod de /
de'i rus pa blangs nas mtshon char byas na sa gsum las rgyal bar nus par 'gyur bas /
de slongs la mtshon cha des lha ma yin gzhom pa'i rigs so zhes smras pa dang /
lha rnams kyis drang srong de la gsol ba btab ste bslangs so / /
des kyang de rnams la phan gdags pa'i phyir lus la bldag tu bcug ste /
rus pa 'ba' zhig lus par byas nas de dag la byin no / /
de nas las thams cad pas rtsib logs kyi rus pa la rdo rje byas pa ni brgya byin gyis khyer ro / /
byin pa'i rus pa las dbyig par byas pa ni khyab 'jug gis khyer ro / /
las thams cad pa'i bu mo re nu ka zhes bya ba nyi mas bslangs pa las /
de gzi byin bsdus pa'i gzugs can du gyur pas de'i gzi byin ma bzod pas khyo dang lhan cig rol cing rtse bar mi 'dod pa dang /
grul bum gyi bu mo dang lha'i bu mo gzhan dag gis kyang nyi ma'i gzi byin bsten par mi nus pas de dag bros te pha'i khyim du zhugs nas 'dug pa dang /
phas spyos pas skyo ba skyes te rgod ma'i gzugs su byas nas ri bo ti se'i ri sul gyi khrod kyi nang du dka' thub spyod cing 'dug go / /
nyi ma yang chung ma tshol zhing song ba na /
gtam de thos nas der song ste /
rta'i gzugs su bsgyur nas mnan par gyur pa dang /
skyes bu gzhan gyis mngal chags par mi bya'o zhes byas pa dang /
nyi mas bgad de rang nyid kyi gzugs bstan nas /
nga las bu chags pa yin no zhes smras pa dang /
chung ma'i sna las phyung bas tha skar gyi bu gnyis su gyur to / /
gtam de las thams cad pas thos pa dang /
nyi ma la smras pa /
gal te khyod kyis tshor ba brnag nus na ngas khyod gzugs yid du 'ong bar byas la /
gang gi tshe lhag par mi bzod phar na bde'i tshe ni gtang bar bya'o zhes smras pa dang /
des de bzhin du bya'o zhes pa dang /
des de sa la bsgyel te /
'khor los cha bcu gnyis su byas nas long mo'i bar du brdar te /
de sa la bor ro / /
de phan chad ni nyi ma rkang pa ma brdar pa zhes bya bar grags so / /
de nas gzi byin gyis dum bu de dag bsdus nas 'khor lor byas la /
de ni shin tu 'bar bas blta na sdug pa zhes bya bar btags so / /
de brgya byin gyis khyab 'jug la byin la /
des kyang gang gi tshe sgra gcan 'dzin gyis bdud rtsi brkus te 'thungs pa de'i tshe /
khyab 'jug gis 'khor lo des de'i mgo bcad par gyur to / /
des kyang de'i tshe lha ma yin gyi lus la reg pas shin tu 'bar bar snang bas kyang blta na sdug pa zhes bya bar btags so / /
lha chen po zhes bya ba ni bde byed de /
'di las bde bar gyur pa'i phyir bde byed ces bya ste /
lha chen po las 'jig rten thams cad bde bar gyur pa yin pa'i phyir ro / /
mi yi thod pa'i phreng ba rnams kyis bzhag /
ces bya ba ni /
rol cing rtse ba ste /
de yang bram ze la gnod pa byas pa'i sdig pa dang bral bas dga' ste /
nyin re zhing grong khyer u tsa ya na zhes bya ba na /
dur khrod chen po yod par lha'i tshogs ma lus pa'i mdun na gcer bus lag pa stong dang ldan par gar byas so zhes gtam du grags pa yin no / /
sun d+ha dang u pa sun d+ha zhes bya ba'i lha ma yin spun gnyis ni lha rnams kyi dgra bo ser ba lta bur gyur pa yin la /
de gsad par bya ba'i phyir thig le'i mchog ma zhes bya ba lha'i bu mo lha rnams kyi rang gi gzi byin gyi cha shas bsdus pa las sprul la /
de phyag 'tshal ba na tshangs pas mthong bas des de'i gzugs kyis sems phrogs pas phyogs bzhir gdong bzhi sprul cing /
steng du yang mgrin pa dang bcas pa'i mgo sprul la /
des kyang lha chen po gang las byung ba'i rigs shes pa dang /
lha chen po 'dis kho bo gang las byung ba'i rigs kyi gtam smras na /
lha rnams kyi mdun du ngo tsha bar 'gyur ro snyam nas /
des sen mos bcad par gyur to zhes grag go / /
de bram ze bcom zhing gnod pa byas pas gtses par gyur pa dang /
lha rnams las mi'i mgo bo'i thod pa 'chang zhing dur khrod na gnas pa dang /
ro bsregs pa'i thal bas bskus pa dang /
glang po'i pags pa rlon pa gyon pa dang /
nyin re zhing thun mtshams su mchod pa byed pa dang /
nyin re zhing yang lha dang 'byung po'i mdun du gar byed pa la sogs pa'i brtul zhugs blangs par gyur pa yin no / /
des na mi'i thod pa dang 'brel ba'i rgyan shin tu 'jigs su rung ba'i phreng bas brgyan cing /
bzhag par gyur pa yin pas na de skad ces bya'o / /
gcig tu zhi ba ni mchog tu zhi ba'o / /
spyod pa'i phul du byung ba ni sku la sogs pa'i phrin las dri ma med cing skyon dang bral ba gang la mnga' ba ste /
'di ltar mdo las /
de bzhin gshegs pa'i sku'i phrin las shin tu yongs su dag pa dang zhes bya ba la sogs pa gsungs pa yin no / /
de lta bas na 'di ltar nye bar zhi ba'i spyod pa dang ldan pa ni sangs rgyas bcom ldan 'das te /
de yang ji skad du /
bcom ldan 'dod chags bral nyid du / /
khyed kyi sku nyid ston pa yin / /
khong stong nang na me gnas pa'i / /
shing las myu gu sngo mi 'byung / /
zhes bshad pa yin no / /
de la mchod pa bya'am /
'on te khyab 'jug dang /
tshangs pa dang /
lha chen po la sogs pa smyon pa'i spyod pa lta bu dang ldan zhing /
ma zhi ba de la mchod par bya ba de khyed nyid la dri bar bya'o / /
ci lha 'di dag la smad par bya ba de mtshon cha thogs pa tsam mam /
gar la sogs pa byed pa tsam 'ba' zhig la smod par byed dam zhe na /
de'i phyir /
khyab 'jug gis ni zhes bya ba la sogs pa smos pa yin te /
de yang khyab 'jug gis ni 'thab dka' zhes bya ba la sogs pa'i rigs rgyud brlag par gyur pa yin te /
'di ltar khyab 'jug gis 'thab dka' la dris pa /
dpung gi tshogs bco brgyad khyer ram /
'on te nor lha gcig pu khyer zhes dris pa dang /
des dpung gi tshogs rnams khyer ro zhes smras pa dang /
des zhe 'gras par gyur nas /
khyab 'jug gis skya bseng gi phyogs byas te /
g.yul ngor chas pa na /
srid sgrub kyis kun du bltas te smras pa /
kho bos ni nye du'i tshogs gsod par mi nus te /
gang gi don du rgyal srid thob par 'dod pa'i nye du'i tshogs de ji ltar gsad par bya zhes smra ste /
srid sgrub 'thab pa las ldog par gyur pa dang /
khyab 'jug gis smras pa /
khyed ni blun pa yin te /
gang gis mi ni bsad pa dang / /
gang zhig gsod par byed pa dang / /
de dag gnyis ka mi dmigs te / /
bsad dang gsod pa po yod min / /
rigs dang 'dul ba phun sum tshogs / /
bram ze ba lang glang po dang / /
khyi dang sme sha can dag dang / /
mkhas pa rnams ni mnyam par blta / /
zhes bya ba la sogs pa med par lta ba'i tshigs su bcad pa mang po bstan cing /
sna tshogs pa'i gzugs bstan pas bslus nas /
srid sgrub kyi kha lo pa rang nyid kyis byas te /
g.yul bkye bas 'thab dka'i rigs dpung gi tshogs bco brgyad dang bcas pa brlag par gyur to / /
ru pa ti zhes bya ba'i rgyal po dpung gi tshogs gcig dang bcas pa g.yul 'gyed pa'i tshe /
bud med kyi cha lugs su byas te bros nas ri kha ba can gyi ri khrod du zhugs te /
gnas pa'i rigs las deng sang na yang bod ces bya bar grags pa yin no / /
dga' byed be'u phrogs te khros pas brtson par byed pa zhes bya ba'i rgyal po'i lag pa stong bcad de /
lan nyi shu rtsa gcig gi bar du sa'i steng gi rgyal rigs med par byas nas ku ru k+She tra zhes bya bar kun nas dpag tshad lnga pa'i 'obs lnga brgya rgyal rigs kyi khrag gis bkang ste /
pha mes shi ba la mtshun gtor byas so / /
ram pa zhes bya ba'i lha'i bu mo rgod ma'i gzugs su byas te nyin mo rgyu la /
mtshan mo ni gzhu brgya ba zhes bya ba'i rgyal po dang nyal ba dang /
gtam de thos nas khyab 'jug gis rgyal po de la rgod ma bslangs so / /
des 'jigs nas srid sgrub la skyabs byas pa dang /
khyab 'jug dang srid sgrub shas cher g.yul bkye bar gyur pa na srid sgrub kyi mdas khyab 'jug gi lus la sha med par byas so / /
khyab 'jug gis ni srid sgrub kyi mgo 'khor los bcad de rgod ma phrogs so / /
de khyab 'jug gi lus dang reg pa dang /
sngar rgod mar gyur pa'i drang srong gi dmod pa las thar te lha yul du song ngo / /
brgya byin 'ongs nas bdud rtsi blugs te rang gi bu srid sgrub gsos so / /
stobs ldan ni sgra sgrogs kyi zhang po yin pa las /
'ga' zhig gis sgra sgrogs la smras pa /
gang gi phyir zhang po sa'i 'og tu bcings te 'dug na khyed kyi rgyal srid kyis ci zhig dgos zhes smras pa dang /
sgra sgrogs pa ni sa gsum las rgyal bar byed pa yin no zhes bya ba'i nga rgyal gyi stobs dang /
dpung chen pos stobs ldan thar par bya ba'i phyir sa 'og tu zhugs so / /
de'i tshe /
khyab 'jug 'jog po'i gdengs ka'i steng na nyal bar gyur pa na /
dpal mo sdug bsngal bar byas pa'i smre sngags kyis de sad par byas so / /
de sad nas sgra sgrogs 'khor dang bcas pa dbugs kyis sbrang bu lta bur dpag tshad brgyar 'phangs so / /
de dbugs kyis slar bsdus nas skud pa lta bur nyam chung bar byas te /
'di ni tshangs pas mchog byin pa yin pas kho bos gsad par bya ba ma yin na snyam nas gtang bar gyur la /
yang si ta phrogs pa'i dor thabs kyis sgra sgrogs kyi rigs kyang rtsad nas brlag pa la sogs pa brjod par bya'o / /
lha chen po ni dbang phyug chen po ste /
des grong khyer sum brtsegs bcom par gyur pa ni /
grong khyer sum brtsegs la gnas pa'i lha ma yin rnams kyis sa gsum po shin tu dkrugs par gyur nas /
lha rnams kyis gsol ba btab pa dang /
des bzlog par gyur kyang bzlog tu ma 'dod pa dang /
de khros par gyur te gzhu chen po blangs nas mda' rtse gsum pas grong khyer sum brtsegs bsregs par gyur to / /
de yang lha chen pos ni grong khyer sum brtsegs bcom par gyur ces grag ces bshad pa yin no / /
de ltar na grong khyer sum brtsegs bcom zhing bshig par gyur pas na grong khyer sum brtsegs bcom par gyur pa'o / /
grag ces bya ba ni 'jig rten du gtam sna tshogs su sgrogs par byed pa dag las thos so zhes bya ba'i don to / /
skem byed ces bya ba ni gzhon nu karti ka ste /
des mdung thung 'jebs shing sra ba thogs pa med pas /
ri krung krung zhes bya ba la bsnun pas na zhang po bsad par gyur pa'o // //
de yang 'di skad thos te /
krung krung zhes bya ba de skem byed kyi zhang por gyur pa dang /
gang gi tshe lha ma yin skar ma zhes bya bas lha rnams la shin tu gtses par gyur pa dang /
de'i tshe lha rnams kyis brgya byin la gsol ba btab pa dang /
des kyang 'dod pa'i lha la bsgo ba /
lha chen po ci nas dka' thub bor te /
lha'i lo stong gi bar du u ma dang dga' mgur spyod pas nyi ma gcig 'das pa snyam du sems pa de lta bur di rmongs par byas la /
de'i tshe lha rnams 'di las bu mthu che ba dang ldan pa cig skyes nas /
gang gis bdag cag bran du 'gyur du 'ong ngo snyam du dogs shing 'jigs par gyur nas /
'khrig pa spyod pa de'i bar chad bya ba'i phyir me lha btang ste /
de phug ron gyi gzugs su sprul nas der phyin pa dang /
de mthong nas lha chen po khros te rang gi khu ba me lha la blugs pas des me lha tshig par gyur nas /
rgya mtsho 'dod cing 'dam bu'i tshal du ngo tsha ba dang bcas pas gnas par gyur to / /
smin drug kyang dgun smad kyi khrus kyi phyir rgya mtshor zhugs te nub phas grang bar gyur pa dang /
'bar bar gyur pa de mthong nas gan du song ba dang /
dro ba'i rag pa des de la bu chags par gyur to / /
de las dum bu dum bur skyes pa dang /
snod du bcug pa las de dag gzhon nu skem byed du gyur te /
smin drug de dag re re nas 'di ni nga'i bu yin no / /
'di ni nga'i bu mo yin no zhes smra zhing /
nu ma stobs pa dang /
des ma rnams mgu bar bya ba'i phyir gdong drug par bstan pa dang /
de lha chen pos 'byor pa chen po dang ldan pas khyim du khyer te skyes pa'i cho ga byas nas lha rnams kyis khyer te /
dbang bskur ba'i chu ngogs su dmag dpon du dbang bskur ro / /
lha ma yin skar ma dang /
lha'i lo stong gi bar du g.yul bkye yang de bsad par ma nus pa dang /
des u ma la nga la sha za'i mdung byin cig ces gsol ba btab pas /
des kyang byin pa dang /
skem byed kyi mtshon cha des lha ma yin skar ma bsad do / /
de'i dpung gi tshogs bcom par gyur pa rnams kyis rang dang 'tsham pa'i rten ma rnyed nas /
'di ni zhang po'i tshig las 'da' bar mi byed do snyam nas /
de'i zhang po krung krung la rten bcas so / /
skem byed kyis krung krung la pho nya btang ste /
rgyal po rnams kyi gzhung lugs ni dgra bo'i lhag ma ni bzod du mi rung ba yin pas /
kho bo'i dgra bo lha ma yin skar ma'i dpung gi tshogs thong shig ces smras pa dang /
des skyabs su 'ongs pa ni yongs su dor du mi rung ngo snyam nas ma btang ste /
ji skad du /
rtswa la 'phral du 'jus par gyur pa dag /
ma lus rtswa yi tshogs ni chad gyur na'ang / /
'dzin pa'am lhan cig ltung ba nyid 'gyur na / /
sems dang ldan pa rnams lta smos ci dgos / /
zhes byas pa dang /
de lta ni stobs kyis blang bar bya'o snyam nas g.yul bkye ba dang /
rang gi zhang po krung krung mdung gis bsnun te bsad nas de'i dpung rnams phrogs par gyur to zhes grag go / /
sangs rgyas bcom ldan 'das la ni mdzad spyod 'di lta bu mnga' ba ma yin no zhes bstan par bya ba'i phyir /
sangs rgyas zhes bya ba la sogs pa smos pa yin te /
sangs rgyas nyag gcig gis 'gro ba rnams la sman pa ste /
sems can gyi dgos pa'i don mdzad pa yin la /
gzhan gyi don la dgyes pa'i phyir de nyid ni dam pa rnams kyi spyod pa yin pas na mdzad spyod de nyid de la mnga' ba'i phyir de skad ces bya'o / /
nyes par spyod pa ma lus pa ni phyin ci log gi kun du rtog pa las byung ba yin no zhes bstan par bya ba'i phyir /
nga yis zhes bya ba la sogs pa smos pa yin te /
gnod bya zhes bya ba la 'di ni dgra bo yin pas gnod par bya ba yin te /
mi srun la ni mi srun byas / /
de la nyes pa ma mthong ngo / /
zhes bshad pa yin te /
ji ltar khyab 'jug gis sgra ngan la sogs pa la byas pa lta bu ni 'di nyid bsrung bya zhes pa ni ji ltar khyab 'jug gis skya bseng la sogs pa bsrung ba lta bu'o / /
'di ni gsad bya zhes bya ba ni gsad par bya'o zhes bya ba ste /
ji ltar lha ma yin gser gyi stan can la sogs pa bsad pa lta bu'o / /
lha'i mchog gi zhes bya ba ni khyab 'jug la sogs pa lha dbang che bar grags pa rnams kyi'o / /
gzhung lugs yin zhes bya ba ni bya ba'i las nyid yin no zhes bya ba'i don to / /
sangs rgyas bcom ldan 'das la ni dgra bo gsad par bya ba 'ga' yang mi mnga' ste /
thugs rje chen po dang ldan pa'i phyir ro / /
bslu bar bya ba yang mi mnga' ste /
dor thabs kyis bslu ba'i 'gran zla mi mnga' ba'i phyir te /
sa gsum ma lus pa phun sum tshogs pa nyid la sbyor bar mdzad pa'i gzhan gyi don la gcig tu dgyes pa'i phyir ro / /
sangs rgyas kyis ci zhig thob par mdzad ce na /
nges par lags pa ni gdon mi za bar bde legs su gyur pas na nges par legs pa ste /
mya ngan las 'das pa dang /
mngon par mtho ba ni mngon par 'dod cing phul du byung ba'i 'jig rten pa'i phun sum tshogs pa ste /
de dag gi bdag nyid can gyi bde ba thob par mdzad kyi /
bde ba cung zad ni phan pa ma yin te /
de gnyis kas phan 'dogs par mdzad cing de dag gnyis ka la 'jug par mdzad pas de ni gcig tu phan 'dogs par mdzad pa zhes bya'o / /
gzhan dag gi 'jug pa ni de lta bu ma yin par bstan pa'i phyir khyab 'jug ces bya ba la sogs pa smos te /
khyab 'jug gi tshig ni 'dod chags la sogs pa'i nyes pa'i skyon rnams bskyed pa yin te /
'jig rten pa dmod pa'i 'jigs pas tshangs pa la sogs pa dpang du bzhag ste /
si ta me la reg pas tshangs su zin kyang sna tshogs bshes gnyen gyis spongs shig ces smras pa yin te /
'jig rten dmod pas 'jigs pa rnams / /
gom re zhing yang dogs pa skye / /
shin tu 'jigs bcas dul ba rnams / /
'byor ba las kyang skyo bar byed / /
ces smras pa yin no / /
gang gi tshe si ta me la reg pas mna' skyal du zin kyang tshangs par ma gyur pa dang /
de'i tshe sa la gsol ba btab ste zhugs so / /
ra ma na khros te ral gri blangs nas phra rab tsam gyis yang bsad pa'i phyir zhugs pa dang /
tshangs pas 'jig rten gyi mar gyur pa 'di la ma gtse zhig ces bzlog go / /
la lar 'thab pa na nam mkha' lding dang khyab 'jug 'thabs pa'i tshe /
nam mkha' lding rgyal bar gyur pa dang /
khyab 'jug gis smras pa /
khyod kyis pha rol gnon pa 'dis kho bo mgu bar gyur gyis nga las mchog long shig /
des smras pa /
khyod las nga rgyal bar gyur pas /
kho bo la khyod ci'i phyir mchog slong bar mi byed /
des smras pa /
'o na kho bo khyod la mchog slong gis byin cig /
des na khyed nyid nga'i bzhon par gyur cig ces smras pa dang /
nam mkha' lding de'i bzhon par gyur to / /
khyab 'jug gis yul du babs nas de nyid na rtse dga' zhing 'dug pa dang /
lha rnams kyi bya ba nyams par gyur pa na lha rnams kyis de'i don du tshangs pa la gsol ba btab bo / /
de'i tshe gnas ngan gyi cha lugs su zhugs te /
der btang nas /
ra ma na dang lhan cig dben par gros byed cing /
de'i nu bo lag sman sgor bzhag ste /
'dir 'ga' yang 'jug pa'i go skabs ma dbye shig /
gang 'jug par byed pa de ngas gsad par bya'o / /
ji tsam na drang srong chen po gnas ngan der 'ongs pa dang /
des bzlog pa na gnas ngan gyis smras pa /
gal te kho bo 'jug tu mi ster na /
khyod kyi rigs ma lus pa brlag par bya'o / /
lag sma nas bsams pa /
kho bo 'chi ba ni bla'i rigs ma lus pa brlag par gyur pa ni mi rung ngo snyam nas nang du zhugs te /
ra ma na la smras pa dang /
ra ma na sa dam bcas pa brtan par bya ba'i phyir /
ral gri thogs te de bsad pa la zhugs pa dang /
bram ze zhig gis smras pa /
spyugs pa dag kyang bsad pa dang 'dra bas 'di ma bsad par rang gi yul nas skrod cig /
des kyang de bzhin du bskrad par gyur to / /
de ra ma na ma sleb pa'i phyogs gzhan zhig tu phyin te me la lcebs par gyur to / /
gtam de thos pa dang /
ra ma na skyo ba skyes te /
chu bo gang+gAr 'thab pa med pa zhes bya ba'i grong khyer gyi skye bo dang bcas par chu'i nang du shi ba'i dus byas so zhes grag pa dang /
nya dang rus sbal phag dang ni / /
mi yi seng ge mi thung dang / /
dga' byed ra ma na nag po / /
sangs rgyas kal ki tse dang bcu / /
zhes bshad pa'i khyab 'jug gi 'jug pa bcu yang skabs 'dir bshad par bya ste /
sa chen po 'di chus gang bar gyur la /
de la phan par bya ba'i phyir khyab 'jug gis rang gi lus rus sbal du byas te /
chu la nub par byas nas /
rig byed rnam pa bzhi sa 'og tu zhugs par gyur to / /
de nas lha rnams kyis de'i don du khyab 'jug la gsol ba btab pa dang /
nya'i gzugs kyis zhugs te de blangs nas lha rnams la byin no / /
sa'i lha sa chen po'i khur shin tu lci bas mnan nas /
lha rnams la bdag gis khur 'di gdeg par mi nus so zhes gsol ba btab pa dang /
khyab 'jug rus sbal du gyur nas khur de bteg go / /
de bzhin du khyab 'jug phag gi gzugs su gyur nas /
sa chen po'i 'og tu nub par gyur pa mche bas steng du bteg go / /
'gro skyob gser can zhes bya ba lo bdun 'bum gyi bar du dka' thub spyad nas mchog thob pa ni khyed nyin mo'am /
mtshan mo'am /
nang ngam /
phyi rol lam /
sa'am /
nam mkha' 'am /
'og gam /
steng du song bar mi 'gyur ba dang /
de bzhin du mtshon cha dang /
dbyug pa dang /
mi dang /
lha dang /
dud 'gro rnams kyis mi sod par gyur cig ces mchog byin no / /
de las lan 'ga' zhig na dpag tshad lnga khyab pa'i 'khor gyi 'dus pa 'dug pa dang /
der la la zhig lus kyi phyed ni mi'i gzugs la /
lus kyi phyed ni seng ge'i gzugs su rgyal po'i sgo na 'dug go zhes thos pa dang /
de 'khor dang bcas pa ngo mtshar skyes par gyur nas song ste /
'thab pa'i phyir sbran to / /
de nas 'thabs pan nyin mtshan gyi mtshams su sgo'i gtan pa la blangs te /
pus mo la bzhag nas 'gro skyob gser can gyi brang sder mos dral te bsad par gyur to / /
de bzhin du stobs ldan rta'i mchod sbyin byed pa na khyab 'jug mi'u thung gi gzugs su bsgyur te /
slong mo la song nas bslangs pa na gom pa gsum gyi sa byin pa dang /
des sgyu rtsal gyi rnam par gnon pas sa gsum rnam par mnan te /
gom pa gsum pa'i gnas ma rnyed pas stobs ldan bcings te /
deng song na yang sa 'og na gnas so / /
de nas snyan dngags mkhan dag gis /
sbyin bdag stobs ldan khyab 'jug slong ba po / /
rta yi mchod sbyin dus su sa chen byin / /
'bras bu bcings pa nyid ni thob par gyur / /
chol par byed pa'i las 'dir su zhig smon / /
zhes smras pa lta bu yin no / /
de bzhin du ra ma na ni stobs ldan sgra ngan gyi phyogs su gnas nas gshol gyis sa drud de mtho dman du byas pa dang /
chu mig dang /
khron pa la sogs pa byung bar gyur pa yin no / /
dga' byed ni rgyal po shing rta bcu pa'i pu ra ma na ste /
'dir rgyal po ra ma na'i gtam brjod par bya'o / /
dga' byed ni dga' byed dgra sta can zhes bya ba drang srong dza ma ag+ni'i bu ste /
de'i gtam yang 'dir sbyar bar bya'o / /
ra ma nas srin po bye ba dpag tu med pa bsad pas sdig pa de sbyang bar bya ba'i phyir /
rtsod pa'i dus su 'jig rten 'dir khyab 'jug sangs rgyas kyi gzugs su 'byung bar 'gyur ro zhes 'jig rten pa dag sgrogs so / /
kal ki zhes bya ba ni 'di ltar thos te /
bram ze grags pa zhes bya ba'i bu kal ki zhes bya ba tha mar 'byung bar 'gyur la /
de nas ni dus ldog par 'gyur ro zhes zer ro / /
yang khyab 'jug gis smras pa /
nyi ma'i nang na bdag khyab 'jug /
skar nang 'od ldan zla ba yin / /
rlung nang na ni 'od zer can / /
snang ba can nang nyi ma yin / /
rig byed nang na snyan tshig nga / /
lha nang nga ni brgya byin te / /
dbang po'i nang na yid yin la / /
'byung ba'i nang na sems yin zhing / /
nga ni bde byed drag po'ang yin / /
srin po gnod sbyin nang nor bdag /
nor lha'i nang na me lha nga / /
ri bo'i nang na nga ri rab / /
nga ni yi ge'i nang na a / /
zhes bya ba la sogs pa yin te /
de ltar na de ni smyon pa'i byed spyod lta bur rnam par spyod do zhes bya bar gnas te /
smyo byed kyis nye bar bcom pa'i spyod pa ci lta ba de lta bur spyod cing /
tshig kyang de lta bur ston pa yin no / /
de bzhin du lha chen po'i tshig gang yin pa'ang byed spyod smyon pa lta bur ston pa yin te /
de yang pi wang sgreng zhing glu len pa dang /
dga' bar byed pa nyan cing gar byed pa de ni bde ba thob par 'gyur la /
gcer bur gnas pas ni 'byor pa thob par 'gyur zhing /
bdag nyid bzhad gad kyi spyod pa lta bur bstan par bya'o zhes lha chen po ji skad du smra ba lta bu dang /
de bzhin du thig le'i mchog ma'i rgyu las tshangs pa chen po'i mgo bcad pa'i sdig pa sbyang bar bya ba'i phyir /
mi'i thod pa thogs pa'i brtul zhugs blangs pa dang /
de bzhin du drang srong rnams kyi chung ma 'dod pa'i dga' ba bskyed pa'i phyir /
thang shing gi nags na drang srong rnams gnas pa'i tshe de dag yam shing la sogs pa btsal ba'i phyir phyi rol du song ba dang /
lha chen pos rang gi mtshan bsgreng ste gnas der zhugs pa dang /
drang srong chen po rnams kyi chung ma dang bu mo rnams kyi sems g.yos par byas la /
drang srong de rnams phyi dro'i dus su slar 'ongs pa na gtam de thos nas /
khros te dmod pa btab pas de'i mtshan sa la lhung bar byas so / /
lha chen po yang glang po che'i gzugs su byas te /
sA la'i nags kyi tshang tshing du zhugs so / /
mis byin gyis gtam de thos nas drang srong chen po rnams kyi gan du song ste /
mtshan de bslangs so / /
drang srong dag gis phan tshun mchog byin pas lha chen po slar mtshan dang ldan par gyur to / /
de nas u ma dang lhan cig dga' zhing rtse ba las bgegs kyi dbang gis khu ba sa la lhung ba dang /
des ca co bton pa na u mas de'i steng du glang po che'i mgo bo bzhag pa dang /
de las bi nA ya kar gyur to / /
de dus gzhan na 'o ma la sogs pas gsos pa na /
glang po che ni tshang la dga' ba'i phyir dang /
sngon dri zar gyur pa'i phyir chang 'thung bar 'dod pa na /
lha chen pos de gnang ste /
skye dgu'i bdag po ni gdug pa 'byin par mi byed pas na /
des na 'di sprul pa yin no zhes rjes su gnang ngo / /
de bzhin du lha ma yin long ba lha chen po'i gzugs su byas nas u ma dang lhan cig 'khrig pa spyod par 'dod de /
de'i gan du song ba dang /
des de'i brang gi phyogs na thig le gcig yod pa mthong nas de 'dod par ma gyur to / /
lha chen pos gtam de thos nas rtse gsum pa thogs te g.yul bkye nas /
rtse gsum pa la bskyon pa dang /
lha ma yin long ba'i lus las khrag gi thigs pa ji snyed byung ba de snyed lha ma yin du gyur nas g.yul 'gyed par lhags so / /
de'i don du lha rnams kyis tsa muN+Di la sogs pa lha mo brgyad sprul pa dang /
de dag gis bar snang la 'bab pa nyid kyi tshe na khrag 'thungs te sa la gcig kyang lhung bar ma gyur pa de ltar byas nas de bsad par gyur to / /
de bzhin du lha chen pos dga' byed dbang phyug yun ring zhig nas mthong ste smras pa /
khyed gang du song /
des smras pa /
bdag gis rgyu mtshan can gyi bstan bcos byas so / /
lha chen pos smras pa /
de khyer la shog cig /
des khyer te 'ongs pa na /
lha chen po khros te dum bu gnyis su byas nas /
rgya mtsho'i rgod ma'i kha'i me'i nang du dor ro / /
dga' byed dbang phyug gis smras pa /
khyod kyi lag pa'i sen mo la bram ze gsod pa'i mtshan ma mthong ngo zhes bya ba nas /
tshangs pa'i mgo bcad pas thod pa can gyi brtul zhugs blangs pa yin no zhes byas pa dang /
lha chen po mgu ste /
bstan bcos de rgya mtsho'i me las blangs te /
skar ma'i bstan bcos dang /
rgya mtsho can zhes bya ba bud med dang /
skyes pa dang /
lag ris kyi mtshan nyid la sogs pa ston pa ste /
rnam pa gnyis su byas so / /
de ltar de dag gi mtshan nyid ni smyon pa ltar 'brel pa med pa yin no / /
de bzhin gshegs pa'i gsung ni nyes pa ma lus pa sel cing zhi bar mdzad pa yin te /
de yang /
mya ngan nad la shin tu phan pa'i sman / /
kun rmongs mun pa sel ba sgron ma'i mchog /
de nyid ye shes skyed pa'i mig 'byed pas / /
rgya chen sangs rgyas gsung ni mnyan par gyis / /
lus sogs 'dul zhing nyes pa gsum sel la / /
srid gsum sgrol zhing dus gsum ye shes 'thob / /
ngan song gsum zhi byang chub gsum thob 'gyur / /
thos sogs thog ma la sogs mchog gsum ldan / /
shin tu skal ldan 'di 'dra'i tshig gzhan med / /
de bas thub gsung mchod pa byas nas ni / /
shin tu gus pas mnyan pa nyid du gyis / /
zhes bya ba la sogs pa smos pa yin no / /
des na gang zhig nye bar zhi ba ston par byed pa'i ston pa po'i mchog tu 'os pa de shin tu legs par rtogs la dpyod par gyis shig ces bya ba'am /
yang na gang zhig chen po yin par smros shig ces pa'am /
nyon cig ces bya ba yin no / /
bcom ldan 'das nyid ston pa chen por 'os par gzhan gyi tshig gis gsal bar bya ba'i phyir /
gang zhig ces bya ba la sogs pa smos pa yin te /
lha chen po la sogs pa gang zhig gzhan la gnod par brtson pa de ni brtse ba med cing snying rje spangs pa yin te /
snying rje can ni gzhan la gnod pa byed par mi 'gyur ro / /
yang sangs rgyas bcom ldan 'das gang la 'gro ba srog chags kyi tshogs rnams skyabs su song bar gyur cing /
skyabs kyi gzhir gyur te /
khyed rnams kyi rten dang /
gnod pa'i skyabs ni ngas bya'o zhes zhal gyis bzhes shing /
'jigs par ma byed cig ces bya ba la sogs pa'i tshig gis tshim par mdzad pa yin no / /
gal te gzhan la phan pa bya bar dam bcas su zin kyang 'dod chags la sogs pa'i nyon mongs pa'i dbang gis mi byed pa yin no zhe na /
de'i phyir 'dod chags bcas dang zhes bya ba la sogs pa smos pa yin te /
de lta na 'dod chags dang bcas pa dang /
'dod chags dang bral ba de gnyis kyi nang nas gang zhig la 'di na mchod par bya zhing /
bsnyen bkur bya ba'i 'os yin pa rnam par dpyod cing soms la smros shig ces pa ste /
des na gang thugs rje dang ldan zhing 'dod chags dang bral ba de nyid mchod par bya ba nyid yin par gsal ba kho na'o zhes bya ba'i don to / /
gang zhig gzhan la gnod pa bya ba'i phyir brtson pa yin zhe na /
brgya byin zhes bya ba la sogs pa smos te /
brgya byin ni nus pa zhes bya ste /
dgra rnams gsod par nus pas na brgya byin te /
de ni gzhan la gnod pa byed pa yin par shes par bya'o / /
de yang de ni rdo rje thogs pa'i phyir te /
snying rje can gzhan dag gsod pa'i phyir mtshon cha thogs par mi byed do / /
rdo rje 'byung ba'i rgyu gang yin pa de ni sngar bshad pa yin no / /
stobs can zhes bya ba ni stobs bzangs so / /
gshol thogs zhes bya ba ni mtshon char gshol thogs pa'o / /
de yang bdud rtsi phrogs pa'i rgyu las lha dang lha ma yin g.yul chen po bkye bar gyur la /
de'i tshe brgya byin ni rdo rje /
skem byed ni mdung thung stobs bzangs ni gshol thogs pa yin la /
de la stobs bzangs ni klu'i rgyal po nor rgyas kyi sprul pa ste /
sa chen po 'dzin par byed pa yin la /
gshol ni de'i dgos pa rgya chen po byed pa yin no zhes grag go / /
khyab 'jug 'khor lo'i mtshon thogs zhes bya ba la /
'khor lo 'byung ba'i tshul ni sngar bshad pa yin no / /
skem byed ni karti ka dang /
gdong drug pa zhes bya ba ming gi rnam grangs su grags so / /
de mdung thung thogs shing zhes bya ba ni 'di skad thos te /
lha ma yin ma he zhes bya bas lha'i lo lnga brgya'i bar du dka' thub bsten nas lha chen po mgu bar byas te /
de la skyes bu gsod pa'i phyir mdung thung blangs la /
de de dang lha rnams shin tu zhum par byas pa dang /
lha rnams kyis u ma la gsol ba btab pa /
khyed bud med yin na yang 'dis skyes bu gsad pa'i phyir /
mtshon cha 'di rnyed pas kho bo cag shin tu gtsos kyis /
de med par bya ba'i phyir 'bad par gyis shig ces smras pa dang /
des dka' thub kyis lha chen po mgu bar byas te mdung rtse gsum pa thob par gyur pa dang /
g.yul bkye ste rtse gsum pas bsnun par gyur pa na lha ma yin ma he'i lus las khrag gi thigs pa ji snyed byung bar gyur pa de snyed kyi lha ma yin ma her gyur to / /
u ma'i dpral ba las chad pa'i dbang gis rdul gyi thigs pa sa la ji snyed byung ba de dag kyang sha za shin tu 'jigs pa'i gzugs can du gyur nas /
khrag gi thigs pa de bar snang nyid du za bar byed cing /
lha ma yin de bsad par gyur nas /
de'i mdung thung thob par gyur pa dang /
skem byed kyis de bslangs nas mdung thung de skem byed la byin par gyur pa yin no / /
lha chen po ni lha chen po drag po ste /
de yang /
gang zhig me ni rno ltar sreg /
gang zhig gtun shing gzi can za / /
sha dang rkang dang khrag sogs za / /
des na drag por bshad pa yin / /
zhes 'byung ba yin no / /
rtse gsum mtshon thogs zhes bya ba ni lha chen pos da di tse'i rus pa las las thams cad pas byas pa'i rtse gsum gyi mtshon cha lha rnams kyis byin pa yin no zhes bshad pa yin no / /
gzhan dag na re /
grong khyer sum brtsegs bsregs pa'i tshe /
lha rnams kyis lha chen po la gsol ba btab pa dang /
des mtshon cha blangs pa na de'i tshe lha rnams kyi drang srong da di tse'i rus pa khyer te 'ongs la /
klu rnams kyis man+da ra'i gzhir gyur pa'i rus sbal gyi thod pa khyer te 'ongs shing mi rnams kyis ni rdo rje khyer te 'ongs pa dang /
de nas las thams cad pas gsum po de la rtse gsum pa byas te /
lha chen po la byin no zhes zer ro / /
dur khrod du gnas pa ni lha chen po drag po'i gnas dur khrod du bcas pa yin no / /
lha ma lus pa'i dbang du byas nas de dag ces bya ba la sogs pa smos pa yin te /
de dag ces bya ba ni brgya byin la sogs pa'o / /
de dag kyang ji lta bu zhe na /
mi shes pa las byung ba yin pa'i phyir byis pa zhes bya ste /
dge slong dag nyes par sems pa dang /
nyes par smras pa dang /
nyes par spyod pa'i las spyod pas byis pa zhes bya'o zhes gsungs pa yin no / /
gzhan yang ji lta bu zhe na /
snying brtse med pa ste /
snying rje med cing gdug pa zhes bya ba'i don to / /
gdug cing mi srun pa ma yin pa dag ni gzhan dag 'joms par mi byed do / /
de ltar gdug pa yin pas na de dag mtshon cha sna tshogs dang bcas pa'i phyir sna tshogs mtshon thogs te /
sna tshogs shing rnam pa tha dad pa'i mtshon cha du ma thogs par byed pa yin la /
de dag kyang sdug bsngal la sogs pa dang ldan pa ste /
sdug bsngal zhes bya ba ni 'phral du 'byung ba'i lus dang sems nye bar gdung bar byed pa'o / /
'jigs pa ni ma 'ongs pa'i sdug bsngal gyis 'jigs pa'i phyir sems 'dzag cing /
bdag nyid zhum par gyur pa ste /
de gnyis kyis de nyen cing nye bar gdungs par gyur pa'o / /
de ltar sdug bsngal dang /
'jigs pa'i 'tshe ba med pa rnams ni gzhan la 'tshe ba'i phyir mtshon cha thogs pa'i dgos pa med do / /
gal te gzhan la bsdigs pa'i phyir mtshon cha thogs kyi gsod pa'i phyir ni ma yin no zhe na /
de'i phyir /
rtag tu zhes bya ba la sogs pa smos te /
rtag par rgyun du lus can dang /
srog chags rnams 'joms shing bsad par brtson pas mtshon cha thogs par byed pa /
de lta bu de la ni mkhas pa shes rab dang ldan zhing yon tan dang skyon gyi bye brag phyed pa su zhig 'dud cing phyag 'tshal bar byed de /
de dag ni phyag 'tshal ba'i 'os ma yin par ston to / /
ji skad bshad pa'i nyes pa rnams mi mnga' bas na bcom ldan 'das nyid mchod par bya ba yin no zhes bstan par bya ba'i phyir /
gang zhig ces bya ba la sogs pa smos pa yin te /
rtse gsum ni dgra bo gzhom par bya ba'i phyir thogs la /
de bzhin du chags pa dang bcas pa'i phyir mchan na chung ma 'jog pa ste /
de pang na gnas par byed pa'o / /
gal te pang na bu mo dag thogs pa la ni nyes pa med do zhe na /
'dod pa'i 'dod chags dang bcas shing lha chen po ltar chung ma mchan na gnas pa yang mi mnga' la /
de bzhin du khyab 'jug ltar 'khor lo bsnams par yang mi mdzad cing /
skem byed ltar mdud thung bsnams par yang mi mdzad la /
brgya byin ltar rdo rjes dgra bo rnams 'joms shing drag pa yang bsnams par mi mdzad de /
de bzhin stobs bzang ltar gshol yang bsnams par mi mdzad do / /
ci'i phyir mtshon cha 'di dag bsnams par mi mdzad ce na /
nyon mongs pa las rnam par grol ba'i phyir te /
'dod chags la sogs pa'i nyon mongs pa'i tshogs las nges par grol zhing yongs su spangs pa zhes bya ba'i don to / /
mkhas pa gzhan la phan 'dogs rnam par brtson / /
zhes bya ba ni /
gzhan gyi dgos pa bsgrub pa la brtson zhing /
thugs rje chen po dang ldan pa zhes bya ba'i don to / /
skyabs gyur zhes bya ba ni skyabs su 'gro bar 'os pa'o / /
su zhig gi skyabs su 'os she na /
'jig rten pa rnams kyi'o / /
ci'i phyir skyabs kyi 'os yin zhe na /
ye shes phun sum tshogs pa dang ldan pa dang /
spangs pa phun sum tshogs padang ldan pa'i phyir srid pa gsum gyi ston par gyur cing skyabs kyi 'os yin par rjes su dpag par bya'o / /
de su zhig ce na /
drang srong ste drang srong chen po sangs rgyas bcom ldan 'das so / /
de la 'dir ni zhes pa ni sangs rgyas bcom ldan 'das la bdag 'dir skyabs su mchi ba'o / /
de yang 'di la brten cing skyabs su 'gro na sdig pa mi dge ba'i dngos po 'jig cing dengs par byed pa'i don gyis na skyabs so / /
gang gi phyir gzhan dag la ni nyes pa yod kyi khyed la ni nyes pa mi mnga' bas de'i phyir skyabs su 'os pa ni khyed nyid yin no zhes gsal bar bya ba'i phyir /
lha chen zhes bya ba la sogs pa smos pa yin te /
lha chen po 'dod pa'i 'dod chags kyi dbang du gyur pa'i chung ma yongs su 'dzin cing len par byed do / /
ji lta bu'i lha chen po zhe na /
ngo tsha spangs pa ste /
chags pas ngo tsha dang bral ba'o / /
de yang /
'dod pas ngo tsha 'joms byed de / /
mya ngan gyis brtan dga' bas lus / /
nga rgyal gyis ni yon tan rnams / /
rtsa nas 'joms par byed pa yin / /
zhes bshad pa yin no / /
co 'dri zhes bya ba ni /
'tsho bar byed pa'i bdag nyid can te /
zhe sdang gis nye bar gsod pa la sogs pa'i ngang tshul can zhes bya ste /
lha chen po ni skyon de dag dang ldan zhing chung ma 'chang bar byed pa yin no zhes bya ba'i don to / /
khyab 'jug ni lhag par gtum pa ste /
snying brtse ba'i yul du gyur pa'i skye bo la yang de la zhi des su gyur pa med de /
lag sman gsad pa'i phyir zhugs pa la sogs pa lta bu'o / /
byas pa chud gson pa ni stobs ldan gyis sa gsum byin yang bcings pa thob par byos pa ste /
phan pa chen po byed pa la sa'i 'og tu bcings te gzhag pa ni mi rigs pa'i phyir ro / /
skem byed kyis rang gi gnyen gsad pa ni krung krung zhes bya ba'i ri bo rang gi zhang po yin pa las de gsad pa'i phyir dang /
de yang gzhan gyi lag gis bsad pa ma yin gyi rang gis bsad do zhes grag go / /
dka' bzlog ni dka' thub bzlog pa ste /
lha mo u ma'o / /
de ni khro zhing gtum pa yin te /
bud med kyi rigs phal cher brtse ba dang ldan pa yin mod kyi /
u ma ni de lta ma yin no / /
ci'i phyir zhe na /
lha ma yin chen po ma he zhes bya ba gsod par byed pa yin pa'i phyir ro / /
ma mo rnams kyang gdug cing gtum pa yin te /
ci'i phyir zhe na /
mi'i sha dang tshil za zhing longs spyod par byed pa yin te /
ma mo de dag kyang gang zhe na /
tshangs pa mo dang /
drag mo dang /
khyab 'jug ma dang /
gzhon nu ma dang /
dbang mo dang /
ku be ri dang /
phag mo dang /
tsa muN+Di ste brgyad la ma mo zhes bya'o / /
log 'dren ni bgegs kyi bdag po ste /
tshogs bdag go / /
de ni chang dad che ste /
chang la sred pa'o / /
'di'i gtam ni sngar smras pa yin no / /
stobs bcu ldan pa zhes bya ba ni sangs rgyas te /
de la ni lha chen po la sogs pa'i nyes pa rgya chen po dag gi cha cung zad tsam mam /
'ga' yang mi mnga' ste /
des bag chags dang bcas pa'i nyon mongs pa thams cad spangs pa'i phyir nyes pa 'ga' tsam yang mi mnga'o zhes bya ba'i don to / /
khyed ni phyogs su lhung bas de skad smra ba yin no zhe na /
de'i phyir bcom ldan de ni zhes bya ba la sogs pa smos pa yin te /
sangs rgyas bcom ldan 'das de ni bdag gi gnyen dang /
nye dur gyur pa ma yin la /
lha chen po la sogs pa gzhan dag ni bdag gi dgra bor gyur pa ma yin no / /
de bzhin du lha chen po nas stobs bcu dang ldan pa'i bar de dag gi spyod pa dag kyang mngon sum du mthong ba ma yin mod kyi /
'on kyang de dag gi tshig gi khyad par dang spyod pa'i khyad par gang dag yod pa'i gzhung so sor thos pa las /
sangs rgyas bcom ldan 'das la bdag brten cing skyabs su song la gzhan dag spangs pa yin no / /
de ci'i phyir zhe na /
sangs rgyas ni yon tan phul du phyin pa dang ldan pa yin pas de la dad cing dga' ba'i phyir rgyu des na de'i bstan pa la bdag brten cing gnas pa yin no / /
de ltar brtsams pa'i dngos po de nyid gsal bar bya ba'i phyir bde bar gshegs pa zhes bya ba la sogs pa smos pa yin te /
'dir bde bar gshegs pa ni bdag gi phar gyur pa ma yin la /
lam gzhan la zhugs pa'i mu stegs can gzegs zan la sogs pa gzhan dag ni dgra bo ma yin no / /
de bzhin du de bzhin gshegs pa des bdag la nor stsal cing gsung gis bsgrub pa ma yin la /
gzegs zan dang rkang mig la sogs pas nor gyi dngos po ci yang ma phrogs so / /
de la gzegs zan zhes bya ba ni gzegs ma za zhing dka' thub bsten pas gang gis brtul zhugs kyi dngos grub thob pa ste /
des na gzegs zan gyis ni mu stegs byed brag pa'i gzhung brtsams pa yin la /
drang srong rkang mig gis ni dpyod pa pa'i gzhung brtsams pa yin te /
de yang rkang mig ces bya ba ni drang srong 'di lha chen pos u ma bsrung ba'i phyir bzhag pa dang /
de shin tu gzugs bzang bas u ma chags par gyur te /
mdun drang por 'dug nas chags pa'i mtshan ma bstan pa dang /
des mig gzhan du bsgyur to / /
de yang der gnas par gyur pa dang /
des kyang mig de las gzhan du bsgyur ba nas /
mig rkang pa gnyis su bzhag pa'i bar du byas so / /
gtam de thos pa dang /
lha chen po mgu bar gyur nas dpyod pa pa'i gzhung rtsom pa'i ston par gyur cig ces mchog byin no / /
sogs pa'i sgras ni drang srong ser skya la sogs pa gzung ngo / /
de ltar yin na ci'i phyir khyed phyogs 'dzin pa la gnas zhes rtog pa la /
de'i phyir 'on kyang zhes bya ba la sogs pa smos te /
de ltar dgra dang mdza' bshes la sogs pa ma yin na'ang /
sangs rgyas bcom ldan 'das de ni ye shes phun sum tshogs pa dang ldan pas sangs rgyas yin pa dang /
bag chags dang bcas pa'i nyon mongs pa'i phra rgyas spangs pas bcom ldan 'das yin zhing /
sems can gyi don dgos pa mdzad pa'i thugs rje chen po dang ldan pas /
'gro ba la gcig tu phan pa mdzad pa yin no / /
de ltar yon tan gsum dang ldan pas sangs rgyas bcom ldan 'das de'i gsung ni dri ma med pa ste /
nyes pa thams cad dang bral ba'i grub pa'i mtha' yin la /
de bzhin du dri ma thams cad sel ba yang yin te /
nyon mongs pa'i dri ma thams cad sel zhing 'joms pa'i ngang tshul can yang gsung 'di nyid yin te /
de thos pa tsam gyis nyon mongs pa'i bag la nyal mtha' dag sel bar byed pa yin pa'i phyir ro / /
de la bdag dad pa ni thub pa'i dbang po'i gsung la bdag dad cing mos pa dang ldan pa yin no / /
bdag nyid bde bar gshegs pa la mos shing dad pa yod pa nyid du gsal bar bya ba'i phyir /
gang zhig ces bya ba la sogs pa smos te /
de la rtag tu zhes bya ba ni rgyun du'o / /
phan pa ni gzhan gyi don te /
de la dgyes shing bzhed pa'i ngang tshul 'di la mnga' bas 'jig rten las 'das pa'i khyad par thob par bzhed pa'i phyir ro / /
de bzhin du rtag par rgyun du 'gro ba rnams la 'jig rten pa'i bde ba'i khyad par rnams kyis ji lta ba bzhin du phan 'dogs par mdzad de /
nyon mongs pas bskyod pa'i sdug bsngal gang dag la gang zhig byas na zhi bar 'gyur ba de bcom ldan 'das mdzad la /
de yang su zhig la mdzad ce na /
'gro ba gang zhig sdug bsngal rnam pa mang po dag gis gdungs shing gzir la bcom par gyur pa de bde bar mdzad pa dang /
de bzhin du ston pa gang zhig 'dus byas dang /
'dus ma byas sam /
dus gsum gyi shes bya'i dngos po mtha' dag lag mthil du bzhag pa'i dngos po bzhin du gsal bar mkhyen pa /
de la dad par bya ba 'os pa yin zhing /
rtag tu phan par dgyes pa la sogs pa'i ngang tshul can gyi drang srong mnyam pa med pa ste /
sa gsum na de dang mtshungs pa gzhan med pa'i rgyu mnga' ba de la kho bo yang dad par gyur pa yin te /
dad pa dang ldan pa'i mkhas pa dag ni lam log pa la brten par 'os pa ma yin no / /
gang gi phyir phan par dgyes pa la sogs pa'i yon tan dang ldan pas /
bcom ldan 'das de ni bsod nams kyi zhing chen po yin no zhes bstan pa'i phyir snying nas zhes bya ba la sogs pa smos pa yin te /
dad pa dang gus pa la sogs pa'i bsam pa phun sum tshogs pa dang ldan yang sbyor ba med pa'i phyir snying nas dad dam zhes smos pa yin la /
rgyun du sbyor ba med du zin kyang de la mchod par byed pa ni ji ltar dga' ba zhes smos pa yin te /
lo bcu tsam 'das pa'am /
lo nyi shu tsam 'das nas 'jug par byed pa'am /
rgyu med par 'jug par byed pa ni ji ltar dga' ba zhes bya ba'am /
yang na tshogs pa dang ldan na ni byed la /
tshogs pa dang mi ldan na ni mi spyod pa'o / /
the tshom gyis sam zhes bya ba ni gal te bsod nams yod na ni legs kyi /
med du zin kyang nga'i don chen po nyams par gyur pa med de /
de yang /
'jig rten gzhan la som nyir gyur / /
mkhas pas mi dge spang bya ste / /
gal te med na skyon ci yod / /
yod na med par smra ba bcom / /
zhes smos pa lta bu'o / /
gzhan gyi ngor yang rung zhes bya ba ni gal te 'di ni byed la /
kho bo mi byed na chad pa dang smad pa chen po 'thob par 'gyur ro snyam du sems nas 'jug pa'o / /
de ltar bsam pa bzhi po gang yang rung bas mi gang zhig thub pa'i dbang po khyed la phyag bgyid na /
skyes bu des kyang lha'i 'byor pa'i bde ba phun sum tshogs pa thob par 'gyur na /
dad pa la sogs pa bsam pa dang sbyor ba phun sum tshogs pas spyod pa lta smos kyang ci dgos zhes bya ba'i don to / /
thub dbang zla ba zhes bya ba ni shin tu zhi ba'i phyir dang /
yid tshim par byed pa yin pa'i phyir zla ba dang 'dra bas na /
thub dbang zla ba zhes smos pa yin te /
ji ltar bkres pa rnams la kha zas sam /
skom pa rnams la btung ba dang phrad na bkres pa dang skom pa sel ba dang 'dra bar phun sum tshogs pa thob par byed pa yin no / /
khyab 'jug la dad pa rnams 'di la dad pa yin par smra ste /
de yang sngon gyi gtam rgyud kyi nang nas /
rlung gi gtam rnying pa las tshul 'di ltar thos so zhes smra ba dag dgag pa'i phyir /
gna' sngon zhes bya ba la sogs pa smos pa yin te /
'jig rten gsum gyis mchod pa'i sangs rgyas gang yin pa de nyid ni khyab 'jug yin te sngar /
nya dang rus sbal phag dang ni / /
zhes bya ba la sogs pa smos pa'i phyir ro / /
de yang khyab 'jug 'dis 'jig rten pa skye ba dang rga ba la sogs pa'i dbang du gyur cing /
gzhan dbang du gyur pa thos nas de'i phyir snying rjes mi 'di rnams bskyab cing gdon par bya'o snyam nas /
rmad du byung zhing thams cad mkhyen par gyur pa /
ngo mtshar du gyur pa'i blos snying brtse bas 'di dag 'di las gdon par bya'o snyam nas /
shAkya'i rigs rgyas pa gau ta ma zhes bya ba'i rigs dag par skyes shing /
tshig gzung bar 'os par byas nas 'jig rten 'dir yang sangs rgyas zhes bya bar gyur cing /
de kho na nyid ston pa yin la phan par byed pa yang yin no zhes gtam du grags par thos so zhes zer ba de ni de lta ma yin te /
skye bo rmongs shing blun par gyur pa des sa gsum gyi ston pa de kho na nyid ston par mdzad pa dang /
'gro ba thams cad la phan 'dogs pa ni sangs rgyas bcom ldan 'das yin par shes shing /
ma rtogs pa yin no / /
de yang sangs rgyas ni brgya lam na /
lan 'ga' zhig 'byung ba yin pa'i phyir /
shes pa ma yin te /
ji skad du /
bskal pa bye ba phrag stong dang / /
brgya phrag bye ba dag tu yang / /
sangs rgyas sgra yang mi thos na / /
sangs rgyas mthong ba smos ci dgos / /
zhes gsungs pa yin no / /
khyab 'jug 'di ni rtsod pa'i dus su 'byung ba yin pas kho bo cag de la mchod par mi byed pa yin no zhe na /
de'i phyir gang tshe zhes bya ba la sogs pa smos pa yin te /
'dod chags ni rin po che la sogs pa la chags shing zhen pa'o / /
zhe sdang ni gzhan la gnod pa bya ba'i sems te /
de 'chang bar byed pa ni dgra bo rnams la sdang bar byed pa'o / /
de bas na 'dod chags dang /
zhe sdang de dag gis lha dang lha ma yin zhes bya ba ni /
bdud rtsi bsten pa dang mi bsten pa'i bye brag gi khyad par gyis 'o ma can gyi rgya mtsho bsrubs tshun chad ming 'di gnyis byung bar gyur pa yin no / /
de yang 'di ltar thos te /
tshangs pas bsgo bas phyogs gcig nas ni lha rnams /
phyogs gcig nas ni lha ma yin rnams 'dus nas ri bo man+da ra'i steng nas ni khyab 'jug gis gzung /
klu'i rgyal po nor rgyas kyis srub thag byas pa las /
'og nas ni rus sbal gyi rgyab kyis bsten te /
'o ma can gyi rgya mtsho chen po bsrubs par gyur to / /
de nas shin tu 'jigs su rung ba'i dug gi skyes bu nag po brtsegs pa zhes bya ba zhig byung bar gyur pa dang /
de khyab 'jug gis mid par gyur pa na dran pa stor te /
sa la 'gyel bar gyur nas cang mi smra bar gnas pa dang /
lha chen pos de las drangs te mgrin par bzhag par gyur to / /
des de'i mgrin pa sngon por gyur to / /
de nas zla ba tshes pa byung bar gyur pa dang /
de lha chen pos blangs te mgo la gzhag go / /
de nas dpal mo zhes bya ba byung ste /
rang nyid kyis khyab 'jug blangs te 'dus so / /
de'i 'og tu rta mgrin rings dang /
shing yongs 'du la sogs pa byung ste /
de dag ni brgya byin la sogs pa lha rnams kyis ci rigs par khyer ro / /
de nas bud med shin tu yid du 'ong ba zhig byung ba dang /
de dag la khyed su yin zhes dris pa dang /
nga ni chang zhes bya ste /
nga 'thungs na myos pa dang /
brgyal ba dang /
dregs pa la sogs pa'i rnam par 'gyur ba 'byung bar 'gyur ro zhes smras pa dang /
lha ma yin rnams 'jigs nas ma 'thungs pa dang /
lha ma yin zhes bya bar gyur la /
lha rnams kyis 'thungs pas ni lha zhes bya bar gyur to / /
bdud rtsi byung ba na snod chen po brgyad gang ba lha ma yin rnams kyis khyer bar gyur pa dang /
lha rnams shin tu yi mug par gyur pa na khyab 'jug gis shin tu yid du 'ong zhing gzugs bzang ba'i bud med kyi gzugs su bsgyur te /
der song ba la brgya byin yang mi snang ba'i gzugs kyis nam mkha' la 'dug go / /
de'i tshe lha ma yin rnams kyis 'di ni kho bo cag gi bud med yin no snyam nas /
bdud rtsi'i srung mar gzhag go / /
rang nyid ni khrus la song ste chos kyi bstan bcos las /
ma bkrus dri ma spyod 'gyur bas / /
khrus ma byas par zas mi bza' / /
zhes smos pa'i phyir de dag khrus la song ngo / /
skabs der khyab 'jug dang /
brgya byin gyis bdud rtsi brkus te brgya byin gyi khang par khyer ro / /
de rnams khrus byas nas slar log pa dang /
bdud rtsi ma mthong nas de tshol ba la brtson pa na /
lha rnams kyis khyer ro zhes thos nas lha rnams ni steng du 'gro ba yin pas /
lha ma yin ma yin pa bden no snyam mo / /
de'i tshe lha rnams bdud rtsi la longs spyod pa'i phyir 'dus pa dang /
sgra gcan 'dzin lha'i cha lugs su bsgyur te /
der zhugs nas bdud rtsi'i skal ba thob pa dang /
nyi mas mthong ste /
khyab 'jug la 'di ni sgra gcan 'dzin no zhes smras pa dang /
des 'khor los mgo bcad par gyur la /
'on kyang bdud rtsi la longs spyod cing bldags pas mgo ni deng sang na yang gnas la /
lus lhag ma rnams ni shi bar gyur to / /
de nas sgra gcan 'dzin dang nyi ma zhe 'gras par gyur pas /
gang gi tshe /
nyi ma'i dkyil 'khor 'gebs shing sgrib par byed pa yin no zhes gtam du grag go / /
lha dang lha ma yin gyi rin po che 'phrog pa na /
des ji ltar byas pa de brjod par bya ste /
rgyal po gsal ba zhes bya ba las man+ta ka zhes bya ba'i nor bu zhig yod par gyur la /
de khyab 'jug gis bslangs pa dang /
ma byin par gyur nas khyab 'jug dpung gi tshogs bcu dgu dang bcas par de'i don du g.yul 'gyed du song ngo / /
gsal ba yang nor bu'i mthu yid la bsams pa tsam gyis dpung gi tshogs stobs che zhing /
pha rol gnon pa dang bcas pa nyi shu dang bcas te g.yul bkye ba dang /
de khyab 'jug las rgyal te gyes so / /
dus gzhan zhig na rgyal po gsal ba ri dgas shor du song ba dang /
seng ges bsad do / /
dred kyi bdag po 'dzam bu'i bu zhes bya bas seng ge'i lkog mar nor bu yod pa mthong ste /
de bsad nas khyer ro / /
rin po che'i don du khyab 'jug gis rgyal po gsal ba bsad do zhes grags pa ma yin pa byung bar gyur pa dang /
khyab 'jug gis de btsal ba'i phyir lhar bcas btang nas /
des phug gcig gi nang na gzhon nu ma du ba dang /
ma mas spro bsring ba'i phyir smras pa /
gsal ba seng ges bsad gyur la / /
seng ge 'dzam bu'i bu yis bsad / /
khyed kyis sa man+ta ka 'di / /
gzhon nu bzang mo ma du zhig /
de lta bu'i gtam zer ba thos nas /
de la bzlas pa dang /
de blang ba'i phyir de nyid pho nyar btang ngo / /
pho nya de shin tu blo dang ldan zhing dka' ba med pas thob par bya ba'i phyir 'dzam bu'i bu mo khyab 'jug gi don du blangs so / /
dred kyi bdag pos kyang bu mo dang /
nor yang ngas khyed la sbyin par bya'o zhes khas blangs so / /
khyab 'jug khros te smras pa /
bu mos ci zhig bya ste /
'thabs la 'di bsad de dbrog par bya'o / /
lhar bcas kyis smras pa /
nga rgyal brnyas dang de bzhin du / /
ngo tsha gzi byin spangs nas ni / /
brtan pas rang don bsgrub bya ste / /
rang don nyams pa gleng pa yin / /
zhes smras pa dang /
des kyang de'i tshig mnyan te /
thams cad thob par byas so / /
'dzam bu'i bu ni lha ma yin yin te /
dred kyi gzugs kyis rnam par rgyu bar byed la /
de lta bu'i rin po che yod pa phrogs pa yin no / /
lha rnams kyi rin po che ni ba ri dza ta la sogs pa ste /
de yang brgya byin las phrogs pa yin te /
rin po che phrogs pa'i snyan dngags las gtam du grags pa ltar sbyar bar bya'o / /
chags shing zhen pa'i blo gros 'di la yod pas na chags pa'i blo gros te /
des gzhan dag slu ba'i ngan g.yo byas par gyur la /
des kyang sa dag phrogs par gyur pa ste /
dang po stobs ldan gyis sa thams cad dbang du byas par gyur pa las /
de las dbrog par bya'o snyam du chags pa'i blo skyes pas /
gang gi tshe mi'u thung gi gzugs su bsgyur te /
sa 'phrogs par gyur la de lta bu'i 'phrog pa po'i rang bzhin can du gyur cing /
de'i tshe 'dod chags la sogs pa'i 'ching ba las ma grol bar gnas pa yin du zin kyang /
skye bo blun po shes rab dang mi ldan pa dag me tog la sogs pa'i mchod pas mchod par byed cing phyag 'tshal bar byed pa yin no / /
sangs rgyas bcom ldan 'das nyid ni bag la nyal gyi tshogs rnams las rnam par grol bar gyur kyang skye bo phal cher phyag mi 'tshal te /
sangs rgyas bcom ldan 'das nyon mongs pa'i tshogs las rnam par grol zhing /
dngos po ma lus pa'i don thugs su chud la phyi dang nang zhi zhing rnam par dag pa yin du zin kyang /
phyag 'tshal bar mi byed do / /
ci'i phyir zhe na /
rmongs pas zhes bya ba smos te /
mi shes pa'i mun pas khebs pa'i phyir bye brag mi shes pas phyag 'tshal bar mi byed do zhes bya ba'o / /
gzhan yang /
sangs rgyas bcom ldan 'das nyid bsod nams kyi zhing dam pa yin gyi /
gzhan dag ni de lta ma yin no zhes bstan pa'i phyir /
sa 'di zhes bya ba la sogs pa smos pa yin te /
sa chen po ni shar la sogs pa na gnas pa'i rgya mtsho bzhi po'i tshogs yon tan mang po dang ldan pas /
ska rags ltar kun nas bskor te gnas pa de nyid ni khur bu lta bu ste /
'degs par dka' bas na ljid kyis lci bar 'dug cing /
des shin tu snyoms pa ltar gnas pa'i phyir /
lci lci ltar 'dug pa'i sa de lta bu de stobs ldan gyis khyab 'jug la byin du zin kyang /
de'i 'bras bu sdug bsngal bas sa 'og tu btson rar bcings pas bsdams pa'i sdug bsngal ba'i gnas skabs thob par gyur pa ste /
nyon mongs shing sdug bsngal bas bcom pa'i gnas skabs thob cing myong bar gyur pa yin no / /
'dir khyad par ni thub pa sangs rgyas bcom ldan 'das la sa'i rdul tsam phul bas kyang /
rgyal po mya ngan med pa zhes bya bar gyur pa yin te /
de yang bcom ldan 'das rgyal po'i khab tu bsod snyoms la gshegs par gyur pa dang /
khye'u rgyal ba zhes bya bas mthong ma thag shin tu dad par gyur nas srang bar gyi phyag dar las snyim pa gang phul bar gyur pa dang /
bcom ldan 'das kyis nga yongs su mya ngan las 'das nas lo brgya lon pa na khye'u 'di mya ngan med pa zhes bya ba stobs kyi 'khor los sgyur ba'i rgyal por 'gyur ro / /
khye'u rnam par rgyal ba la rjes su yi rang bar byas pas de'i blon po'i mchog shing rta sbas pa zhes bya bar 'gyur ro zhes lung bstan to / /
des thob pa'i sa gzhi yang ji lta bu zhe na /
zla ba'i dkyil 'khor rdzogs pa'i 'od zer gyis khyab pa'i sa steng ma lus pa mtha' dag thob cing /
de yang dge ba ste dus ma yin par 'chi ba dang /
mu ge dang /
yams la sogs pa'i gnod pa med pa dag thob par 'gyur ba'o / /
de ltar na 'di gnyis zhing dang zhing ma yin pa'i khyad par las bsod nams su gyur par ston to / /
khyed ni phyogs su lhung bas de skad smra ba yin no snyam pa la /
de'i phyir bdag ni zhes bya ba la sogs pa smras pa yin te /
kho bo ni rgyu med pa'am /
nyes pa rgyur byas nas sangs rgyas kyi phyogs 'dzin cing /
phyogs su lhung ba'ang ma yin la /
drang srong ser skya la sogs mu stegs kyi ston pa rnams la yang sdang zhing gnod par sems pa yang med de /
rgyu med par spyir thams cad du snyoms par nyi ma ltar gnas par bya ba yin pas /
gang dag gi tshig rigs pa dang ldan zhing /
tshad mas gzhal bar bzod pa de nyid la ston pa nyid du yongs su gzung bar bya zhing /
de nyid la dam pa rnams skyabs su 'gro bar bya ba yin no zhes bya ba'i don to / /
'jig rten 'di thams cad ni skyabs kyi 'os ma yin te /
'dod chags dang bral ba med pa'i phyir dang /
nyon mongs pa'i srin pos kun du bsten pa'i phyir /
tshangs pa'i srin pos gnas su byas pa'i khang pa lta bu yin no zhes dpyod pa dang ldan pa dag 'dod pas /
de'i phyir 'di ltar zhes bya ba la sogs pa smos pa yin te /
bzhi po 'di dag gi nang nas nges par na 'ga' zhig thams cad mkhyen par gyur pa yin gyi /
thams cad ni mthar thug pa ma yin te /
de yang ji ltar 'od can rnams kyi nang na nyi ma lta bu dang /
mtsho phran rnams kyi nang na rgya mtsho lta bu dang /
ri bo rnams kyi nang na ri rab lta bur blo dang ldan pa rnams kyi nang na thams cad mkhyen pa ni khyad par du 'phags pa yin gyi /
gzhan dag ni shes bya'i don thams cad shes pa ma yin no / /
de bzhin du de'i bstan pa yang 'gro ba la gcig tu phan zhing /
bstan pa'i lugs shin tu rgya che ba yin te /
chos kyi phung po brgyad khri bzhi stong la sogs pa'i bstan pa gang zhig nye bar ston pa de nyid blo dang ldan pas btsal bar bya ba yin no / /
ji lta bu'i blos she na /
blo gros zhib mo'i mig gis btsal bar bya ste /
de la blo gros nyid phra mo mthong ba'i mig yin te /
des btsal zhing brtags nas bsten par bya'i /
gzhan dag ni thams cad mkhyen pa ma yin zhing /
phung khrol la mkhas la /
sems can rnams la nye bar gnod par byed pa de rnams la bsten zhing ston par bzung ba ci zhig mkho ste /
dgos pa ci zhig byed /
phan pa'i dgos pa ci yang med do zhes bya ba'i don to / /
de ltar na gang zhig la bsten na dgos pa ma lus pa 'grub par 'gyur zhe na /
de'i phyir 'dir gang la zhes bya ba la sogs pa smos pa yin te /
ston pa gang la nyon mongs pa'i skyon bag chags dang bcas pa ma lus pa kun yod pa ma yin la /
tshul khrims dang ting nge 'dzin la sogs pa'i yon tan ma lus pa thams cad rnam pa thams cad du yod par gyur na de nyid ni bdag gi ston pa yin zhing /
de nyid kho na 'gro ba ma lus pa'i skyabs yin gyi /
gzhan ni ma yin te /
kho bo ni ming tsam ma bzod pa'i phyir de skad du smra ba ma yin gyi /
gzhan du na don gyi nyes pa yod pa yin no / /
des ni 'di skad ston pa yin te /
gal te lha chen po dang /
khyab 'jug dag la ni ji skad bshad pa'i nyes pa yod pas de dag ston par gyur pa ma yin no zhes smra ba ni rigs na /
tshangs pa la ni nyes pa 'ga' dang yang ldan pa ma yin pas /
de'i phyir de ni sa ma lus pa'i ston par rigs pa yin no / /
yang na 'di la nyes pa yod na smros shig ce na /
de brjod par bya ste /
yang dag par na 'dod pa'i khams kyi 'dod chags dang bral ba yang ma yin na /
nyes pa'i dri ma ma lus pa 'di la med do zhes brjod par lta ga la bya ste /
nyes pa de nyid 'di la brgya phrag yod de /
lha 'di gnyis dang tshangs pa mtshungs pa nyid du bshad de /
de yang lha mo u ma bag mar blangs pa'i tshe /
kha khyer la bskor ba byed pa na /
de'i gzugs phul du byung ba mthong bas sems shor te brgyal zhing /
tshangs pa khu ba shor bar gyur to zhes grag la /
de nas ngo che bas rkang pas mnyes pas dum bu brgya phrag du mar gyes pa dang /
de las byis pa brtse ba zhes bya ba'i drang srong stong phrag brgyad cu skyes par gyur to zhes bshad pa dang /
tshangs pas mchog byin pa las /
sa gsum la sun d+ha dang /
u pa sun d+ha zhes bya ba spun gnyis kyis shin tu gnod pa byas pa dang /
de dag gsad pa'i phyir lha thams cad kyis rang gi lus kyi gzi byin gyi cha bsdus pa las thig le'i mchog ma zhes bya ba sprul la /
de ji tsam na tshangs pa la phyag byed pa na de la chags pa'i dbang gis tshangs pas dos bzhir gdong bzhi sprul la /
lha chen pos de'i mgo dbus ma ni bcad par gyur to zhes bya ba la sogs pa 'chol pa'i spyod pa mang du smos pa yin no /
gzhan yang 'di'i ming gi rjes thogs las nyes pa gzhan yang 'byung zhing /
gzhan yang khyed rnams ni ngas sprul pa yin zhes log pa nyid du byed pa por yang ston pa yin no zhes bya ba la sogs pa 'di dag gi tshig la nyes pa mang po yod par thos kyi /
bcom ldan 'das kyi bstan pa la ni nyes pa'i dri ma 'ga' yang mnga' ba ma yin no / /
de yang /
mos ldan phongs pa las 'don pa / /
'tsho ba'i tshe na mi nus kyi / /
de ni 'chi nas gdon bya zhes / /
lha de smra ba rdzun tshig yin / /
mes ni reg pas mi tshig gi / /
dran na tshig ces gang smra ba / /
gal te tshig de bden gyur dam / /
'di gnyis kyang ni de dang 'dra / /
bcom ldan yang ni de 'dra na / /
las kyi bdag nyid can mi gsung / /
nyi mas sa yi gzhi lta bur / /
'gro ba'i rang bzhin gsal bar mdzad / /
'jig rten las min 'bras mi spyod / /
rang gi nyon mongs kyis las bsags / /
dge dang mi dges 'dod mi 'dod / /
'bras skyed sa bon lta bu yin / /
chos kun yongs su mkhyen pa dang / /
nyes pa thams cad zad pa dang / /
sems can kun la phan gyur pa / /
de dag thams cad de bzhin gshegs / /
zhes bya ba la sogs pa smos pa yin no / /
don 'di nyid rgya cher bstan pa'i phyir / /
gang la zhes bya ba la sogs pa smos pa yin te /
dpag tu med pa zhes bya ba ni tshad med pa'o / /
thugs rje can zhes bya ba ni thugs rje chen po dang ldan pa ste /
de yang lha'i spyan rnam par dag pas 'jig rten ma lus pa la rgyun du rnam par gzigs par mdzad de /
de yang sangs rgyas kyi spyan gyis nyin dus gsum /
mtshan dus gsum du 'jig rten rnams la gzigs par mdzad do zhes ji skad smos pa lta bu'o / /
de ltar thugs rje chen po dang ldan pas 'gro ba 'di dag sdug bsngal las gdon par mdzad cing /
skyabs dang rten gyi dam pa yin pas de la skyabs su mchi zhing rten par byed do zhes bya ba'i don to / /
de ltar bstod pa de yongs su bsngo ba'i phyir /
pad+ma zhes bya ba la sogs pa smos pa yin te /
sangs rgyas bcom ldan 'das de ni gzugs kyi yon tan phul du byung ba dang ldan pa'i phyir /
ut+pal sngon po kha bye zhing /
'dab ma rgyas pa ltar dkyus ring la mdzes pa'i spyan mnga' ba gang yin pa de la de skad ces bya ste /
gzugs kyi sku'i dbang po'i mchog yin pa'i phyir /
spyan gyi mtshan nyid nye bar mtshon pa tsam du smos pa yin no / /
de 'ba' zhig tu ma zad kyi yon tan thams cad kyi gnas su gyur pa yang yin te /
ji ltar chu klung stong phrag du ma 'bab pa'i rten dang gnas ni rgya mtsho yin pa dang 'dra bar yon tan gyi bstod pa'i chu klung brgya stong mang po 'byung ba'i gnas dang gzhi ni bcom ldan 'das yin la /
de lta bu'i bstod pa'i gnas su gyur pa de la tshul de ltar bstod cing bsngags pa brjod pa'i bstod pa'i tshig las /
bdag gis dge ba'i rtsa ba bskrun cing bskyed pa cung zad ci mchis pa'i dge ba'i rtsa ba 'dis / /
sems can thams cad bla na med pa'i bde ba dang ldan par gyur cig ces smos pa yin te /
'dir nges par legs pa ni bde ba kha na ma tho ba med pa dang /
'gro ba thams cad bde ba dang ldan par gyur cig ces bya ba'i don to / /
skyob la lha las phul byung bar / /
bstod pa bdag gis rnam phye bas / /
'di las bsod nams gang bsags pa / /
des ni mya ngan 'das thob shog /
lha las phul du byung ba'i bstod pa'i rgya cher bshad pa /
slob dpon shes rab go chas mdzad pa rdzogs so // //
rgya gar gyi mkhan po dzA ra na da na'i zhal snga nas dang /
zhu chen gyi lo tsA ba dge slong rin chen bzang pos bsgyur cing gtan la phab pa'o //
