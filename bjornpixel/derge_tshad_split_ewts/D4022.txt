@# / /
chos dang chos nyid rnam par 'byed pa bzhugs so / / @## / /
rgya gar skad du /
d+harma d+harma tA bi b+haM ga ta /
bod skad du /
chos dang chos nyid rnam par 'byed pa /
'phags pa 'jam dpal gzhon nur gyur pa la phyag 'tshal lo / /
gang phyir shes nas 'ga' zhig spang bya zhing / /
gzhan dag 'ga' zhig mngon sum bya ba'i phyir / /
des na de dag mtshan nyid las rnam dbye / /
byed par 'dod nas bstan bcos 'di mdzad do / /
'di dag thams cad ni gnyis kyis bsdus te /
chos dang chos nyid kyis so / /
chos kyis nye bar mtshon pa ni 'khor ba'o / /
chos nyid kyis nye bar mtshon pa ni theg pa gsum gyi mya ngan las 'das pa'o / /
gnyis dang brjod pa ji ltar snang ba yang dag pa ma yin pa'i kun tu rtog pa ni chos kyi mtshan nyid de /
med pa snang ba ni yang dag pa ma yin pa'o / /
kun tu rtog pa ni thams cad du don med par rtog pa tsam mo / /
gzung ba dang /
'dzin pa dang /
rjod pa dang /
brjod par bya ba'i khyad par med pa'i de bzhin nyid ni chos nyid kyi mtshan nyid do / /
med pa snang ba'i phyir 'khrul pa ni kun nas nyon mongs pa'i rgyu ste /
sgyu ma'i glang po che la sogs pa mthong ba bzhin no / /
yod pa mi mthong bas kyang ngo / /
med pa dang snang ba dag las gang yang rung ba zhig med na 'khrul pa dang ma 'khrul pa dang /
kun nas nyon mongs pa dang rnam par byang ba rjes su 'jug par mi 'gyur ro / /
gnyis po dag gcig pa dang tha dad pa ma yin te /
yod pa dang med pa'i khyad par dang khyad par med pa'i phyir ro / /
rnam pa drug gis chos rtogs pa gong na med pa yin te /
mtshan nyid dang grub pa dang /
gcig pa dang /
tha dad pa ma yin pa dang /
kun tu gnas pa dang / /
thun mong dang thun mong ma yin pa dang /
gzung ba dang 'dzin par snang ba dngos po med par 'jug pa'o / /
mtshan nyid dang /
grub pa dang /
gcig pa dang /
tha dad pa ma yin pa rnams ni ji ltar mdor bstan pa bzhin no / /
gang gang na 'khor bar byed pa de ni kun du gnas pa ste /
sems can dang snod kyi 'jig rten no / /
snod kyi 'jig rten ni thun mong ba bzhin nyid du rnam par rig pa'o / /
sems can gyi 'jig rten ni thun mong dang thun mong ma yin pa'o / /
skye ba dang /
tha snyad dang /
rjes su gzung ba dang /
tshar gcad pa dang /
yon tan dang /
skyon phan tshun byed pa'i phyir phan tshun bdag po nyid kyi ni thun mong ba'o / /
gnas dang /
rnam par rig pa dang /
las dang bde ba dang /
sdug bsngal ba dang /
'chi 'pho dang /
skye ba dang /
bcings pa dang /
grol ba ni thun mong ma yin pa nyid kyis na thun mong ma yin pa'o / /
thun mong du phyi rol du gzung bar snang ba nyid ni 'dzin pa'i shes pa nyid yin gyi /
shes pa las logs shig na don med de /
thun mong nyid kyi phyir ro / /
thun mong ma yin pa'i gzung ba'i rnam par shes pa'i don gzhan gyi sems la sogs pa ni mnyam par gzhag pa dang /
mnyam par ma bzhag pa'i 'dzin pa'i rnam par rig pa'i yang phan tshun yul ma yin te /
mnyam par ma bzhag pa la ni rang gi rnam par rtog pa rab tu snang ba'i phyir ro / /
mnyam par gzhag pa yang ting nge 'dzin gyi spyod yul la de'i gzugs brnyan rab tu snang ba'i phyir ro / /
gzung bar snang ba med na 'dzin par snang ba med par yang rab tu grub po / /
des na gzung ba dang 'dzin par snang ba med par rtog par rab tu grub po / /
thog ma med pa'i kun nas slong ba rab tu grub pa'i phyir gnyis ma grub par rab tu grub pa'i phyir ro / /
rnam pa drug gis chos nyid kyi rtogs pa gong na med pa yin te /
mtshan nyid dang /
kun tu gnas pa dang /
nges par 'byed pa dang /
reg pa dang /
rjes su dran pa dang /
de'i bdag nyid du nye bar 'gro bar de rab tu rtogs pa'o / /
mtshan nyid ni mdor bstan pa bzhin no / /
kun tu gnas pa'i chos thams cad dang /
mdo sde gsung rab yan lag bcu gnyis thams cad kyi tshig gi tshogs so / /
nges par 'byed pa ni theg pa chen po'i mdo sde la brten nas tshul bzhin yid la byed pas bsdus pa'i sbyor ba'i lam thams cad do / /
reg pa ni yang dag pa'i lta ba thob pa'i phyir mthong ba'i lam gyis de bzhin nyid rab tu rtogs shing nyams su myong ba ste /
mngon sum nyid du sbyor bas so / /
rjes su dran pa ni ji ltar reg pa'i byang chub kyi phyogs kyis bsdus pa de'i dri ma sel ba'i bsgom pa'i lam thams cad do / /
de'i bdag nyid du nye bar 'gro ba ni de bzhin nyid dri ma med par gyur pa las rnam pa thams cad du de bzhin nyid tsam snang ba ste /
de ni gnas yongs su gyur pa'i yongs su grub pa'o / /
rnam pa bcu rnams kyis gnas yongs su gyur pa rtogs pa ni gong na med pa ste /
ngo bo dang /
dngos po dang /
gang zag dang /
khyad par dang /
dgos pa dang /
gnas dang /
yid la byed pa dang /
sbyor ba dang /
nyes dmigs dang /
phan yon la rab tu rtogs pa'o / /
ngo bo rtogs pa ni de bzhin nyid dri ma med pa la glo bur gyi nyon mongs pa dang de bzhin nyid mi snang ba dang snang ba'o / /
dngos po rtogs pa ni thun mong gi snod kyi rnam par rig pa de bzhin nyid du gyur pa dang /
mdo sde'i chos kyi dbyings de bzhin nyid du gyur pa dang /
thun mong ma yin pa'i sems can gyi khams kyi rnam par rig pa de bzhin nyid du gyur pa'o / /
gang zag rtogs pa ni dang po gnyis de bzhin nyid du gyur pa ni sangs rgyas dang byang chub sems dpa' nyid kyi'o / /
phyi ma ni nyan thos dang rang sangs rgyas rnams kyi yang ngo / /
khyad par rtogs pa ni sangs rgyas dang byang chub sems dpa' rnams kyi sangs rgyas kyi zhing yongs su dag pa'i khyad par dang /
chos kyi sku dang /
longs spyod rdzogs pa'i khyad par dang /
sprul pa'i sku thob pa'i khyad par kyang yin te /
mthong ba dang /
ston pa dang /
'byor pa brnyes pa'i khyad par gyi phyir ro / /
dgos pa rtogs pa ni sngon gyi smon lam gyi khyad par dang /
theg pa chen po ston pa la dmigs pa'i khyad par gyi dang /
sa bcu la rab tu sbyor ba'i khyad par gyi phyir ro / /
gnas rtogs pa ni /
rnam pa drug gis rnam par mi rtog pa'i ye shes rtogs pa'i phyir ro / /
rnam pa drug gis rtogs pa nyid ni dmigs pa las dang /
mtshan ma yongs su spangs pa las dang /
yang dag par sbyor ba las dang /
mtshan nyid kyi phyir dang /
phan yon gyi phyir dang /
yongs su shes pa'i phyir ro / /
rnam pa bzhis dmigs pa rtogs pa ste /
theg pa chen po ston pa dang /
de la mos pa dang /
nges pa dang /
tshogs yongs su rdzogs pa rnams kyis so / /
rnam pa bzhis mtshan ma spong ba rtogs pa ste /
mi mthun pa'i phyogs dang /
gnyen po'i phyogs dang /
de bzhin nyid dang /
rtogs pa'i chos kyi mtshan ma yongs su spong ba las te /
rags pa dang /
'bring po dang /
phra ba dang /
ring du rjes su 'gro ba'i mtshan ma yongs su spong ba rnam grangs ji lta ba bzhin du 'dis yang dag par bstan pa yin no / /
yang dag par sbyor ba rtogs pa la yang rnam pa bzhi ste /
dmigs pa'i sbyor ba las dang /
mi dmigs pa'i sbyor ba las dang /
dmigs pa mi dmigs pa nyid du sbyor ba las dang /
mi dmigs pa dmigs par sbyor ba las so / /
mtshan nyid rtogs pa la yang rnam pa gsum ste /
chos nyid la rab tu gnas pa'i phyir ni gnyis su med pa brjod pa dang bral ba'i chos nyid la rab tu gnas pa'i phyir ro / /
snang ba med pa'i phyir ni gnyis dang /
ji ltar brjod pa dang /
dbang po dang /
yul dang /
rnam par rig pa dang /
snod kyi 'jig rten rnams su snang ba med pa'i phyir ro / /
de rnams kyis ni gzugs med pa /
bstan du med pa /
gnas med pa /
snang ba med pa /
rnam par rig pa med pa /
rten med pa ni rnam par mi rtog pa'i ye shes so zhes ji ltar mdo las gsungs pa'i mtshan nyid de gsal bar bstan pa yin no / /
snang ba'i phyir ni nam mkha'i dkyil ltar chos thams cad mthong ba'i phyir dang /
sgyu ma la sogs pa ltar 'du byed thams cad mthong ba'i phyir ro / /
phan yon rtogs pa ni rnam pa bzhi ste /
chos kyi sku rdzogs par rab tu thob pa'i phyir dang /
gong na med pa'i bde ba'i gnas pa rab tu thob pa'i phyir dang /
ston pa'i 'byor pa rab tu thob pa'i phyir ro / /
yongs su shes pa las rtogs pa yang rnam pa bzhi ste /
gnyen po yongs su shes pa'i phyir dang /
mtshan nyid yongs su shes pa'i phyir dang /
khyad par yongs su shes pa'i phyir dang /
las yongs su shes pa'i phyir ro / /
de la gnyen po yongs su shes pa ni rnam par mi rtog pa'i ye shes te /
chos dang /
gang zag dang /
gyur pa dang /
tha dad pa dang /
skur pa lnga mi bde ba'i ngo bo las zhen pa'i gnyen po'o / /
mtshan nyid yongs su shes pa ni /
yid la byed pa med pa dang /
yang dag par 'das pa dang /
nye bar zhi ba dang /
ngo bo'i don dang /
bkra bar 'dzin pa lnga spangs pa ni rang gi mtshan nyid do / /
khyad par yongs su shes pa ni rtog pa med pa dang /
phyogs gcig pa ma yin pa nyid dang /
gnas pa med pa nyid dang /
gtan du ba nyid dang gtan med pa rnam pa lnga'i khyad par gyi phyir ro / /
las yongs su shes pa ni /
rnam par rtog pa ring du byed pa dang /
bla na med pa'i bde ba'i sbyin pa dang /
nyon mongs pa dang /
shes bya'i sgrib pa dang bral bar sbyor ba dang /
de'i rjes las thob pa'i ye shes kyis shes bya'i rnam pa thams cad la 'jug pa dang /
sangs rgyas kyi zhing yongs su dag pa dang /
sems can yongs su smin pa dang /
rnam pa thams cad mkhyen pa nyid ster bar byed pa'i rnam pa lnga ni las kyi khyad par ro / /
yid la byed pa rtogs pa ni /
ji skad du /
byang chub sems dpa' rnam par mi rtog pa'i ye shes de rtogs par 'dod pa de 'di ltar yid la byed pa /
de bzhin nyid mi shes pa thog ma med pa'i dus can las te /
yang dag pa ma yin pa'i kun tu rtog pa sa bon thams cad pa ste /
mi bden pa gnyis su snang ba'i rgyu dang /
de la rten pa tha dad pa yang yin te /
de la rgyu dang 'bras bur bcas pa snang du zin kyang mi bden pa yin no / /
de ltar snang bas kyang de'i chos nyid ni snang ba med la /
de snang ba med pa las kyang chos nyid snang ba yin no / /
zhes tshul bzhin yid la byed pa na /
byang chub sems dpa' rnam par mi rtog pa'i ye shes rtogs pa yin no / /
de ltar nye bar dmigs pa las rnam par rig pa tsam la nye bar dmigs pa rtogs par byed do / /
rnam par rig pa tsam la nye bar dmigs pa las don thams cad dmigs pa med par rtogs par byed do / /
don thams cad dmigs pa med pa las rnam par rig pa tsam yang mi dmigs par rtogs par byed do / /
de mi dmigs pa las gnyi ga khyad par dmigs par rtogs par byed pa yin no / /
der gang yang gnyis dmigs pa med pa de ni /
rnam par mi rtog pa'i ye shes te /
yul med cing /
dmigs pa med pa yin te /
mtshan ma thams cad mi dmigs pas nye bar mtshon pa nyid kyi phyir ro / /
sbyor bas rtogs pa ni rnam pa bzhi ste /
mos pas spyod pa'i sa la mos pas sbyor ba'i phyir dang /
de nyid nges par 'byed pa'i gnas skabs so / /
sa dang po la so sor rig par sbyor ba'i phyir dang /
de nyid ni reg pa'i gnas skabs so / /
rnam par ma dag pa'i sa drug la sgom pa la rab tu sbyor ba'i phyir dang /
yongs su dag pa gsum po la yang ngo / /
de nyid ni rjes su dran pa'i gnas skabs so / /
sangs rgyas kyis la mthar phyin pa la sbyor ba'i yang phyir te /
lhun gyis grub par sangs rgyas kyi mdzad pa rgyun mi 'chad pa'i phyir ro / /
de nyid ni de'i bdag nyid du nye bar 'gro ba'i gnas skabs so / /
nyes dmigs rtogs pa ni /
gnas skabs su gyur pa med na'o / /
nyes dmigs rnam pa bzhi ste /
nyon mongs pa mi 'jug pa'i rten med pa'i nyes dmigs dang /
lam 'jug pa'i rten med pa'i nyes dmigs dang /
gang zag mya ngan las 'das par tha snyad gzhag pa'i rten med pa'i nyes dmigs dang /
byang chub rnam pa gsum gyi khyad par gyi tha snyad gzhag pa'i rten med pa'i nyes dmigs so / /
de dag las bzlog pa la brten nas gnas yongs su gyur pa yod pa la /
phan yon rnam pa bzhi nyid du rig pa'o / /
de dag nyid ni gnas gyur pa ji lta bar rtogs pa rnam pa bcur rig par bya'o / /
med pa'i chos snang ba ni /
dper na sgyu ma dang rmi lam la sogs pa bzhin no / /
gnas gyur pa'i dpe ni /
nam mkha' dang gser dang chu la sogs pa bzhin no // //
chos dang chos nyid rnam par 'byed pa 'phags pa byams pas mdzad pa rdzogs so // //
rgya gar gyi mkhan po paN+Di ta shAn+ti b+ha dra dang /
zhu chen gyi lo tsA ba dge slong tshul khrims rgyal bas bsgyur cing zhus te gtan la phab pa las /
slad kyis kha che'i mkhan po paN+Di ta pa ra he ta dang /
zhu chen gyi lo tsA ba dge slong dga' rdor gyis thugs dam sa tho ling gi gtsug lag khang du bcos shing gtan la phab pa // //
mang+ga laM // //
