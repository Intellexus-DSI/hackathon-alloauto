@## / /
rgya gar skad du /
tsaN+Da ma hA ro Sha Na sA d+ha naM /
bod skad du /
gtum po chen po'i sgrub thabs /
sngar bshad pa'i tshul gyis stong pa nyid bsgoms pa'i rjes thogs la pad+ma dkar po'i steng du nyi ma la yi ge hUM nag po yongs su gyur pa las me tog a ta si dang mtshungs par gyur pa'i bcom ldan 'das dpal dang ldan pa'i khro bo chen po gtum po'o / /
mtshan gzhan ni mi g.yo ba ste /
zhal gcig phyag gnyis pa /
spyan g.yo bar mdzad pa mche ba rnam par gtsigs pa'i zhal ches 'jigs par gyur pa /
man mgal bsdams pa'i tshems gtsigs pa rin po che'i dbu rgyan dang ldan pa /
dbu la mgo bo'i phreng ba dang ldan pa /
spyan gnyis shin tu dmar ba /
g.yas pas ni ral gri bsnams shing phyag g.yon pas sdigs mdzub dang zhags pa thugs kar ro / /
sbrul dkar po ga shal dag byed du mdzad pa /
stag gi pags pa'i sham thabs dang ldan pa /
rin po che sna tshogs kyis rnam par spras pa'i rgyan mnga' ba / /
zhabs g.yas pa sa la btsugs shing g.yon pa cung zad smad pa /
nyi ma'i 'od zer gyi phreng ba dang ldan par bdag nyid rnam par bsam par bya zhing /
dam tshig sems dpa' dang ye shes sems dpa' bsgom pa sngon du 'gro bas mi bskyod pa cod pan gyi mtshams su bsgom par bya ba'o / /
de'i rjes la bzlas pa ni /
oM tsaN+Da ma hA ro Sha Na hUM phaT /
khro bo chen po gtum po'i sgrub thabs so / /
a b+ha ya las tshul khrims rgyal mtshan gyis bsgyur ba'o //
[ ]
