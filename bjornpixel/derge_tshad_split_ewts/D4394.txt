@# / /
dpal legs par grub par byed pa'i rgyud las gsungs pa'i smon lam bzhugs /
'a / @# / /
dkon mchog gsum la phyag 'tshal lo / /
'jig rten dag gi phyogs kun na / /
de bzhin gshegs pa gang bzhugs dang / /
dgra bcom byang chub sems dpa' dag /
de dag bdag la dgongs su gsol / /
tshe rabs gang yang rung ba ni / /
bdag gis sdig pa ci bgyis dang / /
sngon gyi tshe rabs gzhan dag dang / /
tshe rabs 'di dang 'khor ba na / /
'dod chags dbang dang blun pa dang / /
khro ba dag gis 'khrugs gyur te / /
sangs rgyas chos dang dge 'dun nam / /
bla ma dag dang pha ma dang / /
dgra bcom byang chub sems dpa' dang / /
sbyin gnas gang yang rung ba dang / /
de las gzhan pa'i sems can dag /
yon tan ldan dang mi ldan la / /
sdig pa'i las rnams gang bgyid dang / /
gang yang bgyid du stsal ba dang / /
gang yang cung zad yi rang ba / /
bag med pas ni phra mo yang / /
lus ngag yid kyis bgyis pa rnams / /
de dag ma lus blos bsdus nas / /
rdzogs pa'i sangs rgyas sras bcas pa / /
bdag gi de ni mngon sum bzhin / /
rab tu gus pas phyag 'tshal lo / /
skyo ba'i yid du gyur pa yis / /
thal mo sbyar te nongs pa rnams / /
yang dang yang du so sor bshags / /
bdag gis mi dge bgyis pa rnams / /
rdzogs sangs rgyas kyis mkhyen pa bzhin / /
de ltar bdag gis so sor bshags / /
slan chad de ltar yongs mi bgyi / /
srog chags sdug bsngal zhi bya'i phyir / /
bdag nyid ji srid 'tsho'i bar du / /
sangs rgyas chos dang dge 'dun la / /
gus pas yang dag skyabs su mchi / /
de yi yon tan gus bsgrags te / /
sa la mgo bos gtugs nas ni / /
dkon mchog gsum la blo can gyis / /
de ltar gus pas skyabs su 'gro / /
de nas mchog gi sa bon gang / /
thar pa bdud rtsi'i 'bras bu sbyin / /
shin tu bsgoms nas mchog gyur pa / /
dngos grub phyir ni de bskyed do / /
sems can khams ni mtha' yas pa'i / /
sdug bsngal nye bar zhi ba dang / /
ngan 'gro rnams las bsgral ba dang / /
nyon mongs rnams las sgrol ba'i phyir / /
srid pa mi bde dog pa na / /
sdug bsngal sna tshogs ci mchis pa / /
de dag yongs su bskyab pa'i phyir / /
bdag gis byang chub sems bskyed do / /
sems can phongs pa thams cad kyi / /
skyabs su bdag nyid rtag tu shog /
bdag ni mgon med rnams kyi mgon / /
rten med rnams kyi rten du bdag /
skyabs med rnams kyi skyabs 'gyur zhing / /
sdug bsngal bde bar byed pa dang / /
bdag ni sems can thams cad kyi / /
nyon mongs zhi bar byed par shog /
dge ba'i las rnams gang dang gang / /
'di dang gzhan du bsags pa rnams / /
bsod nams ye shes zhes bya ba'i / /
tshogs ni rnam pa gnyis su shog /
pha rol phyin pa drug sgo nas / /
bdag gi brtson 'grus gang brtsams pa / /
de yang sems can ma lus pa / /
thams cad la ni phan par shog /
tshe yis mtha' klas byed pa dang / /
gang yang cung zad byed 'gyur ba / /
mdor na sems can thams cad kyi / /
nyon mongs thams cad zhi ba dang / /
grol bar bya ba'i phyir 'bad cing / /
byang chub rab tu dga' brtson no / /
de nas rdzogs pa'i byang chub sems / /
cho ga bzhin du kun tu skyed / /
sems can kun la snying rje dang / /
byams pa nye bar gnas par bya / /
sems ni legs par sbyang ba'i phyir / /
sna tshogs thabs kyis rjes dran drug /
nang gi bdag nyid zhi ba yis / /
bsam pa gcig tu bsgom par bya / /
sngon gyi rgyal ba'i sras rnams kyis / /
smon lam ji ltar mdzad pa bzhin / /
bdag kyang dge ba'i sems kyis su / /
de bzhin du ni smon lam 'debs / /
chos kyi longs spyod sna tshogs la / /
mnyam par gzhag nas yi rang ngo / /
sems can thams cad bde ba dang / /
zhi zhing nad kyang med par shog /
bdag kyang bya ba kun nus shing / /
yon tan dang yang ldan par shog /
nor ldan gtong phod shes rab can / /
bzod ldan dge la dad pa yi / /
sems ldan tshe rabs thams cad du / /
skye ba dran zhing brtser ldan shog /
dpal legs par grub par byed pa'i rgyud las gsungs pa'i smon lam rdzogs so //
[ ]
