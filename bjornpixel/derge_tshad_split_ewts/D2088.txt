@## / /
bcom ldan 'das gshin rje gshed la phyag 'tshal lo / /
dngos grub bsgrub dang bar chad bsal ba'i phyir / /
gtor ma'i las la rnal 'byor 'bad par bya / /
hUM las sna tshogs rdo rje ni / /
bar snang la gnas bsam par bya / /
a las byung ba'i thod pa ni / /
de yi 'og tu bsam par bya / /
bdud rtsi oM kyis mtshan pa ni / /
de yi nang du bsam par bya / /
go ku da ha na /
bi shu ra ma mu /
hUM khaM dzI mAM rgyu /
raM las me yi dkyil 'khor ni / /
thod pa'i 'og tu bsam par bya / /
yaM las rlung gi dkyil 'khor ni / /
me yi 'og tu bsam par bya / /
go las shar du ba glang sha /
ku las lho ru khye yi sha /
da las nub tu rta yi sha /
ha las byang du glang chen sha /
na las dbus su sha chen bsam / /
bi las shar du dri chen bsam / /
shu las lho ru byang chub sems / /
ra las nub tu rang byung mtshal / /
ma las byang du dri chu bsam / /
mu las dbus su sman chen bsam / /
shar du rgyu la lho ru dze+e / /
nub tu bye la byang du khaM / /
dbus su hUM yig rnam par bsam / /
steng du rdo rje rgya gram bsgom / /
ya~M` las rlung byung me sbar la / /
thod pa dros pas bdud rtsi khol / /
rlangs las 'od byung rigs lnga bskul / /
ye shes bdud rtsi phab la bstim / /
rdo rje yig 'bru bcas pa zhu / /
'bru gsum sngags kyis byin gyis brlab / /
gnyis su med pa'i mchod pa dbul / /
mchod bstod smon lam rgyas par bya / /
oM ya ma kA la sarba tu pa sata ma hA ba li i ngam kr-iN+Da kr-it+na kha kha dekhA hi khA hi /
gtor ma dbul bar chad bsal ba / /
bcom ldan 'das gshin rje gshed la phyag 'tshal lo / /
sgrib dang bar chad nye bar bsal ba'i phyir / /
khrus kyi snod dag mdun du brtan par bya / /
lto ldir mgrin pa phra ba'i bum pa la / /
kha tshar ma nyams ras kyis mgul chings bya / /
'bras bu lo 'dab ma nyams kha rgyan can / /
lus ngag yid gsum dag par bya ba'i phyir / /
dkar gsum mngar gsum ldan pa'i chu yis dgang / /
phung po lnga po dag par bya ba'i phyir / /
'bru sna lnga yi snying po ldan par bya / /
yan lag lnga po dag par bya ba'i phyir / /
sman sna lnga yi dri dang ldan par bya / /
ye shes lnga po rdzogs par bya ba'i phyir / /
rin chen lnga yi snying po ldan par bya / /
bdag lus lha yi rnal 'byor ldan pa yis / /
rgyu las bum pa gzhal yas khang chen bsam / /
dbus su ya las bcom ldan gshin rje'i gshed / /
gshed bzhi 'khor dang phyi rol bcas pa bskyed / /
gzungs thag rang gi snying gar bzung nas ni / /
ting nge 'dzin gyis sngags kyi bzlas pa bya / /
rang gi snying ga'i hUM las 'od 'phros pas / /
skud pa'i lam nas yab kyi thugs kar zhugs / /
tshur la 'phros pas rang gi hUM la thim / /
bcu gsum sngags la rten 'brel btags pa bzlas / /
'od dang du ba byung byung bsnyen pa bya / /
bsnyen pa thon nas gtsang ba'i dbus 'dus nas / /
yab yum gnyis med snyoms par zhugs pa yis / /
byang chub sems kyi chu yis khrus bya'o / /
khrus kyi cho ga sgrib pa sbyong zhing bar chod bsal ba rdzogs so // //
