#
]@## / /
rgya gar skad du /
nA ge shwa rA rA dza sA d+ha naM /
bod skad du /
klu'i dbang phyug rgyal po'i sgrub thabs /
rje btsun sgrol ma la phyag 'tshal lo / /
thog mar gnas khang nyams dga' bar kha gdong dag par byas nas stan bde ba la 'dug ste /
'byung po thams cad tshim par byed pa'i sngags /
oM a kA ro mu khaM sarba d+harma NAM Ad+ya nut+pan+na twAta oM AHhUM phaT swA hA /
zhes brjod la oM AHbig+h+nAn+ta krita hUM phaT ces brjod pas phyogs bcu'i bgegs thams cad bsal bar bya'o / /
de nas byams pa dang /
snying rje dang /
dga' ba dang /
btang snyoms sngon du song bas nam mkha'i mtha' dang mnyam pa'i sems can thams cad kyi don du sangs rgyas thob par 'dod pa'i blos rang gi snying gar hUM bai DUr+ya'i mdog lta bu las 'phros pa'i 'od kyis lus khyab nas rang nyid de bzhin gshegs pa klu dbang rgyal por gyur par bsams /
de nas snying ga'i hUM las 'od 'phros pas mdun gyi nam mkha' la bla ma dang sangs rgyas dang byang chub sems dpa' dpag tu med pa dang /
de bzhin gshegs pa klu dbang rgyal po gtso 'khor lnga pa mdun gyi nam mkha' la spyan drangs la /
phyag 'tshal ba sngon du song bas dngos su bshams pa'i mchod pa rnams kyis mchod la /
yid las byung ba'am /
mchod pa'i rim pa ni 'di yin te /
oM badzra phuSh+pe AHhUM zhes brjod pas me tog thogs pa'i lha mo sngon mos nam mkha' khengs pa dang /
oM badzra d+hU pe AHhUM zhes brjod pas bdug spos thogs pa'i lha mo ser mo dpag tu med pa dang /
oM badzra dI pe AH hUM zhes brjod pas mar me thogs pa'i lha mo dmar mos nam mkha' khengs pa dang /
oM badzra gan+d+he AH hUM zhes brjod pas dri mchog thogs pa'i lha mo ser mo dpag tu med pa dang /
oM badzra na bi d+ye AH hUM zhes brjod pas zhal zas thogs pa'i lha mo ser skya ma dpag tu med pas mchod la /
oM sarba bi sho d+ha pU dza me g+ha s+pha ra Na sa mu dre AH hUM zhes pa'i sngags brjod la /
de nyid la rin po che sna tshogs dang /
gdugs dang /
rgyal mtshan dang /
dril bu dang /
ba dan dang /
bla re la sogs pa dang /
'khor los sgyur ba'i rin po che sna bdun gyis mchod par bya'o / /
de nas sdig pa bshags pa dang /
rjes su yi rang ba dang /
chos kyi 'khor lo bskor bar bskul ba dang /
mya ngan las mi 'da' bar gsol ba gdab pa dang /
dge ba rdzogs pa'i byang chub tu bsngo ba dang /
byang chub mchog tu sems bskyed pa dang /
lam bstan pa rnams bya'o / /
de nas ye shes kyi tshogs bskyed par bya ba'i phyir sngags 'di brjod par bya'o / /
oM swa b+hA wa shud+d+haHsarba d+harmAH swa b+hA wa shud+d+ho\u0f85 haM zhes brjod pas /
chos thams cad spros pa dang bral bar bsams /
de nas stong pa nyid la gnas pas sems can gyi don mi 'grub pas snying rje chen po'i rang bzhin gyi paM las pad+ma 'dab ma stong dang ldan pa yangs shing rgya che bar bsam /
de'i steng du chos thams cad mtha' dang dbus med par ston par byed pa'i yi ge a dkar po 'od du zhu ba las zla ba'i dkyil 'khor yangs shing rgya che bar bsam /
de'i steng du yi ge hUM mi dpogs rin po che'i mdog lta bu las 'od zer 'phros pas klu rnams dang sems can gyi las dang nyon mongs pa'i sdig pa dang sgrib pa thams cad dag nas hUM skad cig ma gcig la klu'i dbang phyug rgyal po'i skur gyur par bsam /
de yang sku mdog mi dpog rin po che'i mdog lta bu sbrul mgo bdun gdengs pa'i rgyab yol can /
chos gos ngur smrig gsol pa dbu gtsug tor dang ldan pa /
klu thams cad klu'i skye gnas las thar bar byed pa dang /
sems can thams cad ngan 'gro'i skye gnas las thar bar byed pa'i phyag rgya dang ldan pa /
bzhin 'dzum pa dang ldan par bsam /
de'i mdun du byang chub sems dpa' sgrib pa thams cad rnam par sel ba sku mdog dkar po /
rin po che'i myu gu phyag g.yas na bsnams pa /
g.yon na bum pa bsnams pa /
pad+ma dang zla ba'i gdan la bzhugs pa /
bcom ldan 'das la blta ba'o / /
g.yas su byang chub sems dpa' byams pa sku mdog dmar po klu shing gi go lcog me tog dang bcas pa dang ril ba spyi blugs bsnams pa'o / /
rgyab tu byang chub sems dpa' 'jam dpal gzhon nur gyur pa sku mdog gser btso ma'i kha dog lta bu ut+pal bsnams pa'o / /
g.yon du spyan ras gzigs dbang phyug sku mdog dkar po pad+ma bsnams pa /
bcom ldan 'das la blta ba'o / /
g.yas phyogs su byang chub sems dpa' dpag tu med pa dang /
g.yon phyogs su dgra bcom pa dpag tu med pa bsam mo / /
'og gi phyogs su klu'i tshogs dpag tu med pa rin po che thogs pa thal mo sbyar ba gyen du lta ba bsam mo / /
de nas ye shes sems dpa' mdun gyi nam mkhar spyan drangs la mchod pa dang /
gsol ba legs par btab la /
dzaHhUM baM hoHzhes pa'i yi ge bzhis spyan drangs la /
dgug pa dang /
gzhug pa dang bcing ba dang /
dgyes par byas la snying po 'di brjod par bya'o / /
tad+ya thA /
oM ta thA ga to b+ha ga bAn nA ga rA dze shwa ra a d+haSh+ThA na a d+hiSh+Thi te swA hA /
'bum phrag bcu gcig bzlas pas mdze nad thams cad dang /
myong bar nges pa'i las thams cad zad par 'gyur ro / /
bum pa gnyis las gcig tu bcom ldan 'das 'khor dang bcas pa'i sku gzugs dang /
rin po che dang /
'bru sna tshogs kyis dgang bar bya'o / /
gcig tu klu nor rgyas kyi bu la klu chen po brgyad kyis bskor ba'i gzugs bcug la rin po che sna tshogs dang /
klu sman sna tshogs dang /
'bru sna tshogs kyis legs par bkang la /
pad+ma 'dab ma brgyad pa'i dkyil 'khor gnyis kyi khar bum pa gnyis po bzhag la ba dmar mo gnyis kyi 'o mas dgang ba dang /
gdugs brgya rtsa brgyad dang /
tshon sna lnga pa'i ba dan brgya rtsa brgyad dang /
a ka ru nag po'i bdug spos dang /
spos dkar po dang /
bdug pa sna tshogs dang /
me tog dang /
mar me dang /
lha bshos dang /
rol mo sna tshogs pas mchod par bya'o / /
thun mong gi nor rdzas la longs spyod par 'gyur ro / /
zhag bdun du snying po rgyun ma chad par bzlas na dbul ba thams cad dang bral bar 'gyur ro / /
sad dang /
ser ba dang /
lce 'bab pa'i 'jigs pa 'byung bar mi 'gyur ro / /
bum pa gnyis po yang 'og tu klu'i bum pa bzhag /
steng du bcom ldan 'das kyi bum pa bzhag nas gnas khang gi shar phyogs su gter du sbas na phongs pa'i sdug bsngal dang bral bar 'gyur ro / /
klu'i gnod pa thams cad dang bral bar 'gyur ro / /
khyim de'i skyes pa dang /
bud med thams cad dar bar 'gyur ro / /
char dbab pa ni bla gab med pa'i sa phyogs su bya'o / /
char bcad pa ni bcom ldan 'das la phul ba'i me tog la sbyin sreg bya'o / /
sa'i gter 'byin par 'dod na bcom ldan 'das kyi sku gzugs kyi spyan sngar rmi lam zhu bar bya'o / /
gtor ma gsum byas la gcig ni bcom ldan 'das la dbul bar bya'o / /
gnyis pa ni 'jig rten skyong ba rnams la'o / /
gsum pa ni klu rnams la sbyin par bya'o / /
de nas rdzogs pa'i rim pa ni bla ma'i zhal las shes par bya'o / /
de nas gshegs su gsol la /
thun mtshams su de bzhin gshegs pa dgra bcom pa yang dag par rdzogs pa'i sangs rgyas klu'i dbang phyug rgyal po'i mtshan nyi shu rtsa re re brjod par bya'o / /
de bzhin gshegs pa klu'i dbang phyug rgyal po'i sgrub thabs /
slob dpon bdag nyid chen po klu sgrub kyis mdzad pa rdzogs so // //
rgya gar gyi mkhan po dI paM kA ra shrI dz+nyA na dang /
bod kyi lo tsA ba dge slong rin chen bzang pos bsgyur cing zhus te gtan la phab pa'o //
[
