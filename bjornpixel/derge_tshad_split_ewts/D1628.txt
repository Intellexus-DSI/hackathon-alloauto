@## / /
rgya gar skad du /
badzra sa twa sA d+ha naM /
bod skad du /
rdo rje sems dpa'i sgrub thabs /
dpal rdo rje sems dpa' la phyag 'tshal lo / /
yid dga'i gnas su song nas ni / /
raM las chos 'byung gru gsum ste / /
maM las nyi ma yongs su shes / /
de dbus hUM las 'od zer 'phros / /
sems can kun gyi lus la phog /
de yis sems can smin byas nas / /
slar 'dus hUM la rab tu thim / /
rdo rje sems dpa'i gzugs su gyur / /
sku mdog dkar la zhal gcig pa / /
g.yas na rdo rje dril bu g.yon / /
rgyan ni ci rigs pa ru sbyar / /
rang 'dra'i lha mos 'khril bar bsams / /
de ltar shin tu gsal byas te / /
paM las yongs su gyur pa yi / /
pad+ma dkar po 'dab bzhi pa / /
snying ga ru ni bsam par bya / /
de ni 'byung bzhi'i rang bzhin can / /
de yi 'dab bzhir thig le bzhi / /
gsal ba nyid du bsam par byas / /
de ni tshad med bzhi yi dngos / /
de yi lte bar bsam pa ni / /
nyi dkyil thig le zla ba ste / /
dbyibs ni ga'u kha sbyar 'dra / /
nyi ma thabs la shes rab zla / /
ba thag yi ge ldan pa yis / /
las kyi rdo rje ldan par bya / /
shes rab cha yi dbus su ni / /
rnga 'brum phra ba'i skar khung bsam / /
yi ge gsum gyis 'gro 'ong bya / /
de ltar lan bdun byas nas ni / /
skar khung dag gi lam nas ni / /
shin tu 'bad ba'i bsam pa yis / /
dbyings kyi thig le nyid la blta / /
de las yang ni zhugs nas ni / /
mtshan ma lnga'am brgyad 'byung ngo / /
de nas 'od gsal la gnas 'gyur / /
zhag dang zla ba lo la sogs / /
ji srid 'dod kyi bar du gnas / /
sems cad don la sogs bya kun / /
'bad pa med par lhun gyis grub / /
ting 'dzin de las langs pa'i tshe / /
gzhan ni bsam par mi bya ste / /
thig le gcig tu rtag tu bzung / /
bdag gis 'di byas bsod nams kyis / /
nam mkha'i mthas gtugs ji snyed pa'i / /
sems can thams cad 'khor ba yi / /
sdug bsngal rab tu zhi gyur cig /
shin tu spros pa med pa'i man ngag slob dpon ku ku ri pas mdzad pa rdzogs so //
