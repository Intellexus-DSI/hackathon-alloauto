@## / /
rgya gar skad du /
shrI badzra b+hai ra ba stu ti /
bod skad du /
dpal rdo rje 'jigs byed kyi bstod pa /
dpal rdo rje 'jigs byed la phyag 'tshal lo / /
mi thung sgeg po sprin 'dra'i mdog /
'od zer bye ba 'phros pas bzhengs / /
mtshan ma 'greng ba ma he'i zhal / /
gnyis med sbyor bas khyod rgyal mdzad / /
byol song ma lus thams cad kun / /
bcu drug zhabs kyis thams cad mnan / /
brkyang bskum zhabs ni brjid par gnas / /
stobs ldan khyod la phyag 'tshal lo / /
glang po'i pags pa phyag gnyis 'dzin / /
g.yas kyi dang po gri gug ste / /
gnyis pas mtshon rtse gcig pa 'dzin / /
gsum pa'i phyag gis gtun shing bsnams / /
bzhi pa chu gri bzang po 'dzin / /
lnga pa rdo rje rtse gcig bsnams / /
drug pa'i phyag gis sta re 'dzin / /
bdun pa'i phyag gis mdung 'dzin te / /
brgyad pa'i phyag gis mda' 'dzin to / /
dgu pa 'gugs don lcags kyu 'dzin / /
bcu pa khyab 'jug dbyug to bsnams / /
bcu gcig rtog 'joms kha T+wAM ga /
chos 'khor bskor ba bcu gnyis pa / /
bcu gsum ye shes rdo rje 'dzin / /
bcu bzhi brdungs don tho ba bsnams / /
bco lnga dgra gsod ral gri 'dzin / /
bcu drug cang te'u gnyis med brdung / /
de ltar 'dzin la phyag 'tshal bstod / /
g.yon gyi dang pos thod pa 'dzin / /
g.yon gyi gnyis pas tshangs mgo bsnams / /
gsum pa shes rab phub 'dzin te / /
bzhi pa bsgrub bya'i rkang pa 'dzin / /
lnga pa bcing don zhags pa 'dzin / /
drug pa gzhu 'dzin thabs kyi don / /
bdun pa nyon mongs rgyu ma 'dzin / /
brgyad pa shes rab dril bu 'khrol / /
dgu pa rdeg don lag pa 'dzin / /
bcu pa bri don dur khrod ras / /
bcu gcig gsal shing nyon mongs 'bugs / /
bcu gnyis sreg don me thab 'dzin / /
bcu gsum pa na thod tshal 'dzin / /
bcu bzhi sdigs mdzub bsdigs par mdzad / /
bco lnga 'phan bsnams dug gsum 'joms / /
bsgrub bya rlung bskur bcu drug ras / /
g.yon pas 'dzin la phyag 'tshal bstod / /
dur khrod chen po'i dkyil 'khor na / /
sna tshogs pad+ma nyi ma'i gdan / /
gzhal yas me dpung dkyil na bzhugs / /
'jigs mdzad sku la phyag 'tshal bstod / /
brgya phyed mgo bo'i do shal can / /
dbu rgyan thod pa lnga lngas brgyan / /
dbu skra ser po gyen du 'bar / /
zhal dgu pa la phyag 'tshal bstod / /
spyan bzlog nyi shu rtsa bdun dmar / /
ljags 'dril zhal nas ha har bshad / /
mtshan dang dpe byad yang dag ldan / /
ma he'i zhal la phyag 'tshal bstod / /
'di ni bstod pa'i dam pa yin / /
rnal 'byor kun gyis rnyed dka' ba / /
'od 'byung dad cing gus pas zhus / /
don yod rdo rje mkhas pas byas / /
'di byas pa yi dge ba yis / /
kun gyis 'jigs byed zhal mthong shog /
dpal rdo rje 'jigs byed kyi bstod pa paN+Di ta don yod rdo rjes mdzad pa rdzogs so // //
paN+Di ta de nyid dang /
zhang lo tsA ba shes rab bla mas bsgyur ba'o //
[ ]
