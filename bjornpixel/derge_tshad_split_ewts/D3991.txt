@# / /
ga ya mgo'i ri'i rnam par bshad pa bzhugs so / / @## / /
'phags pa ga ya mgo'i ri zhes bya ba'i mdo'i rnam par bshad pa /
'jam dpal gzhon nur gyur pa la phyag 'tshal lo / /
mdor bsdus pa ni gleng gzhi dang mthun pa'i nyan pa po phun sum tshogs pa dang /
ting nge 'dzin dang /
rtogs pa po rnam par dag pa dang /
brtag par bya ba'i dngos po dang /
bzhengs pa dang /
bstan pa dang /
byang chub sems dpa'i yon tan gyi mthu dang /
spyod pa rnam par dbye ba'o / /
spyod pa rnam par dbye ba de yang bsdu ba rnam pa gnyis kyis bsdus par rig par bya ste /
rgyus bsdus pa dang /
'bras bus bsdus pa'o / /
de la gleng gzhi ni sangs rgyas du ma bzhugs bzhugs pa'i phyir te /
yul der 'dus pa de brjod pas chos kyi rnam grangs 'di yang sangs rgyas du mas yongs su bzung bar bstan pa'i phyir ro / /
mthun pa'i nyan pa po phun sum tshogs pa ni mi slob pa dang /
slob pas bsdus par rig par bya'o / /
de la mi slob pa ni rnam pa brgyad kyis rig par bya ste /
lhag mthong gi bya ba shin tu rdzogs pa'i phyir bya ba rdzogs pa dang /
ting nge 'dzin gyi sgrib pa spangs pa'i phyir bya ba zin pa dang /
khur blangs pa bor ba ste /
khur de yang nye bar len pa'i phung po lnga po dag go / /
mya ngan las 'das pa mngon sum du byed pa dang /
khams gsum nas byung ba dang /
ma nor ba'i gdams ngag bsgoms te de la gnas nas nyon mongs pa shin tu spangs pa dang /
rdzu 'phrul gyi rkang pa shin tu bsgoms pa dang /
dad pas byin pa yongs su spyod pa'i 'os su gyur pas so / /
rnam pa gnyis kyis slob par rig par bya ste /
bslab pa ma rdzogs pa dang /
ji ltar 'dod pa'i don yongs su ma rdzogs pas so / /
de la ting nge 'dzin ni brtag par bya ba'i dngos po ste /
rtog ge'i yul ma yin par kun tu bstan pa'i phyir ro / /
don gyi skabs 'dir ni bcom ldan 'das kyi ting nge 'dzin nyan thos dang rang sangs rgyas dang thun mong ma yin par rig par bya'o / /
'dis ni don 'di de dag gi yul yang yin par yongs su bstan par 'gyur ro / /
de la rtog pa po rnam par dag pa ni byang chub brnyes par bstan te /
byang chub brnyes pa de yang nyan thos dang rang sangs rgyas rnams las ye shes thugs su chud par bye brag tu gyur to / /
ye shes thugs su chud pa de yang rnam pa bcu bdun gyis rig par bya ste /
dam bcas pa nyams su lon pa dang /
khur blangs pa bor ba ste khur gyi don ni snga ma bzhin no / /
nyon mongs pa'i sgrib pa shin tu spangs pa dang /
shes bya'i sgrib pa shin tu spangs pa dang /
chos thams cad yang dag pa ji lta ba bzhin du mngon sum du byas pa dang /
lta ba thams cad kyi zug [(]rdu [,]rngu [)]bton pa dang /
smon lam dang bral ba dang /
'jig rten las 'das pa'i shes rab yang dag par bsgrubs pa dang /
chos kyi 'khor lo rab tu bskor ba dang /
bdag med pa'i sgra bsgrags pa dang /
phyir rgol ba shin tu tshar bcad pa dang /
rkyen kun tu sbyor ba mi 'byung ba dang /
'jig rten pa dang 'jig rten las 'das pa'i chos yang dag par bshad pa dang /
phyin ci log pa mngon par zhen pa spangs pa dang /
'phags pa'i lam yan lag brgyad pa'i rjes su mthun pa dang /
mu stegs can zhing ngan pa rnam par bzlog pa dang /
bsod nams kyi zhing dkon mchog gsum kun tu bstan pas so / /
de la brtag par bya ba'i dngos po ni gang gis gang zhig ji ltar khong du chud pa'o / /
de dag ni kun tu brtags pa yin pas dus gsum du yang rang bzhin med par rig par bya'o / /
de la lus dang sems kyi khong du chud par mi rigs pa'i tshul du gzhag pas byis pas rdzas su yod par btags pa gzhan yang mi srid par bstan to / /
de la lus kyis mi rigs pa'i tshul ni rnam pa brgyad kyis rig par bya ste /
spyod pa med pa dang /
kun tu brtags pa las byung ba dang /
'du shes med pa dang /
rkyen rnams tshogs pa las byung ba dang /
mi gtsang ba dang /
ther zug ma yin pa dang /
rang bzhin gyis bsgrims te yongs su bskyang dgos pa dang /
'jig pa'i ngang tshul can gyis so / /
sems kyi khong du chud par mi rigs pa'i tshul ni rnam pa drug gis rig par bya ste /
log par snang bas byis pa'i skye bo rmongs par byed pa dang dge ba dang mi dge ba'i rkyen las byung ba dang /
mi gnas pa dang /
kun brtags pa'i mtshan nyid mi dmigs pa dang /
rang bzhin gyis stong pa dang /
ring du song bas so //
de la khong du chud par bya ba'i don ni ming dang tha snyad tsam du zad pas kun brtags pa'i rang bzhin med par rig par bya'o / /
tha snyad tsam de yang rnam pa nyi shu rtsa gnyis kyis rig par bya ste /
dngos po med pa dang /
rtog ge'i yul las shin tu 'das pa dang /
chos rang bzhin gyis stong pa dang /
mtshan ma med pa dang /
byis pa'i yul las shin tu 'das pa dang /
rnam par shes pa'i yul las shin tu 'das pa dang /
gnas med pa dang /
ma skyes ma 'gags pa dang /
tha snyad thams cad las shin tu 'das pa dang /
dge ba dang mi dge ba mngon par 'du byed pa'i las mi dmigs pa dang /
lta ba po dang bral ba dang /
rna ba'i rnam par shes pa'i spyod yul las yang dag par 'das pa dang /
yid kyi rnam par shes pa'i spyod yul las yang dag par 'das pa dang /
rten med pa dang /
nam mkha' lta bu dang /
'dus ma byas pa dang /
skabs med pa dang /
nyi tshe'i shes pa las shin tu 'das pa dang /
tshad med pa dang /
gzhan dag la bstan du med pa dang /
so so rang gis rig pa dang /
snang ba med pa dang /
brjod du med pas so / /
da ni ji ltar khong du chud pa de yang ming dang /
btags pa dang /
brda dang /
tha snyad tsam du zad pas kun brtags pa'i rang bzhin med par rig par bya'o / /
ming dang /
brda dang /
btags pa dang /
tha snyad tsam de yang rnam pa drug gis yongs su bstan te /
yang dag pa ma yin pa kun brtags pa dang /
gsog dang /
bdag mi dmigs pa dang /
'jig rten pa'i shes rab las shin tu 'das pa dang /
yi ge'i lam las yang dag par 'das pa dang /
ngar 'dzin pa dang nga yir 'dzin pa dang bral bas so / /
de ltar na khong du chud pa po gang yin pa dang /
khong du chud par bya ba gang yin pa dang /
rnam pa gang gis khong du chud pa de dag de ltar yang dag pa'i shes rab kyis yang dag pa ji lta ba bzhin du mthong /
yongs su shes /
mngon sum du byas pa 'di ni mngon par rdzogs par byang chub ces bya'o / /
mngon par rdzogs par byang chub pa de yang 'gyur ba med pa dang /
mi 'gyur ba gnyis kyis rab tu dang ba dang /
rab tu zhi bar yongs su bstan to / /
mtshan nyid med pa'i don ni snga ma bzhin no / /
ting nge 'dzin gyi bya ba ni yongs su rdzogs pa la bstan pa'i bya ba ni nye bar gnas pa'i phyir bzhengs par rig par bya'o / /
de la bstan pa ni rnam pa gnyis te /
ting nge 'dzin myong ba'i don 'phags pa 'jam dpal las brtsams te bstan pa dang /
des zhus pa gtan la phab par bstan pa'o / /
ci'i phyir 'phags pa 'jam dpal la bka' stsal zhe na /
bstan pa 'di'i ched du des byin gyis brlabs pa'i phyir ro / /
ci'i phyir des byin gyis brlabs te 'di bshad ce na /
bshad pa 'di zab pa'i phyir shes rab zab pa nyid kyi dbang du byas so / /
ci'i phyir 'phags pa 'jam dpal gyis zhus she na /
de nyid la bka' stsal pas de nyid kyis zhus par rigs pa'i phyir ro / /
zhus pa de yang 'jug pa rnam par dag pa rig par bya'o / /
'jug pa rnam par dag pa de yang rnam pa dgus rig par bya ste /
spros pa bor ba dang /
chos su 'dzin pa bor ba dang /
bla gab med pa'i don ni snga ma bzhin dang /
zhi ba dang /
rtag pa dang /
mi rtag par 'dzin pa bor ba dang /
lam la skur pa 'debs pa bor ba dang /
skur pa dang /
sgro btags pa rnam par spangs pa dang /
chos thams cad la tshul gcig tu 'jug pa dang /
shes rab kyi pha rol tu phyin pa bsgom pa dang /
khams gsum pa la yang dag par 'das pa la sogs pa tshig bzhi'i don rnam par dbye ba ni snga ma bzhin no / /
de la byang chub sems dpa'i yon tan gyi mthu ni rnam pa gnyis kyis rig par bya ste /
ji ltar 'dod pa'i don yongs su rdzogs pa dang /
spobs pa thogs pa med pa'o / /
ji ltar 'dod pa'i don yongs su rdzogs pa de yang gong nas gong du rnam pa bcu bzhis mngon par bsgrub par rig par bya ste /
bcu bzhi gang zhe na /
gdams ngag mi brjed pa dang /
legs par bzung ba'i gdams 'dus byas la nye bar rtog pa dang /
de la yang nyes par lta ba dang /
nyes pa de dag dang mi bsten pa dang /
dge ba'i las yang dag par 'dzin pa dang /
lus dang ngag dang yid kyi las rnam par dag pa dang /
tshul khrims yongs su dag pa dang /
sems can gyi don dang mthun pa dang /
tshogs yongs su rdzogs pa dang /
yongs su mi skyo ba dang /
las kyi 'bras bu rnam par dag pa dang /
sbyor ba rnam par dag pa dang /
sems can gyi don rnam par dag pa dang /
gzhan gyis mi bkri ba rnam par dag pas so / /
spobs pa thogs pa med pa ni sa bcus bsdus pa'i sems bskyed pa rnam pa bzhis rab tu dbye bas bstan par rig par bya'o / /
rab tu dbye ba bstan pa de yang bzhi pa rnam pa bcu gnyis kyis yongs su bstan te /
rnam pa bcu gnyis gang zhe na /
gong nas gong du rgyu chud mi za ba dang /
yang rgyu'i rim gyis 'bras bu yongs su dag pa dang /
yang smon lam la brten te sangs rgyas kyi chos thams cad 'dzin pa dang /
tshul khrims dang sdom pa rnam par dag pa dang /
bsgom pa'i lam na shes rab dang thabs kyis chos thams cad la sbyor ba dang /
khur blangs pa mi 'dor ba dang /
yang gong nas gong du mthu rnam par dag pa dang /
yang dbang po rno ba'i phyir byang chub kyi phyogs kyi chos la lhag par dmigs pa dang /
shes rab kyi khyad par gyis spyod pa mtha' yas pa yang dag par sgrub pa dang /
rtsol ba'i yongs su g.yo ba thams cad las shin tu 'das pa dang /
rgyal tshab tu rab tu gnas pa dang /
yang bzhi la lhag par dmigs pa dang /
blos rab tu rnam par 'byed pa dang /
thabs mkhas pas chos thams cad la 'jal ba dang /
ye shes khong du chud pa dang /
yang rang bzhin gyis rus phun sum tshogs pa dang /
'jig rten pa dang /
'jig rten las 'das pa'i thos pa 'dzin pa dang /
spros pa las dben pa dang /
lhun gyis grub par sems can gyi don byed pa dang /
yang mos pas spyod pa na mngon par 'du byed pa yongs su smin pas sa dang po la lhag par dmigs pa dang /
ye shes yongs su smin pas sbyor ba las byung ba'i spyod pa la lhag par dmigs pa dang /
bsgom pa yongs su smin pas sangs rgyas kyi chos ma thob pa rnams la lhag par dmigs pa dang /
'bras bu yongs su smin pas ji ltar 'dod pa bzhin du mngon par rdzogs par rtogs pa dang /
yang ma nor bar dge ba bsgom pa'i gnas dang /
ma nor ba'i chos la nges par rtogs pa'i skye gnas dang /
ma nor bar bsgom pa'i gnas dang /
rang gi sems la dbang bsgyur ba dang /
yang dge ba'i rtsa ba mtha' yas pa 'dzin pa dang /
chos mtha' yas pa la nges par rtogs pa dang /
ting nge 'dzin gyi sgo mtha' yas pa'i rjes su 'jug pa dang /
rnam par rol pa mtha' yas pa myong ba dang /
yang nyon mongs pa'i nad kyi gnyen po'i gnas dang /
nyon mongs pa'i nad dang mthun pa'i sman rab tu shes pa dang /
shes nas kyang thabs la gnas te ji ltar mthun pa bzhin du sbyor ba dang /
nyon mongs pa'i nad las gso ba dang /
yang nyan thos dang rang sangs rgyas thams cad zil gyis non pa dang /
de yang bslab pa'i gnas thams cad las khyad par du 'phags pa dang /
bsgom pa khyad par du 'phags pa dang /
bsgoms pa'i 'bras bu khyad par du 'phags pa'o / /
chos kyi mnga' bdag mngon sum du bzhugs bzhin du 'phags pa 'jam dpal la yongs su dris pa gang yin pa de ni byang chub sems dpa'i yon tan brjod pa'i phyir ro / /
de yang ci'i phyir zhe na /
byang chub sems dpa' rnams la khong khro ba'i sems 'byung ba rnams dang ba bskyed pa'i phyir ro / /
de la rgyus bsdus pa'i spyod pa'i rnam par dbye ba ni rgyu rnam par dag pa khyad par du 'phags pas yongs su bstan to / /
rgyu rnam par dag pa khyad par du 'phags pa de yang bstan pa rnam pa bzhis yongs su brjod de /
tshogs dang rnam par dag pa'i lam bstan pa dang /
bsod nams dang ye shes kyi tshogs bstan pa dang /
yang dag pa'i mtha' de khong du chud par bya ba'i thabs bstan pa dang /
rjes su mthun pa'i sgrub pa bstan pas so / /
de la tshogs kyi lam bstan pa ni rnam pa brgyad kyis rig par bya ste /
sems can rnam pa tha dad pa yongs su smin par byed pa dang /
de dag gi nyes par spyod pa sna tshogs kyis ji mi snyam pa dang /
dkar po'i chos thams cad yang dag par sdud par byed pa dang /
byang chub kyi phyogs kyi chos la lhag par dmigs pa dang /
mtshan nyid mi 'dra ba dang /
smon lam rnam pa sna tshogs dang /
'dul ba'i sems can ji lta ba bzhin du yongs su shes pa dang /
tshogs rnam pa sna tshogs nye bar sgrub pas so / /
rnam par dag pa'i lam bstan pa yang rnam pa brgyad kyis rig par bya ste /
dge ba dang mi dge ba'i chos la spyod pa dang /
rkyen gyis mi lta bar chos thams cad mngon du gtong ba dang /
chags pa thams cad las grol ba dang /
nying mtshams sbyor ba gcod pa dang /
yang dag pa ji lta ba bzhin du mthong ba dang /
tshul gcig tu yang dag par gzhol ba dang /
byis pas kun tu brtags pa la yang dag pa ji lta ba bzhin du yongs su rtog pa dang /
zhi ba'i dbyings su mngon sum du byed pas so / /
de la bsod nams dang ye shes kyi tshogs bstan pa ni rnam pa gnyis kyis rig par bya ste /
dge ba'i rtsa ba'i tshogs sna tshogs sgrub pa dang /
yongs su gcod pa ste /
de'i don ni snga ma bzhin no / /
yang gnyis te /
khams gsum na spyod pa dang /
khams gsum nas byung ba'o / /
yang gnyis te /
zang zing dang bcas pa'i 'bras bu mngon par 'grub pa dang /
zang zing med pa'i 'bras bu mngon par 'grub pa'o / /
yang gnyis te /
rnam par shes pa'i spyod yul yin pas mtha' dmigs pa dang /
rnam par shes pa'i spyod yul las yang dag par 'das pas mtha' mi dmigs pa'o / /
yang gnyis te /
'dus byas kyi dbyings yongs su shes pa dang /
'dus ma byas kyi dbyings yongs su shes pa'o / /
de la yang dag pa'i mtha' ni rnam pa bzhis bstan te /
mi rtag pa nyid kyis nyes pa yongs su spangs pa dang /
rang gi mtshan nyid kyis gnas pa dang /
rtag tu chos kyi dbyings kyi rang bzhin du gnas pa dang /
dor ba med cing gzhag pa med pas te /
dor ba med cing gzhag pa med pa'i don ni snga ma bzhin no / /
de khong du chud par bya ba'i thabs bstan pa ni /
de ma thag tu gsungs pa'i tshig gsum dang /
bcu pa phrag drug gis yongs su ston te /
gang gis ji ltar gang gi don du gang du gnas te khong du chud par byed pa'o / /
de la ye shes 'khor dang bcas pas ni khong du chud par byed de /
de yang rnam pa sum cu rtsa gsum gyis bstan par rig par bya ste /
sems rnam par dag pas lam rnam par dag pa dang /
lam rnam par dag pas sems rnam par dag pa dang /
yang dag pa'i mtha' ni lam dang ye shes kyi dmigs pa nyid gcig pu ste /
gnas yin zhing gcig la gcig rten pa dang /
yang dag pa'i mtha'i ye shes la gnas te gnas 'gyur ba dang /
gnas gyur pas ye shes shin tu rnam par dag par 'gyur ba dang /
phan tshun bya ba byas par gnas pa dang /
shes bya'i dngos po yang dag pa ji lta ba bzhin du yongs su shes pa dang /
thog ma med pa'i 'khor dang ldan pa'i sems can rnams kyi thar pa'i sa bon dang mthun pa yongs su shes pa dang /
las sna tshogs kyi rnam par smin pa de dang mthun pa yongs su shes pa dang /
bdag la phan pa dang gzhan la phan pa dang mthun par yongs su shes pa dang /
dge ba'i rtsa ba chung [(]du [,]ngu [) yang tshad med par byed pa dang /
dge ba dang mi dge ba la rnam par dpyod pa dang /
rnam pa sna tshogs kyi 'byung ba yang dag pa ji lta ba bzhin du yongs su shes pa dang /
dge ba dang mi dge ba'i chos 'dzud pa dang 'byin pa dang /
dus dang dus ma yin pa la yongs su rtog pa dang /
mtha' gnyis spangs nas nang la brten pa dang /
lus dang ngag dang yid kyis nyes par spyod pa dang bral ba'i phyir brtson 'grus brtsams pa dang /
gzhan dag kyang bslab pa de nyid la 'god pa dang /
bsgom pa la brten nas rjes su chags pa dang /
khong khro ba bor ba dang /
'khor ma rungs pa ma yin pa gdams pa dang /
ma nor bar thos pa yongs su btsal ba dang /
chos thams cad la dbang sgyur ba dang /
bsam pa dang bag la nyal shes nas ji ltar mthun par chos ston pa dang /
de kho na khong du chud par bya ba dang /
sems la yang dag pa dang yang dag pa ma yin par 'dzin pa rnam par spong ba dang /
byang chub kyi tshogs yongs su rdzogs pa dang /
sems can yongs su smin par byed pa dang /
chos rnams kyi 'byung ba dang 'jig pa la yongs su rtog pa dang /
chos thams cad la mkhas pa dang /
mya ngan las 'das pa la 'dod pa med pa dang /
mi 'jigs pa bzhi thob pa dang /
chos thams cad la lhun gyis grub pa'i ye shes thob pa dang /
chos thams cad la the tshom med pa dang /
don dam pa'i tshul la 'jug pas mngon par zhen pa med pa'i don ni snga ma bzhin no / /
ji ltar khong du chud par byed pa'i don de yang rnam pa bcus yongs su bstan par rig par bya ste /
'phags pa dang 'phags pa ma yin pa'i 'dus byas dang 'dus ma byas kyi lus la rtog pa dang /
yang dag pa dang yang dag pa ma yin pa'i don la rtog pa dang /
kun nas nyon mongs pa dang rnam par byang ba chung [(]du [,]ngu [) dang 'bring dang chen po la rtog pa dang /
dge ba dang mi dge ba'i sred pa la rtog pa dang /
phyin ci log dang phyin ci ma log pa'i lta ba la rtog pa dang /
sgo sna tshogs nas bsags pa'i dge ba'i rtsa ba la rtog pa dang /
sems can gyi khams mtha' yas pa la rtog pa dang /
mngon par zhen pa med pa'i don ni snga ma bzhin dang /
don dang don ma yin pa dang ldan pa la rtog pa dang /
mos pa tha dad pa'i sems can la byang chub kyi snying po kun tu ston pa la rtog pas so / /
gang gi don du khong du chud par byed pa de yang rnam pa bcus bstan te /
sbyin pa rnam par dag pa dang /
tshul khrims rnam par dag pa dang /
bzod pa rnam par dag pa dang /
brtson 'grus rnam par dag pa dang /
bsam gtan rnam par dag pa dang /
shes rab rnam par dag pa dang /
thabs rnam par dag pa dang /
smon lam rnam par dag pa dang /
stobs rnam par dag pa dang /
ye shes rnam par dag pas so / /
gang du gnas te khong du chud par byed pa de yang rnam pa bcus bstan par rig par bya ste /
sdom pa rnam pa gsum rnam par dag pa dang /
bdag tu 'dzin pa rnam par spangs pa dang /
smad pa dang ma smad pa yongs su spangs pa dang /
dngos po yod pa dang dngos po med par mngon par zhen pa med pa dang /
mi dmigs pa'i tshul gyis nyan thos dang /
rang sangs rgyas dang byang chub sems dpa'i sa la so sor rtog pa dang /
'dzin pa thams cad dang bral ba dang /
kun rdzob dang don dam pa la mkhas pas phyin ci ma log pa'i lam ston pa dang /
sems can gdul ba'i phyir skye ba thams cad la mi skyo bas so / /
rjes su mthun pa'i chos sgrub pa ni mi bslu bas yongs su bstan to / /
yang nyan thos dang rang sangs rgyas kyi theg pa mngon sum du byed pa dang /
de dag la 'dod pa med pa'o / /
yang bdag nyid lam bzang por zhugs pa dang /
gzhan dag la yang lam de ston pas so / /
mos pas spyod pa'i sa la rnam par gnas pa mngon par 'du byed pa dang bcas pa'i shes pa dang /
bsgom pa'i lam la gnas pa mngon par 'du byed pa med pa'i ye shes kyis so / /
yang shes rab dang thabs la mkhas pa dang /
mtshan nyid gcig gi rjes su 'jug pas so / /
yang gnyis la kun tu spyod pa yongs su spong ba dang /
dge ba'i chos bsgom pa'i brtson 'grus brtsams pas so / /
yang chos thams cad legs par bslab pa dang /
de bzhin nyid khong du chud pa'i bsgom pa la mkhas pas so / /
rgyu rnam par dag pa khyad par du 'phags pa rnam pa 'di bzhis 'bras bu rnam par dag pa khyad par du 'phags par khong du chud par bya ste /
de ni de bzhin gshegs pa rnams kyi ye shes dus gsum skad cig gcig dang ldan pa'o / /
ma nor bar bshad de ston pa'i thugs mnyes pas legs par bshad do zhes bya ba'i don du rig par bya'o / /
ston pa po rnam par dag pa dang /
bstan pa rnam par dag pa dang /
bstan pa'i 'bras bu rnam par dag pas mngon par bstod pa'i don rig par bya'o / /
'phags pa ga ya mgo'i ri zhes bya ba'i mdo'i rnam par bshad pa /
slob dpon dbyig gnyen gyis mdzad pa rdzogs so // //
rgya gar gyi mkhan po su ren+d+ra bo d+hi dang /
zhu chen gyi lo tsA ba ban+de ye shes sdes bsgyur cing zhus te gtan la phab pa // //
