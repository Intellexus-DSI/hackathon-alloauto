@## / /
rgya gar skad du /
swa pa na i k+Sha /
bod skad du /
rmi lam brtag pa /
'phags pa 'jam dpal ye shes sems dpa' chen po la phyag 'tshal lo / /
lus ngag yid gsum rtag tu dang ba yis / /
'jam dpal ye shes sems dpa' la btud de / /
rigs kyi phyag rgya rin chen lta bu yi / /
gang dgongs 'gyur phyir rmi lam bshad par bya / /
ku sha'i gdan la gnas nas kyang / /
dri ldan rtswa la sngas su gzhug /
dzA ta ka yi phreng ba bcing / /
bu mo gzhon nu'i 'o ma la / /
sngags kyi phreng ba bzlas shing bdar / /
gzhan dang ldan pa mig la byugs / /
dang po'i cha ni bag chags 'khrug /
gnyis par yi dwags rgyu bar 'gyur / /
tha mar rmi lam brtags la nyal / /
me long lag tu thogs pa dang / /
tshes gcig zla ba mthong ba dang / /
shing rta'i 'khor lo zhon pa dang / /
gos dkar rgyan dkar gyon pa dang / /
glang po lcags kyus 'dul ba dang / /
snying rjes ded dpon byed pa'o / /
rmi lam na ni gser rnyed dang / /
rang bzhin khrus la 'jug pa dang / /
bum pa spyi gtsug bzhag pa dang / /
gling gzhan kun la dbang sgyur dang / /
rta zhon nor bu'i gling 'gro dang / /
mi yi khyogs kyis 'degs pa'o / /
me tog pad+mo thu ba dang / /
glegs bam lag na thogs pa dang / /
dung la sogs pa 'bud pa dang / /
me tog phreng ba 'dogs pa dang / /
rma bya rnyi yis 'dzin pa dang / /
snying rjes pad+ma chos 'chang ba'o / /
mtshon thogs g.yul las rgyal ba dang / /
rgyal po 'khor du gyur pa dang / /
dmag mi g.yul du bskor ba dang / /
zhi ba'i las la 'god pa dang / /
bya shar te ru pho nyar gtong / /
nags tshal me yis bsregs pa'o / /
chu la mi nub rkyal ba dang / /
nam mkha' la yang 'gro zhing lding / /
nyi zla rgyan du gon pa dang / /
seng ge khri stan gnon pa dang / /
gdugs dkar phub cing rgyal mtshan bsgreng / /
kun gyis mchod pa'i 'os 'gyur ba'o / /
khrag dang chu ser zag pa dang /
me dpung rdzi zhing mi 'jigs dang / /
sprul dang sdig pa za ba dang / /
rdo rje dril bu 'dzin pa dang / /
ri bo rtse la gnon pa dang / /
grong khyer mdzub mos skyor ba'o / /
bla ma yi dam mchod pa dang / /
glegs bam 'dri zhing mchod rten brtsig /
gcer bur byung glu gar byed dang / /
dge slong tshogs dang lhan cig 'grogs / /
gos bzang gyon zhing shing 'bru za / /
de bzhin gshegs pa'i phyag rgya ste / /
shis pa brjod cing lung ston byed / /
chu yi rdzing chen 'khyil ba dang / /
gnas khang mthon po brtsig pa dang / /
yid dang mthun par 'byung ba'o / /
dgra yis rgyan dang bral ba dang / /
na chung mya ngan byed pa dang / /
khri mon nang du bcug pa dang / /
nor phrogs lcags su bcug pa dang / /
'gro ba ngan pas rdzi ba dang / /
gcan gzan lus la 'phyang ba dang / /
srad bus dkris shing dri mas g.yogs / /
dri ma za zhing dri ma 'thungs / /
bla ma slob dpon grogs po dang / /
pha ma rnams ni mthong nas 'bros / /
shin tu gcong rong mi med dang / /
yang na 'brog dgon la sogs par / /
zas dang skom gyis nyam thag ste / /
kyi hud bdag sdug zer gyi g.ya' / /
go cha bshus nas mtshon gyis 'debs / /
nags kyi dkyil na phyin nas kyang / /
stag dang ce spyang dud 'gro 'debs / /
de sogs yid gdung bar 'byung ba / /
dge dang mi dge'i ltas su rigs / /
rnam par snang mdzad rin chen 'byung ldan dang / /
'od dpag med dang don yod grub pa dang / /
mi bskyod pa dang rdo rje sems rigs drug /
go rims nyid dang sna tshogs 'dres pa'o / /
shis pa'i rmi lam la ni sgrub pa rtsam / /
rin chen phyag rgyar bshad pa'i cho ga bzhin / /
mi dge'i ltas la til gyi sbyin sreg bya / /
rigs de zhig la stong gis sbyangs pa'o / /
bag chags yi dwags yid brid pa / /
'khor ba'i chos kun rmi lam bzhin / /
rnal 'byor pa yis blta bar bya / /
'khrul pa yang dag min phyir ro / /
bzang po rtogs las ye shes skye / /
blos brtags don ni skye ba med / /
de phyir gsang sngags rten 'byung gi /
thabs la rag las gtso bor gzung / /
byang chub sems bskyed pa dang dbang bskur ba'i / /
rmi lam bstan pa klu sgrub gzhung las btus / /
legs dang nyes pa'i rim pa gsal byed pas / /
'jam dpal ye shes sems dpa'i zhal mthong shog /
rmi lam brtag pa / /
rgya gar gyi mkhan po dpal ldan gnyis su med pas mdzad pa rdzogs so // //
rnal 'byor pa bsod snyoms pa pradz+nyA shrI dz+nyA na kI rtis rang 'gyur du mdzad pa'o // //
