#
]@## / /
rgya gar skad du /
pradz+nyA su kha ya pad+ma ya mA ri sA d+ha naM nA ma /
bod skad du /
pad+ma gshin rje gshed shes rab bde ba can gyi sgrub thabs zhes bya ba /
dpal rdo rje sems dpa' la phyag 'tshal lo / /
sems can rjes su dran ldan zhing / /
de 'dren thugs rje'i rtags mnga' ba / /
mtsho skyes zhal la phyag 'tshal te / /
de yi sgrub thabs bshad par bya / /
dang por sngags pas khrus byas nas / /
ku sha'i stan la legs 'dug ste / /
lus ngag yid gsum bag ldan pas / /
cung zad 'gro 'ong ldan pas bya / /
rang gi lhag pa'i lhar ldan pas / /
cod pan rje btsun gzung bar bya / /
de nas rje btsun spyan drangs te / /
skyabs 'gro byang chub sems bskyed de / /
de nas maN+Dal bstar ba ste / /
me tog dgram zhing mchod tshogs bsham / /
de nas sems can kun gyi phyir / /
bsod nams tshogs bsags gshegs su gsol / /
bu gcig ltar dran byams pa dang / /
sdug bsngal bral 'dod snying rje dang / /
bde ba thob pa'i dga' ba dang / /
phun sum tshogs pa'i btang snyoms so / /
snying rje thabs kyi rang bzhin dang / /
ldan pa'i stong pa bsgom par bya / /
srung 'khor pad+ma nyi ma'i steng / /
ni las chu skyes gyur pa'i sku / /
pad+ma rA ga'i mdog 'dra la / /
g.yas dang g.yon ni sngo dang dkar / /
gri gug chu skyes ral gri dang /
thod pa 'khor lo rin chen 'dzin / /
thod pa lnga yis dbu bskor cing / /
phreng ba klu dang dur khrod brgyan / /
me dpung skyil krung stag lpags mnabs / /
bskyed pa cung zad 'jam pa'i mdangs / /
sku gsung thugs dang skye mched drug /
rang lus ngo bo byin gyis brlab / /
dbang bskur rtags dang ldan pa la / /
mchod la bstod pa 'dis mnyes bya / /
hUM rdo rje dam tshig rdo rje gsung / /
rdo rje dbyangs ni zab mo che / /
'dod chags rdo rje nyid mtshungs pa / /
skyon bral rje la phyag 'tshal bstod / /
bdud rtsi myang zhing spro bsdu bzlas / /
byas nas phyag rgya bkrol par bya / /
oM badzra pad+ma d+h+r-ika hUM hU~M phaT phaT swA hA /
rig pa'i shes rab mda' dag gis / /
ltong ldan 'ben la thug pa na / /
gcig kyang mi gnas bde ba che / /
bsgom bya sgom byed med pa yi / /
rje btsun gsung gi drin dag dang / /
rgyud las mthong ba bris pa 'dis / /
'gro kun dri ma med pa yi / /
sangs rgyas sa la gnas par shog /
pad+ma gshin rje gshed shes rab bde ba can gyi sgrub thabs zhes bya ba /
rgya gar gyi mkhan po dI paM ka ra zhes bya bas mdzad pa rdzogs so // //
rnal 'byor pa pradz+nyA shrI dz+nyA na kIrtis rang 'gyur du mdzad pa'o //
[ ]
