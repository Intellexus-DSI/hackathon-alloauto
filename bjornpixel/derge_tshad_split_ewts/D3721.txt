@## / /
rgya gar skad du /
gu ru pany+tsa biM shi ka /
bod skad du /
bla ma lnga bcu pa /
bcom ldan 'das rdo rje sems dpa' la phyag 'tshal lo / /
dpal ldan rdo rje sems dpa'i gnas thob rgyur gyur pa / /
bla ma'i zhabs kyi pad+mar ji bzhin btud byas te / /
de bstan pa ni dri med rgyud mang las gsungs pa / /
mdor bsdus bshad pa 'di ni gus pas mnyan par gyis / /
dbang bskur mchog thob rdo rje yi / /
slob dpon la ni de bzhin gshegs / /
phyogs bcu'i 'jig rten khams bzhugs pas / /
dus gsum du ni mngon phyag 'tshal / /
mchog tu dad pas dus gsum du / /
dkyil 'khor me tog bcas thal mos / /
ston pa bla ma bsnyen bkur zhing / /
zhabs la spyi bos phyag bya'o / /
khyim pa'am ni gsar bu la / /
'jig rten smod pa spang ba'i phyir / /
dam chos la sogs mdun bdar te / /
brtul zhugs 'dzin pas blos phyag bya / /
gdan bstabs pa dang ldang ba dang / /
don gyi bya ba sogs bsnyen bkur / /
brtul zhugs can gyis kun bya ste / /
phyag bya dam pa min las spang / /
bla ma dang ni slob ma dag /
mtshungs par dam tshig nyams 'gyur bas / /
dpa' bos dang por slob dpon dang / /
slob ma'i 'brel pa brtag par bya / /
blo ldan slob mas bla mar ni / /
snying rje med cing khro la gdug /
khengs shing chags la ma bsdams dang / /
spyoms dang bcas par mi bya'o / /
brtan zhing dul la blo gros ldan / /
bzod ldan drang la g.yo sgyu med / /
sngags dang rgyud kyi sbyor ba shes / /
snying brtser ldan zhing bstan bcos mkhas / /
de nyid bcu ni yongs su shes / /
dkyil 'khor 'dri ba'i las la mkhas / /
sngags bshad pa yi sbyor ba shes / /
rab tu zhi zhing dbang po dul / /
de 'dra'i mgon la bsams byas nas / /
slob mar gyur nas brnyas na ni / /
sangs rgyas thams cad brnyas pas na / /
des ni rtag tu sdug bsngal 'thob / /
slob dpon la ni smod pa de / /
yams dang 'tshe ba'i nad rnams dang / /
gdon dang rims dang dug rnams kyis / /
rmongs chen de ni 'chi bar 'gyur / /
rgyal po me dang sbrul gdug dang / /
chu dang mkha' 'gro rkun po dang / /
gdon dang log 'dren rnams kyis kyang / /
bsad nas sems can dmyal bar 'gro / /
nam yang slob dpon dag gi ni / /
kun du sems dkrugs mi bya ste / /
gal te rmongs pas byas gyur na / /
dmyal bar nges par 'tshed par 'gyur / /
mnar med la sogs 'jigs rung ba'i / /
dmyal ba bstan pa gang yin pa / /
slob dpon la ni smod pa rnams / /
der ni gnas par yang dag bshad / /
de bas 'bad pa thams cad kyis / /
rdo rje slob dpon blo gros che / /
dge ba rab tu mi spyoms pa / /
nam yang smad par mi bya'o / /
bla ma la ni gus bcas yon / /
rjes su mthun par sbyin par bya / /
des ni rims sogs gnod pa rnams / /
phyir zhing 'byung bar mi 'gyur ro / /
rang gi dam tshig slob dpon ni / /
sbyin min bu dang chung ma dang / /
rang srog gis kyang brten bya na / /
longs spyod g.yo ba smos ci dgos / /
gang phyir bskal pa bye ba ni / /
grangs med par yang rnyed dka' ba'i / /
sangs rgyas nyid kyang brtson ldan la / /
tshe 'di nyid la ster bar byed / /
rtag tu rang gi dam tshig bsrung / /
rtag tu de bzhin gshegs pa mchod / /
rtag tu bla ma la yang 'bul / /
'di ni sangs rgyas kun dang 'dra / /
mi zad de ni 'dod pa yis / /
cung zad yid 'ong gang dang gang / /
shin tu khyad par gyur pa nyid / /
de dang de ni bla mar sbyin / /
de byin sangs rgyas thams cad la / /
rtag tu byin pa nyid du 'gyur / /
de byin bsod nams tshogs yin te / /
tshogs las dngos grub mchog tu 'gyur / /
de bas slob ma snying rje gtong / /
tshul khrims bzod pa'i yon tan ldan / /
slob dpon dang ni rdo rje 'dzin / /
tha dad par ni mi brtag go / /
mchod rten bshigs 'dra'i sdig 'jigs pas / /
grib ma'ang bgom par mi bya na / /
lham dang stan dang bzhon pa sogs / /
bgom mi bya ba smos ci dgos / /
blo gros chen po dga' sems kyis / /
bla ma'i bka' ni 'bad de mnyan / /
rigs pa yis ni mi nus pa / /
mi nus de la tshig gis sbyang / /
bla ma las ni dngos grub dang / /
mtho ris dang ni bde ba 'thob / /
de bas 'bad pa thams cad kyis / /
bla ma'i bka' las 'da' mi bya / /
bla ma'i rdzas ni srog ji bzhin / /
bla ma'i sdug pa'ang bla ma bzhin / /
de yi 'khor ni gnyen bzhin du / /
mnyam par gzhag pas rtag tu bsam / /
mal stan 'dug dang sngon 'gro dang / /
gtsug tor dag dang dpyangs pa dang / /
stan la rkang 'jog rked par ni / /
lag gzhag snye bar mi bya'o / /
bla ma dag ni langs pa na / /
nyal dang 'dug par mi bya'o / /
rtag tu de yi bya ba la / /
ldang mkhas phun sum tshogs par bya / /
mchil ma la sogs 'dor ba dang / /
stan la rkang 'jog rkyong ba ni / /
'chag dang rtsod par smra ba dag /
bla ma'i mdun du mi bya'o / /
yan lag mnye dang gar dag dang / /
glu dang rol mo mi bya zhing / /
gtam gyi sbyor ba mang po rnams / /
thos pa'i nye 'khor du mi bya / /
btud de stan las ldang ba dang / /
gus pa yis ni 'dug par bya / /
mtshan chu 'jigs bcas lam du ni / /
bsgo ba thob na mdun 'gro bya / /
slob dpon gyis ni mthong mdun du / /
blo dang ldan pas lus gcu dang / /
ka ba la sogs brten mi bya / /
sor mo'i tshigs ni drang mi bya / /
rkang pa bkru dang lus bkru dang / /
dril dang mnye ba la sogs pa / /
phyag ni sngon du 'gro bas bya / /
de bzhin mthar ni ci bder bya / /
de yi mtshan smos brjod na ni / /
ming mthar zhal sngar ldan pas bya / /
gzhan dag gus par bya ba'i phyir / /
khyad par gyi ni tshig kyang brjod / /
bla ma la ni bka' stsal zhu / /
bka' bzhin bgyid ces brjod byas la / /
thal mo sbyar zhing ma yengs par / /
bla mas bsgo ba mnyan par bya / /
dgod dang lud pa la sogs pa / /
lag pas kha ni dgab par bya / /
bya ba zin nas 'jam pa yi / /
tshig dag gis ni bzlas par bya / /
mdun du dul bar 'dug pa dang / /
gos sogs tshul bzhin bsdams pa dang / /
pus btsugs thal mo sbyar ba yis / /
mnyan sogs 'dod la gsol gsum gdab / /
bsnyen bkur spyod pa thams cad la / /
yid ni nga rgyal med par bya / /
ngo tsha 'jigs shing bsdams pa yis / /
bag ma gsar pa'i tshul gnas bya / /
sgeg pa la sogs bya ba kun / /
ston pa'i mdun du spang bar bya / /
gzhan yang de 'dra'i bya ba ni / /
rang gis brtags la dor bar bya / /
rab gnas dkyil 'khor sbyin sreg dang / /
slob ma sdud dang 'chad pa rnams / /
yul der bla ma gnas pa na / /
rjes ma gnang bar mi bya'o / /
spyan 'bye sogs las ci thob pa / /
de kun bla ma rnams la dbul / /
de yis bstabs pa blangs nas ni / /
gzhan dag la ni ci bder bya / /
bla ma'i slob ma slob mar min / /
slob ma'ang bla ma'i mdun du min / /
bsnyen bkur dag dang ldang ba dang / /
phyag sogs byed pa bzlog par bya / /
slob dpon la ni gang 'bul dang / /
bla mas kyang ni gang stsal pa / /
de la btud de lag gnyis kyis / /
blo dang ldan pas blang bar bya / /
dran pa brjed med gyur pa dang / /
rang gi kun spyod la brtson pas / /
spun gyi rang spyod las 'das pa / /
dga' bas phan tshun bzlog par bya / /
na bas bla ma'i bya ba la / /
btud de rjes ma gnang bar yang / /
bkag pa rnams ni spyad byas kyang / /
dge sems ldan la sdig mi 'gyur / /
'dir mang smra ba ci zhig dgos / /
bla ma dgyes byed gang yin bya / /
mi mnyes byed kun spang bar ni / /
de dang de la 'bad de spyad / /
dngos grub slob dpon rjes 'brang zhes / /
rdo rje 'dzin pa nyid gsung bar / /
shes nas dngos po thams cad kyis / /
bla ma yongs su mnyes par bya / /
bsam pa dag pa'i slob ma ni / /
dkon mchog gsum la skyabs song la / /
bla ma'i rjes su 'jug pa ni / /
kha ton bya bar sbyin par bya / /
de nas sngags sogs sbyin pa yis / /
dam chos snod du byas nas su / /
rtsa ba'i ltung ba bcu bzhi ni / /
klag dang 'dzin pa nyid du bya / /
de ltar bla ma'i rjes 'jug slob ma ni / /
ma lus phan bskyed skyon med 'di byas pa'i / /
dge ba mtha' yas bdag gis ci bsags pa / /
des ni 'gro kun myur du rgyal gyur cig /
bla ma lnga bcu pa slob dpon chen po rta dbyangs kyis mdzad pa rdzogs so // //
rgya gar gyi mkhan po pad+mA ka ra warma dang /
zhu chen gyi lo tsA ba dge slong rin chen bzang pos bsgyur cing zhus te gtan la phab pa'o / /
[ ]
