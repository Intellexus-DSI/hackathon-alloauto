@## / /
rgya gar skad du /
Ar+ya tA rA sto tra da sha dwI gA thA /
bod skad du /
'phags ma sgrol ma la bstod pa tshigs su bcad pa bcu gnyis pa /
rje btsun ma 'phags ma sgrol ma la phyag 'tshal lo / /
bzlog dka'i srid pa'i mun pa ni / /
'joms byed nyi ma'i 'od dang mtshungs / /
thugs rjes brlan pa'i thugs mnga' ba'i / /
sgrol ma la ni rtag tu 'dud / /
shin tu rmongs pa'i sems can gyis / /
glang po che rnams gsod byed ma / /
lha mo seng ge khros pa yang / /
khyod 'dud pa las 'jigs shing bros / /
mche ba'i mdung rtse rtse mo yis / /
brag 'joms shing drung rtsa ba 'don / /
khyod kyi sngags kyis bzlas pa las / /
'jigs shing glang po 'bros par 'gyur / /
phyogs dang nam mkha' ma lus pa'i / /
du bas khyab cing bzod par dka' / /
'bar ba yis ni khro tshig pa / /
khyod bstod char pa me zhir 'gyur / /
ma rungs gdengs ka las byung ba'i / /
phuT sgra sgrogs shing dug mig can / /
sbrul ni lha mo khyod bstod pas / /
nam mkha' lding ni bzhin du 'joms / /
ral gris gcod pa'i 'gro ba rnams / /
khrag gis yan lag bskus pa ste / /
khyod kyi ming tsam dran pa yis / /
chom rkun nus pa med par 'gyur / /
rgyal po khros pa'i bran rnams kyis / /
skra nas bzung nas zhags pas bcings / /
btson ra spangs nas lha mo kye / /
khyod la bstod byed 'jigs med 'gyur / /
dba' rlabs tshogs ni nam mkha' dang / /
phyogs bcur yang ni khyab byed pa / /
gru log na yang rgya mtsho las / /
khyod kyis 'phangs nas pha rol phyin / /
khrag dang glad pa'i 'dam gyis byugs / /
de dag bza' ba la chags pa / /
lha mo khyod kyi sngags bzlas pas / /
sha za de dag 'jigs par 'gyur / /
yan lag chad cing dri ngan pa'i / /
khrag dang zhag ni sna la 'dzag / /
khyod ni dran pa tsam gyis ni / /
mdze can 'dod pa'i lha 'drar 'gyur / /
bkres skom gyis gdungs gcer bu dang / /
slong ba'i yi dwags 'gro ba la / /
khyod la 'dud pa tsam gyis ni / /
'khor los sgyur ba'i rgyal por 'gyur / /
'jigs pa chen po 'jigs med pa / /
de ltar dad pas khyod bstod pas / /
dge ba gang bsags de yis ni / /
'jig rten bde ba can thob shog /
rje btsun ma 'phags ma sgrol ma la bstod pa slob dpon tsan+d+ra go mis mdzad pa /
tshigs su bcad pa bcu gnyis pa rdzogs so //
[ ]
