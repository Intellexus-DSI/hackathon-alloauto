@## / /
rgya gar skad du /
ma ho ma bi d+hiH /
bod skad du /
ro bsreg pa'i cho ga /
dpal rdo rje sems dpa' la phyag 'tshal lo / /
thams cad stong pa 'od gsal ba / /
gnyis med zhe sdang rdo rje gtso / /
srid pa'i rgya mtsho'i grur gyur la / /
gus pas rab tu phyag 'tshal lo / /
las las skyes pa'i sems can rnams / /
tshe 'das sdig pa sbyang ba dang / /
srid pa'i gzeb las bsgral ba'i phyir / /
dpal ldan 'dus pa'i ro bsreg brtsam / /
dgon pa chen po'i sa phyogs sam / /
me tog 'bras bu sogs pas brgyan / /
ri bo dben pa'i sa phyogs gang / /
slob dpon las la mkhas pa dang / /
las kyi rdo rje dag gis ni / /
de ru bsreg pa dag tu gsungs / /
dang por las kyi rim pa dag /
bla ma nyid kyi zhal snga nas / /
cho ga nyi shur rgyas mdzad pas / /
rim pa bdag gis 'dir ma bris / /
de ltar rim par byas nas kyang / /
sta gon gnas pa'i dus dag tu / /
dag cing byin brlab gnang bya'i phyir / /
dri dang bdud rtsis bkru ba dang / /
srung skud byin rlabs tshul bzhin bya / /
bde gshegs sa bon rnams kyang dgod / /
de nas dkyil 'khor thig gdab ni / /
cho ga nyi shu'i tshul dag tu / /
btab nas me thab bca' bar bya / /
me thab tshad ni pho brang tshad / /
pho brang dkyil 'khor tshad dag ni / /
bdag nyid ji tsam 'dod kyi bar / /
de srid du ni bdag gis bya / /
rdo rje ra ba'i zhing tshad du / /
dpangs kyang de bzhin shes par bya / /
zabs su khru gang sor bzhi bru / /
ba yi lci bas byugs pa dang / /
de ltar byi dor byas nas kyang / /
dang po'i thig so bzung nas ni / /
de bzhin du ni gdab par bya / /
de nas lha ni sum cu gnyis / /
tshul bzhin du ni bri bar bya / /
shing bu dag kyang brtsig par bya / /
slob dpon rig mar bcas pa'am / /
yang na thugs ka las phyung ste / /
rim pa bzhin du bskyed nas kyang / /
dam tshig lha rnams dbyung bar bya / /
ye shes dkyil 'khor spyan drang dang / /
gzhug dang bcing dang dgyes bskyed nas / /
mchod dbul bstod pa bya ba dang / /
zhu gnas gsol ba la sogs bya / /
rdzogs nas ro ni drang ba'o / /
gdugs dang rgyal mtshan ba dan dang / /
sna tshogs pa yis brgyan byas nas / /
shar sgor bcug ste lan gsum bskor / /
de nas rim bzhin dbang bskur bya / /
dbang bskur zin dang gnas su gzhag /
bdag gis byang du kha bltas te / /
cho ga nyi shu'i tshul dag tu / /
mchod rdzas la sogs tshul bzhin gzhag /
bdud rtsi 'khyil pas bsang gtor bya / /
bsil yab kyis ni me sbar ro / /
oM dz+wa la dz+wa la hUM phaT /
gco bo spyan drangs me lha bskyed / /
raM las byung ba'i me lha ni / /
kha dog dkar po 'od zer 'bar / /
spyan gsum ral pa'i thor tshugs can / /
phyag bzhi mchod phyir thogs 'chang ba / /
g.yas pas tho ba mchog sbyin bya / /
g.yon pa gun+d+he bgrang phreng 'dzin / /
de ltar tshul bzhin byas nas kyang / /
ye shes me lha spyan drang ba / /
oM Tak+ki ti ni pA pa ka ag+na ye Tak+ki ni hUM dzaH /
gzhug dang bcing dang dgyes pa bskyed / /
de la zhal bsil mchod yon dang / /
sreg rdzas lnga'am bdun du dbul / /
oM dzaHhUM baM hoHkhaM raM /
mchod yon gyi sngags so / /
oM ni ri ti hUM khaM /
zhal bsil gyi'o / /
oM AHbadzra puSh+pe swA hA /
me tog gi'o / /
oM AHbadzra d+hU p+pe hUM swA hA /
spos me'i'o / /
oM AHbadzra gan+d+he hUM swA hA /
dri chab kyi'o / /
oM AHbadzra dI pe hUM swA hA /
mar me'i'o / /
oM AHbadzra nai bi t+ye hUM swA hA /
lha bshos kyi'o / /
oM ag+na ye swA hA /
mar gyi'o / /
oM sarba pA paM da ha na badzrA ya swA hA /
til gyi'o / /
oM badzra bi dzA ya swA hA /
dUr ba'i'o / /
oM badzra ma hA bai gA ya swA hA /
zho'i 'o / /
oM badzra ma hA ba lA ya swA hA /
'bras kyi'o / /
oM badzra g+ha sma ri swA hA /
ku sha'i'o / /
oM badzra A dz+nyA pa ya swA hA /
u dum+bA ra'i'o / /
oM bo d+hi b+h+r-ik+Sha ye swA hA /
a shwad+tha'i 'o / /
oM badzra la tA ya swA hA /
pa la sha'i 'o / /
oM badzra ku be rA ya swA hA /
n+ya gro d+ha'i 'o / /
oM badzra ha sa ka rA ya swA hA /
a mra'i 'o / /
me lha'i rgyal po las kyi gtso / /
phrin las kun la snyoms mdzad pa / /
thams cad kun gyi bdag po ste / /
mnyam snyoms khyod la phyag 'tshal lo / /
bstod nas me lhar gsol ba gdab / /
me lha rdo rje las kyi gtso / /
tshe 'das sems can sbyang ba dang / /
lha rnams tshim par bya ba'i phyir / /
de nyid du ni phrin las mdzod / /
phrin las rnam pa gnyis zhes bya / /
me lha'i rgyal po'i thugs ka nas / /
ye shes 'bar ba'i me phyung ste / /
tshe 'das sems can mi mthun phyogs / /
rnam rtog bag chags bsreg pa dang / /
lha rnams tshim par bya ba'o / /
rtog pa'i dngos po bsregs nas kyang / /
sgyu ma chu zla lta bu yi / /
rdo rje sems dpar byin gyis brlab / /
rdo rje sems dpa' lha rnams kyi / /
thugs kar ye shes tshul du bzhugs / /
tshim par bya ba'i rim pa dag /
rang la mchod yon dbul ba dang / /
sreg rdzas rim pa bzhin du ni / /
rnal 'byor pa yis grub tshad dbul / /
sngags kyi thog mar rang sngags gzhug /
thal bar gyur pa'i phung po dag /
bshang gci'i mthar ni rnam par brtag /
de nas bstod dang bsdu ba bya / /
yi ge gsum gyis bsdu ba'o / /
tshe 'das don du bdag gis ni / /
ro bsreg cho ga 'di byas pas / /
'di las dge ba gang thob pas / /
thams cad gnyis med thob par shog /
tshe 'das pa yi sems can 'di / /
dbang bskur byang chub sems bskyed nas / /
lha rnams tshim par byas pa dang / /
rtog pa'i dngos po bsregs pa yis / /
bskyed pa'i rim pa mthar phyung ste / /
rdo rje bzlas pa thob par shog /
rdo rje bzlas nas rnal 'byor pas / /
sems la dmigs pa thob par shog /
sems la dmigs pa thob gyur nas / /
bdag byin brlab pa'i rim thob shog /
bdag byin brlab pa'i rim thob nas / /
'od gsal ba ni thob gyur cig /
'od gsal ba ni thob gyur nas / /
chos sku mkha' dang 'dra ba las / /
zung 'jug longs spyod rdzogs pa'i sku / /
sprin lta bu ni 'byung gyur cig /
de las sprul sku char lta bus / /
srid pa'i rgya mtshor sprul gyur nas / /
sems can thams cad sgrol bar shog /
gsang ba 'dus pa'i ro bsreg gi cho ga 'phags pa lhas mdzad pa rdzogs so // //
rgya gar gyi mkhan po shrad+d+hA ka ra warma dang /
bod kyi lo tsA ba dge slong rin chen bzang pos bsgyur cing zhus te gtan la phab pa //
