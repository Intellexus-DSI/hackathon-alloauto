@## / /
rgya gar skad du /
d+harma a b+hi Shi ka ma ra ga sa hi /
bod skad du /
dbang chos rten 'brel 'gro ldog /
dpal rdo rje mkha' 'gro ma rnams la phyag 'tshal lo / /
bla ma mkha' 'gro rdo rje 'chang dbyer med / /
gar bsgom gnad kyi yul der 'dud / /
bla med rgyud rnams bcud bsdus pa'i / /
dbang chos rim pa bshad par bya / /
dbang bzhi'i gdams pa zab mo yis / /
rang gzhan lhan cig skyes pa des / /
gzhan rnams dbang du sdud pa yi / /
srog sngags zab mo 'di nyid la / /
dbang bzhi'i gdams pa med pa yis / /
rnam rtog dbang du rnam rtog song / /
rang nyid gzhan gyi dbang du 'gro / /
rang srog gcod pa'i s+t+wa re yin / /
dbang po gcig dang tshe gcig la / /
gang zag bzhi dang rigs can bzhin / /
mchog dbang bzhi yis the tshom med / /
dug gsum lam dang rnam rtog lam / /
mchog thun dngos grub gang bsgrub pa / /
bsnyen sogs bzhi dang bcu gnad gces / /
rang rkyen dag las gzhan rkyen 'byung / /
ltas gcig rtags bzhin shes byas la / /
bsgrub dang ldog gzhag gdams ngag gces / /
bla ma sangs rgyas dbyer med mchog /
gar bsgom rigs lnga'i skor ldog sogs / /
mchog thun gnyis kyi bye brag gis / /
ting 'dzin lnga ldan gdams pa bcas / /
gzhan yang ting 'dzin du ma las / /
'jug par byed pa ma shes na / /
mchog dang thun mong de la med / /
de bas gdan gyi gdams pa gces / /
lus ngag yid gsum rten 'brel kyang / /
ye shes gcig gis 'gro ldog nges / /
dad gus bdag gzhan 'gro ldog nges / /
gcig la gcig brten mtshungs ldan 'grub / /
phrin las bzhi dang bsdu ba bzhi / /
rigs lnga ye shes lnga la sogs / /
stan thog gcig tu bsgom pa gces / /
bzhi pa phyag rgya chen po gces / /
khyad par ting 'dzin lnga ldan gces / /
mi 'gyur bla ma gdams pa gces / /
'khrul 'khor nyes nad dgra gdon 'byung / /
zhi dang dngos grub 'byung ba la / /
lus rtsa ngag rlung sems thig le / /
dbyer med lhan cig skyes pa yi / /
dbang bzhi dag las skyes pa'i bu / /
gegs sel bogs 'don ngag tu 'gyur / /
phyag rgya nyer gnas phyi 'khor sogs / /
lus ngag yid gsum 'dra mthun dang / /
kha dog dbyibs sogs rgyud sde bzhin / /
gang la gang shis rten 'brel gnad / /
rnal 'byor blo sems mthun pas 'grub / /
ci bsam 'grub pas blo re bde / /
rang lus gzhan lus gdams pa gcig /
rang sems gtso bor gyur pa las / /
rnal 'byor pho rang bya mi dgos / /
bla med theg pa chen po yin / /
bde shas che ba'i rigs kyis ni / /
rigs ldan shes dang sgyu rtsal shes / /
'khrul 'khor gnad dang yon tan sogs / /
tha mal spangs pa gnad du gces / /
bla med snod rung snod byas nas / /
nyon mongs rang dbang lam dang 'dres / /
srid sel rigs rgyud spel zhes bya / /
bzhi ldan gdan dang mthun pas bsgyur / /
mthon dman skyon yon bzang ngan sogs / /
'dun pa'i sems kyis bsgyur bar bya / /
spros bcas spros med shin tu spros med dang / /
phyogs las rnal 'byor don gyi spyod pa bya / /
phyi nang gsang ba de nyid rig ma yin / /
bsten thabs dus tshod gnas skabs 'dod yon dang / /
khyad par ro drug rig ma gnad kyis bcad / /
'bras bu bzhi dang dbyer med phyag rgya'i gnad / /
la la nyon mongs 'bur 'joms byed / /
la la nyon mongs 'gyod rjes gcod / /
nyon mongs che ba bde ba che / /
de phyir stong pa'i rgyas 'debs gnad / /
gzhan don slob pa'i zung 'jug yin / /
bya byed bral sogs lhun grub yin / /
dam tshig bzhi dang sdom pa bzhi / /
dam bca' bzhi bcas mchog dbang bskur / /
phyogs bcu'i dpa' bo rnal 'byor ma / /
'dus na dzA lan+Da rar thim / /
pad+ma bzhi la thig le bzhi / /
bde ba bcu drug skye bar 'gyur / /
rang snang ye shes gzugs can gyis / /
pad+ma lte ba'i dbus na gnas / /
nor bu'i rtse mor gnas pa'i tshe / /
mar me lta bur mya ngan 'das / /
phyag rgya bzhi dang sku bzhir bstan / /
sangs rgyas rnams ni chos sku yin / /
gsang sngags tshul chen theg pa 'dir / /
bla ma bzang pos bzung ba rnams / /
zla ba drug la sogs pas ni / /
'grub pas su zhig 'dir mi 'jug /
rten 'brel rdo rje'i tshig drug 'di / /
ma byung 'byung bar mi 'gyur ro / /
tshig don 'brel pa'i rten 'brel 'di / /
thabs shes gnyis su 'brel byas nas / /
mchog thun gnyis su 'grub 'gyur zhing / /
mkha' 'gro'i dmod bzhin da ltar de 'grub shog /
dpal nA ro pas mdzad pa'i dbang chos kyi gdams ngag rdzogs so // //
rgya gar gyi bla ma te phu pa dang /
bod kyi lo tsA ba rma ban chos 'bar gyis bsgyur ba'o //
