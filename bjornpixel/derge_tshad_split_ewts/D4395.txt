@## / /
rgya gar skad du /
pra Ni d+hA na rat+na rA dza nA ma / /
bod skad du /
smon lam rin po che'i rgyal po zhes bya ba /
sangs rgyas dang byang chub sems dpa' thams cad la phyag 'tshal lo / /
ji srid du ni dus gsum gyi / /
sems can thams cad ma zad pa / /
de srid sangs rgyas zhing rnams ni / /
rdul gyis byur bur gang ba yi / /
rdul rnams re re dag la yang / /
de yi rdul mtshungs zhing gnas pa'i / /
zhing dang zhing gi sangs rgyas la / /
rdul de'i grangs kyis lus rnams kyi / /
de rdul snyed du phyag byas nas / /
gzhan yang rgyal rnams bstod bgyid cing / /
rdul de dang mnyam bskal pa ru / /
gnas de rtse gcig rtag mchod shog /
sras bcas sangs rgyas chos la phyag bgyi zhing / /
de dag rnams la rtag par skyabs su mchi / /
lus dang yongs su bzung med me tog dang / /
rin chen de rnams la yang rtag tu dbul / /
sdig pa thams cad so sor bshags bgyi zhing / /
kun nas sdig dang rnam par bral bar bgyi / /
bsod nams kun la yi rang bdag gis ni / /
dge bas 'gro kun mchog gi byang chub gyur / /
khyad 'phags dam chos rab ston dus kun du / /
rdzogs sangs rgyas bzhugs dam bca' 'bras bcas gyur / /
rgyal ba rnams la rtag tu mchod bgyi zhing / /
'gro la phan phyir sangs rgyas rgyas nyid gyur cig /
phyogs bcu nam mkha'i mthas klas pa'i / /
sems can kun gyi don sgrub ched / /
ji ltar 'jam dpal spyad spyod pa / /
bdag spyod de dang 'dra gyur cig /
shes rab zab mo nyid du gyur bas bdag /
'jam dpal dang ni mtshungs gyur mtha' yas pa'i / /
'gro la nyam thag zhi byed brtse ba yi / /
ngang tshul 'jig rten dbang phyug 'dra bar shog /
kun du bzang pos 'gro ba rnams kyi yid / /
dga' byed kun du bzang po dang 'dra zhing / /
byams pa legs par 'phel las blo gros ni / /
byams pa ji bzhin nyid du 'gyur bar shog /
sbyin pas nam mkha'i mdzod dang tshul khrims kyis / /
rnam 'phrul blo gros mtshan te bzod pa dang / /
gus par sbyor bas brtson pa'i brtson 'grus kyis / /
gdung bas 'phags pa'i brtson 'grus bzhin gyur cig /
bsam gtan gyis ni rnam par 'gyur ba dang / /
bral ba'i blo gros sring mo stobs dag gis / /
lag na rdo rje dang mtshungs shAkya thub / /
ston par shes pa rdor snying 'dra bar shog /
bde bar gshegs pa yongs su dri ba ni / /
sgrib pa rnam par sel ba bzhin gyur te / /
lhag pa'i bsam pa phun tshogs brtan pa'i blo / /
rtag tu brtan pa'i blo gros lta bur shog /
rdzu 'phrul yang ni gzhan du mi 'gro dang / /
thabs la mkhas pa dri med grags dang mtshungs / /
sems can rnams la sman dge shin tu dga' / /
rtag par shin tu dga' ba ltar gyur cig /
pha rol phyin sogs rab tu 'byed pa la / /
blo gros mi zad pa dang mtshungs gyur cing / /
dpag med phun tshogs dbyangs kyis nges ston pa / /
rgyu dang mi rgyu'i blo ldan ji bzhin shog /
rtag tu dge ba'i bshes gnyen bsten pa la / /
skyon med yid ni nor bzangs lta bu dang / /
dpe med nam mkha'i chos rnams nyer ston pa / /
nam mkha'i snying po lta bur bdag gyur cig /
sa bzhin 'gro ba'i nyer 'tshor gyur pa las / /
'gro la mnyam par phan byed sa snying dang / /
slong ba rnams kyi sdug bsngal zhi la bdag /
rtag tu dzam+b+ha la dang 'dra bar shog /
rin chen chos ston pa yis mi ngal ba / /
bdag ni chos 'phags lta bur 'gyur ba dang / /
shes rab pha rol phyin pa tshol ba la / /
byang sems rtag tu du dang mtshungs par shog /
gzhan yang yongs su bsngo ba bdun dag la / /
mkhas pa rdo rje rgyal mtshan lta bu dang / /
ma lus bdun rnams yongs su rdzogs pa las / /
rtag par ring ba rgyal ba bzhin gyur cig /
de ltar lhag pa'i bsam pas yon tan tshogs / /
skyon med grags pa de dang de las ni / /
sras bcas rgyal rnams rab tu dgyes pa dang / /
'gro ba thams cad rtag tu zhi gyur cig /
rgyal ba sras dang bcas pa'i yon tan rnams / /
mngon par 'dod las yang dag dge thob pa / /
shin tu 'phel ba de yis mtha' yas pa'i / /
'gro rnams yon tan tshogs des rab gnas shog /
smon lam rin po che'i rgyal po zhes bya ba /
slob dpon chen po klu sgrub kyi zhal snga nas mdzad pa rdzogs so // //
rgya gar shar phyogs kyi sad+na ga ra'i paN+Di ta chen po gnas brtan nags kyi rin chen gyi zhal snga nas dang /
dge slong chos smra ba bsod nams rgya mtsho'i sdes /
dpal bsam yas lhun grub rtse'i pho brang du bsgyur ba'o / /
[]
