@## / /
rgya gar skad du /
Ar+ya many+dzu shrI nA ma saM gI ti no pi ka /
bod skad du /
'phags pa 'jam dpal gyi mtshan yang dag par brjod pa'i sgrub pa'i thabs /
dpal rdo rje sems dpa' la phyag 'tshal lo / /
gang 'di sku gsung thugs ldan pa'i / /
'jam dpal de la spyi bo yis / /
kun nas lus ngag dang ba'i yid / /
de la bdag ni phyag 'tshal lo / /
zab cing rgya che'i mtshan bstan pa / /
rnal 'byor rgyud rgyal dag la ste / /
snying rje dga' ba'i sems kyis su / /
kun la phan phyir bshad par bya / /
thig le bcu drug mi shigs dbus / /
yan lag med cing rtsis las 'das / /
de nyid ldan zhing mi rtog 'das / /
nges 'byung kun gyi lam gang yin / /
don gsum the tshom med pa'i blos / /
lus kyi mtha' ni nges rtog bya / /
byang chub bla na med pa ngo / /
gsang sngags don kun bskyed pa bo / /
longs spyod rdzogs sku kun gyi mchog /
sangs rgyas sprul pa'i rgyud 'chang ba / /
mchod 'os bstod 'os rim gro'i gnas / /
byang chub sems dpa' rdzu 'phrul ldan / /
lag na rdo rje mthu bo ches / /
nyid la snyan pa'i tshig dag gis / /
bstod nas mtshan gyi rim pa zhus / /
blo gzhan don phyir rim par gsungs / /
dang por rdo rje 'chang chen pos / /
slob dpon cha lugs ldan byas te / /
bsam gtan dang ni rjes mthun pa'i / /
ri yi phug gam chu yi 'gram / /
rdzing ngam rang dga'i gnas dag gam / /
lha khang mchod rten la sogs par / /
bde ba'i stan la 'dug byas te / /
grogs bzang btsal nas bsnyen pa brtsam / /
bdag dang sa gzhi yongs bsrung phyir / /
dra ba ra ba mtshams bcad dang / /
phyogs dang steng 'og bcings sogs pa / /
rab tu 'bad pas khye bsgom par bya / /
de nas shin tu brtser ldan pas / /
sbyin sreg gis ni mnyes par bya / /
sngon du bsnyen pa rab 'bad de / /
dgyes pa bskyed cing 'khor lo ni / /
nam mkhar bsgom par bya ba ni / /
mkha' la 'dus pa 'khor dang bcas / /
lag pa'i 'du byed bsgom cing bya / /
'bru lngar ldan pa'i sor mo la / /
mdzub mo chung ngu mdud byas pa / /
'di ni dkyil 'khor sgrub pa ste / /
thams cad 'du ba'i sbyor ba yis / /
lnga dang gcig dang drug dang gsum / /
'khor lo'i gsang sngags las bskyed pa / /
bla ma dang mnyam sbyor bsdus pas / /
mnyam pa shin tu bstod par bya / /
e ma ho yan lag 'dus pa yi / /
sbyor ba 'di ni gsum las byung / /
de ltar mkha' la gsal bkod de / /
dbang po'i mngon sum 'dra mthong nas / /
dga' ba mchod pa glu yis bstod / /
dang por mchod cing rjes yi rang / /
bshags dang gsol gdab phyag 'tshal sogs / /
bcu yi yan lag kun 'dus pa / /
bdag nyid rung bar gyur pa na / /
tshigs bcad glu yis bstod par bya / /
dgyes nas bdag la lha rnams kyis / /
snyan pa'i tshig gis bstod par bsam / /
drin gyi tshul gyis slar bstod pa / /
byang chub sems ni rang byung ba'i / /
'di ltar sangs rgyas bcom ldan 'das / /
don chen yi ge dam pa yin / /
mchog sbyin rdo rje mchog khyod 'dud / /
sangs rgyas rnam par snang mdzad de / /
gti mug blo ste gti mug sel / /
mgon po sa bcu'i dbang phyug ste / /
rdo rje chags pa khyod la 'dud / /
rdo rje 'jigs byed 'jigs par byed / /
gdong drug mig drug lag drug po / /
mche gtsigs gdong brgya kun 'dul ba / /
sangs rgyas rol ston khyod la 'dud / /
yang dag bdag med de bzhin nyid / /
stong nyid smra ba'i khyu mchog ste / /
sum cu rtsa gnyis mtshan 'chang ba / /
med pa las byung khyod la 'dud / /
'dod pa'i don grub ngan song sbyong / /
mgon po nyon mongs dra ba 'joms / /
sa gzhi tshangs nas rkang pas gnon / /
sgyu 'phrul dra ba khyod la 'dud / /
sangs rgyas kun gyi rtogs bya ba / /
thig le chen po yi ge med / /
longs spyod rdzogs sku kun gyi rgyal / /
sangs rgyas rol ston khyod la 'dud / /
me long ye shes ngo bo nyid / /
a ni yig 'bru kun gyi mchog /
khong nas 'byung ba skye ba med / /
sems ma rdo rje mchog khyod 'dud / /
mnyam nyid ye shes ngo bo nyid / /
a ni 'byung ba 'gog pa ste / /
tshig tu brjod pa rnam spangs pa / /
rin chen 'byung ba khyod la 'dud / /
so sor kun rtog ngo bo nyid / /
a ni brjod pa'i rgyu yin te / /
brjod pa kun gyi rgyu yi mchog /
chos kyi rdo rje 'dzum spyod 'dud / /
bya ba nan tan ngo bo nyid / /
a ni tshig 'byung gsal bar byed / /
tshig kun gsal bar byed pa yi / /
rdo rje dra ba las khyod 'dud / /
stong pa'i rang bzhin 'dod chags che / /
sangs rgyas 'dod la phyag 'tshal 'dud / /
phyi nyid ma grub bde ba che / /
sangs rgyas rol la phyag 'tshal 'dud / /
gnyi ga med pas dga' ba che / /
sangs rgyas chags pa khyod la 'dud / /
bstod pa'i don ldan mgu ba che / /
sangs rgyas dgyes pa khyod la 'dud / /
gzugs chen lus kyang lha che ba ste / /
sangs rgyas 'dzum pa khyod la 'dud / /
kha dog che la gzi byin ldan / /
med pa las byung khyod la 'dud / /
ming che mtshan bzang rgya che ba / /
sangs rgyas thugs la phyag 'tshal 'dud / /
bzhad cing dkyil 'khor yongs khyab pa / /
sangs rgyas bzhad pa khyod la 'dud / /
chos kyi shes rab mtshan 'chang ba / /
sangs rgyas gsung la phyag 'tshal 'dud / /
nyon mongs dra ba gcod pa'i mchog /
sangs rgyas 'byung ba khyod la 'dud / /
grags pa rdo rje rgyu yi bdag /
nam mkha' las byung khyod la 'dud / /
snang ba chen po gsal ba che / /
ye shes las byung khyod la 'dud / /
mkhas shing sprul 'chang rdo rje las / /
sgyu 'phrul dra ba khyod la 'dud / /
sgyu 'phrul chen po go cha sra / /
sangs rgyas rol ston khyod la 'dud / /
sgyu 'phrul bdag nyid gnod sbyin gtso / /
thams cad thams cad khyod la 'dud / /
sgyu 'phrul khu tshur bstan zhing sdud / /
ye shes sku nyid khyod la 'dud / /
sbyin bdag chen po gtso bo ste / /
rdo rje sgeg mo khyod la 'dud / /
tshul khrims chen po 'chang ba'i mchog /
rdo rje dpal phreng spyod la 'dud / /
bzod chen 'chang ba brtan pa po / /
rdo rje dbyangs mkhan khyod la 'dud / /
brtson 'grus chen po brtul ba yi / /
rdo rje gar mkhan khrod la 'dud / /
bsam gtan chen po ting 'dzin gnas / /
rdo rje me tog khyod la 'dud / /
shes rab chen po lus 'chang ba / /
rdo rje bdug pa khyod la 'dud / /
smon lam ye shes rgya mtsho ste / /
rdo rje mar me gsal la 'dud / /
stobs po che la thabs che ba / /
rdo rje dag byed khyod la 'dud / /
rdo rje lcags kyu 'dren pa che / /
rdo rje 'gugs byed khyod la 'dud / /
rdo rje zhags pa rnam par rgyal / /
rdo rje 'dren byed khyod la 'dud / /
rdo rje lcags sgrog 'dzin pa che / /
rdo rje sdom byed khyod la 'dud / /
rdo rje 'bebs pa rnam rgyal zhags / /
rdo rje 'bebs pa khyod la 'dud / /
byams chen rang bzhin dpag tu med / /
snying rje chen po blo yi mchog /
shes rab chen po blo chen ldan / /
mkhas pa chen po thabs che ba / /
ye shes cha grub sems dpa'i tshogs / /
stong pa nyid kyi sgor gnas pa / /
bag la nyal ba byang sems ldan / /
shes rab snying rjer ldan la 'dud / /
rdzu 'phrul chen po stobs dang ldan / /
shugs chen mgyogs pa chen po ste / /
rdzu 'phrul chen po cher grags pa / /
stobs chen pha rol gnon pa po / /
stobs bcu rdzu 'phrul bzhir ldan pa'i / /
goms shugs ye shes bzhir grags pa / /
stobs po che la bdud dpung 'joms / /
tshogs gnyis rdzogs pa khyod la 'dud / /
srid pa'i ri bo chen po 'joms / /
mkhregs shing rdo rje chen po 'joms / /
drag po chen po mun pa 'joms / /
'jigs chen 'jigs par byed pa po / /
phung po lnga dag lha chen 'dul / /
mi shes ri 'joms sra ba po / /
mya ngan kun sel drag po ste / /
che bas che ba khyod la 'dud / /
mgon po rigs mchog chen po che / /
bla ma gsang sngags che ba'i mchog /
theg pa chen po'i tshul la gnas / /
theg pa chen po'i tshul gyi mchog /
'khor ba mya ngan skyob pa'i mchog /
theg pa tshul mchog lam gnas pa'i / /
phyag rgya mchog tu grub byed pa'i / /
pha rol sa bcu gtso la 'dud / /
de ltar bstod par byed pa de'i / /
'khor lo 'dus pa'i gtso mchog grub / /
de dag mchog gi rgyal po'i sbyor ba'i 'khor lo dang po'i ting nge 'dzin to / /
de nas rim pa 'dir ldan pas / /
thams cad nam mkha'i 'khor lo'i tshogs / /
ma lus mnyes par bya ba'i phyir / /
phyag lngas tshom bu lnga mnyes bya / /
de ltar mnyes byas 'og tu ni / /
yes shes sems dpa' mngon 'dod pas / /
sems can yongs bsgral bsam pa dang / /
byang chub dam par smon par bya / /
de nas 'di dag tshig tu brjod / /
sangs rgyas byang chub sems dpa' rnams / /
ji tsam du ni gzung nas su / /
ma lus bdag la dgongs su gsol / /
nam zhig byang chub snying po la / /
yongs su gnas [(]gyi [,]kyi [)]bar dag tu / /
bdag gis byang chub mchog gi sems / /
ma lus par ni bskyed par bya / /
ji ltar dus gsum mgon po rnams / /
byang chub tu ni nges mdzad pa'i / /
byang chub sems ni bla med pa'i / /
dam pa bdag thugs bskyed par bgyi / /
sangs rgyas rnal 'byor sdom pa la / /
tshul khrims kyi ni bslab pa dang / /
dge ba'i chos ni sdud pa dang / /
sems can don byed tshul khrims gsum / /
bdag gis brtan por gzung bar bgyi / /
sangs rgyas chos dang dge 'dun dang / /
bla na med pa'i dkon mchog gsum / /
deng nas brtsams te gzung bar bgyi / /
nam du yang ni mi spong ngo / /
rdo rje rigs mchog chen po yis / /
rdo rje dril bu'i phyag rgya yang / /
yang dag nyid du gzung bar bgyi / /
slob dpon dag kyang gzung bar bgyi / /
rin chen rigs mchog chen po yi / /
dam tshig yid du 'ong ba la / /
nyin re zhing du dus drug tu / /
sbyin pa rnam bzhi rtag tu sbyin / /
byang chub chen po las byung ba'i / /
pad+ma'i rigs mchog dag pa la / /
phyi nang gsang ba'i theg pa gsum / /
dam pa'i chos ni gzung bar bgyi / /
las kyi rigs mchog chen po yi / /
sdom pa thams cad ldan par ni / /
yang dag nyid du gzung bar bgyi / /
mchod pa'i las kyang ci nus bgyi / /
byang chub sems ni bla na med / /
dam pa bdag gis bskyed bgyis nas / /
sems can kun gyi don gyi phyir / /
bdag gis sdom pa ma lus gzung la / /
ma grol ba ni dgrol bar bgyi / /
ma bsgral ba ni bsgral bar bgyi / /
dbugs ma phyin pa dbugs dbyung rdu zhing / /
sems can mya ngan 'das la dgod / /
de ltar sdom pa 'dzin byed pa / /
kun rdzogs rim par dbang bskur nas / /
thabs dang shes rab gnyis med par / /
spyi gtsug don dam lha bsnyen bya / /
de nas nam mkha'i 'khor lo'i tshogs / /
ma lus bdag la bsdu bar bya / /
bdag gi snying ga'i dkyil nyid du / /
thim pa'i ye shes me 'bar te / /
rnam smin phung po bsregs byas nas / /
slar sos ye shes lus su bya / /
de nas byang chub lnga bsgom pa / /
ji ltar yongs su dag pa yi / /
me long gsal ba'i dkyil 'khor la / /
yul dang dngos bo'i rig rnams kun / /
ma lus so sor snang ba bzhin / /
thams cad yongs su dag pa yi / /
me long lta bu'i ye shes la / /
'dris par de la blta bar bya / /
de nas snying rje bskyed bya ba / /
sems can rnams ni mgon skyabs bral / /
dpung gnyen med cing sdug bsngal ba / /
'khor ba'i rgya mtshor bying ba yi / /
sems can rnams kyi don dag tu / /
thams cad sdug bsngal las bsgral bsam / /
ji ltar chos rnams stong pa dang / /
mnyam pa nyid du rab sbyor bas / /
bdag kyang stong pa bdag med cing / /
sems can rnams kyang de 'dra bar / /
chos rnams kun kyang rab tu shes / /
chos la dmigs pa'i snyeng rje yang / /
bdag med rang bzhin rig pa las / /
mnyam nyid ye shes bskyed par bya / /
de nas sngags 'di ched du brjod / /
o a kA ro mu khaM sarba d+har+m+mA NAM /
Ar+ya nuta pan+da twA ta /
sngags 'di tshig tu brjod byas nas / /
sngags pas sngags don bsgoms nas su / /
lhan cig dmigs pa med pa dang / /
gnyis med chos la rab gzung phyir / /
de nyid yul du bya ba'i phyir / /
chos bdag med pa bsgom par bya / /
dmigs med snying rje so sor brtag /
de nas snying rje'i rjes 'gro ba / /
gzung 'dzin kun dang yongs bral ba'i / /
ngo bo nyid kyis 'od gsal ba'i / /
yan lag kun dang yongs bral ba'i / /
rang bzhin yongs su dag pa yi / /
chos dbyings rgyu mthun dngos bral don / /
stong nyid ngang la de gnas nas / /
chos dbyings ye shes bsgom par bya / /
de ltar sems can thams cad kyi / /
don byed bral ba'i rnal 'byor pas / /
sngon gyi smon lam dbang thob cing / /
sems kyi rgyun gyi dbang sgyur bas / /
sems can don ni rab rdzogs phyir / /
khams gsum 'byung gnas khyad par gyis / /
don dam kun rdzob mya ngan 'das / /
nan tan ye shes mngon gsal bya / /
de ltar rnam lnga'i ngo bo yi / /
snying rje nam mkha'i rang bzhin gyis / /
thams cad rang bzhin med shes nas / /
'gro ba'i don la 'jug brtson bya / /
de dag ni yongs su dag pa'i ting nge 'dzin to / /
de nas de la dngos 'byung gzugs / /
'phrul pa'i tshul kyis nam mkha' las / /
rang bzhin gyis ni 'od gsal ba'i / /
skar ma'i tshogs ni rab bsgoms te / /
de las byung ba'i khro phreng tshogs / /
sngon po'i mdog can 'od zer ni / /
brgya phrag stong gis yongs bskor ba'i / /
hUM zhes grags pa bsgom par bya / /
de las 'od zer rab byung bas / /
'od kyi rtse lnga sangs rgyas sogs / /
rdul snyed grangs ni rab sprul nas / /
sprul pa de dag thams cad kyis / /
sangs rgyas zhing du rab gshegs te / /
sems can khams rnams dag byas shing / /
byang chub sems ni rab bskyed dang / /
sdom pa gzung dang rjes yi rang / /
gsol btab bsgul ba sogs byas nas / /
sangs rgyas rdzu 'phrul rab bstan te / /
phyir la hU~M der 'du byas nas / /
hU~M de nyid la zhugs par bsam / /
de las yongs 'gyur kha dog ni / /
sngon po la sogs drug ldan zhing / /
de yi 'od kyis zhing khams drug /
khyab par byas nas 'bar ba yis / /
bdud 'jigs mi thub zhal drug pa / /
ye shes rdo rje rtse lnga bsgom / /
ye shes rdo rje'i bum nang du / /
dkar po'i yi ge b+h+rAM bsams te / /
de las gyur pas rin po che'i / /
stong gsum tsam gyi mchod rten bsgom / /
de nang hrIHyi yi ge las / /
gru gsum chos 'byung bsam par bya / /
de nang yi ge rdzogs pa las / /
sna tshogs rdo rje bsgom par bya / /
de las yang ni b+hUM las ni / /
rdzogs pa'i gzhal yas rnam par bsgom / /
gru bzhi pa la sgo bzhi pa / /
twa ra rnam bzhis rnam brgyan cing / /
dril bu dar dang 'phan la sogs / /
me tog phreng dang rnga yab klubs / /
grwa rnams dang ni thams cad dang / /
sgo rnams dang ni khyams su yang / /
rdo rje rin chen rnams dang ni / /
zla gam chun 'phyang rnams kyis brgyan / /
dra ba dra phyed bkod pa la / /
sna tshogs rgyan gyis klubs pa'o / /
rdul tshon kha dog rnam lnga yis / /
phyi'i dkyil 'khor bri bar bya / /
dkyil 'khor de dang 'dra ba ru / /
zhugs nas nang gi gzhal yas khang / /
'khor lo'i tshogs zhes rab bstan cing //
phreng ba bzhi dang ldan pa yi / /
rdo rje dbyings zhes brjod pa ni / /
de nas phyi rol dgod par bya / /
rdo rje phreng bas yongs bskor ba / /
ka ba brgyad dang ldan pa la / /
rdul tshon lnga po nyid kyis ni / /
dra ba dra phyed nyid kyis klubs / /
dkyil 'khor kyi ni phyi rol du / /
ji ltar gsungs pa'i rtags thams cad / /
khyad par du ni mdor gsungs nas / /
de yi de yis thams cad bya / /
sgo yi mtshams dang twa ra na / /
shin tu gcig nyid mi bya'o / /
de phyir de yi sgo rnams ni / /
twa ra na rnams gdags pa yin / /
go rims bzhin du lha rnams kyi / /
gdan ni phyi nas dgod par bya / /
de nas dbus su dgod pa nyid / /
gtso bo yi ni gdan yin no / /
shar la sogs pa'i phyogs kun tu / /
mi bskyod pa la sogs pa'i gdan / /
rang gi sa bon gyis bskyed pa / /
de ni spyor bas rig par bya / /
gdan gyi ngo bo bsam pa ni / /
dbus su saM las seng ge'o / /
haM las shar du glang po che / /
lho ru rta ni i las so / /
rma bya nub tu yi las bsam / /
khaM las mkha' lding byang du bsgom / /
de steng paM las pad+ma dang / /
dar gyi glod stan dag dang ldan / /
rdo rje sems dpa' nas brtsams te / /
rdo rje 'bebs pa'i mthar thug par / /
gdan ni a las bskyed pa yi / /
zla ba'i dkyil 'khor lta bu yi / /
steng na sems dpa'i stabs su zhugs / /
de ltar bsgom pa'i bya ba ni / /
yid kyi yul te goms par bya / /
de dag ni gzhi'i ting nge 'dzin to / /
de nas rkyen gyis slong ba ni / /
de dbus 'khor lo'i bdag po ste / /
pad+ma seng ge'i zla steng du / /
a las bskyed pa'i rtag pa ni / /
gtso bo rnam par snang mdzad che / /
rnam thar bzhir ldan kun du zhal / /
mdog dkar ral pa'i dbu rgyan can / /
byang chub mchog gi phyag rgyar ldan / /
byis pa'i rgyan gyis mi bzhugs shing / /
'khor lo bskyed pa rgyu bsgom mo / /
rtag pa'i sangs rgyas bsgom pa ni / /
ting 'dzin 'di ni mchog tu'o / /
de nas snang mdzad chen po yi / /
thugs kar zla ba'i dkyil 'khor gyi / /
dkyil du yi ge d+hIHdkar las / /
dang po'i sangs rgyas zhal lnga pa / /
byis pa'i rgyan gyis rnam brgyan cing / /
rin chen sna tshogs na bza' can / /
phyag brgyad mnga' ba'i phyag mtshan ni / /
g.yas pa bzhi ni go rims bzhin / /
shes rab kyi ni ral gri bsnams / /
de bzhin g.yon pa'i phyag bzhi na / /
shes rab pha rol phyin pa yi / /
po ti re re bsnams pa'o / /
dang po'i sangs rgyas bsgom pa'i ting nge 'dzin no / /
dang po'i sangs rgyas thugs ka ru / /
shes rab 'khor lo rnam bsgom pa / /
sa mchog bcu gnyis dang ldan pa'i / /
'khor lo lte ba'i rtsibs dang ldan / /
rtsibs rnams lte ba la gnas pa / /
rten cing 'brel par 'byung sbyor bas / /
bcu gnyis pa dang ldan pa yin / /
'khor lo 'dir ni gyur pa'o / /
de yang 'khor lo bsgom bya ba / /
yi ge a las yongs bskyed pa'i / /
lce drug kha dog drug dang ldan / /
mu khyud bzhi yis bskor ba yi / /
'khor lo de yi dbus nyid du / /
yi ge a dkar bsam bya ste / /
de nyid 'phros pas phyogs bcu yi / /
don byas slar 'dus gzhi la thim / /
thim pa'i byin brlabs las bsam pa / /
bcom ldan ye shes sems dpa' yi / /
rtsa ba'i sngags sogs 'khor lo yi / /
mu khyud bzhi la gsal bar bsgom / /
dang bo'i mu khyud la bsam pa / /
oM sarba d+har+m+ma a b+ha ba swa b+ha ba /
bi shud+d+ha badzra a A saM aH /
de yi phyi rim mu khyud ni / /
gnyis pa la ni bsam bya ba / /
sa mchog bcu gnyis rdzogs rtags su / /
sgra yig bcu gnyis dgod pa ni / /
a A i yI u U e ai o au aM aH /
'khor lo lce la bsam pa ni / /
dang po lce nas bsam byas te / /
sngags ni ji tsam bkod pa ni / /
rigs kyi mdog dang sbyar bar bya / /
dang po lce la bsam bya ba / /
oM badzra tIk+Sha ya te na maH /
gnyis pa la ni dgod bya ba / /
oM duHkhats+tshe da ya te na maH /
gsum pa nges par dgod pa ni / /
oM pradz+nyA dz+nyA na rmUr+t+ta ye ta na maH /
bzhi pa rtag tu rig bya ba / /
oM dz+nyA na kA yA ya te na maH /
lnga pa la ni nges bsgom pa / /
oM bA gI shwa ra ya te na maH /
drug la mtha' ste bsam pa ni / /
oM a ra pa tsa na ya te na maH /
'khor lo mu khyud gsum pa la / /
bcom ldan bde gshegs thams cad kyi / /
ye shes sems dpa' sku yi sngags / /
phreng ba dgod pa 'di dag go / /
a A sar+b+ba ta thA ga ta tr-i da ya /
ha ra ha ra /
oM hU~M hrIHb+ha ga bAn /
dz+nyA na mUr+t+ti /
bA gI shwa ra ma hA pA tsa /
sar+b+ba d+ha r+m+ma ga ga na a ma la su pa ri shud+d+ha /
d+har+m+ma d+hA tu dz+nyA na gar+b+ha AH /
phyi rol mu khyud tha ma la / /
yi ge ka sogs ha yi mthar / /
thug pa'i yi ge rnams bkod pa / /
'khor lo sngags kyi rim pa'o / /
'khor lo de dag thams cad kyang / /
bri'am bsam pa byas na ni / /
nyes par mi 'gyur legs pa 'thob / /
de ni shes rab 'khor lo'o / /
shes rab kyi 'khor lo'i ting nge 'dzin to / /
de nas 'khor lo de dbus su / /
a las bskyed pa'i bcom ldan 'das / /
ye shes sems dpa' zhal drug pa / /
ston ka'i zla ba ltar gsal zhing / /
in+d+ra nI la'i gtsug phud can / /
nyi ma 'char ka'i 'od 'dras bskor / /
zhi ba'i ngang tshul dang ldan zhing / /
g.yas dang g.yon gyi phyag gnyis kyis / /
ut+pal dmar po g.yas pa ni / /
g.yon pa na ni sngon po nyid /
ut+pal de gnyis steng nyid na / /
shes rab po tis mdzes pa'o / /
de'i thugs kar zla ba bsam / /
de dbus thams cad kun ngo bo / /
yi ge a ni gsal bkod de / /
de nas 'khor lo la gnas sngags / /
ji ltar bstan pa'i kha dog dang / /
de bzhin ldan par rnam bsam ste / /
mi shes ri 'joms 'od dang ldan / /
'od des rang gi lus nyid la / /
snang ba byed pa bsgom par bya / /
snang bar gyur ma thag tu ni / /
zhal bzhi'i sgo nas dbyung bya ste / /
'jig rten khams kun snang bar byas / /
de nas rdo rje sgo drug nas / /
kha dog drug ldan 'od phyung ste / /
nam mkha'i khams kun khyab byas nas / /
sangs rgyas zhing khams gsal bar 'gyur / /
las gnyis byas nas slar 'dus pas / /
ye shes rdo rje de nyid la / /
lan gsum bskor nas khar zhugs te / /
shes rab ye shes de bkug nas / /
bdag med ma la rab bcug nas / /
snying ga zla ba la gnas pa'i / /
sngags dang gcig tu 'dres gyur nas / /
de nyid brtan par bdag gis bsgom / /
de ltar spyod pa'i sems dpa' yis / /
ye shes sku yi rnam pa dang / /
zla ba'i sgo nas gzugs bsams nas / /
a yi rnam pas gzugs bsgom pa / /
gsum pa sprul pa'i gzugs kyi sku / /
ring por mi thogs 'dul dbang gis / /
nye bar bzung nas mngon snang ngo / /
de dag gis ni byang chub pa'i sgyu 'phrul dra ba'i dang po sbyor ba'i ting nge 'dzin to / /
de nas rigs kyi 'khor lo drug /
rim pa bzhin du bshad byas te / /
gtso bo'i gnas su hrIHlas ni / /
mtha' yas dmar po'i mdog ldan pa / /
ting 'dzin sbyor ba la gnas te / /
de yi snying gar dang po yi / /
sangs rgyas gong dang mthun par bsgom / /
de'i thugs kar 'khor lo ni / /
lce brgyad mu khyud bzhir ldan pa / /
sngags dang ldan par bsgom par bya / /
brgyad dang ldan pa'i sa bon ni / /
oM badzra tIk+Sha ya te na maHzhes pa'i sngags ni dgod byas nas / /
'khor lo'i lte ba'i dbus nyid du / /
yi ge d+hIHlas yongs gyur pa'i / /
rdo rje rnon po mdog dmar po / /
gtsug phud lnga yi dbu rgyan can / /
gzhon pa'i rgyan dang ldan pa yi / /
sna tshogs dar gyi gos dang ldan / /
g.yas na shes rab ral gri bsnams / /
de bzhin g.yon na pad+ma 'dzin / /
de'i snying ga zla stengs na / /
yi ge d+hIHni rnam bsgoms te / /
spro dang bsdu ba sngon bzhin bya / /
de bzhin dkyil 'khor de dbus su / /
hUM gi yi ge las bskyed pa'i / /
mi bskyod sa gnon phyag rgya can / /
sngon po'i mdog can de bzhin bsgom / /
de yi snying gar dang po yi / /
sangs rgyas bsgom pa sngon bzhin bya / /
de yi snying gar sngon bzhin du / /
lce brgyad pa yi 'khor lo bsgom / /
sngon bzhin de bzhin sngags dgod bya / /
rim pa bzhin du lce la bsgom / /
oM duHkhats+tshe da ya na maH /
zhes pa'i sngags ni dgod bya ste / /
lte ba'i dbus su bsgom bya ba / /
yi ge hUM las bskyed bya ba / /
rdo rje ral gri zhes kyang bya / /
sngon po gzhon nu'i gzugs dang ldan / /
zur phud lnga la cod pan can / /
g.yas g.yon rdo rje ral gri 'dzin / /
de yi snying ga zla steng na / /
yi ge hUM bsgom sngon bzhin du / /
spro dang bsdu ba sngon bzhin bya / /
de nas sngon gyi sbyor ldan pas / /
de bzhin 'khor lo'i dbus nyid du / /
a las bskyed pa'i rnam snang mdzad / /
dkar po'i mdog ldan phyag rgya ni / /
byang chub mchog dang rab ldan pa'i / /
'khor lo bsgoms te de snying gar / /
dang po'i sangs rgyas bsgom bya ste / /
snying gar lce bcur ldan par bsam / /
oM pradz+nyA dz+nyA na mUr+t+ta ya na maH /
zhes pa'i sngags ni dgod byas te / /
de yi lte ba la bsgom pa / /
yi ge a las yongs gyur pa'i / /
bcom ldan shes rab ye shes can / /
mdog dkar sngon gyi cha lugs can / /
g.yon na 'khor lo rab 'dzin cing / /
g.yas na ral gri de bzhin no / /
de yi snying gang zla dkyil bsgom / /
de steng yi ge a bsgoms te / /
spro dang bsdu ba sngon bzhin bya / /
de bzhin dkyil 'khor dbus nyid du / /
yi ge a las rab byung ba / /
mdog ljang don grub mi 'jigs pa / /
phyag rgyar ldan pa bsgom byas te / /
de yi snying gar dang po yi / /
sangs rgyas bsgom pa sngon bzhin te / /
de yi thugs kar lce brgyad pa'i / /
'khor lo bsgom pa sngon bzhin bsgom / /
de yi thugs kar dgod bya yis / /
sngags kyi rgyal po 'di dag go /
oM dz+nyA na kA ya ya te na maH /
zhes pa'i sngags ni dgod bya ste / /
'khor lo lte ba'i dbus nyid du / /
a las gyur pa'i bcom ldan 'das / /
ye shes sku can mdog ljang ba / /
gzhon nu'i gzugs can zur phud ni / /
lnga pas rab brgyan dar gyis klubs / /
g.yon gyis sna tshogs rdo rje 'dzin / /
g.yas kyis shes rab ral gri 'dzin / /
de yi thugs kar zla ba yi / /
dkyil 'khor de yi dbus su ni / /
yi ge a ni rnam bsgoms te / /
sngon bzhin spro dang bsdu ba bya / /
de nas sngon bzhin dkyil 'khor gyi / /
dbus u i las byung ba yi / /
rin chen 'byung ldan mdog ser po / /
mchod sbyin phyag rgya ldan par bsgom / /
de yi thugs kar dang bo yi / /
sangs rgyas de bzhin bsgom byas te / /
sngon bzhin lce brgyad rnams la ni / /
sngags dang ldan par rnam bsgom pa / /
oM bA gI shwa ra ya te na maH /
zhes pa'i sngags rnams dgod byas te / /
'khor lo de yi lte ba la / /
oM las bskyed pa'i bcom ldan 'das / /
ngag gi dbang phyug ces bya ba / /
sku mdog ser po rgyan dang ldan / /
zud phud lnga pa sna tshogs kyi / /
na bza' rnams kyis rab klubs pa / /
g.yon gyi phyag na rin po che / /
g.yas na shes rab ral gri 'dzin / /
de bzhin de yi thugs ka ru / /
zla ba'i steng na yi ge oM / /
zhes ni bya ba bsgom byas te / /
'jo sgeg ldan par rab mdzes pa / /
yi ge 'bru dang ldan pa de / /
sngon bzhin spro dang bsdu ba'o / /
de nas sngon bzhin dkyil 'khor gyi / /
dbus nas yi ge las gyur pa / /
skye med pa byung a bsgoms te / /
de las gyur pa'i bcom ldan 'das / /
byang sems rdo rje zhes grags pa / /
sku mdog dkar po gzhon tshul can / /
rigs lnga'i dbu rgyan dag dang ldan / /
rgyan ni sku dang rab ldan zhing / /
g.yas dang g.yon gyi phyag gnyis na / /
rdo rje dang ni dril bu 'dzin / /
de yi snying gar bcom ldan 'das / /
dang po sangs rgyas bsgom byas te / /
de yi thugs kar 'khor lo ni / /
lce brgyad pa ni bsgom par bya / /
sngags dgu gcig la gnyis dgod bya / /
oM a ra pa tsa na ya te na maH /
zhes pa'i sngags ni dgod byas te / /
de yi lte ba'i dbus nyid du / /
a las bskyed pa'i bcom ldan 'das / /
a ra pa tsa zhes bya ba / /
mdog dkar byis pa'i rgyan gyis klubs / /
zur phud lnga dang rab ldan zhing / /
sna tshogs dar gyi na bzas brgyan / /
g.yas dang g.yon na bsnams pa ni / /
bo ti dang ni ral gri bsnams / /
de yi snying gar bsam bya ba / /
zla ba'i steng na yi ge a / /
sngon bzhin spro dang bsdu byas te / /
gnas su brtan par der 'gyur nas / /
bzlas dang bsgom pa gtang bar bya / /
rigs phye ba'i 'khor lo'i rim pa'i ting nge 'dzin no // //
de dag ni rigs kyi dbang gis 'khor lo'i rim pa bstan pa yin no / /
de nas da ni dkyil 'khor gyi lha dag gi ngo bo gsang sngags kyi sgo nas de dag gi rim pa bskyed par bya ste /
dang po'i sangs rgyas bstan pa yi / /
bdag nyid gsal ba'i thugs ka ru / /
ye shes zla steng a gnas las / /
spro dang bsdu ba'i bye brag gis / /
gsang sngags 'di ni ched brjod bya / /
a A sar+b+ha ta thA ga ta hri da ya /
ha ra ha ra /
o hUM hrIHb+ha ga bAn /
dz+nyA na mUr+t+ti /
bA gI shwa ra /
ma hA pA tsa /
sarba d+harmA /
ga ga na /
a ma la /
su pa ri /
shud+d+hA d+har+m+mA d+hA tu dz+nyA na gar+b+ha AH /
zhes pa'i gsang sngags brjod byas pas / /
so so'i sku rnams gsal bar bsgom / /
gsang sngags de yi 'og nyid du /
a yi 'phro 'du gnas skabs su / /
bcu gnyis mdzad pa rdzogs byas te / /
sangs rgyas mdzad pa rdzogs nas su / /
slar log yi ge'i mtshan ma kun / /
rang gi mdog ltar gsal 'gyur te / /
so so'i gnas su bkod pa las / /
zla ba la gnas cho ga gsum / /
sku rdzogs shar la sogs pa ru / /
go rims bzhin du bzhugs par bsgom / /
de dag ni lha bsgom zhing 'byung ba'i ting nge 'dzin to / /
de nas lha rnams so so yi / /
mtshan ma'i bye brag bstan par bya / /
dang po shar gyi 'khor lo yi / /
lce la zla gnas de nyid du / /
yi ge hUM las gyur pa yi / /
mi bskyod pa ni bsgom par bya / /
rab tu dkar ba'i dbu rgyan can / /
'jigs byed bdud gnon skyil krung bzhugs / /
lho ru trAM las yongs bskyed pa'i //
rin chen 'byung ldan de bzhin gshegs / /
shin tu ser ba margata 'dra //
cod pan dang ldan mchog sbyin mdzad / /
nub tu hrIHlas bskyed pa yi / /
bskyed pa bde gshegs snang mtha' yas / /
rA ga'i mdog 'dra ting 'dzin rgyal / /
dbu rgyan dang ldan ye shes ldan / /
byang du mtshan rdzogs don yod grub / /
nI la'i mdog 'dra skyabs dang ldan / /
dbu rgyan mnyam pa'i stabs kyis bzhugs / /
sangs rgyas de dag thams cad kyang / /
spyi dang khyad par rgyan rnams kun / /
'khor lo'i skabs las shes par bya / /
shar lho zla ba'i gdan stengs su / /
sems ma rdo rje zhes pa dkar / /
a las byung ste rdo rje'o / /
lho nub zla steng bsam bya ba / /
a las bskyed pa'i rin chen ma / /
sngo bsangs mdzes ma'i thabs tshul can / /
rang gi rigs kyi mtshan ma 'dzin / /
nub byang zla dkyil steng bsgom pa / /
mos pa i las byung ba ste / /
dmar po'i mdog ldan pad+ma 'dzin / /
brjod pa'i tshul can bsgom par bya / /
byang shar zla steng bsgom bya ba / /
las mchog ma ste mdog ljang mo / /
gsal ba'i bdag nyid chen mo ste / /
sna tshogs rdo rje 'dzin pa'o / /
sems ma rdo rje la sogs kyang / /
rang gi rigs kyi mtshan ma yis / /
dbu rgyan sku la sna tshogs pa'i / /
byis pa'i rgyan gyis brgyan pa po / /
de yi phyi rim 'khor lo ni / /
lca steng zla ba bsgom bya ba / /
dbyangs kyi yi ge bye brag las / /
so so'i sems dpa' bcu drug bskyed / /
dang po'i 'khor lo nas brtsams te / /
de la thug pa'i zla stengs su / /
rigs kyi sems dpar chen po ni / /
rigs las skyes te rim bzhin brtag /
dang po'i 'dod pa sems dpa' che / /
gnyis pa rgyal po bde ba che / /
gsum pa chags pa dga' ba che / /
bzhi pa legs la mgu ba che / /
yi ge d+hIHlas de dag bskyed / /
a A i I /
stong bzhi bdag nyid chen pos 'joms / /
rim bzhin rdo rje mda' gzhu dang / /
lcags kyu tog par ldan pa ste / /
'gying dang ldan zhing rigs kyis brgyan / /
shar steng zla ba la gnas bsgom / /
lho yi 'khor lo'i steng bsam pa / /
gzugs che lus che rin chen dpal / /
kha dog che gsal nyi ma'i dpal / /
ming yang che la tog gi dpal / /
dkyil yangs rdo rje bzhad pa'i dpal / /
gsal de don ldan 'di las skyes / /
u U e ai /
de ltar stong ldan dpal mchog rnams / /
rin chen nyi ma rgyal mtshan tshems / /
rim bzhin thogs nas gtso la blta / /
nub kyi 'khor lo'i steng nyid du / /
sems dpa' rim bzhin bsam bya ba / /
shes rab mtshon can ma chags chos / /
nyon mongs che ba sems dpa' gcod / /
grags ldan sems dpa' kun gyi rgyud / /
snang gsal sems dpa' gsal bar smra / /
'dod ldan tshogs pa de dag kyang /
chags pa 'joms rnams 'di las skyes / /
o au aM aH /
bdag nyid de dag stong pa'i dpal / /
'dzin tshul pad+ma ral gri dang / /
'khor lo lce dag so so yi /
phyag char 'dzin pa zur la blta / /
byang phyogs 'khor lo'i steng bsgom pa / /
sgyu ma mkhas pa rdo rje las / /
don grub pa ni sems dpa' bsrung / /
dga' ba la dga' gnod sbyin te / /
mi 'phrul kun ldan sdud pa po / /
rim bzhin gsang sngags 'di las skyes / /
a A e ai /
'di las rim bzhin bskyed pa ni / /
sna tshogs rdo rje go cha dang / /
mche ba khu tshur rnam bzung nas / /
las dag yin te gtso la 'dud / /
de dag ma lus sems dpa' yang / /
ji ltar gsung rab las byung ba / /
a la byung ste mtshan gyi sngags / /
tshig dang yan lag kun ldan nas / /
'khor lo de yi byi nyid du / /
mchod pa'i tshogs dag bsgom bya ba / /
sbyin pa tshim byed rdo rje 'gying / /
sdom pa srung ba tshul khrims phreng / /
bzod pa 'dzin pa dbyangs len ma / /
dge ba la brtson gar mdzad ma / /
lha mo'i tshul ni 'di bzhi yang / /
ming gi yi ge dang pos bskyed / /
lA mA gIr dang nI ra las te / /
'gying dang phreng thogs 'dzin pa dang / /
dbyangs dang gar dag byed pa yi / /
tshul dang ldan te byis pa'i tshul / /
de 'og phyi yi lha mo bzhi / /
rim par 'thon te gzhung tshig ldan / /
shes rab lus can bdug pa ma / /
bsam gtan dang can me tog 'dzin / /
smon lam ldan pa gsal ba me / /
thabs ldan lha mo dag pa'i chu / /
ye shes stobs dang ldan pa yi / /
dad brtson dran dang ting 'dzin ldan / /
'di yang ming las bskyed par bya / /
spos dang me tog gzhong pa dang / /
gsal byed dag pa'i chu 'dzin pa'i / /
tshul ldan 'gying mdzes bsgom par bya / /
de yi phyi rim bsgom bya ba / /
byams pa 'jam dpal spos glang po / /
ye shes tog zhes grags pa bzhi / /
byams pa dpag med snying rje che / /
shes rab che zhing thabs che ba / /
so so'i rigs las skyes pa ste / /
rim bzhin yi ge a las skye / /
phyi lta nang lta sems dpa'i stabs / /
de nas de 'og bsgom bya ba / /
bzang skyong blo yi rgya mtsho dang / /
blo gros mi zad spobs pa brtsegs / /
rim pa 'di bzhin bsgom par bya / /
rdzu 'phrul stobs dang shugs dang ldan / /
rdzu 'phrul ldan zhing stobs kyis gnon / /
'di dag kyang ni a las te / /
rim pas rgyan yod sems dpa'i gzhung / /
de yi 'og tu bsgom bya ba / /
mthu chen thob dang ngan song 'dren / /
mya ngan 'joms pa dra ba'i 'od / /
rim pa bzhin du bsgom par bya'o / /
phung po 'joms shing nyon mongs 'dren / /
khro bo'i tshul ston drag shul che / /
lha chen 'jigs byed la sogs pa'o / /
a las de dag rim bzhin bskyed / /
'jo sgeg khro tshul ldan pa'o / /
de yi 'og tu bsgom bya ba / /
zla 'od gzhon nu 'od dpag med / /
nam mkha'i mdzod dang sgrib kun sel / /
rim bzhin a las bskyed par bya / /
de dag bye brag rigs kyi mdog /
sngags chen theg pa'i tshul la gnas / /
theg pa kun gyi nang na mchog /
lha byed la sogs ldan pa'i mchog /
rim gyis rta babs khyams nang du / /
mkhas pas rtag par rim bzhin bsgom / /
sgo nas sngags pas dgod bya ba / /
'gugs dang 'dren pa 'ching ba dang / /
mnyes pa rnams ni rim pa bzhin / /
lcags kyu zhags pa lcags sgrog dril / /
rim bzhin thogs nas tshad med ldan / /
a las bskyed de sgo bzhir gnas / /
de dag ni rgyal ba mchog gi dkyil 'khor gyi ting nge 'dzin no // //
de nas las kyi khyad par yang / /
bskyed pa'i zhar la byung bas te / /
sgra las 'phel te rgyas bshad pas / /
'di ru bdag gis ma bshad do / /
las kyi khyad par gyi ting nge 'dzin to / /
de nas spos kyi chu dag la / /
sngags bzlas pa yis bsangs byas te / /
phung po bsdus pa'i mchod pa lngas / /
rim bzhin byin rlabs mdun gzhag nas / /
'di dag rim pa'i go rims kyis / /
se gol rim par ldan byas pas / /
rim bzhin bsdu ba'i phyag rgya ni / /
dzaHhUM baM hoHldan byas te / /
mdun na mngon sum bzhin mthong nas / /
sa mA dzaHzhes brjod bya zhing / /
'khor lo'i tshogs mchog de dag la / /
mnyam med la sogs bstod pa bya / /
de nas gtso bo'i sngags rings la / /
dr-i sh+ya zhes kyang brjod bya zhing / /
a haM zhes dang ldan pa ni / /
bzhi yis rgyas btab don mchog 'grub / /
de nas mchod pa'i bye brag gis / /
mchod nas phyag bzhi bya ba ni / /
dang po'i sangs rgyas la sogs pa'i / /
gnas su bya ba'i rim pa'o / /
de dag ni sngon du bya ba'i cho ga'i ting nge 'dzin to / /
de nas rang dga'i gnas nyid du / /
gzugs brnyan dkyil 'khor bri bar bya / /
sa de gzhung bzhin sbyong ba dang / /
gzhung dang ldan par gzhung bzhin du / /
bya ba'i bye brag gzhan na'o // //
de nas mchod pa'i bye brag rnams / /
sngon du bstan pa bzhin byas te / /
spro ba'i sems ni rab bskyed de / /
tshig ldan phyag byas spos thogs la / /
tshig tu brjod pa'i sngags ldan pas / /
bstod de langs la 'gying bcas pas / /
bgegs bsal don du rab tu bskor / /
de nas phur bus gdab par bya / /
de nas phyag rgya bzhi bkug la / /
mchod de sbyin sreg ming rus la / /
bzlas te bya ba bstan pa yin / /
de la gzugs brnyan bshad pa ni / /
'khor lo rim gsum ldan pa la / /
snam bu mu khyud rnams kyis brgyan / /
rta babs dang ni twa ra na / /
shin tu mdzes pa'i rgyan dang ldan / /
ba dan gdugs dang rnga mas brgyan / /
dril bu ras 'phen rgyal mtshan tshogs / /
de la sogs pa'i rgyan rnams ni / /
shin tu mdzes pas brgyan pa'o / /
zhes pa la sogs rgyan mchog ni / /
'di yi skabs su rim pas bstan / /
de dag ni gzugs brnyan gyi ting nge 'dzin to / /
gzhan yang sbyin sreg byed pa na / /
las bshad de dag gzhan du med / /
bdag gi las dang gzhan dag ste / /
gshin dang gson pa'i las su bstan / /
de la bdag gis las bstan pa / /
shin tu dge ba'i shing bu ni / /
tsan+dan shug pa la sogs te / /
dri zhim ngad ldan mdzes pa'i shing / /
khru gang khru do zhi ba la / /
rgyas dang dbang dang dgug pa dang / /
drag shul spyod pa la sogs kyi / /
shing ni rim pas shes par bya / /
zlum pa'i dbyibs su brtsigs byas la / /
dang po'i sangs rgyas bsgom par bya / /
sangs rgyas de yi thugs ka ru / /
ye shes lnga yi bdag nyid gtso / /
'jam dpal ye shes sems dpa' ni / /
thugs la gnas te zla steng bsam / /
de yi thugs kyi zla ba la / /
a las byung ba'i 'od 'phros pas / /
phyogs bcu'i gdug pa btul byas te / /
slar bsdus bdag nyid bsreg byas la / /
zhu ba de las bskyed pa ni / /
thabs shes rang bzhin med pa'i gzugs / /
kha dog las dang mthun pa la / /
shin tu rid pa brang rus can / /
dbu la ye shes sems dpas brgyan / /
de yi thugs kar zla steng du / /
a las bskyed pa'i yi ge b+h+rU~M / /
shin tu legs pa'i gzhal yas khang / /
gong du bstan dang mthun pa la / /
shin tu legs pa sgo bzhi pa / /
shar phyogs gre ba'i sgo yin te / /
de dbus gsum las lha rnams bskyed / /
de la a yis byin rlabs te / /
sku gsung thugs dang ldan par bstan / /
de la sreg blugs dbul ba ni / /
mar dang til dang yam shing dang / /
mngar gsum lde gu dkar gsum ni / /
zhi ba'i rdzas la bshad pa'o / /
rgyas dang dbang dang drag dang dgug /
'di las gsungs pa'i rdzas rnams ni / /
'di las ma gsungs gzhan dag la / /
rgyas par bstan te der shes bya / /
de nas gang dag zhi 'dod la / /
spyi bor zla stengs a bsgoms te / /
de nyid zhu bar gyur pa la / /
bya ba de nyid zhu 'gyur la / /
slar sos gzhon nu'i gzugs byas la / /
de la lhag par gnas par bya / /
de ni bdag gi don bya ba la sogs pa'i ting nge 'dzin to / /
gzhan don bya ba'i rim pa yang / /
na dang shi ba gnyis yin te / /
de la na ba'i las bya na / /
gang dag yid ni mi dran pa'i / /
bgegs kyi sbyor ba yod pa na / /
ting 'dzin 'di dag dran par bya / /
dang po'i sangs rgyas bdag bsgoms te / /
de'i snying la zla ba bsam / /
de stengs a dang muM dang raM / /
de las gyur te rab 'phros pas / /
phyogs bcu'i gdug pa kun btul te / /
mdzad pa'i las ni dran par byas / /
slar log bzhi yi gnas su thim / /
thim pas ye shes me 'bar te / /
gnod pa'i bgegs ni dran pa las / /
yungs kar brgya rtsa brgyad du bsreg /
des kyang sos par ma gyur na / /
srin bus zos pa'i shing bu la / /
'bar ba'i me ni bus byas te / /
brgya rtsa brgyad du mar las ni / /
sbyin sreg 'bum mam stong du bya / /
des ni nad las thar bar 'gyur / /
na ba las thar pa zhes bya ba'i ting nge 'dzin to / /
de nas shi la phan gdags na / /
dang por gnod pa'i bgegs bsal nas //
ro la phan pa'i cho ga ni / /
a yig kun khyab spyi steng bsam / /
lhar gyur lha ni sngon bzhin bsam / /
a las ye shes lnga yis gang / /
phan pa'i gnod sbyin chus btab pas / /
dang por bkru ba'i las yin no / /
de nas a yi 'phro 'du bya / /
de ni sngon gyi cho ga'o / /
de nas gnas pa'i cho ga bshad / /
shi ba'i dkyil 'khor dbus bzhag ste / /
zhag gsum slob dpon smyung gnas la / /
bgegs bskrad la sogs byas nas ni / /
'khor los lha rnams mdun bsam ste / /
phyag 'tshal spro bskyed la sogs bya / /
de nas tshig 'di ched brjod bya / /
tshe 'di dang por 'bras bu ni / /
bdag gi gson 'di 'bras bur gcig /
dam tshig lha dang mnyam par ni / /
bdag nyid gyur par som nyi med / /
byang chub sems dang sems gcig par / /
phyir mi ldog par bdag 'gyur te / /
de bzhin gshegs pa'i rigs su ni / /
deng bdag skye bar the tshom med / /
'di ni bdag nyid dam pa ste / /
mchod sbyin 'di ni bla na med / /
phyogs bcu'i sangs rgyas spyan 'dren pas / /
ding 'di bdag 'dus mchog yin no / /
de nas phyag byas spros thogs la / /
spyan drang tshig 'di brjod par bya / /
kye dbang ni nges te bla na med / /
phyogs bcur bzhugs pa'i sangs rgyas kun / /
ma lus bdag la dgongs su gsol / /
bdag ming 'di zhes bya ba yis / /
'di la phan gdags don ched du / /
gnas 'dir sangs rgyas kun gshegs te / /
'di la dbang ni stsal du gsol / /
de nas sbyor ba'i ting 'dzin dang / /
rgyal mchog la sogs bsgom byas te / /
sgo dbye la sogs gnas 'dir bshad / /
de rjes gsang sngags 'di brjod bya / /
a A sarba ta thA ga ta hr-i da ya /
ha ra ha ra /
oM hUM byAHb+ha ga bAn /
dz+nyA na mUr+t+ti /
bA gI shwa ra ma hA pA tsa /
sarba d+har+m+ma ga ga na /
a ma la su pa ri shud+ha d+han+d+ra d+hA tu dz+nyA na gar+b+ha AH /
zhes ni brjod pa'i sngags bzlas so / /
dang po'i sangs rgyas nga rgyal dang / /
ldan pas dkyil 'khor bri ba'i phyir / /
tshigs bcad 'di yis bstod par bya / /
sangs rgyas kun la bstod bya ba / /
rang la bstod de nges pa'i mchog /
'bras bu 'byin pa'i sangs rgyas kyis / /
shi la phan gdags don ched du / /
mchog sbyin rdo rje mchog khyod 'dud / /
yang dag mtha' gyur khyod la 'dud / /
stong nyid las byung khyod la 'dud / /
sangs rgyas byang chub khyod la 'dud / /
sangs rgyas chags pa khyod la 'dud / /
sangs rgyas 'dod la phyag 'tshal 'dud / /
sangs rgyas dgyes pa khyod la 'dud / /
sangs rgyas rol la phyag 'tshal 'dud / /
sangs rgyas 'dzum pa khyod la 'dud / /
sangs rgyas bzhad pa khyod la 'dud / /
sangs rgyas gsung nyid khyod la 'dud / /
sangs rgyas thugs la phyag 'tshal 'dud / /
med pa las byung khyod la 'dud / /
sangs rgyas 'byung ba khyod la 'dud / /
nam mkha' las byung khyod la 'dud / /
ye shes las byung khyod la 'dud / /
sgyu 'phrul dra ba khyod la 'dud / /
sangs rgyas rol ston khyod la 'dud / /
thams cad thams cad khyod la 'dud / /
ye shes sku nyid khyod la 'dud / /
de nas gsol ba btab byas nas / /
phyogs bcu'i sangs rgyas nam mkha' la / /
mngon sum 'dra bar gang bar bsgom / /
de nas gang shi de nyid la / /
dmigs la a A zhes bkod de / /
de la phyogs bcu rgyal ba dang / /
dang po'i sangs rgyas la sogs pa / /
nam mkha' gang bar 'dir gshegs pa / /
deng 'dir 'dus par bde gshegs te / /
deng bdag 'dus pa'i mchog yin no / /
de nas rnam rgyal chus bkang ba'i / /
bum pas bkrus te bgegs bskrad la / /
de nas de la bsrung bar bya / /
de nas til gyis de la ni / /
bskor te sbyin sreg dbul bar bya / /
shi ba sta gon la gnas pa'i ting nge 'dzin to / /
de nas sngon gyi sbyor ba yis / /
cho ga rnams ni spyad par bya / /
dang po'i cho ga rim pa nas / /
'khor lo'i rim pa 'di gsungs te / /
phyi rol byung ste gtor ma sbyin / /
de nas khrus byas mchod pa'i tshogs / /
ma lus par ni 'dir bshad do / /
de nas phyi yi rim ldan pas / /
sngags pas chas gos ldan pa yi / /
shin tu 'gying bas brgyan byas te / /
zhag bdun nang par sbyin sreg bya / /
mi nyid shi ba'i gnas byas te / /
shi la phan pa'i dkyil 'khor ldan / /
gzhal yas khang pa de 'dra ba / /
'di las gsungs te gzhan du min / /
'di ltar gsungs pa'i cho ga ni / /
bdag gis rang bzor byas min te / /
'jam dpal sgyu 'phrul dra ba dang / /
cho ga 'dus pa'i rgyud las te / /
de nas 'dir ni 'os pa yin / /
'di ni shi ba'i cho ga'o / /
shi ba la phan gdags pa'i ting nge 'dzin to // //
de nas de la lam bstan bya / /
tshogs bsags dge ba'i don la sbyor / /
de mthar de nyid rtag bsgom dang / /
de nyid mnyam shes ci mi tshugs / /
de la rtag gnas bde ldan te / /
rim pas a yi ngang nyid do / /
de yang bdag lus as khyab ste / /
de nyid a yis byin brlabs pas / /
a nyid dbyings kyi ngang nyid du / /
thams cad nam mkha' dang 'dra'o / /
rim pa'i ting nge 'dzin to // //
de nas 'khor lo bstan par bya / /
bcu drug phyed phyed thig le can / /
yan lag med pa'i rtsis las 'das / /
bsam gtan bzhi pa'i rtse mo can / /
zhes pa 'di yi don bshad na / /
lus la 'khor lo bzhi gnas te / /
lte bar shes rab 'khor lo ste / /
bcu gnyis rtsibs dang ldan pa la / /
a A aM AHrim bzhin dgod / /
dbus na yi ge a mchog go / /
snying gar shes rab 'khor lo ste / /
bcu gnyis rtsibs dang yang dag ldan / /
de la sngags rnams dgod pa ni / /
a A /
i I /
u U /
e ai /
o au /
a~M aHzhes pa 'di dag rim bzhin du / /
'khor lo'i lce la dgod par bya / /
mgrin par shes rab 'khor lo ni / /
bcu gnyis ldan pa'i rtsibs ldan la / /
oM a ra pa tsa na /
bA gI shwa ra pradz+nyA na maHzhes pa rnams / /
rim bzhin yang dag dgod par bya / /
de nas mtshog mar bsam pa ni / /
bcu gnyis ldan pa'i lce can la / /
sku yi sngags kyi phreng ba dgod / /
oM A sarba ta thA ga ta hr-i da ya /
ha ra ha ra /
oM hUM hrIHb+ha ga bAn dz+nyA na mUr+t+ti bA gI shwa ra /
ma hA pA tsa sarba d+har+m+mA ga ga na /
a ma la su pa ri shud+d+ha d+har+m+mA d+hA tu dz+nyA na gar+b+ha AH /
zhes pa'i sngags kyi phreng ba 'di / /
shes rab 'khor lo grags pa yin / /
'di ltar rtag tu gang bsgom pa / /
gzhon nu gzugs can bde ba 'thob / /
grags 'dzin lus dang bde ldan lus / /
de dag spangs nas gzhan don du / /
rab dga'i lus su bskyed par nges / /
de ni bcu gnyis sa rdzogs te / /
kun tu 'od kyi sa chen po / /
de ni nyi ma'i dkyil 'khor 'dra / /
bdud rtsi 'od ni gnyis pa ste / /
shin tu 'od gsal zla ba 'dra / /
nam mkha'i 'od ni gsum pa ste / /
nam mkha'i bzhi bzhin so sor gsal / /
rdo rje'i 'od ni bzhi pa ste / /
sa de nyid ni bzhi pa'o / /
bsam pa nang gi brtan spyor bas / /
rdo rje zhes ni yongs su brtag /
lnga pa rin chen 'od ces pas / /
dbang bskur ba la rab tu gnas / /
pad+ma'i 'od ni drug pa ste / /
pad+ma bzhin du rab tu skye / /
rang bzhin dag pa'i chos nyid phyir / /
dri ma med pas yongs su bzung / /
bdun pa las kyi 'od ces pas / /
sangs rgyas 'phrin las byed par 'dod / /
brgyad pa dpe med byed pa ni / /
de la dpe ni yod ma yin / /
dpe ldan zhes pa dgu pa ste / /
thams cad dpe ni so sor gcig /
bcu pa shes rab 'od ces pas / /
sangs rgyas sa ni bla na med / /
bcu gcig thams cad mkhyen pa nyid / /
sa chen rab tu 'od gsal ba / /
bcu gnyis so so rang rig pa / /
rnal 'byor ye shes rab tu rdzogs / /
zhes pa 'di ni rang rig pa'o / /
'khor lo rdzogs pa'i rim pa'o / /
de dag ni shes rab kyi 'khor lo bsgom pa'i ting nge 'dzin to / /
de nas 'dir dbang dam pa gsungs / /
dbang bskur med na 'grub pa med / /
yon tan ldan pa'i sngags pa yis / /
de la dbang byin yon tan grub / /
dang por khrus gsol brgyan pa ste / /
rgyal ba'i cha lugs 'dra ba dang / /
bud med lta bu'i tshul ldan pa / /
slob dpon bla mar gyur pa la / /
dbang rnams nod pa rab tu gsungs / /
dang por sdig pa bsreg byas nas / /
de la dbang dang dral bar bya / /
de dag kun gyi rim pa yang / /
rtsa ba'i rgyud las gsungs pa ltar / /
'dir yang de dag bya ba yin / /
mchod pa'i las dang sbyin pa dang //
rim par ldan pas dbang bskur te / /
de nas de la chu dbang bskur / /
gzhan yang phyag rgya'i dbang dang ni / /
cod pan dar dpyad rdo rje dang / /
bdag po'i ming la sogs pa dang / /
dbang rnams rdzogs par sbyin pa dang / /
gsang ba'i dbang dang nges pa'i dbang / /
rim pa bzhin du rab tu bskur / /
de nas bkra shis gdon bya zhing / /
rgyal po bzhin du 'gying bcas pas / /
g.yog dang ldan pa'i slob dpon la / /
lan gsum bskor ba tshigs bcad kyis / /
bla ma de ni gzengs bstod bya / /
kye bdag ci rim pas dbugs phyung ste / /
mya ngan 'das pa'i lam la dgod / /
sa la nges pa'i dbang bskur te / /
shin tu gzi ldan bkra shis mchog /
ces ni brjod la gshegs su gsol / /
de nas rang yang khyim du 'gro / /
khyim du phyin nas 'khor dag la / /
slob dpon 'dis ni dam tshig pas / /
bdag kyang dam tshig mchog dang ldan / /
'di la rim gro phun sum tshogs / /
rta dang glang po nor dang 'bru / /
rin po che dang ci bzhed pa / /
khyed kyis nga la ma 'dri bar / /
slob dpon 'di la de phyir dbul / /
sangs rgyas kun dang thabs cig pa'i / /
phyag na rdo rje brtul zhugs brtan / /
shAkya thub pa sangs rgyas la / /
rim pas gsungs pa'i bka' lung ni / /
mtshan brjod pa yi gsung rab 'di / /
shin tu rtogs dka' mngon sum min / /
rang rgyud tsam gyi rim pa dang / /
theg pa chen po mngon rtogs pa'i / /
kun la thugs rje ma ldan pas / /
brtse bar ldan pa'i sems kyis ni / /
yengs med gus pa'i sems kyis bris / /
'jam mgon dpal ldan ye shes sems dpa'i gnas / /
thugs rje ldan pa sku gsung thugs ldan pa / /
bya spyod rnal 'byor rgyud dang ldan pa ni / /
mi dbye dad gtsug sems dang ldan par shog /
'phags pa mtshan yang dag par brjod pa'i gsang ba dang ldan pa'i sgrub thabs /
slob dpon chen po dpal ldan byang chub mchog gis mdzad pa rdzogs so // //
rgya gar gyi mkhan po smr-i ti dz+nyA na kIrtis bsgyur zhing zhus te gtan la phab pa'o // //
thams cad 'di las byung ba'i phyir / /
gzhi yi sangs rgyas skye ba bzhes / /
mu stegs rtsod pa bzlog pa'i phyir / /
smra ba'i seng ge skye ba bzhes / /
thugs rje gnas nas 'dren mdzad pas / /
don yod pa yi skye ba bzhes / /
thugs rje'i 'od zer spro ba'i phyir / /
'od dpag med pa'i skye ba bzhes / /
skye rgas chu las bsgral ba'i phyir / /
'jam dpal gzhon nu'i skye ba bzhes / /
gang gis gong du ma chod pas / /
dang po sangs rgyas skye ba bzhes / /
sangs rgyas kun kyi thugs yin pas / /
ye shes sems dpa'i skye ba bzhes / /
shes rab gang la thogs med pas / /
'jam dpal rnon po'i skye ba bzhes / /
zhi ba'i ngang la legs gnas pas / /
a ra pa tsa'i skye ba bzhes // //
[ ]
