@## / /
rgya gar skad du /
a ra pa tsa na sA d+ha naM /
bod skad du /
a ra pa tsa na'i sgrub thabs /
'jam dpal gzhon nur gyur pa la phyag 'tshal lo / /
ri bong 'dzin pa ltar dkar glegs bam ral gris phyag mtshan pa / /
mchog gi blo gros rab mdzes zhi ba'i gzhon nu zur phud lnga / /
thar mchog dga' ba rgya chen pad+ma'i 'dab 'dra'i spyan yangs pa / /
blo gros ngan pa bsreg mkhas 'jam pa'i dbyangs la phyag 'tshal lo / /
gang gis blo phyed rgyun mi 'chad par mngon bsgoms pas / /
skye bos a ra pa tsa na ni nges bsgrub phyir / /
dngos po ma lus rtogs pa'i byang chub thob pa yi / /
rin chen 'khor lo'i man ngag shin tu bsdu bar bya / /
mnyam gtsang sngags pas yid du 'ong ba'i sa yi char / /
dri zhim me tog gcal bkram spos chus byugs gyur nas / /
gang zhig 'jam zhing yid 'ong stan la nyer gnas te / /
bde ba shin tu mtshan med byang chub sems bsgom bya / /
rang bzhin dag pa'i sngags ni yang dag brjod / /
kun nas ma lus stong par rab bsgoms te / /
gzhan don bcas pa bdag gi lus 'di yang / /
'di ni 'od gsal mtha' ru lan cig bsam / /
de nas bar snang zla ba'i dkyil 'khor la / /
dbyangs yig dang po 'od dang ldan pa bsgom / /
de nas 'dir ni shin tu dkar ba'i d+hIH / /
de las 'jam dbyangs dri ma med pa bsgom / /
ri bong gis mtshan bye ba'i 'od mtshungs la / /
rgyan rnams kun gyis brgyan gyur rab tu 'bar / /
bsam gtan mthar phyin chu skyes steng na bzhugs / /
chags bcas cung zad 'dzum zhing yid du 'ong / /
rang gi snying gar a yig mchog ni rnam 'phro legs bltas la / /
mnyam med 'od zer dra ba dang ldan 'khor lo rtsibs brgyad gzugs / /
de yi steng du sngags pas zla ba'i dkyil 'khor rnam par bsgom / /
de yis ri bong 'dzin ltar 'jam dbyangs nyid dang de bzhin du / /
g.yas phyogs yid 'ong gzugs can 'dzum zhing zur gyis lta byed pa / /
nu ma zung dag rab rgyas skra ldan ma de lta byed pa / /
g.yon phyogs rab mdzes sgeg pa'i gzugs ldan nye ba'i skra can ma / /
yon tan ma lus gter gyur tsa na dag las bsgom par bya / /
mdun du nges dgod dra ba can gyi 'od / /
dri med rab dkar ra yig las byung nyid / /
pa yig las byung 'od zer rang bzhin can / /
yid 'ong zla 'od rgyab tu dgod par bya / /
yang na yi ge 'od zer rab 'bar ba'i / /
mthu ldan rgya chen rnam par bsgom bya ste / /
de rnams mi shes ri bong rab 'joms shing / /
ye shes dam pa rnyog pa med par mdzad / /
'og tu 'khor lo myur du 'khor bsams nas / /
gti mug mun pa mtha' dag 'joms par mdzad / /
yi dam lha sku mi 'gyur nyid bltas nas / /
'od zer dra chen zla ba'i dkyil 'khor bzhin / /
zla ltar 'od zer sprin tshogs rgya chen rnams / /
nges 'thon phyogs bcu rnams su 'phro bar blta / /
bdag lus de bzhin sems can rnams brgyan te / /
mtha' nas slar 'ongs zla ba la zhugs te / /
mchog gi sngags pas blo gros brtan zhing man ngag ji bzhin du / /
a ra pa tsa na mchog sngags bzlas bsgom la 'bad byas na / /
myur du sa mchog rnams dang dri med yid 'ong phar phyin rnams / /
blo gros ngan pa'i nyes pa kun bcom rgyal rnams thob par 'gyur / /
bla ma dam pa dga' rab rdo rje dam chos mdzod gyur pas / /
bde gshegs tshogs kyi spyan sngar gang rnams cho gas dbang bskur ba'i / /
blo gros bzang po mi pham bshes gnyen skye bo'i blo gros rnams / /
bsgrub phyir a ra pa tsa na mchog 'khor lo gzhung bzhin sbyar / /
'khor lo'i cho ga'i mchog ni legs sbyar ba'i / /
bdag gis bsod nams rgya chen thob bsdus pa / /
gang des 'gro kun sdig las rnam rgyal zhing / /
bde ba'i mtha' gcig 'jam dbyangs mchog gyur cig /
a ra pa tsa na'i sgrub thabs slob dpon mi pham bshes gnyen gyis mdzad pa rdzogs so //
[ ]
