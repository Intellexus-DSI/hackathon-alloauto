@## / /
rgya gar skad du /
cI na kra ma Ar+ya tA rA sA d+ha naM /
bod skad du /
rgya nag rim pa'i 'phags ma sgrol ma'i sgrub thabs /
'phags ma sgrol ma la phyag 'tshal lo / /
sngon du gsungs pa'i cho gas 'dir stong pa nyid du bsgoms nas AHyig dmar po las skyes pa'i pad+ma dmar po'i steng du tAM yig dkar po las skyes pa'i pad+ma'i snod ces pa thod pa'i snod du nyi ma la gnas pa'i hUM yig nag po las skyes pa'i sa bon dang bcas pa'i gri gug bsam /
gri gug yongs su gyur pa las rje btsun ma 'phags ma sgrol ma sku mdog nag mo zhal gcig pa phyag bzhi pa /
spyan gsum pa /
thung zhing lto ba 'phyang ba /
zhal mche ba gtsigs pa /
zhabs g.yon brkyang gis ro'i gdan la bzhugs pa'o / /
klu brgyad kyi rgyan gyis brgyan pa /
stag gi pags pa'i na bza' can /
mgo'i phreng ba 'phyang ba dang ldan pa /
phyag rgya lngas rnam par brgyan pa /
ral gri dang gri gug g.yas kyi phyag na bsnams pa /
ut+pa la dang thod pa g.yon gyi phyag na bsnams pa /
mi bskyod pas dbu brgyan cing ral pa kham pa'i thor tshugs can /
mi bzad pa'i gad rgyangs can shin tu 'jigs pa'i skur bskyed nas /
oM hrIH hUM phaT ces pa'i sngags shes rab lhag par gsal bar byed pas bzlas par bya'o / /
mkhas pas ral gri'i gnas su ni / /
mi yi rus pa'i phreng ba bsam / /
spro dang bsdu ba'i sbyor ba yis / /
sngags mchog yang dag bzlas par bya /
zhes so / /
rgya nag rim pa'i 'phags ma sgrol ma'i sgrub thabs rdzogs so // //
[ ]
