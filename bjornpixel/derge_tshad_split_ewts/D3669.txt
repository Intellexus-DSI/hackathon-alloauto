@## / /
rgya gar skad du /
Ar+ya tA rA sto traM b+hi sa karmA sA d+ha nA ma /
bod skad du /
'phags ma sgrol ma'i bstod pa phrin las sgrub pa zhes bya ba /
bcom ldan 'das ma sgrol ma la phyag 'tshal lo / /
tAM yig ljang gu ut+pal las byung ba'i / /
sgrol ma sku mdog ljang gu zhal gcig phyag gnyis ma / /
phyag gnyis sku la rin chen sna tshogs spras / /
yi dam sgrol ma lha la phyag 'tshal bstod / /
don grub la sogs rigs lngas dbu brgyan cing / /
bcu drug lo lon 'dzum pa'i bzhin dang ldan / /
gzi brjid bzod dka' sna tshogs lhag par 'dud / /
yi dam sgrol ma lha la phyag 'tshal bstod / /
phyag g.yas mchog sbyin phyag g.yon ut+pal 'dzin / /
sna tshogs pad+ma zla ba'i dkyil 'khor la / /
g.yas brkyang g.yon bskum tshul gyis rab tu bzhugs / /
yi dam sgrol ma lha la phyag 'tshal bstod / /
thugs rje'i spyan gyis 'gro la rtag tu gzigs / /
sku la 'jigs pa brgyad skyob sgrol ma 'phro / /
'khor ba'i sdug bsngal kun las sgrol byed pa'i / /
yi dam sgrol ma lha la phyag 'tshal bstod / /
zhi dang rgyas dang dbang dang drag po dang / /
las tshogs thams cad myur du grub mdzad ma / /
phrin las thams cad yongs su grub byed pa'i / /
yi dam sgrol ma lha la phyag 'tshal bstod / /
seng ge glang chen me sbrul chom rkun dang / /
lcags sgrog chu dang bgegs dang 'jigs pa brgyad / /
'jigs pa kun las yongs su sgrol byed pa'i / /
yi dam sgrol ma lha la phyag 'tshal bstod / /
gdon dang rims dang smyo 'bog la sogs dang / /
gnod byed la sogs dus min 'chi bas skrag /
sdug bsngal thams cad rab tu zhi byed pa'i / /
yi dam sgrol ma lha la phyag 'tshal bstod / /
skye bo sngon bsags las dang nyon mongs kyi / /
mtshams med lnga dang mi dge bcu sogs sdig /
sdig pa'i las rnams bdag gis ci bsags pa / /
de dag thams cad ma lus byang bar shog /
bdag ni da ltar skye ba 'di la yang / /
rmi ngan mtshan ngan 'chi ltas dus min skrag /
bkra mi shis pa thams cad dag gyur nas / /
tshe dang bsod nams longs spyod rgyas par shog /
bdag ni ma 'ongs skye ba thams cad du / /
yi dam sgrol ma rjes su dran gyur nas / /
mchog dang thun mong dngos grub la sogs pa / /
las tshogs thams cad yid bzhin grub par shog /
yi dam sgrol ma thugs rje che ldan pa / /
bdag gis rab tu brtse ba'i gdung sems kyis / /
bstod pa bgyis pa'i bsod nams gang bsags des / /
yi dam sgrol ma lha dang mi 'bral shog /
'phags ma sgrol ma'i bstod pa phrin las thams cad sgrub pa zhes bya ba /
slob dpon tsan+d+ra go mis mdzad pa rdzogs so //
[ ]
