@## / /
rgya gar skad du /
byA ka ra Na mU la triM shad nA ma /
bod skad du /
lung du ston pa'i rtsa ba sum cu pa zhes bya ba /
smra ba'i dbang phyug 'jam pa'i dbyangs la phyag 'tshal lo / /
gang la yon tan mchog mnga' ba'i / /
dkon mchog de la phyag 'tshal lo / /
gang gi sgra dbyangs sngon gsungs pa'i / /
'jam pa'i dbyangs la phyag 'tshal lo / /
gang gi ming gzhi sngon gsungs pa / /
rtag zhi ba la phyag 'tshal lo / /
sdeb sbyor legs mdzad mkhas rnams dang / /
bla ma rnams la phyag 'tshal nas / /
bslab pa kun gyi gzhi 'dzin cing / /
rig byed smra ba rnams kyi rgyu / /
ming tshig brjod pa kun gyi gzhi / /
yi ge'i sbyor ba bshad par bya / /
yi ge A li kA li gnyis / /
A li gsal byed i sogs bzhi / /
kA li sum cu tham pa'o / /
de la rjes 'jug bcu yin te / /
de la lnga ni sngon du 'jug /
mi 'jug pa ni nyi shu'o / /
kA li byed dang brgyad sde ni / /
bzhi bzhi dag tu dbye ba las / /
dang po gsum pa bzhi pa la / /
mas gnyis drug pa'i gsum pa dang / /
bdun pa la ni sha ma gtogs / /
rjes 'jug yi ge bcu ru 'dod / /
rjes 'jug yi ge bcu nyid las / /
dang po gsum pa lnga pa drug /
bdun pa rnams ni sngon du 'ang 'jug /
ming gzhi gnyis sam gsum sbrel lam / /
de la dbyangs kyi bzhir ldan yang / /
gang du 'ang 'jug min sbyar ba'ang min / /
rjes 'jug yi ge bcu po ni / /
ming gang gi ni mthar sbyar ba / /
de la A li bzhi pa sbyar / /
slar bsdu bar ni shes par bya / /
rjes 'jug yi ge bcu po las / /
gang ming mtha' na bcu pa gnas / /
de la A li gnyis pa sbyar / /
gang ming mtha' na brgyad pa gnas / /
de la gnyis pa u yang sbyar / /
gang ming mtha' na gsum pa gnas / /
de la A li gnyis pa sbyar / /
bzhi pa dgu pa dngos kyang ste / /
las dang ched dang rten gnas dang / /
de nyid tshe skabs la sgra yin / /
rjes 'jug yi ge bcu po la / /
i dang mthun lugs 'di zhes bya / /
dang po gnyis la dang po mthun / /
gsum lnga bcu la kya dang sbyar / /
bdun pa nyid la bdun pa ste / /
lhag ma rnams la gyi sbyar ba / /
de dag i sbyar 'brel ba'i sa / /
de nyid la ni bcu pa sbyar / /
byed pa po ru shes par bya / /
A li phyis nas gnyis pa sbyar / /
tshig rgyan gnyis dang sdud par 'gyur / /
la don su la u phyis nas / /
de la gsum pa'i dang po sbyar / /
de la A li gsum pa sbyar / /
de ni lhag dang bcas pa'o / /
rjes 'jug yi ge bcu po la / /
drug pa sbyar na 'byed sdud yin / /
rjes 'jug yi ge bcu po yi / /
bzhi pa dgu pa la bcu pa / /
sbyor ba 'byung khungs dag yin te / /
dgar dang sdud pa'ang de bzhin yin / /
gang ming brjod pa dang bo ru / /
kye sbyar ba ni bod pa yin / /
gang ming mtha' na mthun pa yi / /
bzhi pa la ni i sbyar ba / /
dgar dang bsnan pa'i tshig tu 'gyur / /
ming gang rung ba'i bar mtshams su / /
gsum pa la ni gnyis pa sbyar / /
de ni sdud dang 'byed pa dang / /
rgyu mtshan tshe skabs gdams ngag lnga'o / /
gang ming gi ni ya tha ru / /
dang po la ni gnyis pa sbyar / /
spyi la khyab pa nyid du 'gyur / /
ming gang gi ni ma tha na / /
pu ling+ga yi sgra med pa / /
de la pu ling+ga sbyar na / /
bdag po'i sar ni shes par bya / /
ming gang gi ni ya tha na / /
s+t+rI ling+ga yi sgra med pa / /
de la s+t+rI ling+ga sbyar na / /
dgag pa'i gnas su shes par bya / /
gang ming gi ni ya tha na / /
gsum pa la ni e sbyar ba / /
tha snyad dbang du gsum yin te / /
dngos po'i dbang du bzhi ru sbyar / /
dus kyi dbang du gnyis yin te / /
tshigs su bcad pa mtshams sbyor rnams / /
cung zad bsdus pa yod na yang / /
de ni de bzhin sbyar bar bya'o / /
sngon 'jug yod dam med kyang rung / /
ming gzhi'i yi ge gang yin la / /
gnyis 'brel yod dam gsum 'brel yod / /
A li bzhi las gang ldan yang / /
rjes 'jug bcu bo ma zhugs na / /
ming gzhan sbyor ba yod mi srid / /
rjes 'jug bcu yi don shes nas / /
'dri dang klog dang bshad rnams kyi / /
mtshams sbyor sgra la thogs med cing / /
'brel par smra ba'i mchog tu 'gyur / /
gzhan yang rjes 'jug shes pa yis / /
don gyi sbyor ba ma mthong yang / /
don dang mthun pa'i sbyor ba shes / /
rjes 'jug sbyor ba mkhas pa na / /
lung gi don dang sbyor ba dang / /
bla ma'i man ngag gsum sbyar nas / /
don gyi thog tu dbab par bya / /
bslab la brtson pa'i gang zag gis / /
dang por nga ro rnams la sbyang / /
sngon 'jug rjes 'jug ming gzhi gsum / /
klog gi ched du bslab pa yin / /
rjes 'jug bcu yi sbyor ba ni / /
mnyan bsam gtan pa'i ched du sbyar / /
yan lag de dag mthu yis ni / /
'bras bu'i ched du don la dbab / /
bslab pa'i rim pa 'di yis ni / /
gang zhig 'bad pa chung ngus kyang / /
shes rab myur du 'grol bar 'gyur / /
de phyir dang por 'di nyid bslab / /
de nas rgyas pa'ang mnyan byas nas / /
bslab pa gang la dad pa yi / /
gzhung nyid bla ma rnams las mnyan / /
slob dpon de nyid du 'dzin cing / /
le log g.yeng ba rnam par spang / /
zo bzang dad pa la brten pa / /
skyes bu des ni myur rtogs te / /
de la dus su 'doms par bya / /
cig shos de las bzlog pa'o / /
de ltar bshad des deng nas 'dir / /
kun gyis de ltar rtogs gyur cig /
byA ka ra Na rtsa ba'i sh+lo ka sum cu pa zhes bya ba slob dpon a nus mdzad pa rdzogs so // //
byA ka ra Na rtsa ba brgyad ba las /
kun du bzang po'i byA ka ra Na dang po'i skabs te lnga pa'o // //
[]
