@## / /
rgya gar skad du /
e ka bI ra sA ng+ha naM nA ma /
bod skad du /
dpa' bo gcig pa'i sgrub thabs zhes bya ba /
dpal lhan cig skyes pa rang gi lha la phyag 'tshal lo / /
dang por sngags pas phyi nang gi dri ma dag par byas la stan bde ba la 'dug ste /
rang skad cig gis he ru kar bskyed ba'i snying ga'i hU~M gi 'od kyis gdug pa can thams cad zhi bar byas te /
'od tshur 'dus pa las srung ba'i 'khor lo bsgom par bya'o / /
de nas tshangs pa'i gnas bzhi bsgom par bya ste /
sems can thams cad bde ba dang ldan par bya snyam pa'i byams pa dang /
sdug bsngal dang bral bar bya snyam par snying rje dang /
he ru ka'i go 'phang la dgod par 'dod pa'i dga' ba dang /
'jig rten dang 'jig rten las 'das pa'i dge ba'i rtsa ba ma lus pa la dgod par 'dod pa'i btang snyoms tshad med pa bsgom par bya'o / /
de nas dad pa dang gus pas mdun gyi nam mkha' la bla ma brgyud pa dang bcas pa dang /
sangs rgyas dang byang chub sems dpa' rnams bsams te / /
de dag thams cad 'od kyi gong bu las /
dpal he ru kar gyur pa la mchod pa dang /
bstod pa dang /
sdig pa bshags pa dang /
sdom pa gzung ba dang /
gsol ba gdab pa la sogs pa bya'o / /
de nas oM shUn+yatA dz+nyA na badzra swa b+hA wa At+ma ko\u0f85haM /
zhes brjod pas stong pa nyid du bsam par bya'o / /
'byung ba rim brtsegs ri rab kyi steng du pad+ma la nyi ma dang zla ba'i steng du hU~M 'od zer lnga 'phro pa dang 'du ba rdo rje sems dpa'i rang bzhin can /
de yongs su gyur pa las bcom ldan 'das dpa' bo gcig pa sku mdog mthing ga zhal gcig phyag gnyis pa rdo rje dang dril bu 'dzin pas yum la 'khyud pa /
zhabs g.yas brkyang bas 'jigs byed mnan pa /
g.yon bskum pas dus mtshan ma mnan pa ral pa nag po gyen du g.yengs pa'i con pan can /
spyi gtsug gi nor bu dang /
sna tshogs rdo rje dang zla ba phyed pa'i dbu rgyan can /
mi bskyod pas dbu brgyan pa dar dpyangs kyi cod pan can /
sgeg pa la sogs pa'i nyams dang ldan zhing shin tu 'gying bag dang ldan pa /
stag gi pags pas smad dkris shing /
mi mgo lnga bcus do shal byas pa /
phyag rgya drug dang ldan par bsgom par bya'o / /
de'i spyan sngar yum bcom ldan 'das ma rdo rje phag mo sku mdog dmar mo zhal gcig phyag gnyis ma spyan gsum pa phyag g.yon na thod pa bsnams nas yab la 'khyud pa /
g.yas rdo rje dang sdigs mdzub byas nas gdug pa can skrag par byed pa /
skra grol ba gcer bu dum bus ske rags can /
mi mgo skam po'i phreng bas se ral khar 'phyang ba /
zhabs g.yas byin pa la 'khril zhing g.yon brkyang ba /
phyag rgya lnga dang ldan pa bde ba chen po'i bdag nyid can /
yab yum snang stong zung du 'jug pa bsgom par bya'o / /
de las lus skyo zhing sems dub na bskyed rim gyi ngang las bla ma'i man ngag gis bzlas par bya'o / /
de yang he ru ka'i thugs ka nas ye shes sems dpa' de'i thugs ka nas ting nge 'dzin sems dpa'i yi ge hUM sngon po la snying po'i sngags kyis bskor ba la sems gtad de bzlas pa bya'o / /
oM hrIHha ha hU~M hU~M phaT /
de las skyo bar gyur na khams gsum thams cad 'od kyi rang bzhin du byas te /
'od zer yang rim gyis bsdus nas /
he ru ka yab yum la /
de snying ga'i hU~M la /
hUM zhabs kyu nas nA da'i bar du bsdus la /
'od gsal bsam gyis mi khyab pa'i ngang la ji srid gnas kyi bar du bsgom mo / /
de las kyang lus skyo sems dub na /
'od gsal las zung 'jug gi skur langs te /
snang ba rang bzhin med pa me long gi gzugs brnyan lta bu kha dog dang bcas pa 'ja' tshon lta bu /
sgro skur dang bral ba chu zla lta bur langs te zung 'jug tu bsgom par bya'o / /
spyod lam dang thun mtshams kyi rnal 'byor dang ldan pas thun bzhir nyams su blang ngo / /
dpal bde mchog 'khor lo dpa' bo gcig pa'i sgrub thabs yul b+haM ga la'i slob dpon bsod snyoms pa dpal mar me mdzad ye shes kyis mdzad pa rdzogs so // //
bod kyi lo tsA ba nag tsho tshul khrims rgyal pas bsgyur ba'o // //
