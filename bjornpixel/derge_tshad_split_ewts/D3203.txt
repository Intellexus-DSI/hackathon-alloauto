@## / /
rgya gar skad du /
sI ta tA ra sA d+ha naM /
bod skad du /
sgrol ma dkar mo'i sgrub thabs /
zla ba drug tu sgrub pa la brtson pas / /
sgrol ma'i thugs kar 'khor lo bsgom pa la / /
'chi bdag skyon gyis gos par 'gyur ma yin / /
dngos grub rnams kyang thams cad thob par 'gyur / /
'chi ba slu ba bsdus pa las / /
sgrol ma dkar mo bton pa yi / /
bsgoms pas 'jigs pa sel byed pa'i / /
ngag gi dbang phyug gis 'di bya / /
sde bzhi dang po'i yig ldan las / /
'od zer nam mkhar rnam spros pas / /
pad dkar zla ba'i gdan bltas la / /
mdun du gsum la skyabs 'gro brjod / /
rang bzhin sgro btags gzhom don du / /
stong pa nyid du yud tsam blta / /
de nas smon lam stobs las ni / /
byang chub sems kyi yi ge yin / /
zla ba'i dkyil 'khor gdan steng na / /
rdo rje'i skyil krung legs par gnas / /
mchog sbyin ma dang ut+pal bsnams / /
ston ka'i zla ba ltar dkar zhing / /
rgyab ni zla ba la legs brten / /
lo ni bcu drug ma yi lus / /
rgyan rnams kun gyis legs brgyan ma / /
rdzogs sangs de dag thams cad sras / /
yum gyur 'dod pa'i gzugs 'dzin ma / /
bsgoms la 'phags ma sgrol ma de'i / /
thugs kar 'khor lo'i 'od dkar ba / /
rtsibs brgyad la ni yi ge yang / /
brgyad kyis yongs su dgang bya ba / /
oM hA gsal byed dbus gnas pa'i / /
bsgrub bya'i ming sogs lte bar ni / /
bsgom bya rtse gcig sems kyis kyang / /
zla drug brtan pas nges bya zhing / /
sems skyon ni bzlas bya ba / /
sngags kyi yi ge bcu po 'di / /
oM gyi yi ge dang por sbyin / /
phyi nas tA re legs par sbyar / /
'di dag rjes la tut+tA re / /
de mtha' swA hA las kun byed / /
tshangs dbang khyab 'jug nyi zla drug /
phyogs skyod 'dod pa'i rgyal pos kyang / /
dgag par mi nus spu yi rtse / /
'chi bdag 'byung las grol 'gyur zhing / /
gnyer ma skra dkar skal ngan nad / /
dbul ba'ang kun nas zad par byed / /
seng ge la sogs 'jigs chen brgyad / /
sdug bsngal tshogs rnams 'jig par byed / /
gos skom khang bzangs rin chen sogs / /
btsal ba med par bde bar rnyed / /
ral gri mig rtsi rkang byug dang / /
bum pa bzang sogs dngos grub 'byung / /
yid gzhungs smra mkhas snyan dngags nyid / /
shes rab gcig tu dri med dang / /
'dod pa'i dngos grub gzhan rnams kyang / /
'khor lo 'di las rab tu 'byung / /
sgrol ma dkar mo'i sgrub thabs kyis / /
nad dang 'chi bdag rnam 'joms pa / /
legs byung dge ba gang yin des / /
skye dgu sgrol ma nyid du shog /
sgrol ma dkar mo'i sgrub thabs /
a b+ha ya las dge slong tshul khrims rgyal mtshan gyis bsgyur ba'o //
[ ]
