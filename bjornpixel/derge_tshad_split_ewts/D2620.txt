@## / /
rgya gar skad du /
Ar+ya many+dzu shrI nA ma saM gI ti maN+Da lo bi ka /
bod skad du /
'phags pa 'jam dpal gyi mtshan yang dag par brjod pa'i dkyil 'khor kyi cho ga /
bcom ldan 'das 'jam dpal ye shes sems dpa'i sku la phyag 'tshal lo / /
rang byung rnam par dag pa dang / /
thams cad mkhyen dang gsung dbang phyug /
rmad du byung dang brtson 'grus 'dzin / /
sna tshogs bdag nyid phyag 'tshal lo / /
spang 'byung rnam par dag pa dang / /
dad dang ye shes phun tshogs pa'i / /
gang gis drin gyis rnyed sla ba'i / /
dbyangs kyi rjes 'jug bdag nyid kyi / /
de yi rgyu la phyag 'tshal lo / /
phyag brnyan bzhin du dngos grub ni / /
gang gi drin gyis rnyed sla ba'i / /
thugs rjes khyab pa'i bdag nyid kyis / /
bla ma'i zhabs dag rgyal gyur cig /
srid pa'i bcings pas khyab pa yi / /
'khor ba'i 'khor lo rnam 'joms pa'i / /
gang de 'jam dpal dkyil 'khor ni / /
yang dag lta bas 'jug pa bshad / /
de la rnal 'byor tshangs gnas la / /
gnas dang gsum la skyabs gnas dang / /
sems bskyed pa yi stobs kyis ni / /
ngang gis sdom pa la gnas dang / /
rmi lam lta bur rtogs pa las / /
sems gnyis dge ba mi rtog nor / /
shin tu bde ba'ang rtogs pa dang / /
the tshom med dang chags med dang / /
dngos po lnga la mkhas pa dang / /
pha rol phyin tshol mngon dga' ba / /
de las gzhan pa'i ngo bo ni / /
yon tan ldan pa mkhas pa yin / /
yid ches pa yi khyad par gyis / /
byang chub sems ni phul byung dang / /
thabs dang shes rab gnyis med dang / /
mos pa yang dag ldan pa dang / /
ji bzhin dbang ni thob pa dang / /
bla ma sems can bsnyen pa dang / /
ltung ba sna tshogs spang ba'i phyir / /
gus pa'i blo yis skal bar ldan / /
de nyid rnam bcu rtag tu ni / /
yid la byed pa mngon gzhol pa / /
sngags dang rgyud dang de nyid shes / /
sgrub byed thub pa'i dbang por brjod / /
dkyil 'khor las la 'jug 'dod pas / /
'bad pas bsnyen pa la gnas bya / /
dang por bsnyen pa ma byas par / /
lha rnams byin gyis rlob mi 'gyur / /
yid dang mthun pa'i gnas rnams su / /
snying ga'i pad+ma'i zla ba la / /
'od zer 'bar ba'i maM yig dgod / /
rang sems dag pa'i nam mkha' la / /
rdzogs sangs sras dang bla mar bcas / /
yang dag bltas la phyag 'tshal dang / /
dad pa rgyas pa'i yid kyis kyang / /
'khor lo mchod pas dang por mchod / /
de la sngags brjod sngon song ba'i / /
dang po'i mgon la phyag bzhi bya / /
chu gtsang ba yi rnam pa dang / /
snod rgyas pa yang dbul bar bya / /
me tog dang ni bdug pa dang / /
mar me dri yis mchod par bya / /
de las gzhan yang mchod pa'i tshogs / /
me tog spos dang mar me dri / /
rgyan gyi rang bzhin mchod pa ni / /
rin chen bzhi ni dbul bar bya / /
bzhad dang sgeg dang dga' ba dang / /
rtse 'jo'i bye brag bde ba dang / /
dpag bsam shing dang gos kyi shing / /
shing dang bcas pa de rnams dbul / /
sbyin dang tshul khrims bzod brtson 'grus / /
bsam gtan shes rab de bzhin du / /
ji ltar rang sngags bzlas pa dang / /
phyag rgya yis ni dbul bar bya / /
ngan par byas pa sun phyung nas / /
de rnams mdun du bshags par bya / /
g.yo med pa yi sems kyis kyang / /
gzhan gyi bsod nams rjes yi rang / /
dkon mchog gsum la brten stobs kyis / /
gnas pa gang las 'jig pa 'byung / /
de nas rang gzhan don gyi phyir / /
byang chub sems ni bskyed par bgyi / /
sems bskyed pa dang mthun par ni / /
blo ldan lam la gnas par bgyi / /
dge ba rgyun mi 'chad pa'i phyir / /
smon lam dag kyang gdon par bya / /
sems can kun la brten nas ni / /
tshangs pa'i gnas ni yongs su bsgom / /
rang bzhin med dang dge la sogs / /
bral phyir mtshan ma med pa dang / /
yid mi 'jug ces bya ba yis / /
shes rab ting 'dzin gsum la 'jug /
ji ltar rang sngags bzlas pa yi / /
byin gyis brlab pa'i bya bar ldan / /
mthong ba'i lam byin rdzogs sangs kyis / /
bu la sogs pa bstan pa yin / /
rdzogs sangs rgyas dag gis bstan pas / /
phyag 'tshal gsol ba 'debs pa ni / /
skyob pa ji ltar bdag la ni / /
bstan pa yang dag bshad du gsol / /
rang bzhin sgrub pa bzlas pa yi / /
rang gi sems ni bsgom par gyis / /
slar gsol zla ba'i gzugs lta bu / /
mthong ngo zhes ni gsol ba dang / /
sems bskyed ces ni bya ba yi / /
dang por phyag 'tshal ldan pa dang / /
dbus su byang chub yang dag ldan / /
sems bskyed pa ni brtan pa las / /
bde ba bskyed pa'i rjes la ni / /
zla ba'i gzugs ni mthong ngo zhes / /
gsol bas brtan par gyis shig ces / /
gsungs pa de ni brtan pa yin / /
oM dz+nyA na raSh+mi pi sri dza hUM /
rnam pa sna tshogs 'od zer gyis / /
sems can byang chub la bkod nas / /
de dag gcig pur gyur pa las / /
rdo rje rtogs par mngon par 'dod / /
oM tiSh+Tha badzra /
oM s+pha ra Na badzra /
oM saM ha ra na badzra /
oM dz+nyA na badzra /
oM sarba ta thA ga ta dz+nyA na badzra /
rdo rje dbyings zhes yang dang yang / /
zhes ni bdag nyid dbang bskur ro / /
oM badzra At+ma ko\u0f85haM /
brtser ldan 'gro la phan pa dag /
gyur phyir byin gyis brlab tu gsol / /
zhes ni gsol btab skad cig la / /
de dag rab tu bzhugs nas ni / /
de yi bdag nyid rang nyid gyur / /
oM sarba ta thA ga tA ta tha a haM /
rdo rje rin chen sogs mnyam nyid / /
rnam pa kun du 'od gsal ba / /
chos kyi rgyal po dpal 'byung ba'i / /
dang po'i sangs rgyas zhes bstod do / /
de nas gzhan don byed pa'i phyir / /
slar yang 'di ltar bsgom par bya / /
khro bo'i gzugs ni 'chang ba yis / /
snying gar pad+ma nyi hUM las / /
khro bo bcu po bgegs kyi gtso / /
lus ngag yid gsum phur bus gdab / /
phyi rol rdo rje ra ba dang / /
dra ba la sogs rnam bsgoms nas / /
yi ge hUM gnyis dbus gnas pa'i / /
'og tu yaM baM raM dag las / /
rlung chu me yi dkyil 'khor rnams / /
de nyid rig pas de ltar bya / /
mkha' la bruM yig las byung ba / /
rtag pa'i yan lag las byung ba'i / /
bdud rtsi'i rgyun ni yongs gang bas / /
snod ni de yi bdag nyid 'gyur / /
hUM yig gnyis su pa las ni / /
sku yi rdo rje yang dag 'byung / /
gnas pa mkhrang bar gyur pa las / /
gser gyi dkyil 'khor nyid du 'gyur / /
hUM yig ngos gnyis ldan pa yi / /
dbus su suM las lhun po ste / /
de ru bruM las byung ba yi / /
dpal ldan gzhal yas khang brtsegs bsam / /
phyi dang nang du sgo bzhi dang / /
gru bzhi stegs bur yang dag ldan / /
dra ba dra phyed phreng ba dang / /
dril bu me long gis gsal ba'o / /
ka ba brgyad dang ldan pa dang / /
nam mkha' bla res snang ba yin / /
'og gi sa gzhi mtho ba dang / /
yangs pa rnam par mdzes pa yin / /
de dbus hrIHlas sna tshogs pa'i / /
chu skyes nyi mar seng ge'i gdan / /
dang po'i dbyangs las byung ba yi / /
rgyal ba rnam snang sku mdog dkar / /
'khor lo dril bu phyag na bsnams / /
nyi ma la bzhugs bsgom par bya / /
de yang snying gar sna tshogs pa'i / /
pad+ma nyi ma d+hIHlas byung / /
dang po'i sangs rgyas mig sman mdog /
zhal lnga phyag ni brgyad dang ldan / /
g.yas brtsams ser po dmar po dang / /
ljang gu dkar po pad+ma'i zhal / /
nam mkha' 'dra ba'i ral gri dang / /
shes rab pusti bzhi bzhi ni / /
g.yas dang g.yon gyi phyag rnams kyis / /
sgeg dang bcas pas bsnams pa yin / /
oM sarba d+harmA a b+hA ba /
nang gi mu khyud dag la dgod / /
phyi rol ka la sogs bkod pa / /
sgeg dang mdzes par snang ba yin / /
snying gar srid pa'i 'khor lo ni / /
rten 'brel bcu gnyis ston pa'o / /
de yi lte ba'i 'khor lo ni / /
rtsibs bcu pa yis brgyan pa yin / /
oM pra dz+nyA la sogs pa yi / /
gti mug sel bar byed pa yis / /
lhag ma nye snying sngags phyed kyis / /
nang gi mu khyud rnam par bskor / /
mu khyud A li bcu gnyis kyis / /
'khor lo 'di yang rnam par gsal / /
zla ba gzhon nu ltar 'jam pa / /
gzhon nu sgeg pa'i cha byad can / /
sna tshogs kyis ni rtse bran dang / /
gdong lnga zur phud lnga dang ldan / /
dpung rgyan do shal yan lag mdzes / /
dpal 'phro ba yi zhabs gdub spras / /
'khor ba'i sdug bsngal gyis gdungs pa / /
shin tu dbugs 'byin byed pa yin / /
gang zhig shes rab ye shes sku / /
zla ba'i dkyil 'khor gdan la bzhugs / /
dang po'i dbyangs las byung ba yi / /
dpal ldan 'jam dbyangs zhes dran bya / /
seng ge'i gdan la gser kyi mdog /
phyi rol shar sogs phyogs dgod pa / /
nyi mar rdo rje'i skyil krung bzhugs / /
rin chen cod pan gyis mdzes pa / /
g.yas kyi 'od zer bcas 'khor lo / /
g.yon pa gdan la brten pa'o / /
rdo rje sems dpa' sogs ming can / /
'khor los sgyur ba brgyad shes bya / /
de la rig pa'i lha mo bzhi / /
de yi mtshams bzhir shes bya ste / /
rdo rje sems ma sku mdog sngo / /
phyag gis pad+ma rdor dril bsnams / /
rin chen sems ma gser gyi mdog /
rin chen dril bu nye bar mdzes / /
chos kyi sems ma gur gum mdog /
pad+ma dril bus mtshan pa yin / /
las kyi sems ma ljang gu ste / /
sna tshogs rdo rje bsnams mdzes dang / /
'gro ba sdud par byed pa yi / /
g.yon pa snang ba chen po yin / /
shar du rdo rje hUM mdzad ni / /
mdog nag rnam rgyal phyag rgya dang / /
rdo rje dril bu phyag rgyar ldan / /
'jigs rung sa bon hUM las byung / /
glang po'i gdan la gnas pa dang / /
khro dang sgeg pa'i nyams dang ldan / /
lho ru rdo rje nyi ma ni / /
trAM byung rmad byung rta yi gdan / /
yid bzhin nor bus ma lus pa'i / /
dbul ba sel bar byed pa dang / /
dril bu'i sgra yis sems can la / /
dpal rnams 'gugs par byed pa yin / /
pad+ma gar dbang sku mdog dmar / /
nub tu rma bya'i gdan la bzhugs / /
chu skyes dril bu bsnams pa dang / /
taM gyis baM la mngon phyogs byed / /
byang du rta mchog sku mdog ljang / /
nam mkha' lding gi gdan la bzhugs / /
a byung sna tshogs rdo rje dang / /
dril bu'i sgra yis phyogs kun khyab / /
saM gaM baM saM g+haM sa bon rnams / /
oM hUM trAMhrIHldan pa las / /
gdan 'di dag ni go rims bzhin / /
mkhas pas grangs bzhin shes par bya / /
zla ba'i gdan gnas 'di rnams kyi / /
dang po'i sangs rgyas gong ma bzhin / /
srid pa'i 'khor lo tshangs pa ste / /
snga ma las khyad med phyir ro / /
zhi ba'i 'khor lo rtsibs brgyad pa / /
mi bskyod sogs rigs rim bzhin du / /
oM duHkha ts+tshe da la sogs dgod / /
rigs ni ji ltar de na gnas / /
na ma zhes bya rtsibs gcig la / /
mkhas pas kun la shes par bya / /
sdug bsngal gcod pa rdo rje dang / /
rin po che ni gsung dbang phyug /
rdo rje rnon po pad+ma dang / /
ye shes sku can zhes bya ba / /
sna tshogs rdo rje g.yon pa la / /
g.yas pa ral gri khyad par med / /
kun kyang zla ba'i gdan la bzhugs / /
zla ba ltar 'jam cha byad can / /
dang po'i dbyangs byung bzlas pa yang / /
snying po nye snying rim pa bzhin / /
de la lnga po rim bzhin du / /
snying po dang ni nye snying po / /
oM pradz+nyA dz+nyA na mUrta ye nA ma /
oM duHkha ts+tshe da ya te nA ma /
oM bA gI shwa ra ya te nA ma /
o badzra tIk+Sha ya te nA ma /
oM dz+nyA na kA ya ya te nA ma /
nye ba'i snying po thun mong ste / /
o sarba d+harmA a b+hA ba swa b+hA ba bi shud+d+ha badzra a A aM aH /
pra kr-i ta pa ri shud+d+ha /
sarba d+harmA ya /
du ta sarba ta thA ga ta dz+nyA na kA ya many+dzu shrI pa ri shud+d+hi ta mu pA dA ye ti a AHsarba ta thA ga ta hr-i da ya /
ha ra ha ra /
oM hUM hr-IHb+ha ga bA na dz+nyA na mUrti bA gI shwa ra ma hA wa tsa sarba d+harmA ga ga na a ma la su pa ri shud+d+ha d+harma d+hA tu dz+nyA na gar+b+ha AH /
'di rnams kyang ni rim bzhin du / /
shar la sogs par bsgom par bya / /
rdo rje sems dpa' sogs dbye bas / /
byang chub sems dpa' rnams bcu drug /
rdo rje sems dpa' sku mdog dkar / /
rdo rje dril bu bsnams par 'dod / /
rdo rje rgyal po gser gyi mdog /
phyag gnyis rdo rje lcags kyu bsnams / /
chags pa pad+ma rA ga'i mdog /
mda' dang gzhu ni bsnams pa yin / /
rdo rje legs pa sku mdog ljang / /
phyag gnyis legs so sbyin pa'o / /
rin chen btso ma gser gyi mdog /
rin po che dang dril bu bsnams / /
rdo rje gzi brjid nyi ma'i mdog /
g.yas pa nyi ma'i gzugs 'dzin pa / /
rdo rje dpal ni margad mdog /
g.yas na rgyal mtshan bsnams pa yin / /
bzhad pa kun+da zla ba'i mdog /
g.yas pa so yi phreng ba bsnams / /
'di gsum pa yi g.yon pa ni / /
skyil krung gdan la brten nas so / /
chos ni pad+ma rA ga'i mdog /
g.yon pa pad+ma dmar po bsnams / /
g.yas pas rnam par 'byed pa yin / /
de ni rgyas par byed pa yin / /
rnon po bdud rtsi 'od zer mdog /
ral gri dang ni pusti bsnams / /
rgyu dang smra ba g.yas pa na / /
'khor lo dang ni lce bsnams pa / /
bdag nyid mdzes pa g.yon pa yi / /
phyag gi pad+ma gdan la brten / /
las ni sngo ljang sna tshogs pa'i / /
rdo rje dang ni dril bu bsnams / /
bsrung ba gser gyi mdog 'dra ba / /
phyag gnyis go cha 'bar ba'o / /
gnod sbyin mig sman nag po'i mdog /
phyag gnyis mche ba rnam par mdzes / /
khu tshur rmad byung mdzes pa'i mdog /
phan tshun khu tshur rdo rje 'dzin / /
bdag po rnam pa bzhi yi phyir / /
bzhi bzhi ru ni dran par bya / /
lha mo bcu bcu 'di rnams kyi / /
'khor du yang dag dran par bya / /
skyil krung phyed mar ldan pa yi / /
rang rang bdag po'i mdog bzhin no / /
sbyin dang tshul khrims bzod brtson 'grus / /
bsam gtan de bzhin shes rab dang / /
smon lam ye shes zhes bya ba / /
'bras bu'i gnas kyi pha rol phyin / /
rdo rje dril bu yang dag ldan / /
mdog dkar rdo rje sems dpa' yi / /
'khor du de dag gnas pa yin / /
de nyid lam gyi ngo bor ni / /
bdud la lcags kyu 'debs pa gzhan / /
ser po rdo rje rgyal po yi / /
'khor du de dag gnas pa yin / /
de nyid rnam par dag ngo bor / /
mda' dang gzhu yis rnam brgyan pa / /
mdog dmar rdo rje chags pa ni / /
thams cad dkyil 'khor yongs su bskor / /
gzhan don ngo bor gnas de nyid / /
phyag gnyis legs so sbyin pa dang / /
sku mdog ljang khu'i 'khor rnams kyis / /
rdo rje legs pa bskor ba'o / /
rab tu dga' dang dri ma med / /
gsum pa de bzhin 'od byed dang / /
'od 'phro sbyang dka' de bzhin du / /
mngon gyur ring song mi g.yo ba / /
legs pa'i blo gros chos kyi sprin / /
sku mdog ser po 'bras bdag nyid / /
dar dpyangs bcing ba'i tshul gnas pa / /
rdo rje rin chen 'khor du gnas / /
de nyid lam gyi grangs kyis ni / /
nyi ma'i mdog can nyi ma bsnams / /
rdo rje nyi ma nyid bzhin du / /
rjes su byed par gnas pa yin / /
sdug bsngal dang ni kun 'byung dang / /
'gog dang lam dang de bzhin du / /
chos shes rjes su shes pa dang / /
kun rdzob shes dang de bzhin du / /
don dam de bzhin mi skye ba / /
zad pa shes pa'i ye shes ni / /
rang bzhin phun sum tshogs dge ba'i / /
rin chen rgyal mtshan bsnams pa dang / /
mdog ljang rdo rje rgyal mtshan gyi / /
phun sum tshogs pa bsgom par bya / /
gzhan don phun sum bdag nyid kyi / /
de bzhin zla ba'i 'od zer mdog /
rdo rje bzhad pa la brten pa / /
so yi phreng bas rnam par brgyan / /
phung po khams dang skye mched dang / /
bden pa rten 'brel thub pa yi / /
gnas dang gnas min bdag po dang / /
dus gsum bden pa rnam pa bzhi / /
'dus byas 'dus ma byas dge ba / /
rdo rje chos kyi 'khor du bsgom / /
don dang phyag g.yon pad+ma ni / /
bsnams nas g.yas pas 'byed par mdzad / /
gcig dang rgyu dang za ba dang / /
byed pa dang ni dbang sgyur dang / /
bdag po'i don dang brtag pa dang / /
nyon mongs pa dang dag pa'i gnas / /
rnal 'byor can dang ma grol grol / /
bdag tu 'dzin pa skye ba nyid / /
de dag gcod pa'i sku mdog gnag /
phyag na pu sti bsnams pa dang / /
nyon mongs gcod pa'i ral gri bsnams / /
rdo rje rnon po'i 'khor du brjod / /
dad dang brtson 'grus dran bsam gtan / /
shes rab de bzhin sha yi spyan / /
lha dang shes rab chos dang ni / /
sangs rgyas spyan dang dbang po yi / /
rdo rje 'khor lo sku mdog ser / /
lha mo 'khor lo bsnams pas bskor / /
gnas dang gnas min rnam smin dang / /
mos pa dang ni sna tshogs khams / /
dbang po kun 'gro'i lam dag dang / /
nyon mongs rnam par sbyang ba dang / /
sngon gnas rjes dran skye 'chi dang / /
zag pa zad pa nyid kyang de / /
rdo rje smra ba zangs kyi mdog /
phyag gis lce bsnams 'khor gyis bskor / /
nam mkha' rnam shes mtha' yas dang / /
de las gzhan pa'i zil gnon brgyad / /
rdo rje las ni sku mdog ljang / /
sna tshogs rdor dril thogs pas bskor / /
'byung ba rnam pa bzhi po dang / /
sngon po ser po dkar dmar dang / /
nam mkha' de bzhin sems dang ni / /
zad par rnam dag ldan pa yi / /
bsrung ba ser po go cha bsnams / /
rtsa ba'i mtshan nyid de kho na / /
phyin ci ma log mtshan nyid dang / /
'bras bu rgyu yi de kho na / /
phra ba dang ni rags pa dang / /
grags dang rnam par dag yul dang / /
sdud dang dbye ba'i mtshan nyid dang / /
mkhas de kho na rnam bcu ni / /
rdo rje gnod sbyin sku mdog nag /
phyag gnyis mche ba bsnams pa'o / /
tshe dang sems dang yo byad dang / /
las dang skye ba mos pa dang / /
smon lam dang ni rdzu 'phrul dang / /
ye shes la ni dbang ba dang / /
rdo rje khu tshur sku mdog dkar / /
phyag gnyis khu tshur bsnams pa'o / /
so so'i gtso bo'i sngags kyis bskyed / /
rang rang sngags kyis mchod pa dang / /
rdo rje'i skyil krung phyed kyis ni / /
'di dag rim bzhin gnas pa yin / /
'di ltar bsgoms pa'i rnal 'byor pa / /
yon tan phun sum tshogs pa ni / /
ji skad gsungs pa bzhin du thob / /
dngos grub gzhan ni smos ci dgos / /
'di rnams kyi ni grwa bzhi ru / /
mkhas pas sgeg mo la sogs bsgom / /
sgeg mo mdog dkar rdo rje bsnams / /
phreng ba ma ni gser gyi mdog /
rin chen phreng ba bsnams pa yin / /
glu ma sku mdog dmar mo ste / /
pi wang rdeb pa'i mchog yin no / /
gar ma rdo rje ljang gu ni / /
rtse gcig bsnams nas gar mdzad do / /
spos dang me tog mar me dri / /
de rnams rjes la dran par bgyi / /
spos khang me tog snod dang ni / /
mar me yi ni mchod sdong dang / /
dri yi dung chos rim bzhin no / /
'di rnams kha dog sgeg sogs bzhin / /
lcags kyu dang ni zhags pa dang / /
lcags sgrog dril bu zhes grags pa / /
dkar po ser po dmar po ljang / /
shar la sogs pa'i sgo la bstan / /
ming dang mthun par phyag mtshan gnas / /
phyi rol bskal pa bzang po ni / /
shar la sogs par bsgom par bya / /
rnam pa bzhi yi dbye ba yi / /
de dag bcu drug yang dag dgod / /
rang gi bdag po'i rjes mthun par / /
sku mdog phyag mtshan mdzes pa yin / /
yang na gzhan du phyag mtshan rnams / /
rim pa bzhin du bsam par bya / /
de la mgon po byams pa ni / /
phyag na klu shing bsnams pa yin / /
'jam dpal ral gri pu sti dang / /
ji ltar rim bzhin mtshan pa yin / /
spos kyi glang po spos chu yi / /
dri yi dung chos char 'bebs pa'i / /
thod dang bcas pa'i cod pan ni / /
ye shes tog ni bsgrings nas bsnams / /
bzang skyod ba ni nam mkha' mdzod / /
bslang nas mtshan par byed pa'o / /
blo gros rgya mtsho yid bzhin nor / /
phyag gi pad+ma mdzes pa yin / /
dpag bsam shing dang bum pa bzang / /
blo gros mi zad phyag g.yon na / /
pu sti mtshan pa'i pad+ma ni / /
spobs pa brtsegs pa de bzhin du / /
phyag na ral gri bsnams pa yin / /
mthu chen thob pa ral gri bsnams / /
ngan song kun 'dren rgyal mtshan no / /
mya ngan mun pa nges 'joms ni / /
dpal be'u g.yung drung 'khyil pa ni / /
dra ba can gyi 'od rnams so / /
zla 'od gzhon nu zhes bya ba / /
zla tshes g.yer ka rgyal mtshan mdzes / /
'od dpag med pa pu sti dang / /
ral gri rin chen mdzod 'dzin pa / /
nam mkha'i snying por shes par bya / /
sna tshogs rdo rje ral gri ni / /
bsnams pa sgrib pa rnam par sel / /
byang chub sems dpa' zhes 'dod do / /
'di rnams phyi yi sgo skyong dag /
sngar ni ji skad smos pa bzhin / /
de ltar bsgoms pa'i rjes la ni / /
ye shes sems dpa' spyan drangs nas / /
de nyid gsum gyi yi ge yi / /
rnal 'byor rig pas byin brlab bya / /
de la rim pa 'di yin te / /
spyan drang sngon 'gro phyag 'tshal te / /
oM sarba ta thA ga ta pa da ban+da na ka ro mi / /
e ma kun du bzang po yi / /
byang chub sems dpa'i spyod pa mchog /
de bzhin gshegs pa'i 'khor lo yi / /
dbus na de bzhin gshegs pa mdzes / /
de nas 'khor lo'i dbang phyug la / /
de bzhin gshegs pa kun zhugs nas / /
byung nas rang rang rigs pa ni / /
byin gyis brlab pa mdzad pa yin / /
e ma sangs rgyas thams cad kyi / /
rgya chen gdod nas skye ba med / /
rdul phran thams cad ji snyed kyi / /
sangs rgyas thams cad gcig tu gyur / /
de nyid gsum gyi byin rlabs dang / /
'khor lo'i bdag nyid dbang bskur nas / /
rang bzhin dag par bsgom par bya / /
oM sarba ta thA ga ta a b+hi She ka sa ma ya shrI ye hUM / /
de ltar ting 'dzin gsum dang ni / /
mkhas pas cho ga byas nas ni / /
de nas rang lha'i rnal 'byor gyis / /
mchod pa yang dag brtsam par bya / /
pad+ma'i phyag rgya ldan g.yo bas / /
a r+g+ha'i snod ni bzang ba dang / /
g.yas pa ba dan gsum dang ni / /
de nyid gsum gyis bsam par bya / /
de nas mkhas pas me tog gsol / /
de yi chu yis bsang bar bya / /
oM badzra puSh+pe hUM /
oM badzra d+hU pe hUM /
oM badzra A lo ke hUM /
oM badzra gan+d+he hUM /
soM badzra a kA ro mu khaM sarba d+harmA NAM /
Ad+ya nut+pan na twAta oM AHhUM /
phyag 'tshal rdo rje ldan pa yi / /
dzaHhUM baM hoHzhes bya ba dang / /
se gol brdabs la dgug pa dang / /
phyag byas nas ni ar+g+ha dbul / /
oM badzra aM ku sha dzaH /
oM badzra pA a ahUM /
oM badzra s+pho Ta baM /
oM badzra A be sha AH /
zhus nas yi ge gsum gyis ni / /
byin gyis brlabs la dbang bskur ro / /
de nas sngar bshad rim pa yis / /
mchod pa rnams kyis mchod pa dang / /
de las gzhan pa'i rig ma ni / /
bcu drug gis ni mchod bstod bya / /
dkyil 'khor rnam gsum phyag mtshan dang / /
ji srid thig le'i rim pa dang / /
snang ba la sogs rim pa yis / /
spros pa thams cad zhi ba dang / /
stong nyid sogs rim thob pa yi / /
rnal 'byor lhan skyes mdzes pa yin / /
de ltar goms pa 'jug pa rnams / /
mi shes chu bo ma lus pa / /
bskams shing sems kyi zla ba ni / /
shar ba skal ba bzang po yin / /
spro dang bsdu ba'i rim pa yis / /
ji srid sgrub pa mi skyo'i bar / /
de ltar yang dang yang du bya / /
langs nas sangs rgyas spyan drangs nas / /
de nas gtor ma sbyin par bya / /
de la rdo rje sems dpa' ni / /
'khor los sgyur bar 'dod pa las / /
a las byung zhing sku mdog dkar / /
rdo rje dang ni dril bu bsnams / /
thugs kar dang po sangs rgyas ni / /
sngar ni ji skad bshad pa bzhin / /
de la mya ngan 'das 'khor lo / /
a ra la sogs yi ger ldan / /
de steng a ra pa tsa na / /
phyag gnyis rdo rje dril bu bsnams / /
'di yi nye ba'i snying po ni / /
sngar ni bstan zin gang yin pa'o / /
oM a ra pa tsa na ya te nA ma /
sngags kun rigs kyi bdag nyid kyi / /
rnam par snang mdzad chen po yang / /
zhal bzhi sku mdog dud 'dra zhing / /
bsam gtan phyag rgyar ldan pa'o / /
dang po'i sangs rgyas thugs ka ru / /
zhi ba'i 'khor lo 'di rnams kyang / /
rtsibs drug pa la rigs drug gis / /
yongs su bskor bar ldan pa'o / /
de la gnyis med 'jam pa'i dpal / /
mdog dkar zhal drug a las byung / /
phyag gnyis ral gri pu sti bsnams / /
gnyis kyis ut+pal bsnams pa dang / /
gnyis ni ting 'dzin phyag rgya ni / /
yang dag snang ba snang ba che / /
'di dag so so'i snying po ni / /
sgrub pa'i thabs las gsal bar bstan / /
bshad pa'i 'khor lo bdag nyid ni / /
lha rnams nyi shur mnyam pa la / /
gcig gi bdag nyid chen po ni / /
blo chen rnams kyis mchod par bya / /
rdo rje hUM mdzad gtso bo yis / /
'khor los sgyur bar 'dod pa la / /
'di rnams rang gi ngo bo ni / /
kho bos sngar ni bstan zin to / /
'on kyang 'di yi khyad par ni / /
da ni rab tu bshad par bya / /
mda' dang gzhu ni 'gengs pa dang / /
rnam rgyal phyag rgya rdor dril dang / /
ral gri rdo rje zhags pa dang / /
lcags kyu dang ni lcags sgrog bsnams / /
lha chen u ma mnan pa ni / /
rdo rje hUM mdzad ces brjod do / /
'di yi rin chen hUM mdzad ni / /
phyag drug rnam rgyal phyag rgya med / /
zhal drug zhal ni re re la / /
spyan ni gsum gsum ldan pa'o / /
'di yi pad+ma'i hUM mdzad ni / /
mche gtsigs ha la ha lar ldan / /
'di yi las kyi hUM mdzad ni / /
rnam rgyal rang gi phyag rgyar ldan / /
lcags kyu zhags pa ral gri dang / /
gtun shing lhag ma phyag na bsnams / /
gang yang rdo rje rin chen ni / /
'khor los sgyur bar 'dod pa la / /
ser po rin chen gyis mtshan pa / /
kun kyang rin chen cod pan can / /
de la rnam snang sngar bshad bzhin / /
don kun grub pa mi bskyod pa / /
rdo rje bsnams nas sa gnon no / /
rin chen gtsug phud snga ma bzhin / /
rin chen pad+ma sku mdog ser / /
pad+ma'i phyag rgyas ldan pa dang / /
laM las byung ba'i sa bon ni / /
dkyil 'khor gru bzhi pad+ma la / /
g.yas pa bkod nas g.yon pa la / /
bsam gtan dang po'i bar du gnon / /
rin chen don yod don yod do / /
rdo rje'i tshig ni thams cad la / /
rang ming rin chen sgra dang ni / /
yang dag ldan pa'i sku yin no / /
rin chen rdo rje'i rdor tshig la / /
khro gnyer ldan par shes par bya / /
g.yon pas rdo rje gnon pa dang / /
g.yas pas 'dod pa gnon pa'o / /
rdo rje rin chen nyi ma 'od / /
rin chen dpal ni rgyal mtshan brjod / /
gang yang pad+ma gar dbang phyug /
'khor los sgyur bar 'dod pa la / /
rdo rje'i gnas su pad+ma'i tshig /
lha gzhan kun la shes par bya / /
de bzhin gshegs la pad+ma'i tshig /
sngon song rnam par snang mdzad brjod / /
rin chen rin chen gtsug phud dang / /
pad+ma gar gyi dbang la yang / /
ting 'dzin sgra yi sngon du ni / /
pad+ma zhes ni brjod pa yin / /
pad+ma nges pa'i dbang phyug ni / /
pad+ma'i don yod grub pa yin / /
gzhan gyi khyad par 'di dag kyang / /
nor bus byas pa'i rin po che / /
nyi ma nyi ma'i gzugs 'dzin pa / /
dpal ni zla ba'i ngang pa las / /
gnas pa ku mu ta la ni / /
zla bas mtshan pa'i gdugs bsnams pa'o / /
bzhad pa la ni zhal bcu gcig /
pad+ma'i sgrol ma brgya byin mdog /
pad+ma'i 'khor lo khyab 'jug 'dra / /
smra ba tshangs pa'i rjes su byed / /
las ni gzhon nu lta bu ste / /
de las gzhan pa khyad par med / /
rta mchog gsum gyi bdag nyid dam / /
rnam pa lnga'am rnam pa gcig /
sngon po gsum gyi bdag nyid ni / /
ral gri mda' gzhu ut+pal bsnams / /
'di yi lha mo gnyis po ni / /
g.yas na sna tshogs rdo rje bsnams / /
de la gtsang ma sku mdog dkar / /
pad+ma sngon pos rnam par mdzes / /
dag ma pad+ma rA ga'i mdog /
pad+ma dmar pos rnam par mdzes / /
'di yi nang gi skye mched rnams / /
sa snying la sogs byin gyis rlobs / /
phyi yi skye mched rnams la ni / /
gzugs rdo rje sogs byin brlabs pa'o / /
g.yon pas 'dod pa'i 'jig rten gnon / /
g.yas pas mnan pa bsam gtan yin / /
rta skad 'tsher ba phyogs kyi zhal / /
bsam gtan dang po'i bar du reg /
lnga yi bdag nyid snga ma bzhin / /
yang na 'od dpag med pa bzhin / /
pu sti dang ni ral gri dang / /
mda' gzhu bsnams pa yid 'phrog pa'o / /
tshangs pa brgya byin khyab 'jug ni / /
pa ba sangs dang skar ma 'di gra / /
zhabs kyis pad+ma bskor ba yis / /
grong khyer sum rtseg pa gnon pa / /
'phrog pa'i lha mo rnams kyang ni / /
'di dag 'khyud nas bzhugs pa'o / /
rta yi gdong can thams cad kyang / /
'khor kun yongs su shes par bya / /
de ltar zla gcig zla drug gam / /
lo gcig mtshan ma thob par du / /
de srid bsnyen pa byas nas ni / /
dkyil 'khor las la 'jug par bya / /
gtsug lag khang la sogs pa yi / /
yid du 'ong ba'i sa phyogs su / /
tshad ldan tsha sgo med par ni / /
dkyil 'khor dam pa bri bar bya / /
rgyal pos khru ni brgya lnga bcu / /
blon po chen pos nyi shu lnga / /
tshong dpon ded dpon nyi shu'am phyed / /
sgrub pos bcu gnyis sam de'i phyed / /
der ni mngon spyod sbyin sreg dang / /
zhi ba yi ni sbyin sreg dag /
byas nas sa ni sbyang bar bya / /
yongs su gzung bar bya ba yin / /
der ni dkyil 'khor yongs sprul nas / /
gong du ji skad bshad pa bzhin / /
phyag 'tshal la sogs sngon song nas / /
mchod pa yongs su rgyas par bya / /
de nas sgrub pa'i grogs mchog gis / /
mtshan brgya rtsa brgyad kyis bstod nas / /
sa yi lha mo spyan drangs la / /
sna tshogs mchod pas mchod nas ni / /
skyob pa sangs rgyas thams cad kyi / /
spyod pa'i tshul dang khyad par gyis / /
sa dang pha rol phyin pa la / /
lha mo khyod ni dbang du gyur / /
skyob pa shAkya'i seng ge yis / /
ji ltar bdud kyi sde bcom pa / /
de bzhin bdag gis bdud las ni / /
rgyal bar byas te dkyil 'khor bri / /
mig gnyis nyi zla rkang mthil ni / /
rdo rje rgya gram byin brlabs nas / /
zhal nas hUM gi sgra sgrogs shing / /
yongs su bskyod pa'i tshul gyis ni / /
phyogs rnams rdo rje'i sa gzhi dang / /
rdo rje ra ba dra ba bsam / /
lag gnyis rdo rje dril ldan dang / /
g.yas pa rdo rje bsnun pa yi / /
tshul gyis bgegs la bka' bsgo dang / /
phur bus btab pa la sogs bya / /
de nas de nyid dris byugs la / /
lha yi gnas su tsan+dan la / /
sogs pa'i dri yi thig le dang / /
me tog sna tshogs dgram par bya / /
de rjes nam mkha' la gnas pa / /
dkyil 'khor lha rnams bkug nas ni / /
mchod pa lnga dang brgyad rnams kyang / /
mchod nas 'di ltar brjod par bya / /
rnam par snang mdzad bcom ldan 'das / /
rig sngags rgyal la phyag 'tshal lo / /
bdag la brtse bar gyur nas ni / /
slob ma rnams la brtse ba dang / /
khyed rnams la yang mchod pa'i phyir / /
bcom ldan bdag ni gus pa la / /
de bas gnang ba mdzad par rigs / /
sangs rgyas 'jig rten mgon brtse dang / /
byang chub sems dpa' dgra bcom dang / /
gsang sngags lha gzhan gang bzhugs dang / /
'jig rten skyong ba'i lha rnams dang / /
gang yang 'byung po mthu chen dang / /
gang du lha yi spyan mnga' ba / /
sems can bstan la dga' ba rnams / /
bdag la dgongs par mdzad du gsol / /
bdag ming 'di zhes bgyi ba yis / /
sang ni dkyil 'khor bzang po'i ming / /
'di zhes bya ba ci nus kyis / /
cho ga bzhin du 'bri lags na / /
bdag dang slob mar bcas pa la / /
thugs ni brtse bar dgongs su gsol / /
tshogs pa thams cad dkyil 'khor du / /
byin gyis brlab par mdzad du gsol / /
zhes ni lan gsum brjod pa yis / /
lha rnams lhag par gnas pa'o / /
de nas 'og nas 'chad pa yi / /
bum pa mtshan nyid ldan pa dang / /
'bru la sogs pa thams cad dang / /
bcas pa lhag par gnas par bya / /
gzhan yang sbyin sreg cho ga dang / /
gtor ma shin tu rgya chen po / /
slob ma lhag par gnas pa dang / /
rim pa bzhin du shes par bya / /
de la khrus byas gtsang ma yi / /
gos gon nas ni slob ma yis / /
thal mo me tog bcas pa dang / /
phyag byas nas ni 'di skad brjod / /
dga' chen khyod bdag ston pa bas / /
slob dpon khyod ni dgongs su gsol / /
byang chub chen po'i tshul bstan pa / /
mgon po chen po bdag 'tshal lo / /
dam tshig de nyid stsal du gsol / /
sangs rgyas chos dang dge 'dun te / /
skyabs gsum dag kyang bdag la stsol / /
thar pa chen po'i grong mchog tu / /
mgon po bdag ni 'jug par 'tshal / /
bu tshur shog cig theg chen po / /
khyod ni tshul chen snod yin te / /
gsang sngags spyod pa'i cho ga 'di / /
khyod la yang dag bstan par bya / /
rdzogs pa'i sangs rgyas gang 'das dang / /
de bzhin gang dag ma byon dang / /
da ltar bzhugs pa'i mgon po rnams / /
'gro la phan phyir bzhugs pa dag /
de dag kun gyis gsang sngags kyi / /
cho ga bzang po 'di mkhyen nas / /
dpa' bos byang chub shing drung du / /
thams cad mkhyen pa mnyam med brnyes / /
gsang sngags spyod pa mnyam med pa / /
skyob pa shAkya seng ge yis / /
bdud sde shin tu mi bzad pa / /
dpung chen dag kyang de yis bcom / /
de bas kun mkhyen thob bya'i phyir / /
bu yis blo gros 'di gyis shig /
de nas cho ga'i yan lag kun / /
byas la byin gyis brlab pa dang / /
mchod nas a shwat+tha sogs pa'i / /
so shing ku sha srung skud sbyin / /
rig sngags ldan pa'i srad bu ni / /
tshad dang ldan par bkal ba dang / /
phan tshun legs par bsgril ba yis / /
mkhas pas dkyil 'khor thig gdab bo / /
oM a n+yo n+ya a nu ga ta sarba d+harmAHs+pha ra s+pha ra a nu ga ta /
sarba d+harmAHad+yan+ta a nu pra bish+Ta sarba d+harmA hUM /
oM badzra sa ma ya sU tra ma ti kra ma hUM /
shar nub byang dang lho phyogs dang / /
mngon par bltas la tshangs thig gnyis / /
me dang gnod sbyin dbang ldan dang / /
gshin rje mngon par phyogs pa dang / /
rlung dang gshin rje bden bral dang / /
gnod sbyin phyogs su kha bltas la / /
shar dang nub tu thig gdab bo / /
me dang bden bral srin po dang / /
dbang po rlung dang dbang ldan dang / /
rlung gi phyogs su kha bltas la / /
go rims bzhin du lho byang gi / /
thig gnyis de bzhin gdab par bya / /
slob dpon slob ma bskor phyogs su / /
'gro zhing me dang rlung mtshams dang / /
bden bral dbang ldan mtshams su ni / /
gnas nas thig gnyis gdab par bya / /
gsar pa las ni bkal nas kyang / /
tshad dang mthun par mdzad pa yi / /
thig ni mkhas pas ci nus kyis / /
dkyil 'khor gyi ni thig gdab bo / /
gru bzhir bya zhing sgo bzhi dang / /
rta babs bzhi yis mdzes byas la / /
thig bzhi dang ni ldan gyur pa / /
dar dang me tog phreng bas brgyan / /
grwa yi phyogs ni thams cad dang / /
sgo khyud kyi ni mtshams rnams su / /
rdo rje rin chen spras par ni / /
dkyil 'khor phyi rim thig gdab bo / /
de yi rim pa'i nang zhugs la / /
'khor lo 'dra ba'i rdo rje yi / /
thig gis yongs su bskor bya zhing / /
ka ba brgyad kyis mdzes byas la / /
phyogs kun mnyam pa nyid dmigs la / /
shes rab can gyis thig gdab bo / /
shar dang nub dang byang dang lhor / /
thig bzhi btab pas dkyil 'khor brgyad / /
de ltar lung dang bla ma yi / /
gdams ngag dag la brten nas ni / /
cho ga ji lta ba bzhin du / /
dkyil 'khor chen po'i thig gdab bo / /
oM tsi tra sa ma ya hUM /
zhes ni lan gsum mngon bzlas pa'i / /
sngags dang phyag rgya bcas pa dang / /
byin gyis brlabs nas tshon rtsi ni / /
cho ga bzhin du bri bar bya / /
sngon po rdo rje rtse rang bzhin / /
gnyis pa gser la dmigs pa ste / /
pad+ma rA ga'i rang bzhin gzhan / /
de bzhin gzhan ni margad 'dra / /
dkar po nang du shes bya ste / /
de ni tshon gyi rim pa bshad / /
shar phyogs su ni sngon po ste / /
lhor ni ser po dang ldan pa / /
nub kyi cha ni dmar po ste / /
byang ni ljang gur yang dag ldan / /
dbus kyi sa yi cha nyid ni / /
shel ltar dkar ba bla na med / /
rtag tu rdo rje dril 'chang zhing / /
rab mnyam gzhag pa'i slob dpon gyis / /
lha rnams rang rang gnas su ni / /
gzugs dang phyag rgya sogs pa yi / /
kha dog dbyibs kyi dkyil 'khor gyis / /
bris nas sngon gsungs mchod pa rnams / /
rgya chen po yis mchod bya zhing / /
gzhan yang zhal zas sna tshogs dang / /
'dod yon lnga dang rin chen dang / /
gos kyi bye brag sna tshogs dang / /
rta dang glang po'i tshogs kyis mchod / /
mtshan nyid ldan pa'i bum pa rnams / /
mgrin par ras dkris tsu ta la / /
sogs pa lo mar bcas pa yi / /
shing gi kha rgyan rin chen dang / /
'bru dang sman lnga dri zhim pa'i / /
spos chu me tog la sogs pas / /
rab tu bkang nas rang rigs kyi / /
mtshan mas mtshan nas bum pa la / /
rang rang rigs kyi lhar bskyed nas / /
ye shes sems dpa' gzhug pa dang / /
mchod pa la sogs byin brlabs nas / /
cho ga bzhin du gnas par bya / /
'bras chan nas chan snum khur sogs / /
bza' ba shin tu rgya chen po / /
sngags dang phyag rgyas byin brlabs nas / /
gtor ma shin tu rgya chen gtang / /
lha dang lha min gnod sbyin lto 'phye grul / /
nam mkha' lding dang 'dab bzangs lus srul po / /
dri za srin po gdon gyi rigs rnams dang / /
gang dag sa la gnas pa'i rdzu 'phrul can / /
bdag gis pus mo sa la btsugs nas su / /
thal sbyar khyed rnams la ni gsol 'debs kyis / /
bu smad bcas shing g.yog 'khor bcas pa rnams / /
gnas nas phan gdags slad nas 'dir spyon zhig /
'byung po gang dag ri rab steng gnas dang / /
dga' ba'i tshal dang lha yi gnas rnams dang / /
shar nub ri dang nyi zla'i khyim rnams dang / /
ri bo kun la gang dag gnas pa dang / /
chu bo kun dang chu yi mdo rnams dang / /
rin chen gnas na lhag par gang gnas dang / /
mtsho dang rdzing dang lteng ka chu ngogs dang / /
g.ya' chu sil ma dag na gang gnas dang / /
grong dang grong khyer phyugs lhas stong pa dang / /
khang stong dag dang lha yi khang pa dang / /
gtsug lag khang dang grong khyer gnas dag gam / /
dka' thub gnas dang glang chen bres dang ni / /
rgyal po'i dkor khang dag na gang gnas dang / /
lam srang bzhi mdo dang ni 'dun sa dang / /
gang dag lam po che dang shing gcig drung / /
dur khrod chen po nags tshal chen po dang / /
seng ge dred dang gcan gzan gnas rnams dang / /
'brog chen 'jigs su rung bar gang gnas dang / /
gang dag gling mchog dag na gnas pa dang / /
lhun po dur khrod dag na gnas pa rnams / /
rab tu dgyes shing go bar gyur nas su / /
phreng ba me tog dri dang bdug pa dang / /
bstod dang gtor ma mar me gus phul bas / /
'di dag bzhes te btung zhing bsnams nas su / /
las 'di rnams kyi 'bras bu mchis par mdzod / /
shar phyogs rdo rje can de lha tshogs 'khor dang bcas / /
gtor ma phul ba 'di dag bzhes su gsol / /
me dang gshin rje bden bral srin po'i bdag / /
chu bdag rlung bdag nor gyi bdag po dang / /
dbang ldan lha ste 'byung po'i bdag po dang / /
steng gi nyi zla tshangs po chen po dang / /
lha rnams kun dang gang dag sa steng klu / /
ri yi lha dang gsang ba'i tshogs 'dus pa / /
so so so sor gtor ma phul ba 'di / /
rab tu dgyes pa'i yid kyis bzhes nas kyang / /
rang rang phyogs su legs par bzhugs nas su / /
rang gi bu smad mdza' bshes gnyen 'dun dang / /
nang mi dmag dang dpung bcas thabs cig tu / /
me tog dri dang byug pa gtor mar bcas / /
'di dag btung zhing legs par gsol nas kyang / /
bdag gi las kyi 'bras bu mchis par mdzod / /
zhi dang rgyas dang dbang dang ni / /
mngon spyod kyi ni dbye ba yis / /
thab khung mchod rdzas rnal 'byor dang / /
'dug stangs tshul bzhin shes par bya / /
de la re zhig zhi ba ni / /
sa gzhi dkar po thab khung ni / /
zlum po'i chur ni khru gang dang / /
zabs su khru ni phyed kyi tshad / /
sor bzhi dor la dpangs su ni / /
sor bzhi stod la sor bzhi smad / /
phyi rol kun nas gru bzhi pa / /
cho ga bzhin du bri bar bya / /
u dum wA ra pa la sha / /
a mra p+lag sha kang smra rgya / /
a shwat+tha la sogs pa yi / /
yam shing sor ni bcu gnyis dang / /
nas zho 'o ma 'bras yos dang / /
til dang dUr ba ku sha sngo / /
sA lu 'bras chan me tog dkar / /
spos dang sbrang rtsi mar la sogs / /
srog chags med pa'i mchod sbyin shing / /
dgon pa'i lci ba 'o ma shing / /
gos dkar gon nas snying rje'i sems / /
rnal 'byor pad+ma'i 'dug stangs so / /
rang gi sa bon las byung ba / /
las dang rjes mthun b+ha ba ka /
rdo rje rtse gsum phreng ba dang / /
dbyug pa gun+d+he 'dzin bsams nas / /
ye shes me lha dgug pa dang / /
gzhug dang bcing dang dbang byas nas / /
phyag rgya bzhis gdab dbang bskur ba / /
oM rat+na a b+hi Shiny+tsa b+hasmi ku ru sarba /
de nas mchod yon sngon song ba'i / /
las dang rjes su mthun pa yi / /
mchod pa lnga dang sgeg mo sogs / /
gsang ba'i mchod pa rnams kyis mchod / /
de rjes gsang sngags 'di dag gis / /
mar gyi dgang blugs gsum phul nas / /
bgegs ni yod med brtag par bya / /
oM a na la ma hA b+hU ta dz+wa la ya sarba duSh+TA na hUM phaT /
'bar ba'i me la yam shing ste / /
de nas mar dang de 'og til / /
de nas 'bras chan la sogs pa'o / /
cho ga 'di ni mdor bsdu ba'o / /
de nas me yi dbus nyid du / /
dkyil 'khor lha rnams dmigs pa dang / /
ye shes sems dpa' bcug nas ni / /
mchod pa yongs su rgyas par bya / /
me la bsang gtor 'thor 'thung dang / /
dgang blugs dang ni mchod pa dag /
byas nas 'dod pa'i dngos grub phyir / /
gsol ba btab la gshegs su gsol / /
de nas dge bsnyen dge tshul dang / /
dge slong sdom pa 'dzin pa yi / /
slob ma dag la cho ga bzhin / /
rim bzhin gzhug cing dbang bskur ro / /
stod g.yogs smad g.yogs ldan pa dang / /
lag na me tog bcas pa dang / /
phyag 'tshal gsol ba gdab pa dang / /
bshags pa la sogs byas nas ni / /
gtso bo bdag la sdom pa gsol / /
thub pa nyi ma ma lus pa / /
sangs rgyas bdag la dgongs su gsol / /
bdag ming 'di zhes bgyi ba ni / /
slob dpon dpang du gnas pa la / /
sangs rgyas rol mo las byung ba / /
mi ldog 'khor lo'i 'byor par ldan / /
thar pa chen po'i grong khyer mchog /
gsang ba chen por 'jug par bgyi / /
gsang ba'i rigs mchog thams cad du / /
slob dpon chen po bdag 'jug mdzod / /
mi ldog pa yi dbang bskur ba / /
skal ba chen po bdag la stsol / /
mtshan rnams kun gyis rgyas btab cing / /
dpe byad rnams dang yang dag ldan / /
sangs rgyas kun gyi yid 'ong ba / /
slob dpon chen po bdag la stsol / /
dbang bskur ba ni rmad byung che / /
sems can kun gyi don bgyid phyir / /
bdag ni rtag tu slob dpon 'gyur / /
slob dpon chen po bdag la stsol / /
che ge zhes bya 'di nyid ni / /
byang chub sems ni yongs 'dzin cing / /
dam tshig sdom dang gsang ba yi / /
'khor lo 'di la gzhug par 'tshal / /
gsang ba chen po'i rigs dag pa'i / /
gsang ba yongs su 'dzin par ni / /
bdag nyid chen po khyed 'dod dam / /
'tshal zhes brjod la 'di skad ces / /
sangs rgyas chos dang dge 'dun te / /
dkon mchog gsum la skyabs su song / /
'di ni sangs rgyas rigs dag pa'i / /
dam tshig brtan par gyur pa'o / /
rdo rje dril bu'i phyag rgya yang / /
blo chen khyod kyis gzung bar gyis / /
byang chub sems gang de rdo rje / /
shes rab dril bu zhes bshad do / /
slob dpon dag kyang gzung bar gyis / /
bla ma sangs rgyas kun dang mnyam / /
'di ni rdo rje'i rigs dag pa'i / /
sdom pa dam tshig yin par gsungs / /
rin chen rigs mchog chen po la / /
nyin dang mtshan mo lan gsum du / /
zang zing mi 'jigs chos dang byams / /
sbyin pa rnam bzhi rab tu sbyin / /
phyi nang gsang ba theg pa gsum / /
dam pa'i chos kyang gzung bar bgyi / /
'di ni pad+ma'i rigs dag pa'i / /
sdom pa dam tshig yin par gsungs / /
las kyi rigs mchog chen po la / /
sdom pa thams cad ldan par ni / /
yang dag nyid du gzung bar gyis / /
mchod pa'i las kyang ci nus bya / /
slob dpon 'dir ni bdag la gson / /
gtso bos ji ltar bka' stsal pa / /
de ltar bdag ni bgyid par 'tshal / /
ji ltar dus gsum mgon po rnams / /
byang chub tu ni nges mdzad pa'i / /
byang chub sems ni bla med pa / /
dam pa bdag gis bskyed par bgyi / /
la sogs tshig ni brjod nas ni / /
oM sarba yo ga tsit+ta ut+pA da yA mi / /
byang chub sems ni bla med pa / /
dam pa bdag gis bskyed bgyis nas / /
su ra ta sa ma ya s+t+waM ho badzra sid+d+hi ya thA su khaM / /
rdo rje lcags kyu sogs sngags kyis / /
dgug gzhug bcing dang dbang byas nas / /
deng khyod ces bya la sogs dang / /
nam mkha'i snying po brjod par bya / /
rdo rje sems dpa' deng khyod kyi / /
snying la yang dag zhugs par 'gyur / /
gal te tshul 'di smras gyur na / /
de ma thag tu dral te gshegs / /
oM badzra u da ka Tha /
de nas ye shes dbab pa dang / /
me tog dor dang gdong g.yogs ni / /
bkrol nas dkyil 'khor bstan par bya / /
de nas chu dang cod pan dang / /
rdo rje'i bdag po ming dang ni / /
brtul zhugs rjes gnang la sogs pa / /
cho ga bzhin du sbyin par bya / /
de nas slob dpon la ni yon / /
rjes su mthun par dbul byas la / /
dkyil 'khor lha yi 'khor lo rnams / /
ma lus par ni gshegs su gsol / /
lung dang bla ma dam pa rnams kyi gdams ngag rjes 'brangs nas / /
rgyud rnams kun gyi snying por gyur pa 'jam dpal mtshan brjod kyi / /
dkyil 'khor cho ga tshul bzhin byas las bdag gi dge ba ni / /
thob pa gang des 'gro kun 'jam dpal ye shes sems dpa'i zhal mthong shog /
'phags pa 'jam dpal gyi mtshan yang dag par brjod pa'i dkyil 'khor gyi cho ga /
slob dpon so ma shrIs mdzad pa rdzogs so // //
rgya gar gyi mkhan po ma hA dz+nyA na dang /
lo tsA ba dge slong gzhon nu 'od kyis bsgyur zhing gtan la phab pa'o / /
[ ]
