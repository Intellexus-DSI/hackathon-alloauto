@## / /
rgya gar skad du /
pany+tsa kra ma pany+dzi kA pra b+hA sA r+tha nA ma /
bod skad du /
rim pa lnga pa'i dka' 'grel don gsal ba zhes bya ba /
dpal rdo rje sems dpa' la phyag 'tshal lo / /
dpal ldan rgyal ba kun gyi gtso / /
rdo rje sems dpa' mgos btud de / /
rim pa lnga yi dka' 'grel ni / /
don gsal ba 'di bdag gis dbye / /
'phags pa yis ni mdzad pa'i gzhung / /
zab mo'i don la bdag blo yi / /
go skabs dag ni med mod kyi / /
'dir ni gzhan gyis gsol gdab byas / /
nyan pa'i dbye ba rnam gnyis te / /
mgo smos spros pas go ba'o / /
phyi ma rjes su gzung ba'i phyir / /
bdag gis dka' 'grel brtsam par bya / /
bla ma'i man ngag ma thob par / /
gang zhig 'chad par 'dod pa ni / /
bstan bcos mang la blo sbyangs kyang / /
de 'dir yang ni rmongs 'gyur te / /
de bas gsang ba la mkhas pa'i / /
bla ma'i man ngag thob bya ste / /
gang zag gzhan la phan bya'i phyir / /
'dir ni ci bzhin nus pas bya / /
'dir 'jig rten dang 'jig rten las 'das pa'i bstan bcos mtha' dag thugs su chud pas legs par sbyangs pa /
ku sha'i rtse mo lta bu'i blo mnga' ba'i slob dpon phyogs gnyis nges par spangs pas don dam pa ji lta ba bzhin mkhyen pa'i yul du gyur pa /
bde bar gshegs pa'i bstan pa srung bar mdzad pa'i thugs kyi rgyud mnga' ba /
snying rje bla na med pas pha rol la phan par mdzad pa'i dgongs pa can /
snyigs ma lngas 'phags pa'i nyon mongs pa du ma 'dod chags dang /
zhe sdang dang /
gti mug dang /
phrag dog dang /
ser sna la sogs pa'i nyes pas yid bcom pa'i 'jig rten gyi 'gro ba la gzigs nas /
gdul bya de dag gi don du rang dad pa'i lha la phyag 'tshal ba sngon du song bas /
mdor bsdus pa'i rim pa lnga gsungs pa yin te /
'dir yang brjod par bya ba la sogs pa gsum med na /
chos kyi rjes su 'brang ba'i gang zag rnams 'jug par mi 'gyur te /
'di ltar re zhig de nyid bstan par bya na /
'dir rdzogs pa'i rim pa ni brjod par bya'o / /
sems can thams cad lam dam pa la dgod pa ni dgos pa'o / /
phyag rgya chen po grub cing sems can gyi don la 'khor ba'i srid du gnas pa ni dgos pa'i yang dgos pa'o / /
de ltar brjod par bya ba la sogs pa bsnyad nas /
bstan bcos kyi lus dang /
bshad pa'i rim pa yang rnam par gzhag par bya ste /
gsang sngags sku ni rab bsgrub pa / /
bskyed pa'i rim pa dang po yin / /
sems la dmigs pa tsam zhig ni / /
rim pa gnyis pa zhes bya'o / /
kun rdzob bden pa mthong ba ni / /
yid 'ong rim pa gsum pa'o / /
kun rdzob bden pa'i dag pa ni / /
rim pa bzhi par brjod pa yin / /
gang zhig bden gnyis sbyor ba ni / /
zung 'jug ces bya rim pa lnga / /
sgrub pa'i lus 'di phul du byung / /
bstan bcos kun gyi don bsdus pa'o / /
gzhan yang dpal gsang ba 'dus pa'i yan lag nyid yin pas na /
mtha' drug gi rjes su 'brangs shing bshad pa bzhi'i rim pas kyang gzhung rnam par bshad par bya ste /
'di dag gi mtshan nyid ma brjod de gzhung mangs kyis dogs pa'i phyir ro / /
de ltar bstan bcos kyi lus rnam par bkod nas /
da ni phyag 'tshal ba'i tshigs su bcad pa nas brtsams te /
tshig re re nas rnam par bshad par bya'o / /
sangs rgyas kun bdag ces bya ba la sogs pa la /
dpal ldan bde chen la btud nas / /
rdo rje bzlas pa'i rim bshad bya / /
zhes bya bar sbyor ro / /
dpal ldan bde chen ni rdo rje 'chang chen po ste /
dus thams cad pa /
bar chad med pa /
mnyam pa med pa'i bde ba sku nyams su bstar ba'i phyir ro / /
gang gi phyir 'dir bcom ldan 'das kyi sku yang rnam pa gnyis te /
ye shes kyi mtshan nyid can dang longs spyod rdzogs pa'i mtshan nyid can no / /
de la ye shes kyi mtshan nyid can ni ye shes rnam pa lnga'i skus sangs rgyas thams cad de /
mi bskyod pa la sogs pa de bzhin gshegs pa rnams skyed par mdzad pas na yid kun la khyab pa ste /
sangs rgyas kun gyi bdag nyid do / /
longs spyod rdzogs pa'i mtshan nyid ni /
gang skyes bu chen po'i mtshan bzang po sum cu rtsa gnyis dang /
dpe byad bzang po brgyad cus brgyan cing sems can thams cad lam la rab tu dgod par mdzad pa'i phyir ro / /
mgon po skyob par gyur pa ste / /
skyabs su 'os zhes bya'i bar du'o / /
de ltar tshig rnam pa gnyis kyis go rims ci lta ba bzhin zab pa dang /
rgya che ba'i bdag nyid can bcom ldan 'das kyi sku la phyag byas nas ci zhig bya zhe na /
rdo rje bzlas pa'i rim bshad bya / /
zhes bya ba gsungs te /
rdo rje bzlas pa ni 'og nas 'chad pa'i rim pa'i mtshan nyid kyi tshul te /
rdo rje bzlas pa'i rim pa de bshad par bya zhes bya ba'i tha tshig go / /
gang las she na rnal 'byor rgyud kyi zhes bya ba la sogs pa la rnal 'byor zhes bya ba ni sems kyi ting nge 'dzin te /
de gtso bor gyur pa'i rgyud ni rnal 'byor gyi rgyud do / /
de'i rjes su 'brangs nas zhes bya ba ni bsten nas zhes bya ba'i don to / /
de'i phyir rnal 'byor gyi rgyud kyi rjes su 'brangs nas /
'dir yon tan thams cad phun sum tshogs pa dang ldan pa'i bcom ldan 'das la phyag byas nas /
de ma thag tu tshigs su bcad pa gnyis kyi rim pa la 'jug pa'i bslab pa dang /
rin po che'i skud pa ltar khyab pa'i rim pa ji ltar bstan pa gsungs te /
bskyed pa'i rim pa zhes bya ba la sogs pa la /
gang 'di las dang po pa'i ste /
bskyed pa'i rim pas slob bzhin pa /
rdzogs pa'i rim pas mngon par 'dod pa de rnams la bcom ldan 'das thugs rje'i pha rol tu phyin pas rim pa lnga pa'i mtshan nyid thabs de thob par byed pa'i rgyu skas kyi rim pa lta bu gsal bar byas te /
ji ltar khang bzangs la 'dzeg pa'i phyir skas kyi rim pa'i rgyur gyur pa de bzhin du /
mngon par 'dod pa'i go 'phang thob pa'i don du rim pa 'di mkhas pas shes par bya'o / /
srog ces bya ba la sogs pa la /
srog tu gyur pa ni 'dzin cing 'tsho zhes bya ba'i don to / /
gang zhe na rlung zhes bya ba ste kun du g.yo ba'o / /
sems can ni lus dang ldan pa ste /
rlung med na 'gro ba dang 'ong ba dag med pa'i phyir ro / /
de gnyis kyi bskyod pa dang kun du g.yo ba la sogs pa'i bya ba thams cad byed pas na las kun byed ces bya ba'o / /
rnam shes zhes bya ba la sogs pa la rnam par shes pa ni yid de de'i bzhon pa ni shing rta dang rta la skyes bu zhon pa lta bu'o / /
'di skad gsungs te / /
rlung zhes bya ba'i bzhon pa la / /
rnam par shes pa zhon nas las kun byed / /
ces bya ba'i don to / /
'di ltar ston par 'gyur te /
rlung ni stong pa'i ngo bo dang / /
shes pa kun du 'dres gyur nas / /
dbang po'i lam nas 'byung 'gyur te / /
yul la dmigs pa zhes bya'o / /
'dir yang mdo dang rgyas pa'i dbye bas rnam pa lnga dang bcur 'gyur te /
srog ces bya ba'i rlung dang thur du 'byin pa'i rlung dang /
me dang mnyam pa'i rlung dang /
gyen du rgyu ba'i rlung dang /
khyab byed kyi rlung zhes bya ba rnam pa lnga'o / /
gsal bar rgyu ba dang /
rnam par rgyu ba dang /
yang dag par rgyu ba dang /
rab tu rgyu ba dang /
nges par rgyu ba zhes bya ba dang rnam pa lnga ste /
dang po lnga ni lus kyi bya ba la rnam par zhen pa'o / /
phyi mar gyur pa ni dbang po lnga la brten nas yul 'dzin pa'o / /
de la srog ces bya ba'i rlung ni snying gar gnas pa mi bskyod pa'i rang bzhin te /
srog ces bya ba'i dbugs so / /
thur du 'byin pa'i rlung ni smad kyi bu ga na gnas pa ste /
rin po che 'byung ba'i rang bzhin dri ma la sogs pa 'byin par byed pa'o / /
gyen du rgyu ba'i rlung ni mgrin pan gnas pa ste /
'od dpag tu med pa'i rang bzhin gyen du rgyu zhes rol sogs pa yang len par byed pa'o / /
mnyam pa'i rlung ni lte ba na gnas pa ste /
don yod grub pa'i rang bzhin rol sogs pa mnyam par byed pa'o / /
khyab byed kyi rlung ni tshigs thams cad la gnas pa ste /
rnam par snang mdzad kyi rang bzhin ro la sogs pa tshigs thams cad du khyab par byed pa'o / /
gsal bar rgyu ba ni gzugs la gnas pa ste /
thob par gsal ba'o / /
rnam par rgyu ba ni sgra la gnas pa ste / /
khyab par 'thob pa'o / /
yang dag par rgyu ba ni dri la gnas pa ste /
yang dag par 'thob pa'o / /
rab tu rgyu ba ni ro la gnas pa ste /
rab tu 'thob pa'o / /
nges par rgyu ba ni reg bya la gnas pa ste /
lus pa med par 'thob pa'o / /
rlung gi mtshan nyid kyi dbye ba mdo dang rgyas pa bstan pa ste /
khyab par bstan pas rnal ma 'gog par mi 'gyur zhes bya ba nas /
mdor bstan pa'i rjes su 'brangs nas /
bskyed pa'i rim pa sngags kyi de kho na nyid kyi rang bzhin ston pa ste /
rlung gi de nyid ces bya ba la sogs pa la /
sngags kyi de nyid yang dag 'jug /
ces bya bar sbyar ro / /
ngag rnam par dpyod pa ni sngags kyi de kho na nyid de /
de yang rlung gi de kho na nyid med na 'grub par mi 'gyur ro / /
rlung gi de kho na nyid kyang lus rnam par dpyod pa med pa ste /
de bas na rim pa la 'jug pa bslab par bya'o / /
gang 'dir dang po'i rim pa slob par 'dod pa bde bar gshegs pa'i theg pa la mos pas slob pa ste sangs rgyas kyi bstan pa zhes bya ba 'dis /
yon tan thams cad phun sum tshogs pa dang ldan pa kho na'o zhes sangs rgyas kyi bstan pa la dmigs nas /
ting nge 'dzin dran pa rtse gcig pa'o / /
de'i tshe las dang po pa'i ting nge 'dzin thob pa ste /
de nas rigs kyi dbye bas lus rnam par dpyod pa can no / /
de la yang lus rdo rje'i ting nge 'dzin las kyang /
A li dang kA li'i sgo nas ngag gi rnam par dpyod pa can no / /
ngag rnam par dpyod pa can las dbugs dbyung rngub bsgoms pas ngag rdo rje'i ting nge 'dzin thob pa zhes bya ba'i rim pa 'dis sngags kyi de kho na nyid la 'jug pa'i rnal 'byor du bstan to / /
gzhan yang lus rnam par dpyod pa ni /
rdzas sum cu rtsa drug gi bdag nyid kyi lus rdul phra rab kyi bye brag rnam par dpyod pa ste /
lus dpyod pa can no / /
rlung gi de kho na nyid ni yang rtsa ba'i rgyud las 'chad par yang 'gyur te /
sngags kyi bskyed pa zhes bya ba la sogs pa la sngags ni ngag rnam par dpyod pa'i mtshan nyid ci lta ba bzhin bskyed pa khong du chud pa ste /
bla ma'i zhal nas nges par bzung nas /
sngags rang gi sems la gtong par byed pa zhes pa'i bar du'o / /
gang gi phyir gzhan du sngags las ma byung ba'i rdo rje bzlas pa ni ngag gi yin par 'gyur te / /
de bas sngon du sngags nges par gzung bar bya'o / /
de nas bskyed pa la zhugs nas rdo rje bzlas pa'i rgyu mtshan la slob pa ste /
der gnas pa ni sems kyi ting nge 'dzin la 'jug pa las dang po pa'i rnal 'byor zhes bya'o / /
rim pa dang po'i bshad pa'o // //
gnyis pa ston te /
sems kyi dmigs pa zhes bya ba la sogs pa la sems kyi dmigs zhes bya ba ni sems dmigs pa ste ji ltar rigs pa yongs su shes nas bdag med pa mthong ba'o / /
de yang dag rnam par dpyod pa la gnas nas gang gi tshe rang bzhin snang ba'i rim pas 'byung ba bzhi'i dkyil 'khor la rlung kun du rgyu ba'i dbye ba la slob pa de'i tshe /
sems kyi ting nge 'dzin thob pa ni rim pa gnyis pa zhes pa'o // //
gsum pa ston te /
sgyu ma lta bu zhes bya ba la sogs pa la /
gang gi tshe sgyu ma'i dpe rnam pa bcu gnyis kyi kun rdzob kyi bden pa la 'jug pa de'i tshe der gnas pas rang gi sems ji ltar rig pa yongs su shes pas sgyu ma lta bu'i ting nge 'dzin mngon sum du byas nas sangs rgyas kyi dbang bskur ba thob pa'o / /
sgyu ma dang /
smig rgyu dang /
chu zla dang /
'ja' tshon dang /
me long gi gzugs brnyan dang /
rmi lam dang /
mig 'phrul dang /
chu'i chu bur dang /
mgal me bskor ba dang /
nam mkha'i me tog dang /
ri bong gi rwa dang /
mo gsham gyi bu zhes bya ba 'khrul pa bskyed pa'i dpe bcu gnyis te /
sgyu ma dang mtshungs pa'i dpe ni sgyu ma lta bu'i dpe'o / /
yang 'di dag la khyad par ni cung zad kyang med de /
'on kyang nam zhig su dag 'khrul pa'i gnas skabs na gang yang rung ba'i gnyen po bsgom pa la sbyor ba ste /
rang gi sems kyi sgrib pa dang bral zhing phun sum tshogs par byed pas na /
rnam pa bcu gnyis su bstan to / /
rim pa gsum pa bshad pa'o // //
bzhi pa ston te /
yang dag mtha' ni zhes bya ba la sogs pa la sgyu ma lta bu'i ting nge 'dzin thob nas /
stong pa bco brgyad kyi rim pas don dam pa'i bden pa la 'jug pa ste /
de nas ril por 'dzin pa la rdul phra rab kyi bye brag gi ting nge 'dzin gyis yang dag pa'i mthar rab tu 'jug pa'o / /
rnam par sbyangs zhes bya ba yang dag pa'i mtha' de nyid kyi sems dang sems las byung ba'i phung po thams cad rnam par sbyangs zhes bya ba'i tha tshig go / /
rim pa bzhi pa'i bshad pa'o // //
lnga pa ston te /
yang dag mtha' las langs na ni / /
zhes bya ba la sogs pa la /
de nas stong pa nyid kyi ting nge 'dzin las langs nas rang bzhin 'od gsal ba'i bden pa gnyis dbyer med pa'i bdag nyid du khong du chud nas /
rdzogs pa'i rim pa'i ting nge 'dzin la rab tu 'jug ste 'di skad du gnyis med ye shes zhes bya ba la sogs pa gsungs so / /
gnyis su med pa'i ye shes ni gang du gzung ba dang /
'dzin par rtog pa gnyis kyi mtshan nyid dam yod pa'am med par rtog pa'i mtshan nyid dag yod pa ma yin pa de ni gnyis su med pa'i ye shes so / /
de thob ces bya ba ni rnyed ces bya ba'i don te de khyad par du byed pa'o / /
zung 'jug ces bya ba la sogs pa la /
gang gi tshe zung du 'jug pa'i ting nge 'dzin de kho nar gnyis su med pa'i ye shes gnas pa de'i tshe /
gang la yang mi slob ste /
de yongs su rdzogs pas na bslab pa'i chos ci yang med ces bya ba'i don te /
'phong gi slob dpon dgra la brdegs pa lta bu'o / /
de ltar bskyed pa'i rim pas rdzogs pa'i rim pa rtogs par gyur na legs par sbyangs pa dang legs par ma sbyangs pa'i slob ma rjes su gzung ba'i phyir sngags dang /
lha dang /
bdag dang /
phyag rgya'i de kho nas rim pa lnga gsal bar ston te /
de la ngag rnam par dpyod pa ni sngags kyi de kho na nyid de rlung gi de kho na nyid dang /
lha'i de kho na nyid ni rim pa gcig go / /
sems la dmigs pa ni bdag gi de kho na nyid gnyis pa'o / /
bdag byin gyis brlab pa'i rim pa ni phyag rgya'i de kho na nyid de gsum pa'o / /
mngon par rdzogs par byang chub pa dang /
zung du 'jug pa zhes bya ba gnyis ni 'bras bu'i ngo bo'o / /
de bas na lus rnam par dpyod pa med na /
ngag rnam par dpyod pa'i ting nge 'dzin med pa'o / /
de med na sems rnam par dpyod pa khong du chud pa med do / /
de med na kun rdzob kyi bden pa la 'jug pa med do / /
de med na don dam pa'i bden pa sngon du bya ba med do / /
de yang med na zung du 'jug pa'i rim pa mngon sum du rtogs par byed mi nus pa'o / /
'di ltar rim pa 'dis bslab par bya'o / /
rim pa lnga pa'i bshad pa mdor bstan pa'o // //
da ni tshig le'ur byas pa gnyis kyis zung du 'jug pa'i ting nge 'dzin gyi phan yon ston te /
'di ni zhes bya ba la sogs pa la /
'di zhes bya ba ni bshad ma thag pa'i zung du 'jug pa'i ting nge 'dzin te /
rdzogs pa'i rnal 'byor zhes bshad do / /
gong du 'gro ba'i mthar thug pas na /
de nyid rdo rje 'chang chen po'o / /
de dag dbyer med pa'i phyir de nyid kyi na /
zung du 'jug pa'i ting nge 'dzin gyi rim pa la 'jug pas slob bzhin pa'i so so'i skye bo la yang thams cad mkhyen pa 'byung ste /
sangs rgyas nyid rab tu 'thob pa'o / /
ci lta bu zhe na /
rnam pa kun gyi mchog ces bya ba la sogs pa gsungs te /
rnam pa kun gyi mchog dang ldan pas rnam pa kun gyi mchog ldan no / /
shes bya'i phung po thams cad khyab par mdzad pas na /
thams cad mkhyen pas de nas 'gyur / /
zhes bya'o / /
'dis ni shin tu phra ba'i shes bya'i sgrib pa yang 'joms par ston to / /
da ni 'dis dus gsum yongs su shes pa ston te /
'das pa zhes bya ba la sogs pa la /
gang cung zad 'jig rten gsum na gnas pa /
da ltar dang /
'das pa dang /
ma 'ongs pa thams cad de'i skad cig na ye shes kyis mngon du byed pa ni mthong ba ste shes bya'i don to / /
gang gis she na 'od gsal bas na zhes bya ba la sogs pa 'byung ste /
'od gsal ba'i ye shes rnam par dag cing dri ma med pa de yis so / /
gang gi phyir 'od gsal ba'i ye shes la glo bur gyi dri ma'i sgrib pa dang bcas pa de bas na de rnam par dag pa'i phyir ro / /
ji skad du /
rang bzhin 'od gsal sems 'di la / /
glo bur pa yi dri ma ste / /
chu khams gser dang nam mkha' ltar / /
dag pa bzhin du dag par 'dod / /
ces gsungs so / /
de nyid 'di dag ces bya ba la sogs pa la gang gong du bstan pa ste /
de kho na nyid phyin ci ma log pa rtogs pa'i mtshan nyid kyi ye shes so / /
de dpal 'dus pa'i rgyud du rgyas btab pa ste /
shin tu gsang bar gnas pas so / /
byis pa so so'i skye bo la bstan par bya ba ma yin pas rgyas btab pa lta bu'o / /
bshad pa'i rgyud kyi rjes 'brangs nas / /
zhes bya ba ni /
dgongs pa lung bstan pa la sogs pas khong du chud par bya zhing shes par bya zhes pa'i tha tshig go / /
de yang rang nyid kyis ma yin te /
ji ltar zhe na /
bla ma'i kha las zhes bya ba smos te /
slob dpon gyi man ngag brgyud pa las te /
rang nyid 'ba' zhig gi dbang du bya ba ma yin pa'i phyir ro / /
ji skad du /
ji bzhin sgra yi don ni yongs su brtags gyur na / /
rang nyid yid ches nyams pa 'thob ces ston pas gsungs / /
zhes 'byung ba'o / /
da ni rlung gi de kho na nyid kyi srog dang rtsol ba bsgom pa ston te /
rlung rnam par rgyal bar bya ba'i phyir dang /
sems brtan par bya ba'i phyir de la zhes bya ba la sogs pa la /
de la zhes bya ba ni nges par gzung ba'o / /
mdor bstan pa'i tshig des na mdor byas pa yin pa'o / /
'jug pa ni 'dir drangs nas bshad par bya ste /
lhag ma ni go sla'o / /
sna'i rtse mor zhes bya ba la sogs pa la /
rdo rje'i tshig 'dis so so'i skye bo'i sems can rnams skye ba dang brtags pa'i lha la dmigs pa rlung gi de kho na nyid dang /
yongs su dag pa'i lha'i de kho na nyid kyang rgyas par bstan te /
thog ma sems can bskyed pa'i rgyu bstan par bya na /
steng na gnas pa'i srog dang rtsol ba dbang po gnyis mnyam par sbyor ba'i dga' bas bskyod nas yan lag thams cad du chags pa chen po'i mes zhu bar byas nas /
byang chub kyi sems thig le'i ngo bos pad+ma'i ge sar du lhung ba ste 'di ni bskyed pa'i rim pa bsgom pa rnams la /
de bzhin gshegs pas yungs kar gyi sgras brdar bstan te /
yungs kar zhes bya ba ni de la /
de la yungs kar ni byang chub sems kyi thig le ste /
de'i nang du /
'jig rten thams cad skye bar 'gyur / /
zhes rnam par bsam par bya'o / /
shu kra bdud rtsi zhes byar bshad / /
de las 'gro ba gsum po skye / /
zhes 'byung ste nges pa'i don to / /
'dir rtog pa'i rnal 'byor pa nyid g.yo ba dang mi g.yo ba thams cad rdo rje sems dpa'i byang chub kyi bdag nyid ye shes gsum du rnam par bsam zhes bya ba ni drang ba'i don to / /
bsgom mo zhes bya ba la /
ye shes kyi gnas ni rlung dang rnam par shes pa zhes bya ba ste ye shes kyi sku'o / /
yid du 'ong ba ni 'ja' tshon ltar dkar po la sogs pa'i kha dog dang ldan pa'i phyir ro / /
gsang chen ni rtog pa'i rnal 'byor pa'i yul ma yin pa'o / /
ye shes kyis brtag pa ni 'od gsal ba'i ye shes las byung bas so / /
don 'di nyid dgongs pas bshad pa ston te /
rin chen kha dog sna lnga pa / /
zhes bya ba la sogs pa la rin po che zhes bya ba ni thig le ste /
ye shes lnga'i rang bzhin yin pas ni /
kha dog sna lnga pa'o / /
yungs kar zhes bya ba ni yungs kar gyi 'bru tshod tsam ste /
sna'i rtse mo zhes bya ba sna'i steng gi bu ga'i nang du'o / /
kha cig ni sna'i rtse mo'i zhes bya ba'i sgras snying ga'i pad+ma'i ze 'bru yin par 'chad de /
de la yang nyes pa med do / /
de bas na /
snying gar de ltar bsgom par bya / /
zhes bya ba'i tha tshig go / /
nan tan du zhes bya ba ni rnam par g.yeng ba yongs su spangs te /
ji srid sems mnyam par gzhag pas so / /
bsgoms zhes bya ba ni goms par bya'o / /
rnal 'byor rig pa zhes bya ba ni don dam pa shes pas so / /
rtag tu zhes bya ba ni zo chun brgyud pa ltar rgyun mi 'chad pa ste /
de dag ni dgongs pas bshad pa'o / /
de nyid rdo rje'i tshig gis slar bshad pa lha mo bzhis zhus pa zhes bya ba bshad pa'i rgyud las /
rdo rje 'chang zhes bya ba ni tshig gi lhag ma'o / /
de 'dir drang bar bya ste /
de ni lha mo bshad par bya / /
zhes bya ba'i tshig le'ur byas pa gnyis ni go sla'o / /
'on kyang de kho na nyid ni thig le'i ngo bo ste /
de'i dbus na gnas pa'i lha ni rang rig pa'i rang bzhin 'byung ba chen po bzhi'i ngo bo bde ba chen po'i dang ste /
de yang mi gsal ba ni rtog pa'i rnal 'byor gyi gnas skabs so / /
gsal ba'i bdag nyid ni rdzogs pa'i gnas skabs so / /
don de nyid 'dus pa'i rgyud phyi ma'i le'u bco brgyad par yan lag drug bsgom pa'i gnas skabs su srog dang /
rtsol ba dang 'dzin pa'i bdag nyid kyi yan lag gnyis tshig le'ur byas pa gnyis kyis ston te /
ye shes lnga zhes bya ba la /
me long lta bu'i ye shes la sogs pa'i rang bzhin nyid pas na ye shes lnga'i rang bzhin no / /
dbugs zhes bya ba ni gyen du rgyu ba'i rlung gi rnam pa'i sems te /
mgrin pa dang /
rkan dang /
mchu gnyis kyi bar du khyab pa'o / /
lnga zhes bya ba ni spyan la sogs pa lha mo'i rang bzhin nyid pas na 'byung ba bzhi'i ngo bos te nam mkha' zhes bya ba ni lnga pa'o / /
byung nas ni zhes bya ba ni rdo rje'i lam nas so sor snang zhing dmigs par byas pa'o / /
pad+ma zhes bya ba ni lha mo'i pad+ma'i ze'u 'brur bsgom par bya ba ste /
phra mo'i rnal 'byor bsgom pa na / /
skyo'am 'jug pa'i don du bsgom par zhes kha cig 'chad do / /
gzhan dag ni phra mo'i dkyil 'khor gyi gzhi nyid pas na /
mtshan ma'i dbus na gnas par byas nas de bsgom par bya'o zhe'o / /
kha dog sna lnga pa zhes bya ba la sogs pas ni tshig gi mjug bsdu ba ste go sla'o / /
thig le'i rnal 'byor gyi dbang du byas nas ni sreg dang rtsol ba bsgom pa ston to / /
phra mo'i rnal 'byor gyi dbang du byas nas ni 'dzin pa'i don ston te /
rang sngags zhes bya ba la sogs pa la /
snying ga'i ye shes sems dpa'i snying ga'i zla ba la rang gi lha'i sa bon gyi yi ge ji lta ba bzhin thig le'i gzugs su byas shing srog gi rlung dang kun du ldan par bsgom pa ste sems kyi dmigs pa'o / /
sems ni yid de thig ler gyur pa'i thig le la bsgom zhing bkod nas de nyid yang dang yang du 'dris par bya ba'i don to / /
gzhan dag ni phra mo'i rnal 'byor rang gi ye shes sems dpa'i thugs ka'i mtshan ma'i dbus su sa bon dmigs nas yid kyis 'byin dur gyur par bya zhes 'chad do / /
'dzin pa ston te 'di yang rdo rje phreng ba zhes bya ba'i rgyud las slar bshad pa zhes bya ba 'di yang /
slar bshad pa ni rnam par bshad pa'o / /
sna'i rtse mor zhes bya ba la sogs pa la /
yungs kar zhes bya ba ni thig le'i ming du gyur pa'o / /
de la yang srog dang rtsol ba dang rlung gi de kho na nyid rtag cing bsgom par bya zhes bya ba'i don to / /
de la yang /
'od lnga sangs rgyas rnams su bsgom / /
zhes bya ba ye shes lnga rnam par dag pas /
mgrin pa dang /
snying ga dang /
lte ba dang /
gsang ba dang /
lus thams cad du khyab par gnas pa'o / /
'dir 'di skad gsungs te /
me long lta bu'i ye shes la sogs pa lnga'i rang bzhin srog dang rtsol bar gyur nas /
sna'i rtse mo'i ba spu'i bu ga nas /
'byung ba chen po bzhis bskor zhing rim par sbyar te nges par 'byung ba'o / /
'gro ba dang 'ong ba'i ri bo des ni dbugs 'byung ba dang rngub pa'i mtshan nyid kyi rjes su dran nas de yang rnal 'byor pas gnas skabs ji lta ba bzhin bsam par bya zhes pa'i don to / /
rlung bsgom pa de yang rnam pa drug ste /
chos mngon pa'i mdzod las 'di skad du /
grangs dang rjes 'gro 'jog pa dang / /
mtshan nyid dang ni rnam 'gyur dang / /
yongs su dag dang drug po 'di / /
dbugs rngub dbugs dbyung dran par 'dod / /
ces gsungs pa'o / /
dbugs rngub pa ni nang du 'jug pa'i rlung ngo / /
dbugs dbyung ba ni phyir rgyu ba'i rlung ngo / /
de la dmigs pa'i shes pa ni dbugs 'byung ba dang rngub pa dran pa ste /
dran pa'i rgyu nyid pas na dran pa zhes bshad do / /
de la grangs zhes bya ba ni lus sems ngag goms pa blan te /
dbugs 'byung ba dang rngub pa tsam la gtad nas grangs gcig dang gnyis nas bcu'i bar du de ltar yang dang yang du bya'o / /
'di'i skyon ni rnam pa gsum ste ma tshang ba'i grangs zhes bya ba gal te gnyis la gcig tu 'dzin pa'o / /
lhag pa'i grangs zhes bya ba gcig la gnyis su sbyor ba'o / /
log pa'i grangs ni gang dbugs rngub pa la dbugs 'byung bar 'dod pa'am /
dbugs 'byung ba la rngub par 'dzin pa'o / /
de las gzhan pa ni yang dag pa'i grangs so / /
bar du g.yeng ba na slar yang dang po'i grangs nas brtsams nas bya ba ste /
ji srid ting nge 'dzin thob pa de srid du'o / /
rjes su 'gro ba zhes bya ba ni lhun gyis grub pa 'jug pa'i rlung ste /
mgrin pa dang /
snying ga dang /
lte ba dang /
rked pa dang /
brla dang /
rje ngar dang /
rkang pa'i bar du rim gyis 'jug cing 'gro ba'o / /
'byung ba ni mtho gang ngam do'am /
'dom gang gi bar du'o / /
'jog pa zhes bya ba ni /
sna'i rtse mo nas rkang pa'i mthe bo'i bar du rin po che'i phreng ba ltar gnas par blta ste /
'di rjes su 'dzin par byed pa zhig gam /
gnod par byed pa'am /
grang ba'am dro ba gcig ces bya'o / /
mtshan nyid ces bya ba 'di ni rlung 'ba' zhig kho na yin te /
'byung ba chen po bzhi rnams dang /
de la brten pa'i 'byung ba las gyur pa rnams dang /
sems dang sems las byung ba zhes bya ba phung po lnga nye bar mtshon pa'o / /
rnam par bsgyur ba zhes bya ba ni /
rlung gi rnam pa blos bsgyur nas gong nas gong du dge ba'i rtsa ba kun du skyed pa ste /
ji srid chos kyi mchog dang po'i rnal 'byor la sogs pa'o / /
yongs su dag pa ni gang mthong ba'i lam la sogs par dkyil 'khor gyi mchog gi ting nge 'dzin kun du sbyor bar byed pa'o / /
de gang gi tshe sna'i rtse mo nas nges par 'byung ba de'i tshe /
g.yon nas g.yas zhes bya ba la sogs pa smos te /
kha cig tu g.yon pa'i sna'i rtse mo las /
kha cig tu g.yas pa'i sna'i rtse mo las /
kha cig tu gnyis ka las /
dal bar rgyu ba ni gnyi ga kho na ste /
rim gyis rim gyis 'jug pa'o / /
yang na ma yin pa'o / /
rnam bzhir 'gyur zhes bya ba la / /
rim pa 'dis dus rnam pa bzhir 'gyur te /
des ni rgyu ba'o / /
de yang nang gir bshad do / /
rlung de kho na nyid 'byung ba chen po bzhi'i dkyil 'khor la khyab pas na gnas pa zhes bya'o / /
de ni dus te rgyu ba ni rlung ngo / /
thun phyed phyed rlung kun du rgyu zhing gnas zhes bya ba'i don to / /
go rims ji bzhin zhes bya ba ni de dkyil 'khor so so'i lha gnas pa las ma 'das pa ste /
'dir don mdor bstan pa la ni 'di'o / /
mgrin pa nas brtsams nas lte ba'i bar du g.yon pa'i phyogs su thur du bltas pa'i rtsa de zla ba dang /
A li ste byang chub kyi sems gnas pa'o / /
gang lte ba nas mgrin pa'i mthar thug par kha gyen du bltas shing g.yas phyogs na gnas pa'i rtsa de nyi ma dang kA li ste /
khrag gnas pa nyid do / /
de la rtse g.yon pa ni 'jug pa'i lam du bya'o / /
rtsa g.yas pa ni 'byung ba'i lam mo / /
gnyig ni sna'i bug gnyis nas rgyu ba'o / /
de dag ni sna'i bug gnyis nas thun phyed phyed du kun du rgyu ba ste /
nyin mtshan gnyis na cha bcu drug tu 'gyur ro / /
da ni 'byung ba bzhi'i dkyil 'khor rang gi lus thams cad la yang 'od zer kun du rgyu bas tshig le'ur byas pa drug gis lha nyid byin gyis brlab par bshad do / /
g.yas pa nas zhes bya ba la sogs pa la /
gang gi tshe sna'i bu ga g.yas pa nas 'od zer 'byung ba de'i tshe /
me'i dkyil 'khor gnas pa zhes bya bar shes par bya'o / /
dkyil 'khor dang 'od zer gnyis su med par nye bar brtags pas na /
kha dog dmar ba dang /
bye brag med pa ste /
'di dag ni 'od zer gyi khyad par du khong du chud par bya'o / /
gzhan du bshad par gyur na rtags 'khrul pa'i skyon du 'gyur ro / /
de ltar 'og ma la yang bshad par bya'o / /
'dir yang gnas pa po nyid ni pad+ma'i mgon po ste /
'od dpag tu med pa'i lha nyid du rig par bya'o / /
de ltar gang gi tshe g.yon pa las 'od zer kha dog ljang ser 'byung ba de'i tshe /
rlung gi dkyil 'khor las byung ba / /
zhes bya bar shes par bya'o / /
las kyi mgon po ni 'dir don yod grub pa ste de 'dir gnas pa po'o / /
gang gi tshe yang gnyig las kha dog ser po 'byung ba de'i tshe dbang chen gyi dkyil 'khor las byung bar khong du chud par bya'o / /
rin chen mgon po ni rin chen 'byung ba ste /
de 'dir lha nyid do / /
gang gi tshe de la zhing dman par rgyu ba me tog ku mu ta dang /
zla ba ltar dkar ba'i mdog tu 'byung ba de'i tshe chu'i dkyil 'khor las byung bar shes par bya'o / /
rdo rje mgon po ni mi bskyod pa ste de 'dir gnas pa po nyid do / /
ji skad du /
kha sbyar gyi gzhung las /
me nyid dang ni rlung dang ni / /
de nyid chu dang dbang chen du / /
steng logs thad kar 'og tu ni / /
dkyil 'khor der ni kun 'gro'o / /
dbang chen gyis ni rgyal srid 'byung / /
chu yis nor ni kun du 'phel / /
me yis 'chi bar 'gyur ba dang / /
rlung gis nor ni zad par 'gyur / /
zhes 'byung ba'o / /
de ltar 'byung ba chen po bzhi po de yang kun du rgyu bar rig par bya ste /
gang zhig slar yang lus thams cad la khyab pa'i rlung bya ba thams cad la 'jug pa po de rnam par snang mdzad kyi rang bzhin te /
de yang skyes bu 'chi ba srog gtong ba'i lus las byung ba ste /
gzhan du 'gro ba zhes pa'i don to / /
'di ni rlung gi de kho na nyid kyi mtshan nyid gsal bar bstan pa ste /
'dis thig le'i rnal 'byor dang /
phra mo'i rnal 'byor dang /
rlung gi de kho na nyid dang /
lha'i de kho na nyid ces bya ba bzhi'i don gsal bar byas pa'o / /
'di dag kyang rtog ge pas mi shes te khong du chud par mi 'gyur ba'o / /
rnal 'byor byis pa ni las dang po pa ste /
des ni khong du chud par mi 'gyur ba'o / /
rlung gi de kho na nyid yan lag dang bcas pa bshad zin to / /
de bas na sngags kyi de kho na nyid kyi rgyu de rab tu bstan pa'i phyir mdor bstan pa'i tshig rtsa ba'i rgyud las gsungs te /
de nas zhes bya ba la sogs pa la /
de nas zhes bya ba ni de ma thag pa'o / /
bcom ldan 'das zhes bya ba ni dbang phyug la sogs pa dang ldan pas na bcom ldan 'das te /
ji skad du /
dbang phyug phun sum tshogs pa dang / /
dpal dang grags dang ye shes dang / /
brtson 'grus dang ni gzugs bzang po / /
drug la ldan pa zhes grags so / /
yang na nyon mongs pa dang /
phung po dang /
'chi bdag dang /
lha'i bu zhes bya ba'i bdud rnam pa bzhi bcom pas na bcom ldan 'das te /
gsang sngags kun du bsdus pa gsungs so zhes bya bar sbyar ro / /
lha'i de kho na nyid su zhig gi zhe na /
de bzhin gshegs pa thams cad ces bya ba la sogs pa smos te /
de bzhin gshegs pa thams cad ni lnga ste /
de rnams kyis rigs thams cad la khyab pa'i phyir ro / /
de dag gi sku gsung thugs gsang ba chen po gsang ba'i yi ge gsum mo / /
de yang sngags thams cad kyi snying po kun du skul bar byed pa zhes bya ba ste /
de bzhin gshegs pa thams cad kyi gsang sngags ni sngags thams cad de /
badzra d+h+r-i ka ces bya ba la sogs pa ni /
de rnams kyi snying po de kho na nyid do / /
kun du skul bar byed pa ni /
brtson 'grus dang bcas shing bskul ba zhes bya ste /
de nyid kyi ming gang la yod pa de la de skad ces bya'o / /
de nyid mchog tu gsang ba ni / /
skal ba dman pa la bstan par bya ba ma yin pas so / /
gang las she na /
rang gi sku dang gsung dang thugs las te /
sku gsung thugs mnyam par bzhag nas zhes bya ba'i don to / /
ji ltar zhe na /
tshig lam nges pa brjod pa zhes bya ba ste /
tshig gi lam ni tshig gi sgra'o / /
de'i nges pa brjod pa ni yang dang yang du brjod pa'o / /
ci'i phyir yang dang yang du nges pa brjod ce na /
smras pa 'khor du ma'i bsam pa'i phyir te /
gang gi bcom ldan 'das chos ston pa de'i tshe /
lha dang /
klu dang /
lha ma yin dang /
gnod sbyin la sogs pa 'khor du ma kun du 'dus par gyur pa'o / /
de bas na de dag la phan pa'i phyir gsung du mas nges par brjod pa la skyon med do / /
gsung zhes bya ba ni bshad par gyur pa'o / /
oM AH hUM 'di'i rang gi ngo bo gtan la dbab pa ni 'og nas bshad par bya'o / /
da ni rdo rje bzlas pa nges par ston te /
don rtogs pa'i zhes bya ba la sogs pa la /
don rtogs pa khong du chud pa ste /
des na gang du don rtogs pa dang ldan pa'i bzlas pa zhes bya bar tshig rnam par sbyar ro / /
ji lta bus she na /
ngo bo nyid med ces bya ste /
dmigs pa spangs pas so / /
ji srid du dmigs pa kho na ni las dang po pa'i gnas skabs te /
de yang grol bar 'dod pas spang ba'o / /
yang na ngo bo nyid med ces bya ba ni /
yi ge rnams brjod pa ni zhig par 'gyur bas 'dzin pa med pa'o / /
bzang po zhes bya ba ni yid du 'ong ba ste /
gnas ji lta ba bzhin rang nyid lha nyid sgom pa sngon du 'gro bas brjod ces bya ba'i don to / /
de ltar khyad par du gyur pa'i bzlas pas dus gsum du bzhugs pa'i sangs rgyas mngon sum du gyur pas ni brtags pa ste bsgom pa'o / /
de mdor bsdus pa ni rdo rje bzlas par bstan te /
'di skad du gsungs pa yin te /
sangs rgyas su byin gyis brlabs na /
sems 'dod chags dang bral bar 'jug go / /
de nas lus rnam par dpyod de /
de nas yang dag par dpyod pa'i ting nge 'dzin khong du chud do / /
de'i phyir yang rlung gi de kho na nyid kyi rim gyis sngags kyi de kho na nyid rtogs pa'o / /
de nyid rdo rje bzlas pa'i mtshan nyid mdor bstan pa ste /
ji skad du /
rdo rje ngag ni dbyangs su sbyor / /
zhes gsungs pa'o / /
da ni lus gdung ba la sogs pa'i sgo nas sngags mi 'grub par bshad pa ston te /
slong mo za zhing zhes bya ba la sogs pa la /
slong ba'i tshogs ni slong ba pa ste /
slong mo'i ngang tshul gyis zas bza' zhing bzla bar mi bya ba ste /
bzlas brjod gdon par mi bya ba zhes bya'o / /
slong mo'i zas zhes bya ba ni nye bar mtshon pa'i don te /
des na yongs su tshol ba la sogs pa gzhan rnams dang ldan pas bza' bar mi bya zhes bya bar dgongs so / /
ma bslangs pa'ang zhes bya ba la sogs pa la /
gang bslangs pa las gzhan 'bad pa med par rnyed pa'i bza' ba ni ma bslangs pa'o / /
de la yang chags shing zhen par mi bya ba ste /
ji srid du lus gnas par 'gyur ba de tsam gyis chog shes shing /
mchog tu spros pa med pa'i spyod pa spyad par bya'o / /
ji ltar bzla bar bya zhe na /
ma nyams bzlas zhes pa ste /
sngags ni yi ge gsum mam gzhan pa ste /
ma nyams zhes bya ba lha nyid dang dbyer med pa'am /
dbyangs dman pa ma yin pa ste /
yi ge nyams pa yang bzla bar mi bya zhes gsungs pa'i phyir ro / /
gang gi bzla zhe na /
'dod kun la longs spyod byed cing / /
zhes bya ba ste /
'dod kun ni gzugs dang sgra la sogs pa rnams so / /
byed ces bya ba ni 'dod pa de thams cad la longs spyod par byed pa'i sngags pa ste /
sems bde ba'i ting nge 'dzin la gnas par gyur nas /
sems mnyam par gzhag cing yang dag pa ji lta ba bzhin rab tu shes so zhes bstan pa'o / /
yang na 'dod pa thams cad ni 'dod pa'i rtog pa'i ngo bo'o / /
'di rnams la longs spyod ces bya ba ni /
'joms par byed pa ste byed ces bya ba ni sngags pa 'dod pa kun la longs spyod ces bya ba ste /
rnal 'byor pa des rnam par rtog pa thams cad spangs nas bzla bar bya zhes bya ba'i don to / /
da ni sngags kyi mtshan nyid 'di kho na mdor bstan pa bshad pa'i rgyud dgongs pa lung bstan pa las rgyas par gsungs pas de la 'jug par bya ste /
slar gsol zhes bya ba la sogs pa la /
chos bstan pa de ma thag tu bcom ldan 'das lag na rdo rjes slar gsol pa ste 'dri ba zhus ba'o / /
gang la gsol zhe na /
dpal rnam par snang mdzad ces bya ba ste /
dpal ni bsod nams dang ye shes kyi tshogs kyi mtshan nyid rnam pa gnyis so / /
de yang lhan cig skyes pa dang /
bsgrubs pa las byung ba'o / /
de lhan cig skyes pa ni gang rang bzhin gyis 'od gsal ba'i sems so / /
bsgrubs pa las byung ba ni bsgom pa'i stobs kyis bskyed pa ste /
de lta bu'i dpal gang la yod pa de ni dpal dang ldan pa'o / /
dpal dang ldan pa yang yin la rnam par snang mdzad kyang yin pas na /
dpa' ldan rnam par snang mdzad che / /
zhes bya ba ste khyad par gyi bsdu ba'o / /
khyab bdag ces bya ba ni thams cad kyi gtso bor gyur pa'o / /
de la gsol zhes bya ba ni chig gi don to / /
cis gsol zhe na /
gsol zhes bya ba ni las gnyis pa ste /
sngags kyi de kho na nyid yi ge gsum gyi mtshan nyid bskyed pa zhes bya ba ni tshig gi lhag ma'o / /
sna tshogs gzugs can zhes bya ba la sogs pa'i tshig le'ur byas pa bzhis gsol ba gdab pa'o / /
sna tshogs gzugs can ni rnam pa sna tshogs pa ste /
yul dang /
skad dang /
cha byad la sogs pa'i bye brag gis tha dad pa'i phyir ro / /
gang zhig ce na /
sems can thams cad ces bya ba la sogs pa smos te /
sems can thams cad skyed pa de bas na /
lha dang lha ma yin dang /
mi la sogs pa'i bar du de las skyes zhes bya ba'i don te /
de ni rgyu'i lnga pa'o / /
ji ltar de skye bar khas blang par bya zhe na /
de bas dngos po med gyur kyang / /
zhes bya ba ste dngos po med pa ni rnam pa med pa'i sems te /
de las skyes shing byung bar gyur / /
ces bya ba'i don to / /
gang gi phyir zhes /
'jig rten gyi tha snyad kyi grub pa'i phyir srid pa'i zhes bya ba'i dngos po brjod de /
de'i rang gi ngo bo ni cung zad kyang yod pa ma yin te /
lan mang du bkag pa'i phyir ro / /
rjes su myong mdzad pa zhes bya ba la sogs pa la /
legs par rjes su myong ba zhes bya ba ni /
rang rig pa'i shes pas nyams su myong ba ste nyams su myong ba dang bcas pa'i shes pas mnyam par gzhag nas zhes bya ba'i tha tshig go / /
de ji lta bu zhe na /
byang chub sems ni zhes bya ba la sogs pa smos te /
dbyer med par nye bar gdags pa'i yi ge gsum ni skyed pa po yid do / /
mkha' dang mnyam pa nyid ni mkha' mnyam ste /
nam mkha'i rang bzhin lta bur bsgrub pa med ces bya ba'i don to / /
skye bo mchog gi yul du yang dag pa phyin ci ma log par bcom ldan 'das kyis bstan du gsol zhes bya bar sbyar ro / /
de ci'i phyir zhe na /
'gro ba'i don mdzad pa'i phyir te /
snod du gyur pa'i skye bo thams cad kyi longs spyod du gyur pa'i phyir ro / /
da ltar rtsod pa'i dus su sems can dag 'di ltar byed ces bya'o / /
sgrub pa ni zhes bya ba la sogs pa la /
bsgrub pa'i thabs tsam ni rang dad pa'i lha nyid mnyes par bya ba'i yan lag bstan bcos kyi cha shas tsam nyid du khong du chud nas /
rgyud kyi don mi shes shing rgyab kyis phyogs pa ste /
bdag nyid bla ma dang slob dpon zhes brjod pa ni /
de ni bla ma ma yin zhing nga rgyal 'ba' zhig kho na rtogs par byed pa'o / /
ma 'ongs pa zhes pa ni dus phyi ma'i skye ba'o / /
gzhan yang bdag gi tshig 'di dag nyid ces bya ba la sogs pa la bstan bcos 'di dag gis rnam par bye ba'o zhes ston cing byis pa'i blo gros kyi shed ma bye ba 'jug pa ste /
lam log pa la 'dzud par 'gyur zhes bya ba'i don to / /
gzhan yang de yis dgongs pa'i zhes bya ba la sogs pa la /
gang dgongs pa bshad pa /
sangs rgyas kyi byang chub kyi sems rgyud de dang de rnams su de yang rnam grangs pa dang tha snyad bye brag tu gsungs pa don dam par dbyer med pa'i ngo bo de yis mi shes pa ste /
khong du mi chud cing des ci lta ba bzhin du rtogs par mi 'gyur zhes bya ba'i don to / /
kha cig ni rigs pa dang bcas pa zhes 'chad de /
de la don 'di yang rigs pa dang ldan pas rigs par 'jug pa ni rigs pa dang bcas pa ste /
de 'thad pa zhes bya ba'i don to / /
de nas zhes bya ba la sogs pas zhu ba po la lan gsungs pa ste /
de nas zhes bya ba ni dri ba yongs su rdzogs nas de ma thag pa ste /
'di 'og nas 'chad par 'gyur ba'o / /
bcom ldan 'das zhes bya ba ni sngar bshad pa bzhin no / /
rigs kyi gtso bor gyur pas na /
bdag po zhes bya'o / /
gang zhig ce na /
rnam par snang mdzad ces bya ba gsungs te /
rnam par snang zhing 'bar bas na rnam par snang mdzad ces bya'o / /
chen po yang yin la /
rnam par snang mdzad kyang yin pas na rnam par snang mdzad chen po ste khyad par ni bsdu ba'o / /
chen po zhes bya ba ni thabs kyi gtso bor gyur pa'i phyir ro / /
sku gsung thugs thub pas na thub pa zhes bya'o / /
zhub po byang chub sems dpa' phyag na rdo rje la gsungs zhes bya ba ni /
gsungs par gyur ces bya ba'i tha tshig go / /
ci zhig mdzad nas she na /
legs so zhes gsungs par mdzad nas so / /
lan gsum mdzad nas te /
gsungs zhes bya ba'i tha tshig go / /
bshad par bya zhes bya ba la /
tshigs su bcad pa phyed dang gnyis kyis sngags kyis bye brag rnam pa bzhi ston te /
rab tu phye ba nas zhes bya ba ni rnam pa bzhi gsal bar phye nas zhes bya ba'i don to / /
nyon mongs pa'i rnam par rtog pa spangs pa'i don gang yin pa de ni rnam par mi rtog pa'i don to / /
de'i de kho na nyid ni ji lta ba bzhin khong du chud pa'o / /
de'i phyir 'di ltar sngags kyi don yi ge bsgrub pa'i bdag nyid can thog ma gsungs pa'o / /
brjod pa ni ston pa ste /
de yang yi ge re re la brten nas btu ba zhes bya ba'o / /
sbyor ba 'di dang ldan pas dmigs pa thob pa gang yin pa de ni dmigs pa zhes bya'o / /
brjod pa yang yin la /
dmigs pa yang yin pas na brjod pa dmigs pa ste /
khyad par gyi bsdu ba'o / /
sangs rgyas nyid ces bya ba la /
de yang sangs rgyas ni rdo rje 'chang gi go 'phang thob pa'o / /
nye bar dmigs pa thob par byed pa'i rgyu'o / /
'dis sngags btu ba ste /
gnyis pa ston to / /
brda zhes bya ba la /
sbrul la sogs pa'i ming dang ldan pa ste /
stsogs pa'i sgras thog mtha' med pa'i sngags dang /
btu ba'i sngags dang /
mtha' med kyi sngags rnams shes par bya'o /
de la oM zhes bya ba dang po dang /
swA hA mthar gnas pa'i sbrul lta bu'i sngags te thog mtha' gnyis dang ldan pa'i phyir ro / /
oM dang swA hA med pa'i sngags badzra d+h+r-i ka ces bya ba la sogs pa ni mgo med kyi sngags te /
thog mtha' gnyis dang mi ldan pa'i phyir ro / /
btu ba'i sngags ni dbyangs dang gsal byed thod lo kor gyis rnam par phye bas te /
phreng ba lta bu'i sngags la sogs pa'am /
gzhan yang btus nas rnam par byas pa'i phyir ro / /
mtha' med kyi sngags ni oM dang ldan la swA hA ni med pa ste mtha' dang mi ldan pa'i phyir ro / /
'di dag ni sngags kyi brda brjod pa ste gsum pa'o / /
sngags kyi de kho na nyid ces bya ba ni ma nyams pa las byung bas na sngags kyi de kho na nyid ces bya ste bzhi pa'o / /
de ni don dam pa nyid yin no zhes bya ba la /
de zhes bya ba la bshad ma thag pa rnam pa bzhi yang don dam pa nyid ces bya ba'o / /
don dam pa'i rgyu zhes bya ba'i tha tshig ste /
rgyu la 'bras bu btags pa'i phyir ro / /
sngags kyi dbye ba rnam pa bzhi yang bstan to / /
da ni yi ge'i don gyi rnam pa ston te /
gcig ces bya ba la sogs pa la / /
gcig ni mi 'gyur ba'i rang gi ngo bo dang po'i yi ge a ste don dam pa nyid do / /
dgu dbus zhes bya ba yi ge sde tshan dgu'i grangs nges par bcad pa gang yin pa de'i dbus na ste gang gi phyir 'dir brjod pa'i don to / /
de bas na de med na ka dang ha'i bar du yi ge rnams brjod par mi nus pa ste /
dbyangs med pa'i phyir ro / /
na'i sgra ni thams cad du yang gi don to / /
gang zhig bcu yis ma bcings pa / /
zhes bya ba la /
dbyangs yi ge bcu drug gi nang nas snga ma'i yi ge brgyad ni thung ngu'i sde tshan no / /
phyi ma brgyad ni ring po'i sde tshan no / /
ka la sogs pa lnga'i sde tshan lnga dang /
ya la sogs pa 'byung ba bzhi'i sde tshan dang /
gzhan yang sha la sogs pa sde tshan brgyad pa'i tha ma dang /
bcu pa mi 'gyur pa'i yi ge a'o / /
de yang kha cig ni a dang gzhan tha dad pa'i sde tshan kho nar 'dod do / /
gang dag gi rnam par rtog pa'i ngo bo bcu po 'di rnams kyis rnal 'byor pa'i ngag ma bcings pa'o / /
de ni bcings med ces bya ba la /
ma bcings pa ni 'khor ba'i btson ra las thar pa'o / /
shes par bya zhes bya ba ni /
khong du chud par bya ba'o / /
de zhes bya ba ni rnal 'byor pa'o / /
shes pa mchog gi gnas zhes bya ba ni ngag gi rnam par rtog pa spangs pa'i ngo bo mi 'gyur ba'i gnas zhes bya ba ste yi ge'i don to / /
bsdus pa'i spyi'i don ston te /
gcig ces bya ba la sogs pa la /
gcig nyid ni chos kyi phyag rgya'i mtshan nyid kyi yi ge ste /
shes rab kyi rang gi ngo bo'o / /
dang po zhes bya ba ni sems can thams cad skye ba'i 'byung gnas so / /
dgu dbus na zhes bya ba ni yi ge de nyid phung po lnga dang /
'byung ba bzhi zhes bya ba'i dgu'i dbus na rang rig pa'i mtshan nyid gnas pa'o / /
phung po dang 'byung ba dgu po rang bzhin 'di rnams dang bcas pas /
es kyang gang zhig bcings med pa / /
zhes bya ste /
'khor ba'i zhags pas ma bcings pa / /
zhes bya ba ste /
yi ge gsum gyi ngo bo nyid pas na /
lus ngag yid gsum mo / /
de ni bcings med ces bya ba 'khor ba'i zhags pa las grol zhes bya ba'i tha tshig go / /
shes par bya ba ni snga ma bzhin no / /
de zhes bya ba ni rnal 'byor pa ste /
rig na zhes bya ba ni nyams su myong ba'i don to / /
mchog gi gnas zhes bya ba ni bde ba chen po'i rang gi ngo bo yi ge gsum gyi bdag nyid ces bya'o / /
spyi'i don de 'gyod pa med pa'i phyir ro / /
slar yang spyi'i don ston to / /
gcig ces bya ba la sogs pa la / /
gcig dang po gang yin pa de ni gcig dang po ste /
A li'i rim pa'o / /
gzhan yang gcig dang po gang yin pa de ni gcig dang po ste kA li'o / /
dgu zhes bya ba ni sde tshan dgu'i mtshan nyid de gcig dang po yang yin la /
sde tshan dgur bcas yang yin pas na /
sde tshan dgu'i dang po ste /
khyad par gyi bsdu ba'o / /
dbus zhes bya ba ni lus kyi lte ba ste /
gnas zhes bya ba ni tshig gi lhag ma'o / /
bcu yi zhes bya ba ni yi ge'i phyi mo sde tshan dgu dang /
dang po'i yi ge 'di rnams kyis so / /
gang zhig ces bya ba ni bsgom pa goms pa dang ldan pa'o / /
ma bcings pa zhes bya ba ni ma bsdams pa ste /
sde tshan de rnams sgyu ma'i rang gi ngo bo nyid de /
brjod ma thag tu 'jig pas kyang ngo / /
de ni bcing med ces bya ba ni ngag gi rang bzhin yi ge rnams la ma zhen zhes bya ba'i tha tshig go / /
gzhan ni snga ma bzhin no / /
de zhes bya ba ni yi ge'i phyi mo bsgom pa dang ldan pa'o / /
rig ces bya ba ni shes pa'i don to / /
mchog ces bya ba ni sgyu ma lta bu'i yi ge phyi mo brjod pa'i gnas kyi khyad par ro / /
bskyed pa'i rim pa la sogs pa goms pa spyi'i don bshad pa ston to / /
da ni sbas pa'i bshad pa ston te /
gcig ces bya ba la sogs pa la kha cig ni srog gi ngo bo rlung byang chub sems kyi bdag nyid can no / /
dang po zhes bya ba ni mchog go / /
dgu dbus na zhes bya ba ni rlung dgu po rnams kyi dbus te /
snying po zhes bya ba'i bar du'o / /
rlung dgu po rnams ni sngar bshad pa'o / /
bcu yis zhes bya ba ni rlung dgu dang /
dang po'i rlung srog gi ngo bo dang bcus so / /
gang zhig ces bya ba ni mngon par brjod pa'i sngags kyi bdag nyid can no / /
ma bcings pa zhes bya ba ni ma zhen pa ste /
zhi ba la sogs pa'i las kyi tshogs rnams la zhes bya ba ni tshig gi lhag ma'o / /
de ni bcings med ces bya ba ni /
'dod pa ji lta ba bzhin bya ba byed pa'o / /
lhag ma ni snga ma bzhin no / /
de zhes bya ba ni rlung gi de kho na nyid goms pa dang ldan pa'o / /
rig ces bya ba ni rlung gi de kho na nyid ji lta ba bzhin rtsa la rgyu ba'i rim pas zhes pa'o / /
'dod chags kyi chos ston pas na sbas pa'o / /
yang de nyid ston te /
gcig ces bya ba la sogs pa la /
gcig ni mi rgyu ba brjod du med pa nam mkha'i rang bzhin ther zug pa'i yi ge'o / /
dang po zhes bya ba ni chos thams cad 'byung ba'i gnas so / /
dgu dbus na zhes bya ba ni dbang po lnga dang 'byung ba bzhi mthar thug pa yin te /
gnas de la gnas pa zhes bya ba ni tshig gi lhag ma'o / /
bcu yis zhes bya ba ni dbang po lnga dang yul lnga'o / /
'di rnams kyis so / /
gang zhig ces bya ba ni yid kyi rnam par shes pa spangs pa'i rnal 'byor pa'o / /
ma bcings pa zhes bya ba ni rnam par g.yeng ba bsten par mi 'gyur ba'o / /
de ni bcings med ces bya ba ni mi g.yo ba'i sems so / /
shes byas nas zhes bya ba ni khong du chud par bya ba'o / /
de zhes bya ba ni ye shes la mngon par brtson pa'o / /
shes zhes bya ba ni nyams su myong ba'i don to / /
mchog ces bya ba ni chos kyi dbyings mi shigs pa'i mtshan nyid ces bya ba ste /
rang rig pa'i ngo bo de nyams su myong ba zhes bya ba'i don to / /
kun rdzob kyi don khong du chud pas na sbas pa nyid do / /
yang de nyid ston te gcig ces bya ba ni gang gi phyir rtogs par dka' ba / /
rtag par snang ba 'od gsal ba'i ngo bo thig le yang mi shigs pa zhes pa chos kyi 'khor lo rtsibs brgyad pa la brten cing a la gnas pa 'byung ba bzhi yang dag par rig pa'i rang bzhin no / /
dang po zhes bya ba ni dang po'i ye shes te /
man ngag gi dus su thog mar de nyams su myong ba'o / /
dgu dbus na zhes bya ba ni pad+ma 'dab ma brgyad pa'i 'dab ma la /
a ka tsa Ta ta pa ya sha zhes bya ba brgyad dang /
dgu pa thig le'i ngo bo nyams su myong ba yin te /
gnas pa zhes bya ba ni tshig gi don to / /
bcu yis zhes bya ba ni sems kyi rnam par rtog pa'i g.yeng ba rnams kyis so / /
ji skad du /
yod med dang ni sgro 'dogs skur 'debs rtogs pa dang / /
gcig dang du ma nyid dang khyad par med rtog pa / /
don la ji bzhin ming ni mngon par zhen rtog pa / /
rgyal ba sras dang bcas pas yang dag spang bar bya / /
zhes gsungs so / /
gang zhig ces bya ba ni rnam par mi rtog pa la lhag par gnas pa'i rnal 'byor pa'o / /
ma bcings pa zhes bya ba ni zhen pa mi bstan pa'o / /
slong dpon phyogs kyi glang po'i zhal snga nas kyis / /
ji skad du / /
rnam par g.yeng ba bcu po yis / /
sems ni gzhan du g.yengs pa na / /
gnyis med ye shes sgrub pa yis / /
snod du byis pa 'gyur ma yin / /
de ni spangs phyir phan tshun du / /
mi mthun pa dang gnyen po dag /
shes rab pha rol phyin pa yi / /
gzhung du yang dag bsdus te bstan / /
zhes gsungs pa'o / /
de ni zhes bya ba ni rnam pa de lta bu dang ldan pa'i rnal 'byor pa'o / /
as bcings zhes bya ba ni as bcings pas na as bcings te /
ar brdar btags pa'i 'od gsal ba'i yi ges bcings zhes dgar ba'i don to / /
gang yang sngar bshad pa ni /
a la yongs su gnas pa'i thig le zhes bshad la /
'dir as bcings pa zhes bya ba de ji lta bu zhe na smras pa /
de dag ni gcig pa ste /
de bas na de med na thig le yang brjod par mi nus pa nyid kyi phyir ro / /
de shes pa zhes bya ba ni de'i mi zad pa'i ye shes rang rig pa'i ngo bo nyams su myong zhes bya ba'i don to / /
ye shes gsum rnam par dbye ba ston pa sbas pa'i bshad pa rnam pa gsum mo / /
mthar thug pas bshad pa ston te /
gcig ces bya ba la sogs pa la /
gcig ni mi 'gyur ba'i yi ge a'o / /
dang po zhes bya ba ni dang por gyur pa'i ye shes kyi ngo bo ste hUM ngo / /
dgu dbus na zhes bya ba ni lus kyi gnas dgu'i nang na ste /
gnas zhes bya ba ni tshig gi lhag ma'o / /
ji skad du /
mgrin snying lte ba gsang ba yi / /
pad+ma la gnas hUM du grags / /
me chu de bzhin rlung dang ni / /
sa yi dkyil 'khor rnams dag pa'o / /
zhes gsungs pa'i bar skabs kyi tshigs su bcad pa 'di nyid bshad pa bstan te /
mgrin pa'i me'i dkyil 'khor dang pad+ma la /
snying ga'i chu'i dkyil 'khor dang pad+ma la /
lte ba'i rlung gi dkyil 'khor dang pad+ma la /
gsang ba'i sa'i dkyil 'khor dang pad+ma la /
'di ltar brgyad dang yid dang dgu / /
nam mkha' ldan pas byung ba nyid kyi gnas pa ste hUM ngo / /
bcu yis zhes bya ba ni dgu po de rnams dang /
nam mkha' dang bcus so / /
gang zhig ces bya ba ni rnam par mi rtog pa'i rnal 'byor pa'o / /
ma bcings pa zhes bya ba ni ma gos pa'i don to / /
mi dmigs pa'i phyir dang /
de srog gi ngo bo yin pas na'o / /
de ni zhes bya ba ni yon tan gyi tshogs dang ldan pa'i dang po'i yi ge ste rdo rje sems pa'i rang gi ngo bo'o / /
bcings med ces bya ba ni bsdams pa med pa'o / /
shes bya zhes bya ba ni rtogs par bya ba'o / /
de zhes bya ba ni rnal 'byor pa'o / /
shes zhes bya ba ni nges pa'i don to / /
mchog ces bya ba ni ye shes lnga'i rang gi ngo bo thob pa zhes bya ba ste /
'od gsal ba gsal bar bstan pa na mthar thug pa'o / /
slar yang de nyid ston te /
gcig ces bya ba la sogs pa la /
gcig ni phra ba'i khams 'gyur ba med pa /
sems dang lhan cig gnyis su med pa'i ye shes su gnas pa /
thabs dang shes rab snyoms par 'jug pas nyi ma dang zla ba dang /
me ltar 'dres par gyur pa /
stong pa nyid gsum dang /
snang ba mched pa rang gi ngo bo'o / /
dang po zhes bya ba la sogs pa la /
dang po ni mi shigs pa'i yi ge a'o / /
de las yang dag par byung ba dus gsum pa /
yi ge gsum brjod pa spangs pa zhes bya ba'i don to / /
dgu zhes bya ba ni de yang sgra mthar phyin pa'i sde tshan dgu'i nang na gnas pa'o / /
gzhan yang dbugs dbyung ba dang rngub pa dang po'i rnal 'byor pa ste /
myur ba dang gnyi ga ma yin pa dang dal ba can te /
rnam par ldang ba dang /
'jug pa dang gnas pa'i mtshan nyid do / /
bcu yis zhes bya ba ni dbang po dang yul rnams kyis so / /
gang zhig ces bya ba ni phra ba'i khams so / /
ma bcings pa zhes bya ba ni rjes su zhen pa dang bcas par mi bya'o / /
'di skad gsungs te /
lte ba'i dbus mi shigs pa las byung ba'i yi ge gsum dang /
de las A li dang kA li'o / /
de dag las dbugs dbyung ba dang rngub pa ste /
nyi ma dang zla ba thabs dang shes rab de dag nges par sbyar bas 'jug pa dang /
gnas pa dang ldang ba'i mtshan nyid can des bde ba chen por gnas par rtogs nas /
stong pa gsum gyi gsal ba nyams par gyur na 'od gsal ba mngon du byed pas na /
dbang po dang shes pa med na rnam par rtog pas phan tshun ma bcings pa'o / /
yi ge gsum nyin mtshan phyed mar rgyun du gyur ces bya ba de'i mthar thug pa'i don to / /
de ni yon tan gyi tshogs kyi gnas zhes bya ba'i tha tshig go / /
as bcings zhes bya ba ni shes rab kyi pha rol tu phyin pas rnal 'byor zhes bya ba'i bar du'o / /
de zhes bya ba ni ye shes mthar phyin pa'i rnal 'byor pa'o / /
shes pa ni nyams su myong ba'o / /
mchog ces bya ba ni lhun gyis grub pa mthar thug pa'i ye shes kyi rgyun nyid de de bzhin nyams su myong ba zhes bya ste zung du 'jug pa gsal bar byed pas na mthar thug pa'o / /
shes pa'i don gyi tshigs su bcad pa'o / /
'dis mtha' drug rnam par dbye ba rab tu ston te /
gang gi phyir rtsa ba ni dgongs pas bshad pa'o / /
yi ge'i don gyis ni dgongs pa ma yin pas bshad pa'o / /
spyi'i don gyis ni drang ba dang nges pa'i don to / /
sbas pa'i don gyi sgra ni sgra ji bzhin pa ma yin pa'o / /
mthar thug pas ni sgra ji bzhin pa'o / /
de nyid brtag par mtha' drug pa'i rjes su 'brangs nas /
bshad pa rnam bzhi'i rim pas tshigs su bcad pa dang po don brgyad kyis bshad nas /
yang don de nyid gsal bar bstan te /
dbyangs dang gsal byed yi ge ste / /
zhes bya ba la sogs pa la /
dbyangs dang gsal byed dang /
yi ge ni dbyangs dang gsal byed dang yi ge'o / /
dbyangs ni a la sogs pa bcu drug go / /
gsal byed ni ka la sogs pa nyi shu rtsa lnga'o / /
yi ge ni ya la sogs pa brgyad do / /
grangs dgu'i zhes bya ba la / /
dbyangs rnams la thung ngu dang /
ring po'i bye brag gis sde tshan gnyis so / /
gsal byed lnga lnga pa rnams kyi sde tshan lnga'o / /
yi ge la sde tshan rnam pa gnyis te /
'di ltar grangs dgu'o / /
de'i rjes su 'jug pa'i ngang tshul can gang yin pa de rnams ni grangs dgu'i rjes su 'jug pa'o / /
as bcings zhes bya ba ni ma nyams pa'i sgor gnas zhes bya ba'i don to / /
gang zhig ces bya ba ni thabs dang shes rab snyoms par 'jug pas mnyam pa'i ro myong ba la mngon par brtson pa'i rnal 'byor pa'o / /
dgod ces bya ba ni snying ga'i pad+ma'i lte ba'i dbus su gnas pa'i nyi ma dang zla ba'i 'od zer 'khrigs pa'i nang du bsgom par bya zhes bya ba'i don to / /
nye bar sgrub pa dang bcas pa'i skad kyi dbyings ni don du ma nyid pas na dgod ces bya ba ni bsgom pa'i don du 'jug pa'o / /
sbyor bas ni bsgom pa gsal bar ston par 'gyur ba'i phyir ro / /
gang gi sgra rnam pa gnyis su bzlas pa'i don la skyon med pa'o / /
de nas gang dang gang su zhig goms pa de 'gro ba'i bla zhes bya bar sbyar ro / /
phan tshun ngag sbyor zhes kha cig 'chad de /
bshad pa de ni sbyor nyes su mthong bas /
kho bo cag yid mgu bar byed pa ma yin te dor bar bya'o / /
gang gis zhes bya ba ni rnal 'byor pa'o / /
shes zhes bya ba ni gang cung zad rang dga' bar byed pa des nyams su myong ba ste /
de snying ga'i pad+ma'i lte ba'i dbus su sngar bshad pa'i yi ge'i phyi mo nyid ces pa'i don to / /
'gro ba'i bla zhes bya ba ni 'gro ba gsum po'i yang bdag por de gyur to zhes bya ba ste tshig gi lhag ma'o / /
'byung ba'i mtha' dang zhes bya ba la sogs pa la /
'byung ba'i sgras ni ya la sogs pa'i sde tshan mngon par 'dod do / /
'byung ba bzhi sa bon gyi rang bzhin nyid pas na zhes bya ba ni dang po'o / /
mtha'i sgras ni sha la sogs pa'i sde tshan te de bas na yang dag ldan zhes bya ba ni 'dres par gyur ces bya ba ste gnyis pa'o / /
chal sogs pa zhes bya ba la /
a la sogs pa bcu drug ste /
der gnas zhes bya ba ni gsum pa'o / /
lnga pa zhes bya ba la sogs pa la ka la sogs pa lnga lnga pa'i sde tshan no / /
yang dag ldan zhes bya ba ni sbyar ba zhes bya ba ste bzhi pa'o / /
bzhi ni zhes bya ba ni yi ge bzhi ste /
ya dang sha dang a dang ka'o / /
gsum zhes bya ba ni yi ge gsum gyis nges par sbyar ba ste /
yongs su gyur ces bya'o / /
ji ltar zhe na /
mo dang pho dang ma ning gi ngo bos so / /
mo dang pho dang ma ning de rnams la yang 'og gi tshig le'ur byas pa'i phyogs gcig gis 'chad par 'gyur du zin kyang /
'dir dgongs pa ni de bshad par 'gyur ba'o / /
de la a la sogs pa'i yi ge shes rab kyi pha rol tu phyin pa'i rang bzhin ni mo'i ngo bo'o / /
de bas na de yongs su gyur pa ni pad+ma'i rigs dang ngag rdo rje'i sa bon a'o / /
ka la sogs pa nas so so'i mthar thug pa ni skyes bu chen po'i mtshan sum cu rtsa gnyis pas na /
thugs kyi sa bon bskyed pa'i mtshan nyid hUM ste pho'i ngo bo'o / /
a dang ka'i ngo bo phyogs gnyi ga la brten pa thabs dang shes rab gcig pa'i ngo bo ni dbyangs kyi yi ge dang pos sbyar bas na /
sku rdo rje'i sa bon ma ning gi ngo bo ste /
oM zhes bya ba yi ge gsum gyi rigs pa 'dis nges par sbyar ba ni /
rab tu spras zhes bya ba'i tha tshig go / /
sngar bshad pa bsdus nas ston te /
rjes 'jug dbyangs bcas zhes bya ba la sogs pa la /
thung ngu ma lus ngag tu 'gyur / /
zhes bya bar sbyar ba ste /
ngag thams cad skyed pa'i rgyu zhes bya ba'i don to / /
rjes su 'jug pa'i dbyangs ni thig le ste /
lhan cig par 'jug pas na rjes su 'jug pa'i dbyangs zhes bya'o / /
ring por bcas zhes bya ba ni A ring po yang de bzhin no / /
yon tan sbyor ba zhes bya ba la /
yon tan dang sbyor ba de dag ni yon tan sbyor ba'o / /
yon tan gyi sgras ni yi ge ha'o / /
sbyor ba'i sgras ni yi ge u'o / /
hUM zhes bya ba ni bsdus pa yin no / /
phyis dang ldan zhes bya ba ni /
gang la phyis pa yod pa de la phyis pa dang ldan pa ste thung ngu nyid do / /
de bas na don ci lta bu zhe na /
sbyor ba dbyi ba byas nas /
gang lus pa'i gzugs yod pa tsam gyi mtshan nyid ni ngag thams cad skyed pa'i rgyu mtshan zhes bya ba'i don to / /
'di lta bu ste oM AHhUM ni yi ge bsdus pa gnas pa ste /
thog ma'i oM dang ma phyis nas ci zhig lus par 'gyur zhe na /
yi ge a nyid tsam mo / /
de bzhin du gnyis pa'i tsheg drag dang /
ring ba nyid phyis nas ci zhig tu 'gyur zhe na /
de nyid ces bya ba'i don to / /
gsum pa yang yi ge'i mgo dang /
ha dang u dang zla tshes dang /
thig le'i gzugs rnam pa bzhi las gsum phyis nas a de nyid tsam lus pa'o / /
de 'di ltar gyur pa yin na byed pa dang /
rnam par 'byed pa dang /
bsdu ba dang /
rtags dang /
skyes bu dang /
bya ba dang /
tshig dang mtshams sbyar ba dang /
dus dang /
gzhan gyi tshig dang /
bdag gi tshig dang /
byed pa dang /
phan pa la sogs pa 'jig rten gyi bstan bcos rnams dang /
'jig rten las 'das pa shes rab kyi pha rol tu phyin pa la sogs pa'i rgyu'i gtso bor yang nges par 'gyur ba'i don to / /
de nyid kyi ye shes kyi ngo bo de ston te /
gcig min zhes bya ba la sogs pa la /
de nyid 'od gsal ba rgyun mi 'chad par snang ba des na /
rdo rje 'chang gi sa'i mtshan nyid kho nas gcig dang du ma'i rtog pa spangs pa zhes bya ba'i don to / /
ji skad du /
rdo rje'i dkyil 'khor gyi rgyan las / /
snying ga'i dbus na mi shigs pa / /
mar me lta bur 'bar ba yi / /
mchog tu phra ba'i yi ge ni / /
yi ge dam pa ar shes bya / /
zhes gsungs pa'o / /
da ni tshigs su bcad pa phyed dang gnyis kyis yi ge gsum gyis mo dang /
pho dang ma ning bshad pa ston te /
yi ge gang zhig byams pa la sogs pa la /
yi ge ni gang zhig sngar bshad pa rnams te /
'dir dbyangs dang gsal byed ces bya ba la sogs pa'o / /
gang zhig mngon du phyogs pa ni gtso bor gyur pa des /
de'i dbus na gnas pa'i yi ge'i sgras bstan pa ni /
ya ra wa ste /
las la nye bar sbyor ba gnyis so / /
de thams cad khams la sogs pa yongs su brtags par gyur na /
mo dang pho dang /
ma ning gi bye brag gis dbye ba yin te 'gyur zhes bya ba'i don to / /
sogs zhes bya ba'i sgras rkyen dang /
rnam par dbye ba dang byed pa la sogs pa gzung ste /
'di skad du /
a'i rjes su 'gro bas na rlung gis bskyod pa'i sgras A li kA li'i rang bzhin du 'byung bar 'gyur te /
de las byung bar gyur pa ni /
'jig rten dang 'jig rten las 'das pa'i bstan bcos zhes bya ba'i don to zhes gsungs so / /
rlung dang nam mkha' las byung lus las ni / /
kun du byung nas ngag gi sgrar gyur te / /
gnas gzhan rnams su bye brag gyur nas ni / /
yi ge nyid gyur gang yin de sgra'o / /
yang na /
mo dang /
pho dang /
ma ning gi bye brag gis gang mi'i lus su gnas pa ste /
de thams cad byang chub kyi sems las kun du 'byung ba nyid kyis so / /
khams la sogs par rab tu brtag /
ces bya ba ni shes par bya zhes bya ba'i don to / /
khams kyi sgras ni 'dir sa dang /
chu dang /
me dang /
rlung dag la mngon par 'thad do / /
sogs pa'i sgras phung po dang skye mched rnams so / /
'og nas steng du zhes bya ba la /
'og dang steng gi sgras yi ge gsum brjod par bya ste /
gang gi tshe rlung lus kyi nang rgyud kyi gnas su 'jug pa de'i tshe sku rdo rje'i sa bon oM mo / /
gzhan yang ldan pa las mi shigs pa /
thugs rdo rje'i sa bon hUM ngo / /
de nyid la brten pa'i ngo bos gsung gi rdo rje'i sa bon yi ge AH ste /
gnas pa'i rang bzhin can no zhes bya ba'o / /
'di ltar mo dang pho dang /
ma ning gi bye brag gis 'og nas steng du yang dag par ldang ba ste /
'jug pa dang /
gnas pa dang /
ldang ba'i sbyor bas rnam par phye bas na yi ge gsum zhes bya ba ni bsdus pa'i don to / /
'di ltar rlung gi bzhon pa dang /
yang dag par ldan pas nyin mtshan phyed par bsgoms nas te /
shes nas zhes bya ba ni khong du chud nas zhes bya ba'o / /
'od gsal ba rnam par dag pa'i shes rab kyis kyang khong du chud par nges par sbyar zhes bya ba ni nges par ldan par 'gyur zhes bya ba'i don to / /
rdo rje bzlas pa'i rgyu'i yi ge gsum zhes bya ba'i don to / /
brjod pa yi ni zhes bya ba la sogs pa la /
gang zhig 'dir yi ge sngar bshad pa gsum gyi bdag nyid can gyi sngags de brjod par bya ba ste /
ngag thams cad kyi rang bzhin gyi sngags rnams 'jug par byed pa zhes bya ba'i don to / /
de yang dngos po med par gcig pa'i ngo bo mi shigs las byung ba zhes bya ba'i bar du'o / /
de nas yongs su gyur pa zhes bya ba la sogs pa la /
de nas yi ge gsum yongs su gyur pa de las byung ba ni /
ji lta bu'i gzugs she na zhal gsum phyag drug pa lta bu'i rdo rje 'chang zhes bya ba ni tshig gi lhag ma'o / /
yongs su gyur ces bya ba ni 'o ma ltar ro / /
ji skad du /
gzhan du sngar gyi chos nyams nas / /
gang tshe gang zhig nyer len cing / /
chos can de nyid mi 'jig pa / /
yongs su gyur par de brjod do / /
zhes 'byung ba'o / /
gang zhig lhar ni zhes bya ba la /
lha'i ngo bo nye bar mtshon pa ni thob ces bya bar rnam par sbyar ro / /
a yis zhes bya ba la sogs pa la a ni ston par byed pa ste /
gang gis bstan pa'i ye shes de ni as bstan pa'i ye shes so / /
de yang sangs rgyas bcom ldan 'das kyis snying po gtso bor gyur pa yin zhes bya ba'i tha tshig ste /
a ni yig 'bru kun gyi mchog /
ces gsung pa'i phyir ro / /
da ni yi ge gsum po nyid kyi 'byung ba dang /
gnas pa dang /
bsdu ba'i bya ba ston te /
hUM gi zhes bya ba la sogs pa la /
yi ge hUM ni thugs kyi sa bon byang chub kyi sems kyi ngo bo de nyid rnam par shes pa ste /
rnam par shes pa nying mtshams sbyor bar rung ba nyid kyi phyir ro / /
ji skad du /
srid pa bar ma'i rgyun gyi ni / /
mar me bzhin du mngal du 'gro / /
zhes gsungs te /
sems can skyed pa'i rgyu sems kyi sa bon yi ge hUM ste sems can skyed par byed pa'i don to / /
ji lta bur zhe na /
sangs rgyas skur ni zhes bya ba la sogs pa la /
sems can thams cad de bzhin gshegs pa'i ye shes kyi snying po can zhes bya ba'i rigs pa 'dis sems can thams cad sangs rgyas kyi ngo bor rab tu brtag par bya ste /
ji skad du /
'di na skal min yong min pas / /
sangs rgyas su ni thams cad 'gyur / /
zhes gsungs pa'o / /
oM zhes bya ba la sogs pa la /
oM ni rtag pa chen po'i sa bon te /
de yang sems can thams cad sdud par byed pa'o / /
rtag pa chen po'i skur yongs su gyur nas stong pa nyid kyi ye shes kyi rjes su rab tu 'jug cing phun sum tshogs par byed ces bya ba'i bar du'o / /
a ni zhes bya ba la sogs pa la /
a ni 'od dpag tu med pa'i sa bon te /
de yang sems can thams cad gnas par byed pa /
ngag brjod pa'i bdag nyid can yin pa'i phyir ro / /
rnam pa gsum du ngag rjod par byed pa ma yin na lus shing brtsigs pa lta bu'i gnas par shes par bya'o / /
gnas pa'i ngo bo nyid kyi 'gro ba 'jug pa la sogs pa'i rim pas bzlas pa dang /
bsgom pa'i don la brtson pa dang ldan pa zhes bya ba bshad pa ston te /
'jug pa la sogs pa'i mtshan nyid ni 'og nas ston to / /
rim gyis zhes bya ba ni gsum gyi bdag nyid can gyi rim pas so / /
sngags kyi yan lag ma nyams bzlas / /
zhes bya ba la sngags zhes bya ba man+t+ra'i sgras /
ma ni yid la byed pa yin la /
tra ni skyob pa yin pas yid la byed pa skyob pa'o / /
ma nyams zhes bya ba ni lha dang mi phyed par sbyor ba'o / /
gang zhig zlos she na /
shes rab ces bya ba la sogs pa gsungs te /
shes rab ni chos thams cad bdag med par rab tu rnam par 'byed pa'i mtshan nyid can no / /
thabs ni snying rje chen po'o / /
de dag gi gnas mi 'gyur ba'i ngo bo bsgom pas na /
de la gnas pa'i rnal 'byor pas gsang sngags zlos par byed ces bya ba'i don to / /
da ni bzlas pa'i grangs ston te /
gos dkar mo zhes bya ba la sogs pa la /
'byung ba bzhi'i dkyil 'khor byin gyis rlob pa'i lha mo bzhi ste /
ji skad du /
sa ni spyan du shes par bya / /
chu khams mA ma kIr bshad de / /
me yi dkyil 'khor gos dkar mo / /
rlung ni sgrol mar rab tu grags / /
zhes gsungs pa'o / /
de nye bar mtshon pa'i bzlas pa bya zhes bya ba'i don to / /
ji lta bu zhe na /
lnga pa zhes bya ba la sogs pa la brgya phrag gnyis dang nyi shu lnga ni /
lha so so'i bzlas pa ste /
'di skad du grangs kyi tshad dgu brgyar 'gyur ba'i phyir /
lha mo re re la brgya phrag gnyis nyi shu lngar gsungs so / /
rnam pa gzhan du na bdag po'i bzlas pa ma gtogs par lha mo'i bzlas pa ci ltar 'byung zhe na /
de nyid bstan par bya ste /
bzhi pa zhes bya ba la sogs pa la /
brgya phrag gnyis ni nyi shu lngas lhag pa'i grangs lha mo bzhi nye bar mtshon par dkyil 'khor gyi grangs kyis dgu brgyar 'gyur te /
legs par zhes bya ba ni blo ma yengs pas so / /
sbyor ba bzhi zhes bya ba la /
lha mo bzhi'i sbyor ba'i dbang du byas nas zhes bya ba'i don to / /
dgu brgya dag tu gang bstan pa / /
zhes bya ba la bstan pa ni dmigs pa ste /
de nyi shu rtsa bzhi'i grangs su bsgres pas /
khri phrag gnyis dang chig stong drug brgyar 'gyur ro / /
ji ltar zhe na /
so sor 'byung ba las zhes bya ba ste so sor zhes bya ba'i sgra ni 'di zlos pa'i don du shes par bya'o / /
de bas na so sor 'byung bas 'phel zhing bsgre zhes bya ba'i bar du'o / /
khri ni stong phrag bcu'o / /
de ni so sor 'byung ba ste /
grangs kyi sbyor ba 'dis nyin dang mtshan la nyi khri chig stong drug brgya ste /
bzlas pa'i grangs gsungs pa'o / /
nang gi dus kyi skad cig 'di nyid 'dus pa'i rgyud phyi ma las rig pa'i cho ga zhes bya ba la sogs pa ston te /
rig pa dang cho ga ni rig pa'i cho ga ste /
zlas dbye pa'o / /
rig pa ni shes rab /
cho ga ni thabs te /
de dag gi thabs kyi bya ba bsgom zhing goms pa de yis so / /
gzhan yang thun mtshams bzhi zhes bya ba la sogs pa la nang gi bdag nyid can gyi dus ni thun mtshams bzhi ste /
so so'i dkyil 'khor ro / /
rab tu sbyor ba ni rab tu 'brel pa ste /
bsam zhing bsgom zhes pa'i don to / /
de la thun mtshams bzhi ni tho rangs dang nyi ma phyed dang /
nam sros kha dang /
mtshan phyed de /
de rab tu sbyor ba'o / /
mnyams bzlas zhes bya ba ni snga ma bzhin no / /
tshan bzhi zhes bya ba la sogs pa la /
tshan ni nang gi brda'i gnas te rlung la sogs pa'i dkyil 'khor gang zhig gi dbang du byas nas bsgom pa la rab tu 'jug pa'o / /
mtshan nyid ni mnyam par gzhag pa'i sems te /
rnam par mi g.yeng ba'i yid gang gis de la nyin mtshan du dmigs shing sems pa'i mtshan nyid ces brjod do / /
de dag gi grangs ni rgyun ma chad pa'i rtsis so / /
'di skad du gzhan du rnam par g.yeng ba thams cad yongs su spangs nas /
sems nang du 'jog cing bsgoms pas /
nyin re bzhin du bsam gtan bya / /
zhes dgongs pa'o / /
de ni mthun pa'i chos ston te /
phyi rol zhes bya ba la sogs pa la snang bar gyur pa de nyid kyis na /
bsgom pa la ma zhen pa'i rnal 'byor pa phyi rol gyi bzlas pa spong ba ste /
'dor ro zhes bya ba'i don to / /
sngags kyi phreng ba zlos pa ni phyi rol gyi bzlas pa'o / /
bar chad ni rnam par g.yeng ba'o / /
bsgom pa'i ni zhes bya ba phyi rol gyi bzlas pa yin na /
nang du dmigs shing sgom pa la yid dga' bar mi 'gyur zhes bya ba'i don to / /
de nyid la phan pa'i rgyu ston te /
sngags don zhes bya ba la sogs pa la /
sngags kyi don ni sngags don to / /
bsgrub par bya ba'i ngo bo ni 'bras bu ste /
lha nyid rdzogs pa zhes pa'i bar du'o / /
ji lta bu zhe na /
bcom ldan 'das rdo rje can zhes bya ba ste rdo rje 'chang nyid do / /
gal te de'i bdag nyid kyi rnal 'byor ci lta bar bzlas pa zlos par byed pa ste /
'bras bu'i dus su rgyu yongs su gyur pa'i phyir ro / /
dpe ston te glang po'i mngon du zhes bya ba kha cig tu 'di ltar grags te glang po bskyod pa'i gdags shing glang po ches mtshan mo phyung ste bros par gyur to / /
glang rdzi de yang nang par tho rangs 'di ltar shin tu sems par gyur to / /
kye ma'o kyi hud kho bo cag gi ngo bo ni mgu bar dka' ba ste /
glang po bzang skyong dregs pa'i dbang gis gang du song /
'di ji ltar rnyed par bya zhes yun ring du yang dang yang sems shing de'i skad cig na 'di lta bu'i dran pa rnyed de re zhig sems shing cang mi smra bar gnas so / /
kho bos ni thabs rnyed de /
gang 'di'i rjes ni shin tu che bas mtshon te rnyed par 'gyur ro zhes so / /
de nas de'i rjes su 'jug pa rtsom par byed do / /
bzang skyod de yang yun ring du phyin nas dregs pa dang bral ba nyid kyi bslab pa rjes su dran nas rang nyid gdags shing gi drung du phyin te gnas so / /
'di ltar dgos pa rnyed nas de'i rkang rjes tshol ba la yang dgos pa ci yang med de /
gal te de'i skad cig ni glang po che de rnyed nas ji zhig de'i rjes tshol bar byed ces bya ba ni bcus te /
glang po che'i rkang rjes mtshon par mi dgos zhes bya ba'i don to / /
gal te yang kha cig tshol bar byed pa ni sbas /
stong pa'i glang nyid du blta bar bya'o / /
don bshad pa ston te /
sngags lus zhes bya ba la sogs pa la gal te rang nyid sngags kyi sku'i rnal 'byor pa /
'bras bu la sbyar bas de ltar slar yang gzhan gyi rang gi ngo bo'i dngos po rjes su 'gro zhing tshol bar byed ces bya ba'i don to / /
yongs su rdzogs pa nyid pas na /
zhib la 'thag pa ji lta ba bzhin no / /
'jug pa la sogs pa'i mtshan nyid 'og nas 'chad par 'gyur zhes bstan pa gang yin pa de bshad pa'i phyir ro / /
tshig le'ur byas pa gsum ston te /
gzhan yang zhes bya ba'i don gzhan pa'o / /
rdo rje 'dzin zhes pa ni skyes bu'i ming nges par bstan pa'o / /
gsum sbyor ba zhes bya ba ni 'jug pa la sogs pa gsum gyi rjes su sbyor zhing ldan pa ste /
de'i dngos grub bla na med par 'gyur zhes bya bar sbyar ro / /
sbyor ba ni rang gi gnas su so sor legs par sbyar ba'o / /
spyan drang ba ni dgug pa ste /
de yang gzhug pa'i sgrar brjod do / /
gshegs su gsol ba ni /
myur ba ste gtong ba zhes bya ba'i don to / /
gnyig ma yin pa'i sgras ni gnas pa ste gnas par byed pa'o / /
lung gzhan las yongs su mthong ba'i sgra gzhan pa 'dis 'jug pa dang /
gnas pa dang ldang ba nyid du rab tu bstan pa ste /
'dir sngar ma byung ba ni cung zad kyang med pa'o / /
'on kyang gnyis ka ma yin pa'i sgras gang zhig gnyis las gzhan pa gsum par de brjod de bar na gnas pa'i phyir ro / /
gnyis ka ma yin pa lta bu ni gnyig min pa'o / /
ci ltar grang ba las 'das pa'i dus sa las rlangs pa byung ba de bzhin du 'dir yang sngags kyi yi ge rnams gnas ji lta ba bzhin du nges par sbyor bas bsgom pa rab tu gsal bar gyur pa'i rnal 'byor pa rnams la yang drod rab tu 'byung ba zhes bya ba ni tshig gi don to / /
grub pa ni mngon par 'dod pa'i 'bras bu 'thob pa ste /
ji lta bu zhe na /
sna tshogs gnas pa ni sna tshogs gnas te /
las thams cad byed pa zhes bya ba'i tha tshig go / /
de nyid kyis bla na med pa ste /
sems can gyi 'dod pa'i bsam pa sna tshogs pa yongs su skong ba'i phyir ro / /
dro ba thob nas rang gi sems la thog mar sngags nges par sbyor bar byed pa zhes bya ba ston te /
myur ba zhes bya ba la sogs pa la myur ba ni ldang ba'o / /
rnam par sdud pa ni rab tu 'jug pa'o / /
dal ba can ni gnas pa'o / /
sngags kyi yi ge gsum nges par sbyor ba sgom par byed pa'o / /
sdang ba ni sngags kyi kun du spyod pa'o / /
de yang bsgom pas sbyor bar 'gyur te de ma thag tu slob ma'i rna drung du bla mas gang zhig 'di ltar bstan par gyur nas 'bras bu 'byung bar 'gyur ro / /
rab tu 'bad pas zhes bya ba ni slob mas gsol ba gdab pa'o / /
'di bla ma dang slob ma gnyis kyis bshad pa gnyis byed pa'i tshig ni med par blta bar bya'o / /
da ni tshig le'ur byas pa drug gi phan yon dang sngags btu ba dang /
bzlas pa'i grangs kyang ston te /
de nas zhes bya ba la sogs pa la /
de nas zhes bya ba'i sgra ni sngags btu ba ston pa'i don to / /
rnal 'byor gyi dbang phyug ni rnal 'byor gyi spyi gtsug gi nor bu'o / /
de rnams dang 'brel pa gsang ba'i yi ge rab tu bshad pa zhes bya bar sbyar ro / /
mi bstan pa nyid kyis na gsang ba'o / /
yang na 'dis lha'i de kho na nyid gsang bas na gsang ba'o / /
gsang ba yang yin la yi ge yang yin las na gsang ba'i yi ge'o / /
de 'gro ba dam pa la brten nas rab tu bshad pa ste /
bstan par bya ba'o zhes rdo rje 'chang gis gsungs so / /
ji lta bu zhe na /
thabs kyi dam pa zhes bya ba la sogs pa gsungs te /
'jig rten las 'das pa'i rigs pas so / /
rab tu bstan pa'i phyir zhes bya ba ni rab tu gsal bar bya ba'o / /
gzhan yang ji lta bu zhe na /
rnal 'byor zhes bya ba ni lha nyid kyi ting nge 'dzin te /
de'i dngos grub mthar phyin pa'o / /
'bras bu ni de nyid rdzogs pa ste /
phyag rgya chen po'i dngos grub po / /
rnam pa de gnyis rab tu bstan pas ster zhes bya ba rnal 'byor gyi dngos grub kyi 'bras bu ster ba'o / /
gang gi bsams pa tsam gyis zhes bya ba rnal 'byor gyi dngos grub ma gtogs pa bzlas pa tsam gyis zhes bya ba'i don to / /
rnal 'byor pas mchog ster bar nus par 'gyur ba'o / /
mchog ni mngon par 'dod pa ste /
rig sngags 'chang la sogs pa nyid do / /
dang po zhes bya ba la sogs pa la /
'dir dang po'i yi ge ni oM mo / /
de sngags du ma'i thog mar mthong ba nyid pas na /
de'i sbyor bas rim gyis rjod par byed pa'i rnal 'byor pa zhes sbyor ro / /
de ci zhig byed ce na /
dbugs rngub par byed pa ste /
rlung gyen du rgyu ba'o / /
rtag tu zhes bya ba ni bsgom pa'i gnas skabs na'o / /
brgyad pa'i mtha' zhes bya ba ni yi ge ha'o / /
ldan pa ni yi ge u ste 'dres par gyur ces bya ba'i don to / /
ha'i steng gi thig le dang bcas par ji ltar 'gyur ba de bzhin du bya ba'o / /
hUM zhes bya ba ni bsdus pa'i don to / /
dbugs dbyung ba ni rlung phyir rgyu ba'o / /
'dir oM gyi tshad ni thal mo brdabs pa phyed dang gnyis so / /
thugs kyi sa bon gyi tshad ni thal mo brdabs pa phyed dang bzhi'o / /
'dir ni man ngag go / /
oM gyi don ni yi ge tsam mo / /
yi ge oM ni ye shes kyi snying po zhes rtsa ba'i rgyud las bstan pas so / /
snang ba med pa gnyis kyis sku gsung thugs mnyam pa nyid hUM gi don to / /
yi ge hUM ni sku gsung thugs rdo rje ltar dbyer mi phyed pas 'thad pa zhes de nyid las bstan to / /
de bas na yi ge oM bstan pas ni dbugs dbyung ba'o / /
yi ge hUM bstan pas ni dbugs rngub pa ste sems tsam du bstan par bya zhes bya ba ni bsdus pa'i don to / /
'dir yi ge gsum bsgom pa rab tu brtson pa ma yin nam /
ci ltar rnam pa gnyis pa de btu zhing gsum pa ma yin zhe na /
smras pa dbugs dbyung ba dang /
rngub pa gnyis yongs su ma gtogs pa gzhan phyogs gsum pa ni yod pa ma yin pa ste /
gang zhig gsum pa bsgrub pa'i phyir / /
yi ge AH rab tu sbyor bar 'gyur ro / /
de bas na oM dang hUM gnyis po dag dgod pas na /
de dag nyid btu bar bya ba ste /
de dag ni gtso bo'i ngo bo nyid du bstan pa'o / /
gsum pa yi ge a ni ma yin pa ste /
dgos pa med pa'i phyir ro / /
yi ge a yang gnas par 'gyur ba la 'jug par bsam par bya'o / /
de yang thal mo brdabs pa phyed dang gnyis kyi tshad do / /
ci dga' ba'i bzlas pa zhes bya ba yang de nyid la bya ste /
rang mos pa'i rjes su 'brangs pa'i bzlas pa ste /
khri phrag gnyis zhes bya ba la sogs pa la /
stong phrag nyi shu la ni khri phrag gnyis so / /
yang stong phrag gcig dang /
brgya phrag drug go / /
gcig tu bgrangs nas stong phrag nyi shu gcig dang brgya phrag drug tu 'gyur ro / /
nyin mtshan zhes bya ba ni nyin dang mtshan du bzlas pa'i grangs byed pa ste /
rnal 'byor gyi dbang phyug ni sems mnyam par gzhag pa'o / /
de 'dod ces bya ba la sogs pa la /
sems can skal ba can gang su zhig ste /
gsang ba'i dgongs pa ni dgongs pa lung bstan pa la sogs par gnas pa'i phra mo'i sbyor ba bdag nyid la gsal bar shes par bya ba'i phyir mngon par 'dod pa'o / /
de'i rdo rje bzlas pa de nyid dang por bstan par bya ste /
de nyid kyi rim pas phra mo'i sbyor ba thob ces bya ba yang tshig gi don to / /
ci lta bu zhe na /
bsam gtan zhes bya ba la sogs pa ste /
yid nang du bsdus pas na bsam gtan no / /
klog pa ni des skyo ba na de'i rjes su mthun pa'i mdo klog pa ste de dag dang ldan pa'o / /
de yis zhes bya ba ni phan yon no / /
las rnams zhes bya ba ni zhi ba la sogs pa'i las kyi tshogs zhes bya ba'i don to / /
sgyu ma lta bu'i ting nge 'dzin ces bya ba ni yang dag pa ji lta ba bzhin mthong ba ste /
dngos po med pa'i ngo bo nyid mthong ba'o / /
de bas na tshig le'ur byas pa brgyad kyis sngar bshad cing bsgrub pa'i don lung gzhan gyis gsal bar ston te /
gnyis su med par zhes bya ba mnyam pa nyid kyi ye shes rnam par rgyal bar byed pa gang yin pa ste /
ji skad du /
de nyid kyis na rnal 'byor chen po'i rgyud de /
der bcom ldan 'das rdo rje 'chang gis gsungs so zhes bya ba ni tshig gi lhag ma'o / /
bzlas nas su zhes bya ba la sogs pa la /
bsgrub pa'i bdag nyid can ni bsgrub pa'i mthar thug pa'i rnal 'byor pa'o / /
gsang sngags bzlas nas zhes bya ba ni gsang sngags bzlas pa byas pa'o / /
mnyam med ces bya ba ni brtson pa dang bcas shing nus pa dang bcas zhes bya ba'i tha tshig go / /
ci zhig bsgrub par bya zhe na khams gsum ste /
sa gsum dbang du bya ba nyid ni der gnas pa'i 'gro ba dbang du bya ba'o / /
de yang 'dir gsang sngags bsgrub par som nyi med pa ste /
de la gzhol ba nyid kyis so / /
zla ba gcig gis zhes bya ba ni nye bar mtshon pa ste de bas na gnyis sam gsum mam /
drug gam lo gcig gis zhes bya ba'i bar du'o / /
yang na khams gsum dang sku gsung thugs ni dbyer med par nye bar gdags par bya ste /
de dag gang gi dbang du 'gyur zhes bya ba ni drang ba'i don to / /
'bum phrag drug ldan zhes bya ba ni stong phrag bcu la khri phrag gcig /
khri phrag bcu la 'bum phrag gcig ste /
de tsam grangs 'bum phrag drug tu bcad pa'i tshad du sngags pas /
gsang sngags bzlas na zla ba yar gyi ngo'i nya la 'grub par 'gyur zhes bya ba'i tshig gi don to / /
ci zhig byas nas she na /
bcom ldan 'das rdo rje sems dpa' la dang por phyag byas shing mnyes par byas nas zhes bya ba'i don to / /
gsang sngags ci lta bu zhe na /
gang rnam par shes pa las byung zhing skyes pa de la de skad du bstan te /
sems las kun du byung ba'i sngags rnams zhes bya ba'i don to / /
de la zhes bya ba la sogs pa la /
de la zhes bya ba ni sngags la gzhol ba'i sngags pa ste /
brtul zhugs ni mi smra ba dang /
langs te gnas pa dang slong ba la sogs pa la sdom pa'o / /
phreng ba ni grangs 'dzin par byed pa'i phreng ba'o / /
dgag pa dang gzung ba ni srog gi rlung dag ste sbyin sreg ni me'i mchod sbyin no / /
las rnams ni zhi ba la sogs pa'o / /
de dag thams cad la ldog pa ni nye bar zhi bar 'gyur ba'o / /
gcig nas gcig tu zhes bya ba ni phyi rol gyi las de dag las kyang ldog pa ste /
gang gi phyir rnam par g.yeng ba skyed par byed pa nyid kyis na mi 'thad pa'o / /
gang nam zhig gi tshe mi 'thad pa de 'dir 'dul ba'i skye bo'i don du bya ba 'byung ba de'i tshe /
snying rje chen pos dmigs nas bya / /
zhes ston te /
ya'i don gyis zhes bya ba la sogs pa la /
ya'i don ni yongs su gyur pa'i ngo bo rlung gi dkyil 'khor te de yid la rnam par bsam par bya zhing /
sa bon bzhi'i bsgom pa sngon du 'gro ba can gyis gang cung zad zhi ba la sogs pa'i las rgyas par bya ba'i don to / /
gang gis she na dngos grub 'dod pas zhes bya ba ste /
mngon par 'dod pa'i 'bras bu sgrub pa po zhes bya ba'i tha tshig go / /
ra la sogs pa gsum ni /
ra dang /
la dang /
wa'i mtshan nyid can no / /
de ltar gyur pa yin na 'gro ba'i don bya ba rgya cher rab tu 'jug ces bya ba'i tha tshig go / /
de dag ji ltar bsgom par bya zhe na /
me dang rlung dang zhes bya ba la sogs pa gsum ste /
me la sogs pa'i dkyil 'khor bzhi pa der thun phyed phyed kyi dus su gnas pa ste /
gnas pa thob pa'o / /
de ji ltar zhe na /
las ni zhes bya ba ni zhi ba la sogs pa'i las su sgrub pa ste /
ji skad du /
gang gi tshe sngags pas zhi ba la sogs pa'i las sgrub pa la gzhol bar gyur pa de'i tshe /
de'i sems mnyam par gzhag pas rlung la sogs pa'i dkyil 'khor re re thun phyed phyed du rlung gi rgyu ba nye bar dmigs zhes bya ba ni bsdus pa'i don to / /
gnyis gnyis zhes bya ba ni lan gnyis gnyis te /
so so'i dkyil 'khor du nyin mtshan phyed par kun du rgyu bar shes par bya'o / /
slar yang ldog pas de ltar rlung gi rgyu ba nyin mtshan gnyis nas bcu drug tu gyur pa'o / /
yang na gnyis gnyis zhes bya ba ni zlos pa'i tshig ste /
las rnam pa bzhi'o / /
de'i dbang du byas nas bsgom par bya zhes bya ba'i don to / /
de nyid kyi las bzhi la rab tu sbyar bar bya zhes kha cig smra ste /
de yang skyon med pa'o / /
mchod la zhes bya ba ni rnal 'byor pa gang zhig mchod pa la brtson pa de gzhan gyis mchod par 'gyur te /
gang dang gang du 'gro ba de dang der mchod par 'gyur zhes bya ba'i tha tshig go / /
bzlas pa zhes bya ba ni bzlas pa la sogs pas lus ngag yid gsum gyi sgrib pa dang bral zhing rnam par dag pa'o / /
me la zhes bya ba ni me la mchod pa la brtson pas 'byor par 'gyur ba'o / /
bsam gtan zhes bya ba ni bsam gtan la lhag par gnas pas kyang mya ngan las 'das par 'gyur zhes bya ba ni tshig gi don to / /
de ltar shes nas zhes bya ba ni de ltar rnam pa 'dis rang gi ngo bo thob pa'i rnal 'byor pa 'gro ba ni 'jig rten gsum gyi khongs su gtogs pa'i 'gro ba'i tshogs byis pa bzhin du mthong ba ste /
dge ba dang mi dge ba'i bag chags kyi dbang gis 'gro ba ltar srid pa'i 'khor lor yongs su 'khyam par 'gyur ba'o / /
de bas na de'i mod la sngags pas 'di'i gsang sngags 'grub ste /
'bras bu ster bar nus par 'gyur ba'o / /
ji lta bus she na /
mi rtog chos can zhes bya ba rnam par mi rtog pa'i chos nyid 'thob pa ste /
de yang sngags kyi de kho na nyid gsal ba ni gsung rdo rje bcom ldan 'das 'od dpag med sgrub cing rdzogs par byed pa'i rgyu'o / /
sngags kyi de kho na nyid de yang sems tsam la nges par sbyar zhes bya bar sbyar te /
rnam par rtog pa'i dra ba thams cad spangs pa'i sems 'ba' zhig ni sems tsam mo / /
ji lta bu zhe na /
ye shes gsum gyis zhes bya ba ste /
snang ba la sogs pa'i ye shes gsum gyis bye brag gi rigs pas so / /
de ni snod dang snod ma yin pa'i tshigs bcad gnyis kyis ston te /
bla ma brnyas zhes bya ba la sogs pa la /
bla ma dge ba'i bshes gnyen brnyas shing /
smod pa'i tshig gang la yod pa de la de skad du brjod do / /
g.yon can ni drang po ma yin pa'o / /
dad pa med pa ni ma dad pa'o / /
gsang sngags klags pa tsam gyis kyang rlom pa ste /
glegs bam mthong bas khengs shing mngon par nga rgyal ba ni glegs bam ma mthong bas khengs pa'o / /
gzhan gyis cung zad legs par bshad cing bstan pa de la yang dad cing nyams su len par mi byed pa de ni dad pa med pa'o / /
dbang bskur ba ma thob par dbang bskur ba thob po zhes brjod pa ni dbang bskur dman pa'o / /
sems de lta bu'i skyon du mas gos pa'i slob ma dman pa 'di la sngags kyi de kho na nyid kyi mtshan nyid kyi gtam yang mi brjod pa ste /
gtam tsam yang bsnyad par mi bya zhes bya bar dgongs pa'o / /
gang zhig dad pa dang ldan pa ni shin tu nyung ba'i chos shig bstan pa na yang de bzhin du 'dzin te /
bla ma la gus pa dang yid bsnyen bkur la brtson pa'o / /
nyan 'dod pa ni nyan pa la gus pa ste /
de la rtag tu mngon par brtson zhing 'bad pa'o / /
thos pa 'dzin par byed cing 'dis mi gtong bas na thos pa 'dzin pa ste /
bla mas bshad pa'i tshig zur tsam gyis rtogs shing khong du chud pa ste /
phyag 'tshal ba sngon du 'gro bas 'dzin zhes bya ba'i don to / /
de lta bu de bla ma dam pas brtag mi dgos pa'o / /
de nyid ces bya ba ni nges par gzung ba ste /
rnam pa thams cad du 'di ni brtag pa'i gnas ma yin zhes bya ba'i tha tshig go / /
gang gi phyir 'di ni bla ma chen po'i bka' drin ni rjes su gzung ba'i gnas bzhi'am /
yang na ni 'dir bla ma la dad pa'o / /
dpe bshad cing bstan te /
ri dbang rtse nas zhes bya ba la sogs pa la /
'di ltar kha cig ri rab kyi rtse mor bag med par spyod pas lhung ba lhung bar mi bya'o snyam sems na yang lhung ba de nyid de /
'dir ni 'dzin par byed pa ma mthong ba'o / /
gal te yang kha cig ri rab kyi rked du chags par 'gyur ba yang srid do zhes smra ba na /
de lta mod kyi lhung ba ni 'bras bu'o / /
'dir som nyi med pa'i dpe zhes bya ba'o / /
'dir don bstan te bla ma'i drin gyis zhes bya ba bla ma'i drin gyis man ngag thob pa'i mtshan nyid can de la de skad du bstan to / /
gang zhig grol ba ni thar pa'i lam ste /
grol bar mi 'dod kyang 'dir bla ma'i drin gyi stobs kyis grol ba'i gnas su 'gyur ba'o / /
rim pa lnga pa'i dka' 'grel don gsal ba zhes bya ba las rdo rje bzlas pa ste /
rim pa dang po'i 'grel pa'o // //
de ltar rdo rje bzlas pa'i rim pa yan lag thams cad rab tu bstan nas /
da ni gnyis pa sems la dmigs pa tsam gyi mtshan nyid ston te /
phyag 'tshal zhes bya ba la sogs pa la /
'dir phyag 'tshal ba rnam pa drug gi sgras de bzhin gshegs pa lnga'i bdag nyid kyi phyir dang /
rigs drug pa gtso bo nyid yin pas bcom ldan 'das rdo rje 'chang nyid la bstod pa'o / /
ci ltar bstod cing zhes bya ba la bstod par 'os pa spyan drang ba'o / /
sgra'i dngos po'i bdag nyid kyis / /
zhes bstod pa dang /
gang la gang gis bstod par 'gyur te /
gang gis kyang gsum po rjes su mi dmigs zhes bya ba'i tha tshig go / /
rjes su mi dmigs pa de nyid bstan pa'i phyir /
ji ltar zhes bya ba la sogs pa smos te /
ji ltar chu la chu dang mar la mar bzhag pa ni 'dres shing bye brag med par gyur pa ste /
bye brag tu shes pa ma yin pa'o / /
de bzhin du rang gi ye shes rang nyid kyis mthong ba ni 'dir phyag 'tshal ba'i sgra'i don to / /
gsum rjes su dmigs pas ye shes kyang med par 'gyur ro zhes /
kha cig dogs par 'gyur ba de bsal ba'i phyir / /
'on kyang zhes bya ba la sogs pa smos te /
'on kyang zhes bya ba'i sgra ni dri ba dang sdud pa'i don to / /
phyogs gnyis pa la 'jug pa'o / /
thams cad ces bya ba ni thams cad blo'i yul du gyur pa'o / /
thams cad mkhyen pa'i rjes su mthun pa tshad mar gyur pa gang yin pa de ni thams cad mkhyen pa thob pa ste /
tshad ma'i skyes bu sngon gyi slob dpon no / /
de med par ye shes de mi 'thob pa ste /
gang gis she na /
mun nag ces bya ba la sogs pa ste /
ma rig pa'i rab rib kyis blo'i mig nyams par byas pa'o / /
de bas na rin po che lta bu'i bsam pa bzang po gang zag kha cig la drin gyis zhes bya ba bla ma la bsnyen bkur bya ba las byung ba'o / /
snang ba ni ye shes kyi snang ba thob par gyur ces bya ba'i don to / /
de 'dis rab tu ston te /
'od gsal ba las byung ba'i rnam par shes pa ni de nyid sems dang yid ces bya ba ste rnam grangs so / /
de ni kun nas nyon mongs pa dang /
rnam par byang ba'i bdag nyid can chos thams cad kyi rtsa ba ste /
de bas na der rlung la brten pa'i rnam par shes pa yod na rnam par rtog pa gnyis rab tu skye bar 'gyur ro / /
ji skad du /
bdag dang gzhan zhes bya ba yod pa na / /
rang dang gzhan gyi dbye bas yongs 'dzin skyon / /
de dag gis ni kun du bcings pa na / /
nyes pa thams cad rab tu skye bar 'gyur / /
zhes gsungs pa'o / /
de bas na rlung las me /
me las chu /
chu las sa ste /
de rnams las phung po lnga dang /
skye mched dang /
yul rnams so / /
de'i mod la rnam par shes pa gsum gyi rang bzhin snang ba'i rgyu ba gsal bar nyams su myong ba'o / /
snang ba'i rgyu las kyang rang bzhin thams cad kyis kun 'byung ba zhes bya ba ni man ngag go / /
rnam par shes pa gsum yang thabs dang shes rab dang gsal ba dang mi gsal ba ste rnam grangs so / /
de la snang ba dang snang ba mched pa ni thabs dang shes rab kyi ngo bo gsal ba'i phyogs so / /
dgos pa'i brda'i tshig ni ma ning gi tshig dang /
snang ba thob pa ni mi gsal ba'i phyogs so / /
gzhan yang sems dang yid dang /
rnam par shes pa dang /
gzhan dbang dang /
yongs su grub pa dang /
'dod chags dang /
zhe sdang dang /
gti mug ces bya ba ni rnam grangs te /
thams cad 'khor ba'i thun mong gi chos so / /
de'i gnyen po ngo bo rnam par byang ba'i chos te /
des na theg pa chen po pa rnams kyis thun mong ma yin pa'i rnam grangs ston te /
snang ba zhes bya ba la stong pa dang /
shin tu stong pa dang /
stong pa chen po dang /
snang ba dang /
snang ba mched pa dang /
snang ba thob pa dang /
sems dang /
sems las byung ba dang /
'dod chags dang bral ba dang /
'dod chags bar ma zhes bya ba'o / /
bzhi pa yang thams cad stong pa'i mtshan nyid de /
rgyu dang 'bras bu'i bye brag gis shes par bya'o / /
de nyid gsal bar ston te /
shes rab ces bya ba la sogs pa la /
shes rab ni bdag med par mthong ba'o / /
thabs ni snying rje chen po'o / /
de dag yang dag par sbyor ba ni gnyis su med pa ste /
rdzogs pa'i nye bar thob pa'i ye shes skyed pa'o / /
de dag las kyang 'od gsal ba'i mtshan nyid thams cad stong pa'i ye shes skye bar 'gyur te /
'di ltar rgyu'i rim pa rnam par dag cing dri ma med pa bla na med pa'i gnas 'thob ces bya bar sbyar ro / /
gzhan yang rnam par shes pa gsum rnam par dag pas stong pa gsum rnam par sbyor ba zhes bya ba rgyu dang 'bras bu'i ngo bo rab tu ston te /
de nyid snang ba dang /
stong pa dang /
shes rab dang /
ye shes dang /
gzhan dbang gi ngo bo dang /
sems zhes bya ba ni rnam grangs su brjod pa'o / /
rang bzhin gyi sems de'i mtshan nyid gsal bar ston te /
de yis zhes bya ba la sogs pa la tshigs su bcad pa phyed dang brgyad ni brjod mi dgos te go sla'o / /
chags bral zhes bya ba la sogs pa la /
'dir 'dod chags dang bral ba'i sems ni yid du 'ong ba mthong bsam chags pa'o / /
de yang dman pa dang /
bar ma dang /
chen po'i bye brag gis rnam pa gsum mo / /
yid 'gro zhing 'ong ba ni sems rnam par g.yo ba ni mya ngan la sogs pa gsum zhes bya ba ni sdug pa dang bral bar 'gyur na yid la sems shing gdung ba'o / /
de yang dman pa dang /
bar ma dang /
chen po'i bye brag gis rnam pa gsum mo / /
zhi ba la zhes bya ba la ni sems zhi bar gnas pa'o / /
rnam par rtog pa ni rgod par gnas pa'o / /
'jigs pa zhes bya ba ni yid du mi 'ong ba dang phrad par gyur na sems skrag par gyur pa'o / /
de yang rnam pa gsum ni snga ma bzhin no / /
srid pa ni yul la zhen pa ste /
de yang yul gyi bye brag gis rnam pa gsum ni snga ma bzhin no / /
nye bar len pa ni gzhan gyi nor yid kyis len par byed pa'am /
yul rnams la kun du 'dzin pa'o / /
mi dge ba ni dge ba'i las la yid gnyis za ba'o / /
bkres pa dang skom pa ni rang gi rgyun du nyams su myong zhing 'jug pa'i mtshan nyid do / /
tshor ba ni bde ba dang sdug bsngal ba dang /
gnyi ga ma yin pa'i rnam pa nyams su myong ba ste /
de yang yul gyi bye brag gis rnam pa gsum mo / /
rig dang rig 'dzin zhes bya ba la /
rig pa ni rig pa'o / /
rig 'dzin ni rang gi rig pa'i shes pa'o / /
de dag gi gzhi ni gnas te /
dmigs pa'i dngos po zhes bya ba'i don to / /
so sor rtog pa ni rigs dang mi rigs pa dpyod pa'o / /
ngo tsha shes pa ni kha na ma tho ba la 'dzem pa'o / /
snying rje ni sdug bsngal dang bral bar 'dod pa'i sems so / /
brtse ba ni dmigs bya yongs su srung ba'am sdug pa dang phrad par 'dod pa'o / /
de yang lus kyi bye brag gis rnam pa gsum mo / /
dogs pa ni sems nges par mi gnas pa'o / /
bsags pa ni yo byad yongs su sdud pa'o / /
ser sna'i blos mi gtong ba'o / /
rang bzhin sum cu rtsa gsum po de dag mi rnams kyis rang rig pa'o / /
de yang kun rdzob gsal ba'i ngo bos mtshan mo zhes bya bar bstan te /
de nyid kyis bud med dang 'jam po lta bu zhes bya'o / /
g.yon pa zhes bya ba dang /
zla ba'i dkyil 'khor dang /
pad+ma zhes bya ba yang bstan te /
'dir 'jam po lta bu dang /
g.yon pa zhes bya ba zla ba'i snang ba mched pas g.yon pa la brten pa nyid kyis so / /
'jam po ni shin tu gzhon pa'o / /
g.yon pa zhes bya bas kyang 'dir byang phyogs su 'gro ba'i ming du brjod do / /
'di nyid dang po'i las can brtan par byed pa'i rgyu dang po'i dbyangs yig thig le dang bcas pa rab tu bstan pa oM ste /
de bsgom pa 'phel bar gyur pas kyang /
zla ba'i 'od zer snang ba lta bu snang ba'i ye shes yang dag par 'byung ba ste /
skye zhes bya bar gsungs so / /
rang bzhin sum cu rtsa gnyis shes rab dang snying rje la dmigs pa gsungs te /
stong pa'i khongs su gtogs pa snang ba'i mtshan nyid do / /
da ni thabs kyi ye shes la gtsor dmigs pa shin tu stong pa'i khongs su gtogs pa /
rang bzhin tshig le'ur byas pa bdun gyis ston te /
snang ba mched pa dang /
shin tu stong pa dang /
thabs kyi ye shes dang yongs su brtags pa dang /
sems las byung ba zhes bya ba ni phyogs gcig ste /
rnam grangs kyi dbye bar bstan to / /
chags pa zhes bya ba ni ma thob pa'i yul la yid kun du chags pa'o / /
zhen pa ni thob pa'i yul la chags pa'o / /
dga' ba ni yid du 'ong ba'i dngos po mthong bas sems dga' ba'o / /
de yang dman pa dang /
bar ma dang chen po'i bye brag gis rnam pa gsum mo / /
rangs pa'i sems kyis mngon par 'dod pa'i dngos po 'grub pas bde ba'i gnas skabs so / /
rab tu mgu ba ni de'i rnam pa'i sems kyis yang dang yang du nyams su myong ba'o / /
ngo mtshar zhes bya bas ni gtam sna tshogs pas ci 'di yin nam ma yin snyam du the tshom za ba'o / /
dgod pa ni yid du 'ong ba mthong bas dgod par byed pa'o / /
tshim pa ni bde ba'i rnam pa nyams su myong ba'o / /
'khyud pa ni yid du 'ong ba'i dngos po dang lhan cig tu 'dres pa'o / /
'o byed de bzhin 'jib ces bya ba ni go sla ba nyid do / /
brtan pa ni mi g.yo ba'o / /
brtson 'grus ni dge ba la mchog tu gzhol ba'o / /
nga rgyal ni mthong ba sems pa'o / /
las ni rtag tu spyod pa'i bya ba rdzogs pa'o / /
'phrog pa ni gzhan gyi nor 'phrog par 'dod pa'o / /
stobs ni g.yul 'gyed par 'dod pa'o / /
spro ba ni dge ba'i las la goms par byed pa'o / /
tsham tshom med pa ni dreg pa'i dbang gis mi dge ba'i las la spyod pa'o / /
de yang dman pa dang /
bar ma dang /
chen po'i bye brag gis rnam pa gsum mo / /
drag pa ni sgyu med par yang dam pa rnams dang /
rtsod par sems pa'o / /
sgeg pa ni yid du 'ong ba mthong bas 'gying ba'i sems sam /
rtse bar 'dod pa'o / /
zhe 'gras pa ni yid du mi 'ong ba spong bar 'dod pa'o / /
dge ba ni dge ba'i las la brtson par 'dod pa'o / /
tshig gsal ba ni thogs pa med par tshig brjod pa'o / /
bden pa ni 'khrugs pa med pa'i ngag go / /
mi bden pa ni de las bzlog pa'o / /
nges pa ni shin tu brtan pa'i yi dam mo / /
nye bar mi len pa ni dngos po thams cad yongs su 'dzin par mi 'dod pa'o / /
sbyin pa po ni rang gi bdog pa yongs su gtong bar byed pa'i yid do / /
bskul ba ni le lo can gyi sems 'dzud par byed pa'o / /
dpa' bo ni nyon mongs pa'i dgra las rgyal bar 'dod pa'o / /
ngo tsha med pa ni kha na ma tho ba dang bcas pa'i las rtsom pa'o / /
sgyu ni bcos mas gzhan slu ba'o / /
'dug pa ni lta ba ngan pa la byang ba'o / /
g.yo ni rang gi skyon 'chab pa la brtson pa'o / /
gya gyu ni drang po ma yin pa'o / /
rang bzhin bzhi bcu de dag ni shin tu stong pa'i khongs su gtogs par rig par bya'o / /
de yang skad cig ma ste /
mi gnas pa nyid kyi phyir ro / /
rtsub pa'i rnam pa ni 'jam pa ma yin pa ste /
rad rod ces bya ba'i bar du'o / /
g.yas pa zhes bya ba ni g.yas su 'gro bar shes par bya ste /
nyi ma'i snang ba mched pas g.yas pa'i phyogs su brten pa nyid kyis kyang 'dis nyin mo dang /
skyes pa dang /
nyi ma'i dkyil 'khor dang /
rdo rje zhes bya bar rab tu bstan te /
rdo rje'i ming ni 'dir nyi ma'i dkyil 'khor gyi steng du bsgom zhes bya ba'i don to / /
rnam pa gzhan du na skad cig ma nyid du bstan pas skyon du 'gyur ba'o / /
'dir dang po'i las can bstan par bya ba'i phyir sa bon bsgom pa ston te /
cha zhes bya ba de nyid thabs kyi rang bzhin cha ste thog ma'i dbyangs thig le gnyis kyis brgyan zhes bya bar shes par bya'o / /
a de dag bsgom pa la goms par gyur pas 'od zer stong gi gsal ba dang 'dra ba'i snang ba mched pa'i ye shes kun du 'byung ba ste /
rab tu skye bar shes par bya'o / /
kha cig ni snang ba mched pa'i sbyor ba las byung zhes brjod de /
de ni don dang mi ldan pas dor bar bya'o / /
da ni tshig le'ur byas pa bzhis rnam grangs dang bcas pa'i snang ba mched pa'i rang bzhin spros pa ston te /
snang ba zhes bya ba la sogs pa la /
snang ba ni thog mar snang ba'i ye shes kyi drod 'byung ba'o / /
nye bar thob pa ni de nyid kyi 'phel bas thob pa ste /
ma rig pa rnam par nyams pas thob pa yongs su grub pa'i ye shes 'byung ba'o / /
'dis snang ba dang /
snang ba mched pa dang /
snang ba thob pa'i mtshan nyid gsum po dang /
yongs su grub pa dang rig pa zhes bya ba ni ming gi rnam grangs so / /
de bzhin gshegs pas rgyud de dang der stong pa chen po gnas nyid du gsungs pa ste /
snga ma byung ba ni cung zad kyang min pa'o / /
chags pa bar ma zhes bya ba ni chags pa bar ma'i skad cig gis gnas skabs kyi sems slong ba'o / /
brjed ngas pa ni sngar nyams su myong bar gyur pa'i don la yongs su 'khrul pa'o / /
'khrul ba ni g.yeng ba'i sems te spre'u lta bu'o / /
mi smra bar gyur pa ni lkugs pa lta bu'o / /
skyo ba ni yid la sems pas sems dub pa'o / /
le lo ni snyom las so / /
the tshom ni ma nges pa'i sems byung ba'o / /
rang bzhin bdun po de dag ni phra mo'i rnal 'byor la goms shing gzhol bar shes par bya'o / /
de nyid kyis na de las bzlog pa'i mtshan nyid kyi snang ba thob pa'i mtshan nyid ston te /
sa bon thig ler ldan min la / /
zhes bya ba la sogs pa la /
sa bon ni sngags kyi yi ge bsgom pa ste /
steng du thig le dang bcas pa'i yi ge'o / /
de bsgom pa la sbyor bar mi bya ba dang /
sna'i bu ga'i rlung gi sgo nas kyang kun du mi rgyu ba'o / /
de nyid kyis ni snang ba yod pa na /
ma rig pa rnam par bcom ste /
gang zhig ye shes kyis skad cig nye bar dmigs shing thob pa de snang ba thob pa'o / /
'di skad du /
snang ba thob pa'i gnas skabs kyi rnal 'byor pa rnams sa bon bsgom par bya ba la sbyar bar mi bya zhing srog dang rtsol ba bsgom par yang mi bya zhes bya'o / /
de nyid sems mi g.yo ba'i ting nge 'dzin gyi mtshan nyid do / /
de dag ni rang bzhin zhes bya ba la sogs pas mjug bsdu ba ste /
rang bzhin sngar bshad pa de dag gi dbye ba rnam pa gsum gyis na grangs brgyad cur 'gyur ba'o / /
phra mo zhes bya ba ni brtag par dka' ba'o / /
de yang nyin mtshan gyi dbye bas nyis 'gyur du brtsis na /
rang bzhin brgya drug cur 'gyur ba ste /
sgo nga las skyes pa la sogs pa la yang 'byung ba'o / /
ji lta bu zhe na /
rlung zhes bya ba la sogs pa la gang gi tshe rlung bzhon pa'i ngo bo 'dzin pa de'i tshe /
de dag rang bzhin yang nas yang du 'jug par 'gyur zhes bya ba'i don to / /
rlung med na rnam par shes pa med la /
de med na rang bzhin rnams kyang med par 'gyur zhes stan to / /
rnam par shes pa ni gnas med pa /
gnas pa med pa /
rtag pa med pa /
kha dog dang dbyibs med cing /
dbang po'i yul las 'das pa /
yan lag dang nying lag med cing /
dbang po ma yin pas sngo bsangs zhes bya ba la sogs pa'i lhag par yang kha dog ma yin pa ma yin nam /
rang bzhin de ci ltar nyams su myong bar 'gyur zhe na /
smras pa ji ltar rlung gi khams gzugs can ma yin pa la g.yo ba dang bskyod pa la sogs pa'i bya ba snang ba las rjes su dpag pas nyams su myong ste /
de bzhin du rnam par shes pa'i khams 'di rlung dang lhan cig tu 'dod chags dang /
'dod chags bar ma dang /
'dod chags bral ba la sogs pa'i rang bzhin rjes su dpag pas nyams su myong bar 'gyur te /
'dir gang du yang 'gal ba med do / /
gal te rnal 'byor ji ltar nyams su myong zhe na /
skad cig ces bya ba la sogs pa smos te /
skad cig ni mthe bo dang gung mo sbyar nas gtogs pa'i sgra de la skad cig ces bya'o / /
thang cig ni gzugs la sogs pa yid du 'ong ba mthong bas reg pa 'jug pa'o / /
yud tsam ni dbugs rngub pa tsam gyi tshad do / /
mig 'dzum pa ni phye ba la ltos pa tsam mo / /
thal mo ni lag pa dang lag pa brdabs pa'o / /
phra ba'i khams 'jug pas skad cig la sogs pa phan tshun gang de nyams su myong ba grub pa zhes bya bar dgongs te /
skad cig la sogs pa'i mtshan nyid bstan pa'o / /
da ni sngar bshad pa'i don lung gzhan dgongs pa bla na med pa'i mdo sde tshig le'ur byas pa sngar bsgrub cing ston te /
rang rig ces bya ba ni nyams su myong ba'o / /
re zhig tsam gyi mtshan nyid ni gang gi ye shes kyi ngo bo de rang rig pa tsam mo / /
gzhan yang ji lta bu zhe na /
nam mkha' lta bur sgrib pa med pa'i mtshan nyid do / /
'on kyang zhes pa ni phyogs gzhan pa'o / /
de'i ye shes kyi rnam pa spangs pa'i dbye ba gsum gyi bdag nyid de dag dang ldan pa ste /
'di ci ltar zhe na /
mtshan mo zhes bya ba ni snang ba'o / /
nyin mo zhes bya ba ni snang ba mched pa'o / /
mtshams zhes bya ba ni snang ba thob pa ste gsum gyi bdag nyid can gyi rang gi ngo bor rab tu bstan to / /
de nyid gsal bar bstan pa'i phyir snang ba zhes bya ba la sogs pa smos te /
de la shes rab ye shes kyi rang gi zla ba lta bu'o / /
stong pa tsam zhes bya ba ni /
snang ba'i ye shes kyi mtshan nyid do / /
de yang dri ma dang bcas par snang ba ste /
shin tu srab pa'i dar ser pos g.yogs pa'i mig lta bu'o / /
thabs ye shes kyi rang gi ngo bo nyi ma'i snang ba lta bu shin tu stong pa ni gsal bar snang ba ste /
sgrib g.yogs dang bral ba'i mig gis lag mthil gyi skyu rur mthong ba lta bu ni snang ba mched pa'i mtshan nyid do / /
shes pa gnyis spangs pa'i mtshan ma dang /
mtshams lta bu ni stong pa chen po'i mtshan nyid rab rib kyis nyams pa'i mig lta bu ste /
'di ni snang ba thob pa'i mtshan nyid de de nyid kyis na snang ba mched pa zhes bya ste /
sems kyi dbye ba rnam pa gsum du gsungs so / /
de'i gzhi ni brjod par bya ba zhes bya ba la /
bzhon pa ni bzhon pa ste /
skyes bu'i bzhon pa lta bu'o / /
de'i zhes bya ba ni rnam par shes pa'i 'o / /
rlung rnams phra ba'i gzugs kyis zhes bya ba la /
rlung ni tha mal par g.yo bar gnas pa'o / /
phra ba ni brtag dga' ba'i ngo bo shes pa ste /
shes pa rnam pa gsum po de dang yang 'dres par gyur cing mig la sogs pa'i sgo nas byung nas gzugs dang sgra la sogs pa'i yul la dmigs shing 'dzin pa'o / /
snang zhes bya ba la sogs pa la /
snang ba ni dang por snang ba'i drod 'byung ba ste /
de bas na gang gi tshe de dang ldan par 'gyur ba'i rlung gi bzhon pa dang phrad par gyur pa de'i tshe /
dngos po mtha' dag gi rang bzhin la 'jug par byed cing des 'thad pa ma yin par 'jug par byed pa'am /
bsdus pa dang nges so so re ra re phye ba ste /
'dis nges pa med pa'o / /
gang du zhes bya ba la sogs pa la /
gang du srog chags skye zhing gnas pa'i gzugs te /
rlung gnas pa de dang de'i rang bzhin gyi rnam par 'byung zhing 'dzin zhes bya ba ni tshig gi don to / /
dus ji srid cig la ni srid ces bya ba ste /
ji srid dngos po mtha' dag ye shes kyi skad cig ma brtan par ma gyur pa nge srid du de'i khyad par g.yo ba zhes bya ba yongs su srog chags bskyod pa ste /
gang la 'dzud pa de la de skad ces bya'o / /
da ni yi ge gsum gyi rgyu dang /
'bras bu 'od gsal bar bstan to / /
snang ba zhes bya ba la sogs pa la bdag gi ba la bdag dngos po ni /
rang gi yid gang gis nyon mongs pa spong zhing rnam par rtog pa'i ngo bo dang bral ba'i gnas skabs so / /
de nyid rgyu rkyen 'bras bu'i snang ba gnyis pa'o / /
gnas skabs gang du snang ba thob pa 'bras bur gyur pa der gnyi ga yang rgyu ste /
snang ba mched pa gang gi rgyu yin pa de la de skad ces brjod do / /
ye shes gsum po yang gang du nyams su myong ba zhes bya ba ston to / /
sgyu ma thams cad ces bya ba la sogs pa'am /
gang gi phyir sgyu ma'i rig pa rnam pa thams cad kyi nang nas bud med kyi sgyu ma ni shin tu khyad par du gsungs te /
des ni de nyid gsungs te /
ye shes gsum gyi rang gi rig pa'i ngo bo des gsal bar yang dang yang du nyams su myong bar 'gyur ba'o / /
ci ltar zhe na /
'dod chags zhes bya ba la sogs pa la /
'dod chags ni dang po'i skad cig ste dga' ba zhes bya'o / /
'dod chags dang bral ba zhes bya ba ni mchog tu dga' ba zhes bya ba'o / /
de dag gi bar ni gnyis kyi bar ma ste 'dres par 'gyur ba'o / /
ci zhe na gsum zhes bya ba ste /
ye shes kyi skad cig ma bstan te /
nyams su myong ba'i dus su rang rig pa nyid kyis so / /
de nyid lus kyi bshad pa ste /
dbang po gnyis ni zhes bya ba la sogs pa la /
dbang po gnyis gang mnyam par sbyor ba de /
rdo rje pad+ma mnyam sbyor ba / /
zhes bshad do / /
'dis rab tu bshad cing bstan pas na /
dang po'i snang ba'i ye shes skye ba zhes gsungs so / /
ye shes gnyis ni zhes bya ba la /
shes rab kyi ye shes dang /
thabs kyi ye shes gang zhig mnyam par sbyor ba ste / /
mngon du gyur cing snyoms par 'jug pa zhes ston to / /
'dis gnyis pa snang ba mched pa'i ye shes rab tu ston te /
de nyid ye shes gnyis gang zhig snyoms par 'jug cing mngon du gyur pa'o / /
ji skad bshad pa zhes bya ba ni /
sngar bshad pa'i don nam /
bla ma'i zhal nas gsungs pa'o / /
bya ba ni sgrub pa'o / /
gang zhig ye shes gsum pa skye bar 'gyur ba de'i tshe /
snang ba thob pa zhes bshad do / /
de dag gi mi mthun pa'i chos ston te /
gang zhig ces bya ba la sogs pa la /
rnal 'byor pa gang zhig bslab pa 'dzin par mos pa'am /
ma ning dag la kun rdzob tu yang rdo rje dang pad+ma mnyam par sbyor ba med par de'i mnyam par gzhag pa'i gsal ba las gyur pa nyid bskyed pa'i ye shes gsum zhes bya ba ni 'dir yid gnyis med par 'byung ba'o / /
ci lta zhe na /
lan cig ces bya ba la sogs pa smos te / /
lan cig ces bya ba ni du ma ma yin pa'o / /
nyams su myong ba lta bu ni nyams su myong ba nyid do / /
ci ltar gang gi gang du rig sngags 'chang ni /
mchog dang phrad nas bla na med pa'i bde ba nyams su myong ba de /
dus gzhan zhig na mnyam par gyur kyang /
bde ba'i longs spyod kyi mtshan nyid dran pas nyams su myong ba ste /
de'i lus kyi ba spu ldang bar 'gyur ba'o / /
de bzhin du 'di yang bde ba lan cig nyams su myong ba dran pas shes pa cung zad kyang nyams pa med pa'o / /
de ltar ye shes rnam pa gsum gyi ji lta ba'i dbye ba'i mtshan nyid phyin ci ma log par shes nas de nyid dmigs zhes bya bar sbyar ro / /
gang gis she na /
ye shes zhes bya ba ste /
ye shes 'jug pa ni ye shes 'jug pa'o / /
de'i rang bzhin ni rang gi ngo bo yod pa'o / /
de'i phyir de nyid rang bzhin gyi ngo bo yod pa ni rtag tu mnyam par gzhag pa'i rnal 'byor pas yang dang yang du bsam par bya zhes bya ba ste /
de'i mthar thug pa'i don to / /
de'i dgongs pa bla na med pa'i mdo sde la sogs pa tshig le'ur byas pa drug gis bsgrub pa ston te /
ji ltar chu 'dzin byed ces bya ba la sogs pa la /
chu 'dzin ni sprin no / /
nam mkha'i dbyings ni nam mkha'i dkyil lo / /
snang ba gsum ni rnam par shes pa gsum mo / /
ma lus pa'i yul ni nye bar longs spyod pa ste /
yul la nye bar bsgyur ba gong du sbyar ba ni longs spyod kyi don nyid do / /
'di 'dra'i zhes bya ba ni ye shes rnam pa gsum ste /
rang gi ngo bo khongs su ma chud pa de nyid kyis na / /
mi shes pa'i rab rib kyis khebs pa ste /
dge ba dang mi dge ba'i las yongs su bsags nas 'gro ba lnga'i sems can rnams su yongs su 'khyam pa ste /
de yang mtshams med pa mi dge ba'i las kyis gcig nas gcig tu dmyal bar rnam par smin cing sbyin pa la sogs pa yongs su bsags pas mtho ris su rnam par smin pa'o / /
de ltar yang dang yang du skye ba phrag du mar skye zhing gcig nas gcig tu thob nas sngon gyi las kyi rnam par smin pa shes te /
dmyal ba la sogs pa la ni sems can rnams mya ngan byed pa dang /
mtho ris la sogs pa la ni dga' ba byed pa'o / /
rang bzhin rnams kyi snang ba ni rang bzhin snang ba'o / /
de'i tshul gyi sems can rnams 'khor ba sdug bsngal nyams su myong ba ste /
de yongs su shes pa med pas so / /
slar yang rnal 'byor pas de nyid yongs su shes pas 'khor ba'i gzeb las grol ba thob par 'gyur zhes bya ba'i don to / /
shes rab ces bya ba ni 'dir sngar bshad pa'i shes rab ye shes kyi rang bzhin te shes par bya ba'o / /
de bstan pa'i phyir yang zla ba'i dkyil 'khor zhes bya ba ste /
rang gi sems nyid rnal 'byor pa rang gi zla ba'i gzugs brnyan lta bu gnyis su med pa'i ngo bor bsam par bya'o / /
de nas zhes bya ba'i sgra ni rim pa tha dad pa'o / /
zla ba'i dkyil 'khor bsgom pa'i rjes su rnam par bsam par bya ste /
gang zhig rdo rje la sogs pa'i mtshan ma de dag bsgom pa ni bskyed pa'i rim pa sgom pa po'i thabs kyi ye shes gsal bar byed pa ston to / /
de nyid kyis na zla ba'i dkyil 'khor dang rdo rje sngon du bsgoms pas ni /
sems dang sems las byung ba yongs su shes shing thabs dang shes rab bsgoms pas kyang lha nyid kyi rnam par rdzogs pa'o / /
de nyid gsal bar ston te / /
phyag rgya bzhis ni zhes bya ba la sogs pa la /
chos dang /
las dang /
dam tshig dang /
ye shes kyi mtshan nyid rnam pa bzhi phyag rgyas bdag nyid shin tu bsrung ba byas nas lha de nyid kyi gzugs kyis gnas pa'o / /
'di rnams kyang las dang po pa'i gnas skabs so / /
ji skad du zhes bya ba la sogs pa la ni gsal bas go sla ba nyid do / /
da ni rdzogs pa'i rim pa bsgom pa ston te /
yongs rdzogs zhes bya ba la sogs pa la /
gang zhig stong pa gsum gyi rnam par dag pa de 'od gsal ba'i ye shes su brjod de /
de yang ye shes gsum rnam par dag pa'o / /
thams cad stong gnas zhes bya ba ni de nyid de kho na thams cad rnam par dag pa'i gnas so / /
de nyid bla na med pa thams cad mkhyen pa'i ye shes nyid ces bya ba ste rnam grangs so / /
'di nyid ni dpe ste /
'gyur ba med cing bya ba la sogs pa la /
'gyur ba med pa'i rnam par rtog pa'i rgyu ba spangs pa'o / /
snang ba med pa ni snang ba spangs pa ste /
rang bzhin rnams mnyam pa nyid kyis so / /
gnyis med ces bya ba ni 'dod chags la sogs pa'i dri ma dang bral ba nyid kyis so / /
mthar phyin pa nyid kyis na mchog go / /
legs par byed pa nyid kyis na zhi ba'o / /
de yang 'di na'o zhes tshig gis brjod par nus pa ma yin pa ste /
yod pa dang med pa'i tha snyad las 'das pa'i phyir ro / /
de bas na rgyu 'od gsal ba las ye shes gsum rab tu skye ba ste /
sgom pa 'dis kyang mtshan dang dpe byad kyis rnam par mdzes pa'i sku rdzogs par 'gyur ba'o / /
'di nyid tshigs su bcad pa bcu gnyis kyis rgyas par ston te /
'di skad du zhes bya ba la sogs pa la /
gang gi phyir byang chub sems dpa'i gnas skabs su de bzhin gshegs pa'i sgrar brjod par mi 'gyur ba zhig na /
'on kyang nges pa rnyed pas na / /
de bzhin gshegs pa'o / /
stong pa chen po zhes bya ba ni mi g.yo ba'i ting nge 'dzin to / /
til gyis gdab ni til gyi gang bu'o / /
nam mkha' rdo rje zhes bya ba ni nam mkha'i dbyings na gnas pa'o / /
g.yo ba med pas zhes bya ba ni yid kyi rtog pa'i dri ma spangs pas so / /
rgyal ba'i sras zhes bya ba ni /
rgyal ba'i sras gzhon nu don thams cad grub pa'o / /
'di ni rnam dag min zhes bya ba ni sangs rgyas nyid thob par byed pa ma yin pa'o / /
de bas na dri ma med pa nam mkha'i rang bzhin 'od gsal ba nyid la dmigs par gyis shig ces bya ba ste /
der rang nyid 'dod pa'i ngo bo khyed la skye bar 'gyur ba ste /
kun gyi dbang phyug gi mtshan nyid rdo rje'i sku yang thob nas 'jig rten gyi khams thams cad du ngang pa'i rgyal po ltar rol par 'gyur ro zhes gsungs so / /
sgra de gnas nas mi g.yo ba'i ting nge 'dzin btang ste /
nam phyed kyi dus su byang chub kyi shing drung du bdud las rgyal bar 'gyur te /
de nyid kyang 'gro ba la phan par bzhed pas brnyes pa'o / /
de 'dir de nyid ye shes zhes bya ba la sogs pas gsal bar ston te /
mtshams med pa lnga ni gang gi tshe las spyad pa de ma thag tu dmyal bar skye ba de'i tshe /
mtshams med pa'i las zhes bya'o / /
de yang rnam pa lnga ste /
dgra bcom pa dang /
pha ma gsod pa dang /
dge 'dun gyi dbyen dang /
de bzhin gshegs pa la ngan sems kyis khrag 'byin pa'o / /
bsam pa'i don rab tu ster ba'i nor bu ni yid bzhin gyi nor bu'o / /
ma 'ongs pa ni 'byung bar 'gyur ba'o / /
'dod chags la sogs pa ni go sla'o / /
ye shes gsum dang bral ba ni gzhan pa de kho na nyid bzhi pa'o / /
de yang bla ma'i zhal nas rtogs par bya'o / /
dpal gsang ba 'dus pa'i le'u gnyis pa las bstan pa de nyid las des par gzung bar bya'o / /
dpal mchog ces bya ba ni rgyud do / /
ral ba ni gcig dang gnyis dang gsum 'chang ba'o / /
de ltar gang gis rtags sna tshogs pas mngon par byang chub par 'dod pa ste /
de dang bral na de kho na nyid thob par mi 'gyur zhes pa'o / /
dang po'i las can gyi rnal 'byor pas gong nas gong du 'phel bar byas pas mthar phyin pa'i 'bras bus brgyad pa thob ste /
ye shes gsum bsgoms pa las sa bcu thob pa'o / /
rim pa de lta bus sangs rgyas kyis yang lhag par rtogs te /
thog mar gtsang ma'i lha'i gnas su chos kyi 'khor lo bskor na /
de'i rjes su sangs rgyas kyi zhing rnams su bskor bar 'gyur zhes bya ba ni bsdus pa'i don to / /
chos 'byung ba zhes bya ba la sogs pa tshigs su bcad pa gnyis kyi spyod pa gsum la goms par bya ba ston te /
spros pa dang bcas pa dang /
spros pa med pa dang /
shin tu spros pa med pa'i bye brag gis /
spyod pa rnam pa gsum mo / /
spyod pa rnam pa gsum po de nyid la spyod pas chos 'byung ba dang /
chos kyi dbyings dang /
bla na med pa mngon par rdzogs par byang chub pa rnam pa gsum yang go rims ji lta ba bzhin 'dod chags la sogs pa'i rol mo dang /
rnam par 'phrul pa ci ltar 'dod pa dang /
nam mkha' mdzod la sogs pa'i ting nge 'dzin gyi khyad par gyis kyang goms pas ci lta ba bzhin du goms par bya zhes bya ba ni bsdus pa'i don to / /
'dir 'dri ba po kha cig na re /
bslab pa'i sbyor bas ci zhig bya / /
zhes bya ba la sogs pa smras te /
gang gi phyir de bzhin nyid rang bzhin gyis grub pas na rnam par rtog pa las kyang skye ba ma yin pa de bas na /
'di ltar ci zhig goms par bya zhes gang zhig rtog pas 'dzin pa de la nges par bslab pa nyid 'byung ba ste /
gang zhig rang bzhin rnams kyis snang ba'i bye brag rtogs pas bzhi po de kho na nyid kyang rtogs pa ste /
spyod pa rnam pa gsum gyi bye brag gis goms pa de'i 'bras bu thob cing /
de lta bu la goms pas byang chub skye'o / /
ji ltar shing las me zhes bya ba la sogs pa'i dpe ni go sla'o / /
da ni slob ma yongs su brtags pa ston te /
gang zhig g.yo sgyu blo ldan pa / /
zhes bya ba la sogs pa la /
g.yo ni rang gi skyon 'chab pa la rab tu gzhol ba'o / /
le lo ni brtson pa dman pa'o / /
bla ma la smod pa ni bla ma la 'phyas 'dogs pa'o / /
blo dman pa ni byang chub la bskal pa grangs med pa gsum gyis thob par dka' ba 'dis ci zhig bya zhes blo zhum pa'o / /
bla ma'i yon tan yongs su dor zhing skyon yang dang yang du rtog pa de nyid kyis na nyon mongs zhes bya ba ni spyod par mi nus pa'o / /
de kho na nyid myur du yang thob par 'dod pa ste /
ston pa'i tshig yang dag pa'i tshig ma yin zhes khro ba dang bcas shing g.yo ba'o / /
'khor gyi nang du gnas pa na 'byor zhing slar yang gcig pu dben pa na gnas pa'i mdung pa ste /
de lta bu'i rang bzhin ngan pas khyab pa'i bsam pa can gyi slob ma ngan pa de rang gi bu yin zhing byams pa'i gnas yin yang drung du gzhag par mi bya zhes bya bar sbyar ro / /
gang gis she na /
bla mas zin pas zhes bya ba ste /
bla ma'i gzhan dbang ngam 'phags pa la phyogs pa ste /
bla ma bla na med pa'o / /
rje'u'i rigs zhes bya ba la sogs pa la /
rje'u'i rigs rje'u las skyes pa'o / /
rgyal rigs ni rgyal po'i rgyud do / /
mchog ni bram ze'i rigs so zhes bya ba ni mi'i rigs rnam pa bzhi'o / /
gang zhig dge ba'i yon tan dang ldan pa dang /
yongs su shes pa dang /
brtson 'grus dang ldan pa bla ma la sangs rgyas dang mtshungs par lta ba /
rgyal ba'i chos rnams gang blos rtogs shing dad pa dang ldan pa de la de skad du brjod do / /
de ni drin sbyin pa'i gnas so / /
'dus pa la sogs pa'i rgyud gang gis mang du thos shing mthong ba de la de skad du brjod de /
lung sbyor ba rtog pa la mkhas pa de lta bu yang bla ma'i bsnyen bkur dman pa yin na /
lung thob par mi 'gyur te /
de ni rang la phan pa tsam yang byed par mi nus na /
ji ltar gzhan la phan par 'gyur te /
bstan bcos smra zhing bstan bcos sgra sgrogs pa tsam ni bstan bcos kyi mchu'o / /
skyo ba'i rgyu ni skyo bar byed pa'o / /
yang na zhes bya ba ni phyogs gzhan no / /
skal pa dang ldan pa ni bsod nams can no / /
lung las yongs su 'thob pa yin la /
don la phan tshun sbyar mi nus pa ni blo gros blun pa ste /
de yang tshig gi yon tan med na brnyas par 'os pa'o / /
gnas drug ces bya ba ni mtha' drug gi rnam par dbye ba shes pa ste /
dran pa ni thos pa mi brjod pa'o / /
blo gros ni don 'dzin pa la myur ba'o / /
brtan pa ni don mi gtong ba'o / /
blo ni rab tu ston pa la mkhas pa'o / /
de rnams su brtson 'grus kyis yang dag par 'byor zhing de dang ldan pa ste /
bla ma la bsnyen bkur byas pas lung thob pa'o / /
de lta bu'i rgyud ston pa dang /
lung dbog pa'i gnas su rung bar gyur pa'o / /
rim pa lnga pa'i dka' 'grel don gsal ba zhes bya ba las sems la dmigs pa'am /
bla na med pa'i dgongs pa ste /
rim pa gnyis pa'i 'grel pa'o // //
rim pa gnyis pa rab tu bstan nas /
rim pa gsum pa ston te /
rdo rje can zhes bya ba la sogs pa la /
rdo rje can rnams ni de bzhin gshegs pa lnga rnams so / /
de rnams kyi dang po gtso bo skyed pa po drug pa zhes bya ba'i don to / /
rdo rje che ge zhes bya ba ni rdo rje 'chang nyid do / /
phyag 'tshal te zhes bya ba ni de la phyag 'tshal nas bdag nyid byin gyis brlab pa'i rim pa bshad par bya zhes bya bar sbyar ro / /
de la dang por zhes bya ba ni go sla'o / /
rgyud rnam pa bzhi ni bya ba'i rgyud dang /
rnal 'byor gyi rgyud dang /
rnal 'byor gong ma'i rgyud dang /
gnyi ga'i rgyud de /
rgyud kyi bye brag gis rnam pa bzhi'o / /
de las dgongs pa zhes bya ba ni dgongs par rig pa'o / /
de nyid kyis na shes rab ste /
rtog cing dpyod nus pa'o / /
lus dang ngag dang yid kyi don rnam par dpyod pa ni thos pa 'dzin pa'o / /
thos pa ni rdo rje 'chang gi gsung ngo / /
bden pa rnam pa gnyis ni kun rdzob dang don dam pa'i mtshan nyid dam /
thabs dang shes rab kyi rang bzhin no / /
de la lhag par mos shing tshig gis mchod pa ste /
rnam pa lngas mchod pa'o / /
bdag la byin gyis brlab pa'i rim pa ni kun rdzob kyi bden pa khong du chud pa'o / /
phreng ba ni rim par sgrengs pa'o / /
de dang ldan pa'i chu ni phreng ba dang ldan pa'i chu'o / /
rdzogs pa'i sangs rgyas zhes bya ba ni cod pan du bstan to / /
me long ni me long lta bu'i ye shes rnam par dag pa'o / /
khang stong zhes bya ba la sogs pa la gsol ba gdab pa'i tshigs su bcad pa bdun ni go sla ba nyid do / /
de'i tshig ces bya ba ni slob ma'i tshig go / /
gsol ba btab pa zhes bya ba ni 'dod pa gsol ba'o / /
de la goms pa zhes bya ba ni mkhas pa'o / /
rang byin gyis brlab pa ni go sla ba nyid kyis ma bshad pa'o / /
bdag nyid byin gyis brlab pa'i rim pa 'od gsal ba yang bden pa rnam pa gnyis te /
rgyu dang 'bras bu'i ngo bor gnas pa'o / /
rdo rje slob dpon ni bla ma'o / /
rang dbang med pa ni nyon mongs pa'i las gzhan la rag las pa ste /
rang dbang med pa yin zhing /
gang zhig rang dbang du skye bar 'gyur ba der rgyu ni 'od gsal ba nyid do / /
rang gi sems 'od gsal ba la mi 'jug pa'i byis pa rnams blang ba dang dor ba yongs su shes par mi nus pa'o / /
'ching ba zhes bya ba ni 'khor ba'i btson ra ste 'ching ba'o / /
'od gsal ba yongs su shes pa 'dis slar yang rnal 'byor pa bde bar gshegs pa'i go 'phang thob pa'o / /
de ltar yongs su shes pa yod na gang zhig skye ba dang /
su yang 'chi bar 'gyur ba yang med pa'o / /
'khor ba nyid ni sems las logs shig na med par shes par bya ste /
ji skad du /
'khor ba yongs su shes pa nyid mya ngan las 'das zhes brjod pa yin gsungs so / /
rlung bsgom pa dang bral na sems kyi rang gi ngo bo go bar mi nus te /
sems kyi rang bzhin skye ba'i rgyu rang bzhin las las 'byung ba'o / /
las las skye ba'o / /
de'i phyir 'di phyi ma'i dus na /
rlung dang ldan pa'i rnam par shes pa gsum bsgoms pas /
rnal 'byor pa'i lus sgyu ma lta bur grub pa'o / /
'dir gnas pa yang thams cad de lta bu'i lus su mthong ba ste /
gzugs dang zhes bya ba la sogs pa ni go sla'o / /
gang zhig nang dang phyi rol gyi dbye bas bye brag tu mthong ba de thams cad ni sgyu ma nyid do / /
de dag kyang phyin ci ma log par sgyu ma lta bu'i lus dang me long gi gzugs brnyan ni dpe'o / /
kha dog ni sngon po dang ser po la sogs pa'o / /
'ja' tshon zhes bya ba ni dbang po'i gzhu'o / /
ji ltar me long g.ya' med pa la gzugs brnyan snang ba de bzhin du 'od gsal ba mngon du byas pas lha'i rnam pa 'byung ba'o / /
dngos po ni gzung ba dang 'dzin pa la mngon par zhen pa'o / /
dngos po med pa ni de spangs pa'o / /
de dag las rnam par grol ba rnam par bral ba'o / /
gang zhig ce na /
rdo rje sems dpa'o / /
dbyer med pa nyid kyis na rdo rje'o / /
gzhan du mi 'gyur ba nyid kyis na sems dpa'o / /
legs par bris pa ni mtshan gyis brgyan pa'o / /
rnam pa'i mchog ni dpe byad bzang po ste /
de dang ldan pa'o / /
sku lta bas mi ngoms pa'i sku ni shin tu tshim pa skyed pa'i phyir ro / /
'di lta bu'i skus ni slob ma bzang po la gang zhig lung dpog pa'i dus bstan par bya ba ni bdag nyid byin gyis brlab pa zhes bshad do / /
gang gi phyir de lta bu'i rnam pas gzhan rjes su gzung bar nus par 'gyur zhes bya ba dgongs pa'o / /
nges par mtshon zhes bya ba ni bsgom par bya ba'o / /
khyab pa nyid kyis na bstan pa'o / /
sgyu ma yongs su shes pa ni kun rdzob kyi bden pa khong du chud pa'o / /
de nyid longs spyod rdzogs pa'i skur shes par bya ste /
ji skad du /
sum cu rtsa gnyis mtshan dang ni / /
thub pa dpe byang ldan pa ni / /
theg pa che la longs spyod pas / /
longs spyod rdzogs pa'i skur bshad do / /
de nyid dri za zhes bya ba ni 'jig rten gyi khams thams cad la khyab pas na dri za'i sems can no / /
rdo rje'i sku ni stobs thams cad kyis mi shigs pa'i phyir ro / /
'dis sprul pa'i sku yang ston te /
ji skad du /
gang gis 'gro la phan pa ni / /
sna tshogs snyoms par mdzad pa ste / /
ji srid 'khor ba rgyun mi 'chad / /
thub pa sprul pa'i skur bshad do / /
rdo rje sems pa'i bdag nyid de / /
zhes bya ba la sogs pas ni chos kyi sku ston te /
ji skad du /
gang zhig rnam dag zag med pa / /
rnam pa thams cad brnyes pa ste / /
thub pa'i ngo bo nyid kyi sku / /
de rnams rang bzhin mtshan nyid do / /
zhes gsungs so / /
bdag nyid ces bya ba ni gzhan ma yin pa'i tshig go / /
gang gi phyir /
rdo rje 'chang snang bar bsgom pas /
bdag nyid sangs rgyas thams cad dang / /
byang chub sems dpa'i rang bzhin no / /
sngags dang phyag rgya zhes bya ba la sogs pa ni go sla ba nyid do / /
dmigs pa med ces bya ba ni dmigs pa'i dngos po la mngon par zhen pa med pa'o / /
de kun rdzob tu rang gi ngo bo med pa ste /
de yang /
sgyu ma lta bu shes par bya / /
zhes bya ba'i don to / /
de dag dngos po gang dang gang dbang po'i spyod yul du gyur pa de dang de /
mnyam par ma bzhag pa'i gnas skabs na yang /
sangs rgyas kyi rang bzhin du shes par bya'o / /
kun du kun nas zhes bya ba la sogs pa ni rigs drug gi rang bzhin du bdag nyid ston pa'o / /
mkha' las zhes bya ba ni nam mkha' mdzod kyi ting nge 'dzin las so / /
ston par 'gyur zhes bya ba la sogs pa la /
ston pa ni bla na med par 'gyur ba yin zhes bya ba'i don to / /
rnal 'byor pa khyad par du 'phags pas srid pa gcod ces bya ba ste /
sangs rgyas ni mdzad pa phun sum tshogs pa rgyun mi 'chad pa'i phyir ro / /
'gro bar zhes bya ba ni sems can gyi khams zhes bya ba'i don to / /
rdzogs sangs rgyas zhes bya ba ni de nyid ston te /
ji ltar sangs rgyas bcom ldan 'das sems can thams cad la phan par bzhed pas 'jig rten du gshegs pa ste /
sems can gyi don la dmigs nas 'jig rten gyi khams gzhan nas gzhan du gshegs pa'o / /
de bzhin du rnal 'byor gyi dbang phyug ye shes sna tshogs kyi rjes su 'jug pas sems can thams cad lam dam pa la 'dzud par mdzad ces bya ba ni tshig gi lhag ma'o / /
bsgom pa 'dis rnal 'byor pa'i sgrub pa mi 'grub pa cung zad kyang med pa'o / /
gsang sngags grub pa'i rnal 'byor pa ni phyag rgya chen po ste /
mkha' spyod la sogs pa'o / /
de rnams rang nyid 'grub par 'gyur ba ste /
bdag gir 'gyur zhes bya ba'i tha tshig go / /
ji skad du /
ye shes gsal ba mchog mthong nas / /
rnal 'byor ma ni des rten byed / /
pad+ma'i rdzing bu ngang pa'i tshogs / /
rol par byed pa ji bzhin no / /
zhes gsungs pa'o / /
nyon mongs pa ni 'dod chags la sogs pa'o / /
las kyi lam ni rnam pa bcu'o / /
lus ni phung po'o / /
byed pa po ni las sgrub pa'o / /
'bras bu ni de'i rnam par smin pa ste /
de dag thams cad smig rgyu lta bur shes par bya'o / /
'di zhes bya ba la sogs pa la /
'di ni sgyu ma la sogs pa'i ting nge 'dzin khong du ma chud pas bsdus pa la nye bar dmigs shing mngon par zhen pas nyams pa ste /
'gro ba gang gi blo nyams pas de rnams la nad dang gnod pa sna tshogs skye bar 'gyur pa'o / /
de ni sgyu ma'i sprul pa ste /
de nyid kyis na blo gros blun po bla ma dam pa las bdag nyid byin gyis brlab pa'i man ngag ma thob pa de /
lam dam pa las nam zhig nyams par 'gyur zhes bya bar sbyar ro / /
ci zhig byas she na /
rtag pa dang chad pa zhes bya ba la sogs pa smos te / /
rtag pa zhes bya ba ni ther zug par smras pa'o / /
chad par lta ba ni 'jig rten rgyang pan pa'o / /
de dag gcig las phyogs gcig la brten pa zhes bya ba'i bar du ste /
de lta bu thams cad yongs su spangs nas bla ma mchod pa la yid brtson par bya'o / /
gang gi phyir de mnyes pas thams cad mkhyen pa'i ye shes rab tu 'byung ba'o / /
de yis bsod nams ma byas ci / /
zhes bya ba la /
slob dpon la cung zad kyang bsnyen bkur ma byas pa med pa'o / /
gzhan yang legs par spyod pa thams cad kun du spyod pa nyid do / /
bsod nams ni dge ba'i las so / /
dka' thub ni lus la sogs pa'i sdom pa'o / /
gang gi slob dpon dang /
rdo rje 'chang dbyer med par blos brtags nas mchod pa byed pa'o / /
shin tu dga' ba gang dang gang / /
zhes bya ba la sogs pa tshig le'ur byas pa gnyis ni go sla ba nyid do / /
gang zhig ces bya ba la sogs pas ni dman pa'i slob ma ston te /
nga rgyal dang mngon pa'i nga rgyal gyis sngags pa'i bsam pa can no / /
yang dag rig pa zhes bya ba ni rdo rje 'chang gis gsungs pa'i lam ste /
theg pa chen po'o / /
de sun 'byin pa la de kho na nyid bstan par mi bya'o / /
bla ma la gus bden par smra / /
zhes bya ba la sogs pa ni /
rin po che lta bu'i gang zag de nyid de de la de kho na nyid bshad par bya ba bstan to / /
rim pa lnga pa'i dka' 'grel don gsal ba zhes bya ba las bdag nyid byin gyis brlab pa zhes bya ba ste /
rim pa gsum pa'i 'grel pa'o // //
rim pa gsum pa bshad nas bzhi pa ston te /
rdo rje sems dpa' zhes bya ba la sogs pa la /
rdo rje sems dpa' ni rdo rje 'chang chen po'o / /
thams cad stong pa ni sngar bshad pa'i mtshan nyid can te 'od gsal ba'o / /
de ston pa gang yin pa de la phyag 'tshal nas /
mngon par byang chub pa'i rim pa bdag gis bshad par bya zhes bya bar sbyar ro / /
'di ni zhes bya ba la sogs pa la /
'di ni zhes bya ba ni mchog tu bde ba chen po'i rang bzhin no / /
rang 'byung hUM zhes bya ba ni mthar thub par dga' ba'o / /
de yang 'byung ba chen po'i rjes su dpag pa'i ngo bo nyid pas na rang rig pa'o / /
bcom ldan 'das zhes bya ba la ni sgrib pa rnam pa gnyis spangs pa'o / /
gcig pu zhes bya ba ni zla med pa'o / /
lhag pa zhes bya ba ni khyad par du gyur pa'o / /
lha kho na ni lha nyid de spyan la sogs pa'i lha mo bzhi'o / /
de'i bdag po 'khor lo'i gtso bo zhes bya ba'i don to / /
'on kyang rdo rje slob dpon ni man ngag ster bar byed pa'i phyir /
rdo rje 'chang bas kyang lhag par blta bar bya'o / /
gang gi phyir de mnyes pas thams cad 'grub pa'o / /
de ni mnyes par bya ba'i phyir / /
zhes pa la sogs pa nas /
de nas rig pa 'di ltar bsam / /
zhes bya ba'i bar du tshigs su bcad pa bcu gsum ni go sla ba nyid do / /
'on kyang 'dir bla ma mnyes par bya ba dang /
de la mchod pa dang /
phyag rgyas btab pa dang /
tshogs kyis mchod pa dang /
snyoms par 'jug pa'i cho ga dang /
byang chub kyi sems blang ba dang /
dbang bskur ba'i rim pa dang /
[ (]bstong [,]bstod [)]pa dang /
lung dpog par gsol ba gdab pa zhes bya ba tshig gi don rnam pa bcur shes par bya'o / /
de dag thams cad ni kho bos byas pa'i rab tu gnas pa'i cho gar gsal bas na der blta bar bya'o / /
da ni lung dbog pa bla na med par gyur pa'i rim pa ston to /
snang ba'i mtshan mo'i cha zhes bya ba la sogs pa la /
mtshan mo'i cha ni zla smad de /
ma rig pa'i mun pas gos pa'o / /
mtshan mo'i cha ni mtshan mo'i bzhi cha 'am /
mtshan mo thams cad do / /
de'i gnyen po'i ngo bo dang po'i snang ba'i ye shes zla ba'i 'od zer lta bur gyur pa 'byung ste /
yin zhes bya ba ni thams cad du 'gyur zhes bya bar sbyar ro / /
nyi ma'i cha ni zla stod dam /
nyin mo thams cad do / /
der snang ba mched pa gnyis pa shin tu gsal ba'i ye shes 'od zer stong dang ldan par 'khrigs shing gsal bar rab tu skye ba'o / /
mtshams ni phyogs gnyis kyi bar ro / /
mtshan mo yongs su zad nas nyi ma 'char ba'i dus de mtshams kyi skad cig go / /
der snang ba thob pa zhes bya ba ni ye shes gsum pa kun du 'byung ba'o / /
nyon mongs pa thams cad zad pa dang /
ye shes cig car thob pa ni /
dper na sdong bu tshig pa dang /
mar me gsal ba bzhin no / /
de dag kyang lan cig min pa ni lan grangs du mar rang gi rang bzhin bdun gyis nyon mongs pa rtsad gcod pa dus su sbyor ba ste /
kun du sbyor bar 'gyur ba'o / /
dus gzhan zhig na de dang bral ba na rnam par sbyor bar yang mi 'gyur ba'o / /
'dis ni ye shes gsum phyin ci ma log pa'i mtshan nyid ston to / /
mtshams min zhes bya ba la sogs pa 'dis /
bzhi pa thams cad stong pa'i mtshan nyid ston par byed do / /
gnas skabs gang dang gang du mtshams kyi bya ba log cing /
mtshan mo dang nyin par gyi cha dang bral ba'o / /
gang yang rang bzhin mtha' dag dang bral ba ni rnam par spangs pa'o / /
de nyid bla ma dam pas yang dag par phyin ci ma log par bstan cing lung dpog pa'i dus su byang chub kyi skad cig shes par bya'o / /
de yang nyin mtshan phyed par mnyam par gzhag pa'i rnal 'byor nyid kyis khong du chud par 'gyur gyi /
blo rnam par g.yeng ba gzhan dag gis ma yin no / /
de nyid gsal bar ston te /
mtshams kyi mtha' ni zhes bya ba la sogs pa la /
mtshams kyi gsal ba rnam par nyams pa dang /
mun nag gi mun pa'i tshogs te /
rnam par nyams shing zad par gyur nas nyi ma'i 'od zer stong dang ldan pa ji srid ri las ma shar ba de srid du /
rnam par rtog pa'i g.yeng ba thams cad skad cig la spangs pa'o / /
slob ma la bla ma rab tu mnyes pas yang dag pa'i mtha'i 'od gsal ba'i lung phog pa'o / /
phyi rol zhes bya ba ni mngon par byang chub pa lnga'i rim pa bstan pa'o / /
de yang nang gi bde ba ni yid nang du bsdus pa ste /
de'i byin gyi rlabs kyi stobs kyis thob par gyur pa nyid do / /
ci zhig ce na /
tshig gis brjod pa yin zhing /
gang gi nyams su myong ba'i mtshan nyid do / /
de nyid bla na med pa'i gnas te /
nyon mongs pa thams cad zad nas dag pa'i rgyun 'byung ba'o / /
de nyid 'das pa dang /
ma byon pa dang /
da ltar byung ba'i sangs rgyas kyi byang chub ste /
spros pa thams cad las rnam par 'das shing /
chos kyi dbyings thams cad du 'gro ba mnyam par rtogs pa'i phyir ro / /
'di dag gis bzhi pa thams cad stong pa'i ye shes kyi mtshan nyid rig pa ste /
'dir de dag nyid bla ma gcig nas gcig tu brgyud pa'i gsang ba'o / /
'dir gang zhig mngon pa'i nga rgyal gyis sems khengs pas mgo bskyod cing mig bgrad nas sngon 'jug pa'i mtshan nyid kyi las su gyur pa de lta bu'i las /
de dag gis chos bdag med pa rab tu 'byed pa'i mtshan ma byung ba cung zad ni yod pa ste /
bla ma nyid kyis rtogs par 'gyur ba'o zhes smra ba'o / /
de dag ni bden pa ma yin /
mngon pa'i nga rgyal gyis blo gros nyams pas bdag dang gzhan rnam par 'khrul pa 'ba' zhig tsam mo / /
'dir gzhan ma gtogs pa bla ma nyid kyis sngon ma byung ba cung zad kyang yod pa ma yin te /
de bas na 'di ltar brjod par 'gyur ba'o / /
gal te 'dir sngon ma byung ba'i tshig gis brjod par nus pa ma yin na /
'di dag ni 'dir sngon ma byung ba'i tshig can te /
gang gi phyir de rnams dang yang mtshungs pa'i phyir ro / /
de dag ni klu'i rgyal po nor rgyas ltar lce stong yod pas kyang brjod par nus pa ma yin te /
ji skad du /
gcig tu bde ba'i rgyal po rgyal pa ste / /
'gro ba rtags 'byung rgyu rnams spangs pa'o / /
gang zhig brjod par bya ba'i dus su ni / /
kun mkhyen gyis kyang brjod par min pa'o / /
zhes gsungs so / /
de bas na 'brel pa med pa'i gtam gyi tshig ste /
gos pa med do / /
'di nyid ni legs pa ste /
rim pa gang gis goms shing dad pa'i tshig gi bsod nams kyi tshogs kyi rgyun dang /
sangs rgyas dang byang chub sems dpa' dang /
dad pa'i lhas byin gyis brlabs pas kyang snying rje la sogs pa'i yon tan rang gi ye shes skye ba yin no / /
ji skad du /
bla ma'i spyod yul min pas tshig gi yul min te /
bla mas bstan pa'i dngos po tshig gi 'jug pa ring / /
de ni /
rim gyis snying rje la sogs yon tan rnam byang ba / /
dad ldan sems la go 'phang rang nyid 'byung ba'o / /
thog ma med par 'byung zhes bya ba la sogs pas bshad ma thag pa'i don gyi phan yon ston te /
thog ma dang /
dbus dang tha ma'i skad cig ma gsum shin tu 'jug pa gang yin pa de nyid skad cig ma bzhi pa thams cad stong pa'i sgrar brjod do / /
gang du 'gro ba dang 'ong ba med pa dang /
zad pa dang 'phel ba med pa dang /
dngos po dang dngos po med pa ma yin pa dang /
shin tu ngo mtshar ba'i gzugs can yang ngo mtshar ba ma yin pa dang gnas par gyur pa ma yin zhing /
g.yo ba'i ngo bo yang ma yin pa'o / /
gang zhig yod pa dang med pa'i tha snyad las rnam par 'das pa /
bsod nams kyi gzugs can ma yin zhing sdig pa'i gzugs can yang ma yin la gnyi ga'i bdag nyid kyang ma yin pa'o / /
rnam par rtog pa thams cad spangs pas gtso bo yin pa'i phyir /
de mchog tu gyur pa zhes sangs rgyas rnams kyis gsungs so / /
de lta bu'i de kho na nyid thob nas rnal 'byor pas 'jig rten gsum du yang spyad pa spyod pa ste /
zad pa med pa'i dus thob par 'gyur zhes bya ba'i tshig ni lhag ma'o / /
rgyu dang mi rgyu'i bdag nyid ces bya ba'i / /
brtan pa dang g.yo ba'i mnyam par byed pa'i phyir ro / /
de ni yon po'i lus kyang drang ba'i lus su shes par bya'o zhes thams cad du khong du chud par bya'o / /
de ni brtan pa med pa yang brtan pa dang bcas pa yin la mig btsums kyang rnam par rgyas pa'i shes rab kyi mig can yin no / /
de ni rnam par g.yeng ba yin yang sems mnyam par gzhag pa'o / /
tshig dang ldan pa yin yang brjod pa dang bral ba'o / /
tshig gi brjod pa dang bral ba ni brjod bral lo / /
de ni longs spyod dman yang longs spyod dang bcas pa'o / /
gzhan gyi rjes su 'brang yang skyob pa'o / /
'di ltar de kho na nyid thob pa'i rnal 'byor pa des ril por 'dzin pa'i rim pa dang /
rjes su gzhig pa'i rim pa ste /
rim pa rnam pa gnyis la bslab par bya'o / /
de dag gi mtshan nyid ston te /
mgo bo nas zhes bya ba la sogs pa la /
mgo bo nas rkang pa'i mthar thug pa dang /
ji srid snying ga'i bar du rin po che'i phreng ba ltar rnal 'byor pa gang zhig stong pa nyid sgom pa ni /
ril por 'dzin pa ste /
ril po ni lus so / /
de 'dzin par byed pas na ril por 'dzin pa'o / /
de bzhin du brtan pa dang g.yo ba'i dngos po ma rig pa'i mun pa bsal nas /
dngos po 'od gsal bar bya ste /
de ltar bsgom pa'i stobs kyis slar yang bdag nyid de lta bu nyid du goms par byed pa 'di ni rjes su gzhig pa'i rim pa'o / /
dbugs kyi rngub pa ni zhes bya ba la sogs pa 'dis yang dag pa'i mtha' la 'jug pa'i rim pa ston te /
rlung dang rnam par shes pa dang ldan pas bdag byin gyis brlab pa nyid do / /
thams cad stong pa las sgyu 'phrul dra ba 'byung zhes bya ba ni nya'i dpes bstan to / /
gang yang phyag rgya chen po'i dngos grub ni /
ye shes lnga'i rang bzhin te /
de yang 'ja' tshon lta bur brtags pa'i ngo bo nyid de /
gang phyag rgya gzhan bcing ba la sogs pa de thams cad stong pa nyid kyis 'grub kyi gzhan gyis ni ma yin no / /
thams cad za zhing zhes bya ba ni rnam par rtog pa thams cad spangs pa'o / /
thams cad stong pa nyid ces bya ba ni 'khor gsum yongs su dag pa'i phyir ro / /
mtshan ma kun zhes bya ba ni brtul zhugs thams cad 'dzin pa'o / /
man ngag thob ces bya ba 'dis chos gang sngon du 'gro ba'i don dam pa byang chub kyi sems blang ba ston te /
dngos po kun zhes bya ba la sogs pa la /
gzhir gyur pas na dngos po'o / /
dngos po thams cad dang bral zhing phung po dang khams dang skye mched la sogs pa gzung ba dang /
'dzin pa rnam par spangs pa chos bdag med pa ni 'od gsal ba'o / /
de bas na mnyam pa nyid gnyis su med par gyur pa des /
rang gi sems gdod ma nas ma skyes pa /
rdo rje ltar dbyer med pa gsum lus stong pa nyid kyi rang bzhin no / /
de ltar byang chub kyi sems blangs nas /
de ma thag tu ji bzhin nus pas bla ma la yon phul te /
drin thob pa'i rim pas bcom ldan 'das mya ngan las 'das pa'i dbyings bsgom pa ni rang nyid de'i ngo bo thob par 'gyur ba'o / /
khyad par gzhan ni go sla ba nyid do / /
rim pa lnga pa'i dka' 'grel don gsal ba zhes bya ba las mngon par rdzogs par byang chub pa ste /
rim pa bzhi pa'i 'grel pa'o // //
bzhi pa'i rjes thogs su rim pa lnga pa bstan pa'i phyir rgyu dang 'bras bu zhes bya ba la sogs pa smos te /
rgyu ni bcom ldan 'das skyed pa po'o / /
'bras bu ni de bzhin gshegs pa'o / /
de'i bdag nyid rdo rje 'chang ni rgyu dang 'bras bu'i rang bzhin nyid do / /
de nyid kyis na mgon po ste /
'jig rten gsum gyi yongs su skyob pa'o / /
de la phyag 'tshal nas zung du 'jug pa zhes bya ba rim pa tha ma bdag gis bshad par bya zhes bya bar sbyar ro / /
srid pa dang thar pa la mngon par zhen pa'i rtog pa gnyis spangs nas /
sems gcig tu 'gyur pa de ni zung du 'jug pa zhes bshad do / /
zung ni gnyis mtshungs pa'o / /
des 'jug pas na zung du 'jug pa zhes bya'o / /
kun nas nyon mongs pa dang /
rnam par byang ba dag gi rang gi ngo bo don dam pa'i rnam par rtogs nas /
gang 'di dag gcig tu gyur pa de yang zung du 'jug pa'o / /
srid pa kun du rtog cing mngon par zhen pa de yang rnam pa dang bcas pa'i gzugs te /
gang gi phyir de'i stobs kyis nyon mong pa thams cad rab tu skye ba'o / /
de las bzlog pa ni rnam par rtog pa med pa'o / /
rnam par rtog pa de spangs nas /
gcig tu spyod pa de nyid ni zung du 'jug pa'i nyams su myong ba'o / /
gang du gzung ba dang 'dzin pa'i rnam par rtog pa gnyis kyi blo'i kun du spyod pa med cing /
gang du mi phyed pa yod pa de yang zung du 'jug pa zhes bshad do / /
rtag pa zhes bya ba ni ther zug pa'i phyogs so / /
chad pa zhes bya ba ni 'jig rten rgyang pan pa'i phyogs so / /
de gnyi ga'i blo spangs nas gang gis de kho na mnyam pa nyid rig pa de nyid ni mkhas pa ste /
gzhan ni ma yin pa'o / /
ji skad du /
bdag nyid chen po rtsod med pa / /
de la phyogs ni yod ma yin / /
gang phyir de la gzhan phyogs dang / /
bdag phyogs yod pa min phyir ro / /
zhes gsungs pa'o / /
gzhan yang /
'gro ba'i dngos po thams cad nyid / /
ma brtags pa ni nyams dga' ba / /
rnam par brtags shing 'jig pa na / /
dngos po yod pa min pa'o / /
zhes gsungs so / /
chos thams cad rang bzhin med par dpyod pa ni shes rab ste /
'gro ba thams cad sdug bsngal gyi rnam pa dang bral bar sems pa ni snying rje'o / /
yang nam zhig sems can gyi don la nyid kyis dbyer med par shes rab kyis brtags nas gang du 'jug pa'i rim pa ste /
bcom ldan 'das kyis blo gros shin tu zab mo'i yul lo / /
thabs dang shes rab kyi rang bzhin brtan pa dang g.yo ba'i bdag nyid thams cad khong du chud nas /
phyogs gcig la rten cing gnas pa de yang zung du 'jug pa zhes bya'o / /
ji skad du /
gang gis shes rab de nyid rten cing snying rjes kun rdzob brten pa ste /
des na 'gro la sems can med cing ji bzhin don du rnam par dgongs / /
gang gi tshe ni stobs bcu skyed byed snying rjes zin pa de yi tshe / /
khyed ni 'gro la bu gcig pa yi pha bzhin dgongs par gyur pa'o / /
zhes gsungs pa'o / /
lhag ma zhes bya ba ni nyon mongs pa'i phung po ste /
de dang bcas par gnas pa ni /
lhag ma dang bcas par gnas pa'o / /
de las bzlog pa ni lhag ma med pa'o / /
de las bzlog pa ni rnam par rtog pa med pa'o / /
gang du rtog pa de gnyis kyi ngo bo yod pa ma yin pa de ni zung du 'jug pa'o / /
gang du gang zag la bdag med pa dang /
chos la bdag med pa'i bye brag rnam pa gnyis su rtog pa spangs pa de yang zung du 'jug pa'o / /
bdag byin gyis brlab pa dang /
'od gsal ba la 'jug pa'i rim pa rtogs nas de dag nyid dbu ma'i gnas skabs su 'dres par gyur pa de zung du 'jug pa'o / /
thams cad stong pa'i gnas su ril por 'dzin pa dang /
rjes su 'jug pa'i rim pas 'jug cing /
dgongs pa'i dbang gis gang zhig de las ldang bar gyur pa dang /
zung du 'jug pa'o / /
thog mar kun rdzob dang don dam pa'i bden pa rang gi ngo bo bye brag shes nas de dus gzhan zhig na phyogs gnyi ga 'dres par gyur pa gang yin pa de zung du 'jug pa'o / /
gang du stong pa nyid la dmigs pa med cing de las ldang ba yang med pa de zung du 'jug pa'o / /
de nyid ni rnal 'byor pa rnams kyi dbu ma'i gnas skabs kyi lam mo / /
gnyid log pa dang sad pa'i rnam par rtog pa gnyis spangs pa ni zung du 'jug pa'i ngo bor bstan pas gsungs pa yin te /
sems can thams cad la rjes su ston pa'i phyir ro / /
gnyid log pa zhes bya ba ni sems can gyi don la mi 'jug pa'o / /
sad pa zhes bya ba ni sems can gyi don la 'jug pa'o / /
de dag rnam par spangs nas rang nyams su lhun gyis grub par sems can gyi don rdzogs par mdzad pa zhes bya ba'i don to /
ji skad du /
yid bzhin nor bu ji bzhin du / /
ma lus 'gro ba'i bsam rdzogs mdzad / /
sems can bsod nams dbang gis na / /
de nas rgyal ba'i gzugs mthong 'gyur / /
zhes gsungs so / /
mnyam par bzhag pa ni sems zhi ba'i gnas skabs so / /
mnyam par ma bzhag pa ni sems rnam par g.yeng ba'o / /
rnal 'byor pa gang la de gnyis med par gyur pa de nyid ni zung du 'jug pa la gnas par shes par bya'o / /
dngos po ni gzung ba'i phyogs la mngon par zhen pa'o / /
dngos po med pa ni log par lta ba yongs su byang ba'o / /
de dag rnam par pa ni zung du 'jug pa'o / /
dran pa ma yin pa ni thos pa'i don brjed pa'o / /
dran pa ni de las bzlog pa'o / /
rgyun du lhun gyis grub pas na de dag las nges par grol ba'o / /
de nyid kyis na rtag tu 'byung ba'i rang bzhin te /
de ltar 'dod pa bzhin thams cad du gnas pa zhes bya ba'i don to / /
chags pa ni srid pa'i longs spyod rnams la zhen pa'o / /
de la ma chags pa ni zhen pa med pa'o / /
phyogs de gnyi ga yongs su spangs nas /
dbu ma'i lam la dmigs te /
'khor ba ji srid du gnas pa ni brtan pa'o / /
ji skad du /
gang zhig snying rje chen pos ni / /
gzhan gyi dbang gis gnas pa'o / /
zhes gsungs so / /
mchog tu dga' ba'i lus ni rtag tu rab tu dga' ba'i gnas skabs so / /
gang la de lta bu yod pa de ni de dang ldan pa'o / /
ji skad du /
'jig rten khams ni mtha' yas par / /
snying rje chen pos rnam dpyod cing / /
sems can rnams la rtag dga' bas / /
rim gyis rim gyis smin par mdzad / /
ces gsungs pa'o / /
gzhan yang /
sems can rnams ni grol gyur na / /
gang zhig dga' ba'i rgya mtsho ste / /
de nyid kyis ni nges par rdzogs / /
bcing med grol bas ci zhig dgos / /
zhes gsungs pa'o / /
rgyu ni 'bras bu rab tu skyed pa ste / /
'bras bu skyed par nus pa ni rgyu'o / /
'bras bu ni rgyu las byung ba'o / /
de gnyi ga yang dbyer med par rtogs nas /
dbyer med pa'i ngo bor byas te /
rnal 'byor pa gang du gnas pa de nyid zung du 'jug pa'o / /
gang du rim pa gnyis gcig cing dbyer med par rtogs pa de yang zung du 'jug pa'o / /
yongs su dag pa'i lha dang /
yongs su ma dag pa'i lha zhes rnam par rtog pa gnyis spangs nas /
gang du dbyer med par rtogs pa de ni zung du 'jug pa'o / /
gzugs can zhes bya ba ni gzugs kyi phung po'o / /
gzhan pa bzhi ni gzugs med pa'o zhes kun du rtog pa de gnyi ga yongs su spangs nas /
gang zhig mnyam pa'i gnas rig pa de nyid zung du 'jug pa'i go 'phang 'thob pa'o / /
'di ltar gang zhig de kho na nyid rig cing /
ji lta ba bzhin mthong ba de dag thams cad mkhyen pa zhes bshad pa'o / /
sna tshogs 'dzin zhes bya ba ni sprul pa sna tshogs pas sems can gyi don phun sum tshogs par mdzad pa'i phyir ro / /
sgyu ma ni gzhan slu ba la mngon par brtson pa ste /
de nyid dra ba yin zhing 'ching ba yang de'o / /
de rtsad gcod pa ni mngon par sangs rgyas so / /
yang na sgyu 'phrul dra ba'i rim pas mngon par rdzogs par byang chub pa'o / /
'khor ba ni las dang nyon mongs pas rang dbang med pa ste /
gzhan dbang gis sems can gyi ngo bo'o / /
de nyid ni rgya mtsho ste rdzing ngo / /
de'i mthar phyin pas pha rol tu son pa ste /
de nyid kyis na bden pa gzhan gyi rim pa la gnas pa'o / /
bya ba byas pa des rnam par gnas pa ste /
de nyid rnam par rtog pa gnyis kyis ma bsgribs pa'i ye shes su bshad do / /
ji skad du /
gang zhig ji srid rnam brtags pa / /
de srid thams cad brdzun pa ste / /
de nyid bden zhing yang dag mthar / /
gang zhig de nyid brtag mi bya / /
zhes gsungs pa'o / /
mi gnas pa ni phyogs gnyi ga mi dmigs pa'i phyir ro / /
de dag nyid sangs rgyas zhes bya ba la sogs pa tshig rkang pa bdun gyi khyad par ston te /
sgra gang skye med ces bya ba la sogs pa de nyid ni zung du 'jug pa'i ting nge 'dzin ston par byed pa'o / /
der mngon par 'dod pa gzhan ni med de /
lam 'dis bcom ldan 'das kyi phyag rgya chen po'i dngos grub brnyes par gyur pa'o / /
ji ltar bu zhe na /
yod pa zhes bya ba la sogs pa smos te /
yod pa'i phyogs ni dngos por 'dzin pa'o / /
med pa'i phyogs ni skur pa 'debs pa ste /
de dag rnam par spangs pas so / /
gang yang rnal 'byor pa 'di ni brtson bzhin pa yin na zung du 'jug pa'i go 'phang thob pa'i phyir /
spyod pa rnam pa gsum spyod pa /
de yang gnyis su med pa'i ye shes the tshom med par thob par 'gyur ba'o / /
ji ltar bdag nyid ces bya ba la sogs pas /
som nyi med pa'i rnal 'byor pa'i spyod pa'i nan tan ston te /
de thams cad ni go sla'o / /
de ltar nyin mtshan du ye shes la mngon par brtson pa yid kyis sbas pa'i brtul zhugs 'dzin pa de /
phun sum tshogs pa thams cad de rdo rje 'chang gi go 'phang thob pa'i mtshan nyid kyis 'grub pa zhes bya ba ni shin tu dge ba'o / /
bshad nas zhes bya ba la sogs pas ni dge ba'i rtsa ba yongs su bsngo ba'i don gsal bar ston pa'o / /
rim pa lnga pa'i dka' 'grel don gsal ba zhes bya ba las zung du 'jug pa ste /
rim pa lnga pa'i 'grel pa'o // //
thos pa rdzogs par byed pa shes rab ste / /
bsam pa dang ni gnyis po yod gyur na / /
sgom pa la ni rab tu sbyor ba yin / /
de la dngos grub bla na med pa'o / /
blo dang ldan pas 'di ltar bsams nas ni / /
thog ma thos pa'i don la 'bad pa yis / /
rtag tu brtson par byed pa gang yin pa / /
de yi lag tu dngos grub legs par 'thob / /
gang zhig tshig la the tshom za gyur pa / /
de yis don ni ci ltar rtogs par 'gyur / /
de rnams rmongs pa rnam par bzlog pa'i phyir / /
'di la bdag gis rnam par brtson par byas / /
rnam pa kun du brjod par nus pa ni / /
de bzhin gshegs pa nyid kyi spyod pa'o / /
'on kyang blo gros dman pa rnams la ni / /
rnam par dbye ba tsam zhig bdag gis byas / /
'jig rten gang du nyi ma'i snang ba rgya chen mchod pas 'gro kun gsal gyur pa / /
srin bu me khyer lus kyi snang ba tsam gyis bya ba ci zhig byed par 'gyur / /
de lta na yang blo dang ldan pa gzhan dag gis ni gsol btab dka' 'grel 'dis / /
rim pa lnga yi don ni gtan la phab cing rnam phye 'phags rnams bzod par bzhes / /
thams cad mkhyen pa'i gsung rab blo dman rnams kyis bshad par nus pa min pa dang / /
mkhas pa rnams kyis gzhung 'di rnam phye mthong min phyogs tsam bdag gis mthong bas na / /
ser sna dang ni mchog tu bral ba'i blo yis rnam bshad gang yin de yis ni / /
dman pa 'gro don yang dag brtson pa blos spyan rgyas pa rnams ni dgyes par mdzod / /
'di ltar man ngag gcig nas gcig tu yongs brgyud rim pa lnga po rnam bshad pas / /
gang zhig bsod nams ston ka'i zla ba dri med lta bu bdag gis thob gyur pa / /
de yis srid pa'i 'khor lor lhung gyur 'gro rnams rdzogs pa'i byang chub kyi / /
rtse mor rim lngas myur du phyin nas gsal zhing yid 'ong mdzes par bder gyur cig /
ji srid mkha' la zla ba'i zer dang skar ma'i tshogs kyis mdzes par gyur pa dang / /
ji srid mun pa'i tshogs ni rab tu myur 'joms nyi ma'i dkyil 'khor gsal ba dang / /
ji srid sa 'di rmad du byung ba'i gnas gcig ri rab gnas pa de srid du / /
de srid bde gshegs bstan pa dang ni dka' 'grel mchog 'di yun ring gnas gyur cig /
rim pa lnga pa'i dka' 'grel don gsal ba zhes bya ba / /
slob dpon chen po brtson 'grus bzang po'i zhal snga nas kyis mdzad pa rdzogs so // //
rgya gar gyi mkhan po paN+Di ta bIr+ya b+ha dra dang /
zhu chen gyi lo tsA ba 'bro dge bsnyen chen po shes rab brtson 'grus kyis bsgyur cing zhus te gtan la phab pa'o //
[ ]
