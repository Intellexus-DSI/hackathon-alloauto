@## / /
rgya gar skad du /
sa mu dra b+hadzA bin /
bod skad du /
rgya mtshos bstan pa'i mtshan /
thams cad mkhyen pa la phyag 'tshal lo / /
rkang ba'i gong gi sor mo'i mtshan rnams ni / /
skyid dang sdug pa thams cad shes par byed / /
mthe bong che na sdug bsngal 'thob par byed / /
chung ba skam pa yul rnams bskor zhing sdug /
leb mo skam pa skya bo mi bzang ste / /
mtheb mdzub bar du kha 'dra skam pa ni / /
nyong mongs thams cad skye bar 'gyur pa yin / /
mthe bong gyen du mtho ba legs par snyoms / /
snum zhing snyoms par skyes pa bde ba'i mtshan / /
sor mo zlum pa sen mo zangs kyi mdog /
shin tu dmar ba khrag gi mdog can ni / /
rgyal por 'gyur pa'i mthe bo'i mtshan ma yin / /
rkang pa'i mdzub mo sbom zhing ring ba ni / /
bud med longs spyod kyi ni rnyed pa thob / /
thob pa'i bud med myur du 'chi bar byed / /
yang na bu skyes 'chi bar 'gyur ba yin / /
mdzub mo chung na kun dang 'khon par byed / /
gung mo mtho na don rnams nyams par byed / /
chung na sdug bsngal bzhin du 'byung bar 'gyur / /
srin lag ring na rig pa 'dzin par byed / /
thung na chung ma 'chi bar 'gyur ba yin / /
mthe chung ring na don rnams 'grub par 'gyur / /
chung na pha rol nor rnams 'phrog par byed / /
mdzub mo mthe chung shin tu sbom pa ni / /
a ma 'chi bar 'gyur ba rgya mtshos bshad / /
gung mo snyoms shing zlum pa legs pa ni / /
bu skyes chung ngu'i lo la 'chi bar byed / /
rgya mtshos bstan pa'i mtshan gcig pa'o // //
sor mo mi snyoms sbom phrar gnas pa ni / /
'bangs po'i 'bangs kyi las rnams byed par 'gyur / /
'bangs po min yang gzhan gyi las rnams byed / /
sor mo 'khyog cing gang gis dang / /
rtag tu sdug bsngal 'ba' zhig spyod par byed / /
sor mo snyoms pa gcig tu skyes pa 'dra / /
zlum zhing 'dril ba byin gyis phra bzhi / /
rgyal po'i mtshan gyis brgyan pa'i sor mo yin / /
sen mo dkar ba sha dang bcas pa ni / /
skyes pa sdug bsngal bzhin du gnas par bshad / /
sen mo gas pa 'dod pa'i longs spyod med / /
sen mo 'khyog pa chag pa sbom pa las / /
rtag tu slong mo byed pa'i dbul por bshad / /
ba bla lta bu sen po ser po yis / /
bram ze gsod dam bkur 'os gsod par bshad / /
sen mo dmar ba rgyal por 'gyur ba ste / /
des ni gnyen po byas pa mi bzang ste / /
rang gi rigs rnams smod par byed pa yin / /
sen mo dung gi mdog gis rgyal bor 'gyur / /
zangs kyi mdog can rgyal po'i sen mo ste / /
pad+ma'i mdog can kyang ni de bzhin no / /
sen mo khrag mdog mchog gi dbang phyug ste / /
snum pa legs pa zangs mdog rgyal por 'gyur / /
rgya mtshos bstan pa las mtshan gnyis pa'o // //
mthe bong nas bzung mthil gyi sha rgyud ni / /
snyoms pa mdog bzang ring ba bde bar 'tsho / /
thung ngu mdog ngan mtho dman ldan pa ni / /
bsam ngan kun la gnod cing bde ba med / /
rkang pa pag gi lta bu yod pa la / /
rtag tu gzhan gyis 'ching bar 'gyur ba yin / /
mnyam snyoms pas ni bde ba thob par byed / /
bol tshigs ma he lta bu phag bzhin no / /
bol tshigs rdo rje lta bu rtag tu sdug /
bol tshigs rta yi lta bu dbang phyug thob /
rgya mtshos bstan pa las mtshan gsum pa'o // //
byin pa ri dgas lta bus rgyal por 'gyur / /
ce spyang lta bu'i byin pas sdug bsngal 'thob / /
byin pa sbom pos mchog gi dbang phyug thob / /
byin pa sbom po ring po gang gis kyang / /
rtag tu 'gro ba 'ba' zhig 'thob par byed / /
byin pa phag pa lta bus longs spyod med / /
byin pa pho rog lta bus longs sdug bsngal thob / /
byin pa dom mam spre'u lta bus 'ching / /
ser ge stag gi byin pa 'dra ba las / /
pha rol grags pa nor rnams mang por ldan / /
ba spu re re skyes pa rgyal por 'gyur / /
gcig gnyis skyes pa nor gyi bdag por 'gyur / /
gsum bzhi yan chad gang yang rnyed pa med / /
rgya mtshos bstan pa las mtshan bzhi pa'o // //
ngang pa ne tso'i gdangs can rgyal por 'gyur / /
de gnyis 'gros kyis 'gro ba mchod par 'gyur / /
khyu mchog seng ge glang gi gdangs dang 'gros / /
longs spyod mang po'i bdag po byed par 'dod / /
sna tshogs bya dang dud 'gro'i gdangs dang 'gros / /
da dang de yi longs spyod thob par bshad / /
chu nang sems can bzhin du dbugs gyis pa / /
gnas pa mi yi 'jigs dang sdug bsngal 'thob / /
khyi dang phag dang ma he lta bu'i dbugs / /
'gros can de 'dra sdug bsngal ngon mi thob / /
rgya mtshos bstan pa las mtshan lnga pa'o // //
brla phra'i skyes pa de ni bu dang bral / /
brla sul mdzes pa sbom po lo brgya 'tsho / /
nan tur sbom na sdug bsngal mang po thob / /
sha rgyal snyoms pa mi yi dbang phyug yin / /
sbom po ring ba gzhan gyi 'ching ba thob / /
srab mo phug dang 'dra ba sdug bsngal 'dzin / /
sha skams brla ni srab cing rgyus 'drul byed / /
sbom phra med par mdzes shing snyoms pa ni / /
yon tan mang po 'dzin par byed pa yin / /
brla sgang leb pa bud med rnyed pa thob / /
brla stod phra ba brla smad sbom pa ni / /
rtag tu rgyu 'grul byed par 'gyur ba yin / /
rgya mtshos bstan pa las mtshan drug pa'o // //
sor mo'i ri mo g.yas su 'khyil ba ni / /
bu thob g.yon par 'khyil ba bu mo 'byung / /
sor mo mi snyoms sbom phra rtsa dang bcas / /
de 'dra gang la yod pa sdug bsngal 'thob / /
snyoms pa ring ba rtsa med sha dang bcas / /
gang la yod pa de ni bde bar 'tsho / /
rkang pa 'phongs tshos mnyam por 'dug pa la / /
rtags kyis sa la reg pa sdug bsngal 'gyur / /
dbang pos tshigs la slebs pas dbang phyug 'thob / /
seng ge stag gi dbang po 'dra ba yis / /
longs spyod dbang po'i bdag po byed par 'gyur / /
rta yi dbang po lta bu'ang de bzhin no / /
dbang po'i nang du pad+ma'i ri mo 'dra / /
gang la yod pa de ni rgyal por 'gyur / /
gser dngul mu tig rdo rje yi snying po dang / /
dmar ba snum pa nor bu rin chen 'dra / /
gang la yod pa de ni rgyal po'i mtshan / /
ljang dang sngo nag dngul dang bcas pa dang / /
ri mo sngo skya gas pa kang kong can / /
gang la yod pa sdug bsngal mang po thob / /
brla yi ri mo lta bu rgyal por 'gyur / /
mdog ngan rdul dang bcas pa ri mo can / /
de 'dra gang la yod pa rnyed pa med / /
yang na de 'dra'i mtshan ma ma ning 'gyur / /
mchog tu 'dod pa che ba bu mo skye / /
ut+pal sngon po pad rgyas 'dra ba snyoms / /
bzang po'i mtshan ma yin par rgya mtshos gsungs / /
dri chu ring por 'gro ba bde bar 'tsho / /
dri chu gnyis gsum bzhi lnga ngan par bshad / /
nan ltar mang por 'gro ba bde bar bshad / /
dri chu sgra dang bcas pa bde bar 'tsho / /
dri chu sgra med sdug bsngal 'byung bar bshad / /
'bab tshe g.yas su 'khor ba bzang por bshad / /
phyi nas bu dang ldan par 'gyur ba yin / /
g.yon du 'khor na bu mo bzang mo skye / /
ral gri sngon po lta bu sdug cing gson / /
skya ba skyed med sdug bsngal mang po 'thob / /
rtags la reg tshe shing ltar gyong ba yis / /
rang gi rigs rnams rlag par byed pa yin / /
snyoms pa zlum pa 'jam pa chu ba 'dzin / /
gang la de 'dra'i rtags can bde bar 'tsho / /
sor gsum sor lnga ldan pa'i dbang po ni / /
gang la yod pa sa yi bdag por bshad / /
rgya mtshos bstan pa las mtshan bdun pa'o // //
lte ba yangs pa zab pa nang du zlum / /
de 'dra gang la yod pa bde bar 'tsho / /
nang du zlum pa med na sdug cing gson / /
tshang ra sha dang bcas pa bde bar 'tsho / /
sha skams sdo dang bcas pa sdug bsngal 'dzin / /
sha skams rting song rkub tshos spu dang bral / /
rtag tu de la sdug bsngal mang po 'byung / /
stag dang seng ge lta bu'i 'phongs tshos bcas / /
rtag tu bde chen bdag po byed par 'gyur / /
dom dang spre'u la bu bde ba med / /
sha skams khyi yi lta bu'ang de bzhin no / /
gsus pa ri dgas lta bu bde ba'i mtshan / /
gsus pa rma bya lta bu'ang de bzhin no / /
stag dang seng ge lta bu rgyal por 'gyur / /
gsus pa chung ba mi yi bdag por 'gyur / /
gsus pa shin tu che ba bde ba'i mtshan /
gsus pa sbe ga zlum po lta bu ni / /
de ni sa yi bdag po byed par 'gyur / /
lte ba zab pa zlum po skyes bu mchog /
zlum po phyi ru 'thon na ngan par bshad / /
lte ba g.yas su 'khyil bas don rnams 'grub / /
g.yon du 'khyil bas don rnams stong par byed / /
spu gnyis snyoms shing zab pa bde ba'i mtshan / /
spu gnyis mi mngon gsus pa snyoms ba las / /
bud med longs spyod thob pa bde ba'i mtshan / /
spu gnyis ri bong lta bu'ang skyes pa'i mtshan / /
gsus pa nas 'dra rtsa yis gang ba las / /
mtshan ngan sdug bsngal mang po 'thob par byed / /
gsus pa zla gam sbrul 'dra grod pa che / /
sbrul dang nya 'dra rang gi dka' thub nyams / /
khyi dang ce spyang lta bur ltogs shing sgom / /
tshe ring lo brgya 'tsho yang sdug cing gson / /
rgya mtshos bstan pa las mtshan brgyad pa'o // //
nu ma mtho ba snum zhing snyoms pa las / /
bde zhing bzang po'i mtshan gyis brgyan pa yin / /
brang zhing snyoms pa zab pa bde bar 'tsho / /
tshe ring lo brgya 'tsho zhing longs spyod che / /
sha rgyas che zhing zlum pa rgyal por 'gyur / /
gdong pa sha med mi de sdug bsngal 'gyur / /
dbang phyug stag dang seng ge 'dra bas thob / /
sde yi bdag dang dpon po thob par 'gyur / /
seng ge'i rgyab can 'dud cing kun gyis mchod / /
rta yi rgyab can skyid sdug phyed mar spyod / /
shin tu rgyab gzhung ring ba gnyen dang bcas / /
rtag tu bde bar skyong zhing rang don med / /
rgya mtshos bstan pa las mtshan dgu pa'o // //
snying gar spu dang bcas pa bde bar 'tsho / /
spu dang bral yang bde bar 'tsho bar byed / /
spu snyoms cung zad skyes pa mkhas par 'gyur / /
spu gcig skyes pa phyug por 'gyur bar bshad / /
gnyis dang gsum du skyes pa ngan par bshad / /
ser skya sngo nag sprin gyi mdog can dang / /
ldong ros zla ba'i kha dog pad+ma dang / /
'dra ba de la rgyal po'i mtshan mar 'dod / /
ser skya nyi ma 'char ba'i kha dog can / /
sa skyong rgyal po byed par 'gyur pa yin / /
rgya mtshos bstan pa las mtshan bcu pa'o // //
glang chen lta bur lus po byin du rgyas / /
bde bar son pa bzang po'i mtshan ma can / /
thad kar langs pa lag pas pus mor sleb / /
yon tan kun gyis brgyan pa'i lag pa yin / /
shin tu lag pa chung ba 'bangs por 'gyur / /
lag pa'i ri mo g.yon du 'khyil ba ni / /
thams cad yongs su rdzogs par rgyas pa yin / /
pha rol grags pa'i rgyal po thob par 'gyur / /
lag pa'i ri mo g.yas su 'khyil ba ni / /
rtag tu skyes ba sdug bsngal 'gyur ba yin / /
lag pa snyoms la mthug pa sor mo ring / /
dmar la zlum pa sha dang bcas pa ni / /
'jam pa nang du chu blugs 'dzin par byed / /
de 'dra gang la yod pa rgyal por 'gyur / /
lag pa sha med rtsa dang rdul gyis gang / /
ser skya sen mo ser ba sdug bsngal 'dzin / /
mdzub mo'i dkyil lam gyen du langs pa yi / /
ri mo gang la yod pa bu gsum 'gyur / /
gang du srang gi ri mo yod gyur pa / /
lag pa'i rting par nya'am rnga ma 'dra / /
gang la yod pa sgrub pa'i 'bras bu thob / /
de ni bu mang bdag po byed par bshad / /
mthe chung srin lag rtsa ba'i tshigs gsum gyi / /
'og ma'i dkyil du ri mo snyoms pa gsum / /
nan tar gsal ba yod na lo brgya 'tsho / /
lag pa gur 'chang lta bu mdog can ni / /
gser dang nor mang bdag po byed pa yin / /
gzhan yang rig pa 'dzin par byed pa yin / /
lag pa'i dkyil lam yang na gnas gzhan du / /
hom gzar lta bu gang la yod pa de / /
kun gyis bkur ram mchod sbyin bdag por bshad / /
lag pa'i ri mo mang po yod gyur na / /
bram zer gyur na rig byed bzhi la mkhas / /
dbyug pa gdugs dang chu bum lta bu yi / /
ri mo gang la yod pa bram ze'i rigs / /
de yi rkang la rgyal po'i mgo bos 'dud / /
rdo rje rtse gsum shak+ti 'dra ba dang / /
dgra sta'i ri mo ral gri 'dra ba'i gzugs / /
de rnams yod pa de ni rgyal por 'gyur / /
dung dang gdugs dang lcags kyu mtshan ldan dang / /
gang la yod pa mi yi rgyal por 'gyur / /
ri mo dod snyoms snum pa 'khor lo 'dra / /
gang la yod pa de yang rgyal por 'gyur / /
ri mo chad pa rdul can nyung ngu gson / /
ri mo ri dang shing sdong lta bu dang / /
sor mo ring po zlum po snyoms pa no / /
dud 'gro mang po'i bdag po byed par 'gyur / /
ri mo gdugs dang rgyal mtshan 'khor lo dag /
gang la yod pa rgyal po nges par thob / /
'gro'am 'dug dang nges par bde bar son / /
rgya mtshos bstan pa las mtshan bcu gcig pa'o // //
lag pa mtho ba zlum po sha dang bcas / /
de ni sde chen bdag po byed par 'gyur / /
mgrin pa ring ba rnga mo lta bu ni / /
pha rol nor la rlom sems byed par 'gyur / /
mgrin pa snum pa ki ra lta bu dang / /
glang chen lta bu yod na rgyal por 'gyur / /
bza' btung longs spyod mang po 'thob par byed / /
gdong ba zlum po chos dang tshul khrims ldan / /
gdong pa sha dang bral ba zha kyog can / /
pha rol don rnams mang po smra par byed / /
mang po smra ba de ni rkun mar bshad / /
don rnams rdzogs par smra ba rgyal por 'gyur / /
ra dang spre'u'i skad dang gdong pa ni / /
pha rol grags pa nor rnams mang par 'gyur / /
'gram mgo pad+ma'i 'dab ma lta bu la / /
de yi mgrin pa longs spyod mang sor ldan / /
yam chu dmar bsrab pa mi ye bdag /
ya mchu mthug par gyur pa rmongs par 'gyur / /
nan tar skams na sdug bsngal mang po can / /
bim pa'i mchu can bza' btung mang bar bshad / /
so rnams ku tu ta ltar dkar ba ni / /
mchog tu bzang po mi yi rgyal por 'gyur / /
blang chen bong bu'i so can snum po rnams / /
bde bar 'tsho ba bzang po'i mtshan ma yin / /
dom dang spre'u lta bu ltogs par 'gyur / /
rdo ba lta bu gdol can 'khyog pa ni / /
sdug bsngal thob pa so yi mtshan ma yin / /
g.yas pa'i so gnyis sbom pa dpon por 'gyur / /
stobs dang longs spyod mang po ldan pa yin / /
g.yon pa'i so gnyis sbom pa pha ma 'chi / /
so bzhi 'khyog pa sdug cing pha ma 'chi / /
dkar po rno ba legs pa sa yi bdag /
ring zhing rno ba mkhas pa'i mtshan ma yin / /
sum cu so gnyis so can rgyal por 'gyur / /
longs spyod dag dang ldan par 'gyur ba yin / /
sum cu yod na bde bar 'tsho bar 'gyur / /
sum cu so dgu'i so can sdug cing gson / /
nyi shu rtsa bzhi pa ni bde bar 'tsho / /
des ni 'dod pa'i longs spyod mang po rnyed / /
ya so ma so mnyam pa nor gyi bdag /
dmar smug lce can sdig pa byed pa yin / /
mthug ba rdul can lce ni mi bzad ster / /
dkar po lce can spyod pa gtsang ba yin / /
pad+ma'i 'dab ma lta bu'i ring ba ni / /
shin tu srab pa ma yin mthug pa min / /
rgyal por 'gyur ba'i lce yi mtshan ma yin / /
snum dang dmar ba rig pa 'dzin par byed / /
dmar smug dkar can rigs rnams nyams par byed / /
des ni nor med sdug bsngal mang po 'thob / /
ser nag dmar smug can gang bzang po min / /
seng ge glang chen lta bu mi yi bdag /
ngang pa 'brug gi gdangs can nor dang ldan / /
glang ngam bong bu'i skad can sdug bsngal che / /
rta dang bong bu bya rog sgra can sdug /
tsheg gtam zer ba sdig can yin par bshad / /
nyung du smra zhing bden pa rgyal por 'gyur / /
rgya mtshos bstan pa las mtshan bcu gnyis pa'o // //
glang chen rta yi rna can rno ba ni / /
'jig rten 'dren pa byed par 'gyur ba yin / /
ne tsho'i mchu can de yang de bzhin no / /
shin tu rna gong mtho ba longs spyod ldan / /
sna chus chos pa tshul khrims gtsang ma bsrung / /
sna gong 'khyog pa sdig pa byed pa can / /
sna rtse sbom pa mthug pa'ang sdig pa byed / /
sna rtse sbom pa sna gong leb pa ni / /
de yang sdug bsngal mang po 'dzin par byed / /
rgya mtshos bstan pa las mtshan bcu gsum pa'o // //
me tog dmar po lta bu'i mig can ni / /
longs spyod bdag po sde yi 'dren pa byed / /
glu gsum mig can 'jigs pa zlum pa dang / /
phyi la dang pa lta bu'ang dpon por 'gyur / /
khrag ltar dmar ba nad dang bcas shing sdug /
mchog tu mig 'bor ma thob sdug par bshad / /
ma he lug dang ra 'dra 'khrug pa rem / /
g.yo ba mig can kun du lta ba ni / /
pha rol bud med la ni bsam pa can / /
mig gnyis nang du song pa ring por gson / /
zlum pa'i mig can nyung du gson par bshad / /
ri dgas rma bya ce spyang ba lang dang / /
glang chen lta bus longs spyod thob par byed / /
mchog tu chung ba skem po yo ba ni / /
chu yis gang pa zag pa mchi ma can / /
nor med sdug bsngal can gyi mig tu bshad / /
rgyal mo shin tu gnag pa bde bar 'tsho / /
rgyal mo dkar ba 'chi ba 'thob par byed / /
rgyal mo dmar ba nor gyi bdag por bshad / /
mig kong legs pa dbang phyug thob par byed / /
mig rtsa dmar ba longs spyod thob par byed / /
dmar dang dkar ba'i ri mo dod pa la / /
de ni mkhas shing blo gros bzang po can / /
mig nas mchi ma 'dzag pas 'khon zhing sdug /
'gro tshe lam la lta ba mkhas pa'i mtshan / /
kun du lta ba ba lang lta bu ngan / /
rgya mtshos bstan pa las mtshan bcu bzhi pa'o // //
pad+ma sgra can dmar ba legs pa dang / /
me ltar 'od zer 'bar ba mdangs dang bcas / /
de 'dra'i mdangs can 'khor los sgyur bar bshad / /
gser gyi mdog can dbang phyug thob par byed / /
phug ron a rog ra dang khu byug dang / /
dbang phyug longs spyod mang po 'thob par byed / /
byi la 'ug pa'i mdongs can dpal thob cing / /
nyi ma glang gi gzugs can rgyal por bshad / /
ka la ping ka'i ser skya'i mig can ni / /
'khor los sgyur pa'i rgyal po byed par 'gyur / /
rin chen mu tig mig can mkhas par 'gyur / /
mig gnyis 'byed 'dzums mang ba nyung ngu gson / /
'byed 'dzums nyung pa ring du gson par byed / /
bstud nas 'byed 'dzums mang pa nad mang zhing / /
lan gnyis 'dzums pa g.yon du 'gyur pa yin / /
gsum du 'dzums ba bde bar byed pa yin / /
lan bzhi 'dzums pa ltogs par gnas pa yin / /
de ni tshe thung sdug cing bkren par bshad / /
dpral ba skams pa rdul dang bcas pas sdug /
gnyer ma lnga pa lo brgya 'tsho bar bshad / /
gnyer ma bzhi pa dgu bcur gson par bshad / /
gnyer ma gnyis pa dgu bcu gson par bshad / /
gnyer ma med pa'i mi rnams tshe thung zhing / /
gnyer ma thung ngu gcig pa nad mang zhing / /
gnyer ma nyi shu rtsa lnga sdug bsngal mang / /
dpral bar rtsa gsum yod pa dbang phyug thob / /
gnyen 'dun mang po'i 'khor dang ldan par 'gyur / /
me tog pad+ma lta bu'i dpral ba can / /
chos dang tshul khrims 'dzin par byed pa yin / /
rdo rje rgyal mtshan 'khor lo zla ba dang / /
de 'dra gang yod sa yi bdag por bshad / /
gyen du ri mo gcig pa 'bangs kyi bdag /
zla phyed 'dra bas dbang phyug thob par byed / /
gyen thur 'phred la ri mo mang po can / /
sdug bsngal 'dzin pa'i skyes bu'i mtshan ma yin / /
ri mo ring po slob dpon byed par 'gyur / /
mgo bo gdugs 'dra mi yi bdag por 'gyur / /
dpral ba tog por mthon nas rno ba la / /
ltogs shing rtag tu nor med dbul por 'gyur / /
mgo bo glang chen lta bu rgyal po 'dra / /
dbang phyug du ma'i bdag po byed par 'gyur / /
mgo po grum pa lta bu skyes pa dang / /
rdul dang skra dang ldan pa'ang de bzhin no / /
rdul can chen po mthug por skyes pas sdug /
srab mthug snyoms pa skyes pa bde bar 'tsho / /
legs pa rtsa ba snyoms pa ring thung med / /
de 'dra mi yi dbang phyug thob par byed / /
rgya mtshos bstan pa las mtshan bco lnga skyes pa'i mtshan bstan pa rdzogs so // //
bud med mtshan rnams bstan gyis mnyan par gyis / /
pad+ma lta bur dmar ba snum po dang / /
rkang pa chung ba'i bud med bde bar 'tsho / /
'khor lo gdugs dang pad+ma rgyal mtshan dang / /
ral gri 'dra ba'i ri mo gang yod pa / /
rgyal po'i btsun mor 'gyur bar rgya mtshos bshad / /
rkang pa'i sor mo'i 'og tu gyen thur la / /
ri mo yod na dpon po'i chung mar 'gyur / /
rkang pa srab mo che na g.yog tu 'gyur / /
rkang pa skams pa ltogs par 'gyur ba yin / /
'gro na bya bran lta bu'ang de bzhin du / /
de la rang gi rigs dang tshul khrims med / /
mthe chung sa la mi 'byar khyo po 'chi / /
gung mo sa la ma 'byar bud med ni / /
skyes pa lta bu'i spyod pa byed par 'gyur / /
mdzub mo zlum pa sa la mi reg pa / /
khyo po spangs shing skyes pa gzhan dang spyod / /
sor mo so sor gyes pa sdug cing gson / /
de ni gzhan gyi g.yog mo byed par 'gyur / /
sor mo sbom po bde ba med par byed / /
sor mo skams pa rtsa dang bcas pa ni / /
sdug bsngal 'dzin par byed pa'i bud med yin / /
ring ba snyoms pa gtsang ba bde bar 'gyur / /
sor mo snyoms pa bar med sha dngas pa /
rtag tu bde bar 'gyur ba'i bud med yin / /
rang gi khyo bos chog par 'dzin par byed / /
sor mo mtho ba zlum pa pad ma'i mdangs / /
de la bu dang nor rnams brtan par 'gyur / /
sor mo chung ba sa la reg par byed / /
skams la rdul dang bcas pa'i bud med de / /
rtag tu sdug bsngal 'ba' zhig spyod par byed /
mtheb chen gas pa sen mo ngan pa can / /
de yi spun zla nyams par 'gyur ba yin / /
rgya mtshos bstan pa las bud med kyi mtshan bstan pa gcig pa'o // //
rkang pa'i mthil kyi sha rgyud mdzes shing kong / /
de ni sman 'tshong byed par 'gyur ba yin / /
shin tu sboms na sdug bsngal 'ba' zhig 'thob / /
sa la reg cing snyoms pa bde bar 'tsho / /
bol tshigs ma he lta bu 'chi bar 'gyur / /
bol tshigs snyoms pa'i bud med bde bar 'tsho / /
brla yi sha rgyas snyoms pa snum pa dang / /
rtsa med spu dang bral ba'i bud med de / /
'gro ba 'dug pa kun tu bde bar 'tsho / /
brla la gyen thur ri mo gnyis yod na / /
smad 'tshong byed de tshul khrims gnyis pa yin / /
ri mo chung na khyo po 'chi bar 'gyur / /
gyen du ri mo gcig pa bde bar 'tsho / /
rgya mtshos bstan pa las mtshan gnyis pa'o // //
brla 'og ri mo 'phred la yod pa ni / /
phyi rol skyes pa gzhan rnams 'tsho bar byed / /
brla stong shin tu sha rgyas bde ba'i mtshan / /
nang nas phyi rol shin tu gnag pa'i spu / /
nyung ngu snyoms par skyes ba'i bud med ni / /
mi yi bdag po'i btsun mo byed par 'gyur / /
mtshan ma rus sbal rgyab can snum zhing rgyas / /
ba spu lta bu'i spu dang bcas pa ni / /
nor dang don 'dod bu dang ldan zhing bde / /
de ni khyo la bsnyen bkur byed par 'gyur / /
sha skams chen mo rtsa yis gang ba ni / /
ltogs shing sdug bsngal chen po skye bar 'gyur / /
g.yas kyi sha rgyas bu dang ldan pa yin / /
g.yon pa mtho na bu mo skye par 'gyur / /
dmar ser spu can ltogs par 'gyur ba yin / /
spu nang skyes pa bde ba 'tsho bar byed / /
ba spu lta bu mang po rgyas pa'i spu / /
gnag pa ma yin nyung pa ma yin pas / /
shin tu bde ba mang pos gang bar 'gyur / /
shin tu dkyil 'khor gang ba mtha' ma la / /
snyoms shing mdzes par gyur pa'i spu dang ldan / /
rus sbal rgyab bram glang chen spyi bo ltar / /
'gram gyi sha rgyas khyo dang bcas pa bde / /
mtshan ma skams pa kong pa dam pa'i mtshan / /
gang la yod pa ltogs dang sdug bsngal 'byung / /
'gro tshe tshang ra 'gul zhing phyi nas snyogs / /
tshul khrims gnyis pa byed pa'i 'os su 'gyur / /
mi 'gyur brtan pa bde ba thob par byed / /
tshang ra sbom pa gru bzhi gcar ba ni / /
ba spu cung zad yod pa bde bar 'gyur / /
rgya mtshos bstan pa las mtshan gsum pa'o // //
lte ba zab pa skyes pas phongs pa med / /
pad+ma ge sar lta bu'i lte ba can / /
bde bar 'tsho zhing bzang bo'i mtshan du bshad / /
lte ba mtho ba rgyas pa rdul dang spu / /
med pa sdug bsngal mang po 'dzin par 'gyur / /
sha skams ring po rdul dang spu yis gang / /
legs pa med pa gang zhig 'jigs par skyes / /
glang chen 'gros dang ba lang ngang pa dang / /
rma bya ne tso'i 'gros can bzang po'i mtshan / /
'gro zhing smra dang ce spyang skad can ni / /
bde spong sdug bsngal chen po 'dzin par byed / /
rkub tshos rtsa yis gang dang mdud pa can / /
bud med khyo dang bral bar chags pa yin /
tshul khrims gnyis pa de ni smad 'tshong 'gyur / /
gsus pa chung na bud med smad 'tshong 'gyur / /
gsus pa sha yis gang ba rtsa dang bral / /
rtag tu ltogs shing nor med sdug bsngal 'gyur / /
gsus pa gtsang zhing snum pa legs pa ste / /
nu ma g.yas pa rgyas pa bu dang bcas / /
g.yon pa mtho na bu mo 'byung bar 'gyur / /
'khyog cing yo ba bu dang bral bar 'gyur / /
skams dang rtsa ba yo bar 'gyur ba la / /
rtse mo skams pa sdug pa'i mtshan ma ste / /
de yi khyo 'chi bu dang bral ba yin / /
nu ma rgyas pa sha yis gang ba yi / /
rab tu dal rgyas pa ni mdangs dang ldan / /
de la bu dang nor dang bu mo 'gyur / /
rgya mtshos bstan pa las mtshan bzhi pa'o // //
sked pa sgur ba gzhu 'dra g.yog mor 'gyur / /
rked pa gyod po khyo po 'chi bar 'gyur / /
sha skams rtsa yis gang ba sdug par 'gyur / /
rked pa spu can shub 'dra bar gang / /
de la sdug bsngal chen po thob par 'gyur / /
bya brang byung ba sdug pa'i mtshan ma yin / /
brang zheng snyoms pa spu yis gang ba dang / /
sha yis rgyas pa khyo po bzang po thob / /
brang zheng srab pa khyo po 'chi bar bshad / /
bskams pa'i brang kyang de bzhin khyo po 'chi / /
rgya mtshos bstan pa las mtshan lnga pa'o // //
lag pa spu med chu 'dzin zangs kyi mdog /
snum pa bde zhing sha rgyas nor dang ldan / /
lag pa g.yas pa'i sen mo gas pa dang / /
shin tu srab pa spu yis gang ba ni / /
rdul can rtsa dang bcas pa ngan pa yin / /
pad+ma 'dab ma lta bu snyoms shing dag /
gshibs nas bslang na bar du mthong ba med / /
de 'dra'i bud med bde bar 'gyur ba'i mtshan / /
lte ba'i dkyil du gos kyis g.yogs shing gnas / /
nor bu dang ni ldan par 'gyur ba yin / /
lag pa srab mo rna ba chen mo can / /
tshe thung myur du 'chi bar 'gyur ba yin / /
mdzub mo chen mo'am rna ba chen po can / /
srin mo'i rigs te bdag po za bar byed / /
lag pa'i ri mo rgyang nas gsal por mthong / /
snum pa mtho ba de ni bde bar 'tsho / /
lag ba chung ba snum pa da 'dra ba / /
bde zhing gson par 'gyur ba'i mtshan ma yin / /
lag pa mthug pa ri mo rdul dang bcas / /
dmar ba snum pa ring ba mchog tu bzang / /
de 'dra'i lag pa gang la yod gyur na / /
rigs ngan yin yang rgyal po'i btsun mor 'gyur / /
sha yis gang la bkra shis mtshan ma can / /
dpon po'i chung ma nor gyi dbang phyug 'gyur / /
spu med dkar por gnas ba zangs kyi mdog /
snum pa de yang bde bar 'tsho ba'i mtshan / /
sen mo gas pa rdul can bu gas gang / /
spu dang bcas pa de ni sdug par 'gyur / /
lag pa bkra shis rtags can snum pa ni / /
bu dang nor rnams thob par byed pa yin / /
lag pa dmar po snum pa gtsang ba ni / /
yod pa de ni rgyal po'i btsun mor 'gyur / /
me tog gdugs dang bum pa bkra shis mtshan / /
rnga ma ral gri yod pa don gsum 'grub / /
gtsang ma pad+mo rgyal mtshan yod gyur na / /
de la skyes ba rgyal po 'dra par 'gyur / /
rgya mtshos bstan pa las mtshan drug pa'o // //
ha cang lag chung nyon mongs skye bar 'gyur / /
nan tur che ba bdag po 'chi bar 'gyur / /
spu yis gang ba'ang de bzhin 'gyur ba yin / /
ring ba snyoms pa bde ba 'thob bar byed / /
mchog tu mgrin pa sbom pa'ang de bzhin no / /
gang zhig mdun du sgu ba sdug pa yin / /
g.yon na sha mtshan nag po yod pa na / /
de yi khyo po 'chi bar 'gyur ba yin / /
sha mtshan dkar po gtsang ba yod pa ni / /
dpon po'i chung ma byed par 'gyur ba yin / /
mgrin pa sha skams rtsa yis gang ba ni / /
sdug bsngal mang po skye bar 'gyur ba yin / /
rgya mtshos bstan pa las mtshan bdun pa'o // //
mchu la ser ka mang po shu ba can / /
mchog tu mthug pa smad 'tshong byed par 'gyur / /
skams pa'i mchu can khyo po 'chi bar 'gyur / /
rtsa ba'i mtha' can snum pa snyoms pa ni / /
bu dang bral ba dmar ba nor dang bu / /
rgyas shing rtag tu bde ba thob par 'gyur / /
mchu sgros thad kar gyen du ri mo can / /
shin tu bde zhing skyid pa'i mtshan ma yin / /
nag po'i mchu can kun dang 'khon par byed / /
skams brdul can mthug pa sdug pa'i mtshan / /
snyoms pa dkar po snum pa bde bar byed / /
ma so 'khyog pa bu mo 'chi bar byed / /
ya so 'khyog pa bu rnams 'chi bar 'gyur / /
brdzun can sman 'tshong byed pa'i rigs su 'gyur / /
so la reg na ldeg bar ltogs pa dang / /
bcu drug lon nas skyes pa 'tsho bar 'gyur / /
rgya mtshos bstan pa las mtshan brgyad pa'o // //
lce mdog dmar po nor dang ldan par 'gyur / /
srab mthug snyoms pa'i lce yang de bzhin no / /
mchog tu srab ba dkar ba nad dang bcas / /
shin tu mthug pa'i lce yang de bzhin no / /
de ni kun dang 'khon par byed pa yin / /
ring bar sleb cing dmar ba snum pa ni / /
de yis bde ba chen po thob pa yin / /
rkan gyi kha dog dkar ba ltogs pa yin / /
rdul can rkan ni chos la rton par 'gyur / /
ser mo mchog tu sdug bsngal chen po 'thob / /
pad+ma'i 'dab can bde ba thob cing mchod / /
chu bya'i skad can ngang pa khu byug gi /
gdangs can rgyal po'i btsun mo byed par 'gyur / /
'gram 'og snum ba sha rgyas bde bar 'gyur / /
skams pa rdul can shub mdab dang / /
rtsa yis gang ba sdug bsngal mang po thob / /
de la bu dang 'bral ba rgya mtshos bshad / /
sna gong ring ba khro bar 'gyur ba yin / /
nan tur chung na g.yog por 'khol bar 'gyur / /
sna gong srab ba khyo bo 'chi bar 'gyur / /
ring po'i rdul dang tshul khrims gnyis pa yin / /
che chung snyoms pa bud med bde ba che / /
sna gong mtho ba bde ba chen por bshad / /
rgya mtshos bstan pa las mtshan dgu pa'o // //
dmar ser mig la rtsa dang ldan pa ni / /
bu dang bde ba mang po 'thob par byed / /
g.yon pa mtho ba bde ba med par 'gyur / /
g.yas pa mtho na bud med don dang bral / /
sbrul dang byi la'i mig can dge ba med / /
dmar ser mig can gyos po'am bu dang ni / /
pha la sogs ba rnams la sbyor bar byed / /
pad+ma'i 'dab ma lta bu snyoms shing sdug /
snum pa ring zhing zhib pa'i mdangs can dang / /
rma bya ngang pa ri dgas lta bu yang / /
bud med mchog tu gyur pa'i mtshan ma yin / /
mig gi rdzi ma mang pa snum zhing gtsang / /
nor can nor gyi bdag po byed par 'gyur / /
smin ma mtho nag ring zhing snyoms la gtsang / /
rna ba chen po sha can zhum zhing gtsang / /
skra mang chung ba gnas ni bde ba'i mtshan / /
dpral bar ri mo gsum pa rtsa dang spu / /
snyoms pa drug pa tshe ring bde ba'i mtshan / /
che chung snyoms pa ring thung med pa ni / /
ri mo legs par mthong ba rgyal po dang / /
lhan cig gnas par gyur pa rgya mtshos bshad / /
bud med dred kyi skra can sbom zhing ring / /
des ni khyo bo za bar 'gyur ba yin / /
bud med phag gi gzugs ltar sbom zhing ring / /
ser skya'i skra can khyo dang 'khon par byed / /
rdul can skra tshogs srab ba sdug bsngal thob /
ring thung lag pa'i tshad can snum pa dang / /
rma bya'i mdangs can rgyal po'i sbyor bar 'gyur / /
rgya mtshos bstan pa las bud med kyi mtshan bcu pa rdzogs so // //
paN+Dita brab+hA ka ra dang /
bod kyi lo tsA ba dge slong u rgyan pas bsgyur pa'o //
[ ]
