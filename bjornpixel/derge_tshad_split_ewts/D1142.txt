@## / /
rgya gar skad du /
su ga ta pany+tsa triM sha ta rat+na nA ma mA la sto traM /
bod skad du /
bde bar gshegs pa sum cu rtsa lnga'i bstod pa mtshan rin po ches spras pa /
dkon mchog gsum la phyag 'tshal lo / /
sangs rgyas gtso la phyag 'tshal lo / /
skyobs pa'i chos la phyag 'tshal lo / /
dge 'dun che la phyag 'tshal lo / /
gsum la rtag tu skyabs su mchi / /
sangs rgyas kun gyis gdul dka' ba / /
snyigs ma lnga yi rtsod dus 'dir / /
brtson 'grus drag pos sangs rgyas pa / /
shAkya thub la phyag 'tshal lo / /
rdo rje lta bu'i ting 'dzin gyis / /
snying po byang chub mchog brnyes pa / /
bdud dpung rdo rje snying po yis / /
rab tu 'joms la phyag 'tshal lo / /
rin chen sku las 'od 'phros pas / /
ngan song sdug bsngal zhi mdzad cing / /
bdud rnams rnam par skrag mdzad pa / /
rin chen 'od 'phro phyag 'tshal lo / /
ji ltar klu chen dbang po yis / /
gling rnams char gyis tshim byed ltar / /
stong gsum chos kyi char 'bebs pa / /
klu dbang rgyal la phyag 'tshal lo / /
dpa' bo khyod kyi bstan pa 'dis / /
bdud dang mu stegs skrag mdzad cing / /
gdul bya kun mkhyen 'god mdzad pa'i / /
dpa' bo'i sde la phyag 'tshal lo / /
thugs rjes gzhan don rab bsgoms pas / /
nyid kyi sku srog gtong ba la / /
'gums pa sos ltar rab dgyes pa / /
dpal dgyes la yang phyag 'tshal lo / /
mkhas pa rnams la don snang mdzad / /
bar ma'i rgyud rnams smin mdzad cing / /
tha ma'i nyon mongs sreg mdzad pa / /
rin chen me la phyag 'tshal lo / /
sangs rgyas kun dang skal pa mnyam / /
chos kyi shes rab snang ba yis / /
phyogs rnams snang bar mdzad de 'khrungs / /
rin chen zla 'od phyag 'tshal lo / /
sku ni blta bas mi ngoms shing / /
'dom gang 'od kyis sa le ba / /
gang gis khyod mthong skal ldan pas / /
mthong ba don yod phyag 'tshal lo / /
sku gsung thugs ni rin chen mchog /
dri med spros bral sangs rgyas pas / /
'gro kun nyon mongs gdung ba sel / /
rin chen zla ba phyag 'tshal lo / /
dam chos dri ma med pa'i chus / /
thog mar bdag nyid dag mdzad nas / /
gzhan dag mchog tu dag mdzad pa / /
dri med dpal la phyag 'tshal lo / /
bsod nams byas pa'i tshogs dag ni / /
sems can kun la yongs bsngo bar / /
thub pa khyod kyis ston mdzad pa / /
dpal sbyin la yang phyag 'tshal lo / /
rig dang zhabs su ldan pa po / /
tshangs pa lags par bram zes bzhed / /
rig dang zhabs de khyed la mnga' / /
tshangs pa'i mtshan la phyag 'tshal lo / /
tshangs pa'i zhabs bzhi rab bsgoms shing / /
tshangs spyod 'bras bu mchog brnyes pa / /
tshangs pas 'khor lo bskor bar bskul / /
tshangs pas byin la phyag 'tshal lo / /
thugs ni dka' thub brtul zhugs dag /
yang dag blangs pa gtsang mar mdzad / /
nyon mongs sdig pa 'khrud mdzad pa / /
chu yi lha la phyag 'tshal lo / /
'jig rten pa dag bde byed mchod / /
bde byed klu chen ma dros mchod / /
chu lha des kyang khyod mchod pas / /
chu lha'i lha la phyag 'tshal lo / /
'dren pa kun gyis mchod gyur cing / /
khyod ni mtshungs med rab zhi bas / /
'gro ba kun gyi dpal mdzad pa / /
dpal bzangs la yang phyag 'tshal lo / /
khyod la rgol ba'i nyon mongs pa / /
do gal byed pa thams cad kyang / /
tsan+dan spangs pa ltar bsil mdzad / /
tsan+dan dpal la phyag 'tshal lo / /
rgyal ba'i dpal dang gzi brjid ni / /
sus kyang 'gran par mi bzod de / /
mig gis nyi ma'i dkyil 'khor bzhin / /
gzi brjid mtha' yas phyag 'tshal lo / /
thub pa'i 'od zer rab byung bas / /
nga rgyal khengs pa zhi mdzad cing / /
dman rnams spro ba bskyed par mdzad / /
'od dpal la yang phyag 'tshal lo / /
e ma mya ngan 'das pa zhi / /
khyed 'dra thugs rje'i bdag nyid can / /
mnga' brnyes pa yang bde gshegs pas / /
mya ngan med dpal phyag 'tshal lo / /
sred pa med pa goms mdzad cing / /
'dren pa kun gyi mchog gyur pa / /
stobs chen thams cad zil gnon pa / /
sred med bu la phyag 'tshal lo / /
rnam pa kun gyi mchog ldan pas / /
mdzes pa gzhan kun zil gyis gnon / /
mtshan dang dpe byad rab rgyas pa / /
me tog dpal la phyag 'tshal lo / /
tshangs pa'i dbyangs dang 'od zer gyis / /
'jig rten thams cad khyab mdzad pa / /
tshangs pa'i 'od zer rnam par rol / /
mngon par mkhyen la phyag 'tshal lo / /
'od kyis gang la reg pa yang / /
tshags med bde ba rab rgyas pas / /
pad+ma'i 'od zer rnam par rol / /
mngon par mkhyen la phyag 'tshal lo / /
thub pa'i bsod nams 'od zer gyis / /
'gro rnams zang zing tshim mdzad pa / /
khyad par 'phags pa'i nor sbyin pa / /
nor dpal la yang phyag 'tshal lo / /
dran pa rnams la mnga' brnyes pas / /
thogs pa med cing rab mkhyen pa / /
gang gis khyod dran phongs sel bas / /
dran pa'i dpal la phyag 'tshal lo / /
thub pas chos kyi 'khor lo bskor / /
snyan pa'i ba dan sa gsum grags / /
yon tan grangs med mtshan gyi dpal / /
shin tu yongs bsgrags phyag 'tshal lo / /
stobs dang dbang po mchog brnyes pas / /
nag po'i phyogs rnams phan mdzad de / /
dbang po'i spyi btud dbang po'i tog /
rgyal mtshan rgyal la phyag 'tshal lo / /
dngos por sgrogs pa'i tog gi pa / /
phra zhib ye shes rdo rje yis / /
seng ges glang po ji bzhin du / /
shin tu rnam gnon phyag 'tshal lo / /
bdag gzhan nyon mongs sde bcom pas / /
khyed las dpa' mchog gzhan ma mchis / /
'dod pa'i dbang phyug g.yul las rgyal / /
shin tu rnam rgyal phyag 'tshal lo / /
bgrod pa gcig pa'i lam chen du / /
'gro kun ded dpon rab mdzad de / /
bdud dang ngan song 'jigs las sgrol / /
rnam par gnon gshegs phyag 'tshal lo / /
thub pa'i rdzu 'phrul rmad byung bas / /
sprul pa bye ba dpag med 'gyed / /
gdul bya kun la snang gyur pas / /
kun snang bkod la phyag 'tshal lo / /
mu stegs thar pa phyir ldog cing / /
nyan thos zhi ba phyogs gcig la / /
khyod kyi sa mchog rin chen rnams / /
pad+ma ltar gnon phyag 'tshal lo / /
bsod nams tshogs las rin po che / /
ye shes tshogs rdzogs pad+ma'i gdan / /
sku gsum lhun grub rab tu bzhugs / /
ri dbang rgyal la phyag 'tshal lo / /
bde bar gshegs pa sum cu rtsa lnga'i mtshan / /
rin chen spras pa'i bstod pa 'di brjod pas / /
thub pa'i dbang po'i spyod pa ci 'dra bar / /
bdag gi spyod kyang de dang 'dra bar shog /
bde bar gshegs pa sum cu rtsa lnga'i bstod pa mtshan rin po ches spras pa zhes bya ba slob dpon ma ti tsi Tas mdzad pa rdzogs so //
