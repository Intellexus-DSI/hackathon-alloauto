@## / /
rgya gar skad du /
par+Na sha ba ri sA d+ha naM /
bod skad du /
ri khrod lo ma can gyi sgrub thabs /
'phags ma ri khrod ma lo ma can la phyag 'tshal lo / /
ri khrod ma lo ma can gyi sgrub pa'i thabs brjod par bya ste /
sngon bzhin du thams cad byas la rang gi snying gar pad+ma dkar po dang zla ba'i dkyil 'khor la paM ser po las skyes pa'i rdo rje'i lte ba la peM ngo / /
de thams cad yongs su gyur pa las bcom ldan 'das ma sku mdog ser ba zhal gsum pa /
spyan gsum pa /
phyag drug pa'o / /
zhal dang po gser gyi mdog lta bu'o / /
g.yas pa dkar ba /
g.yon dmar ba /
'gying zhing dgod pa /
rgyan thams cad kyis mdzes pa /
shing lo rtse mo gshibs pa'i sham thabs can lang tsho gsar la bdo zhing grims pa'o / /
g.yas kyi phyag rnams na rdo rje dang dgra sta dang /
mda' rnams so / /
g.yon gyi phyag tu sdigs mdzub dang bcas pa'i zhags pa dang /
shing lo'i chun po dang /
gzhu bsnams pa'o / /
me tog gis bcings pa'i ral pa'i cod pan la mi bskyod pa 'chang ba'o / /
nyi ma'i dkyil 'khor can ma /
'og tu bgegs bsgyel ba la pad+ma dkar po dang /
zla ba'i gdan la g.yon brkyang ba'i zhabs kyis gnas pa /
g.yon pa'i khu tshur gyis sdigs mdzub byas pa ni /
'og gi bgegs kyi tshogs skrag par byed pa /
g.yas pa'i khu tshur gyis rdo rje 'phyar ba'i tshul gyis bsnams pa ste /
phyag rgya 'di yis snying ga la sogs par bsams pas rgyas gdab pa'o / /
rang gi 'od zer gyis ye shes sems dpa' gzhug pa la sogs pa bskyed la /
nye bar 'tshe ba thams cad 'joms par byed ma bsam par bya'o / /
de nas sngags bzlas par bya'o / /
oM pi shA tsi par+Na sha ba ri sarba mA ra pra sha ma nI swA hA /
de nas ji lta ba bzhin du gshegs su gsol la /
ji ltar bde bas gnas par bya'o / /
ri khrod lo ma can gyi sgrub pa'i thabs rdzogs so / /
paN+Di ta don yod rdo rje dang /
khams pa lo tsA ba dge slong ba ris bsgyur cing zhus so / /
[ ]
