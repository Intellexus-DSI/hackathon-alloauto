@## / /
rgya gar skad du /
badzra bA rA hI saM k+Shi b+ta sto tra /
bod skad du /
rdo rje phag mo'i mdor bsdus pa'i bstod pa /
rje btsun ma sgrol ma la phyag 'tshal lo / /
mkha' 'gro bye ba'i gtso mo ste / /
nyi ma bye ba'i 'od mnga' zhing / /
thod pa lcags kyu gri gug gis / /
g.yas pa'i phyag rnams rnam par brgyan / /
kha T+wAM zhags pas mgo bo ni / /
g.yon pa'i phyag tu rab tu grags / /
dus kyi mtshan mo mnyam mnan cing / /
gar thabs kyis ni nye bar brgyan / /
mche ba cung zad rnam gtsigs shing / /
dzA ba'i me tog lta bur dmar / /
gshin rje brtan sogs rnal 'byor ma / /
pad+ma'i 'dab mar gnas pas brgyan / /
rdo rje phreng ba'i nang du ni / /
dur khrod brgyad kyis rnam par brgyan / /
lha rdzas bde ba myong ba yi / /
'jig rten skyong rnams phyag kyang 'tshal / /
gzhan yang bran pho bran mo rnams / /
thal mo sbyar ba byas nas gnas / /
sangs rgyas kun gyi yum 'di ni / /
rdzu 'phrul dngos grub mchog rnams stsol / /
lha la sogs pa thar don du / /
khyod nyid la ni skyabs su mchi / /
snying rje khu ba'i sems kyis ni / /
lha yi spyan gyis rnam gzigs nas / /
de la mchog gi gsol don du / /
phyogs rnams su ni rnams bzhugs shing / /
blo chen ldan pa'i grub pa po / /
dngos grub snod ni su gnas shes / /
mkha' 'gro ma sogs lhan cig tu / /
phyag rgya'i dngos grub stsol mdzad pa / /
rdo rje phag mo phyag 'tshal bstod / /
lha mo'i yon tan rgya mtsho ni / /
bskal pa bye bar brjod mi nus / /
mdor bsdus nas ni cung zad cig /
bdag gi dad pas nges par byas / /
byang chub snying po'i bar du ni / /
bdag ni rtag tu skyabs su mchi / /
bdag dang sems can bsod nams des / /
dngos grub dam pa stsol bar shog /
rdo rje phag mo'i mdor bsdus pa'i bstod pa a b+hi sang ka tas mdzad pa rdzogs so // //
paN+Di ta ngag gi dbang phyug dang /
klog skya lo tsA bas bsgyur ba'o //
