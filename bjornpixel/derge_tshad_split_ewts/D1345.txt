@## / /
rgya gar skad du /
ra ha s+ya A nan+da ti la ka nA ma /
bod skad du /
gsang chen dga' ba'i thig le zhes bya ba /
bcom ldan 'das dpal pad+ma las byung ba la phyag 'tshal lo / /
'gro ba'i nyon mongs sel mdzad pad+ma las byung lha mo'i mchog gnyis dga' ba'i mgon / /
'gro ba'i sdug bsngal zhi mdzad khro bo'i rgyal po dga' byed thugs rje'i dgos / /
'gro ba bde ba sbyin mdzad phongs pa thams cad skyob pa lha yi gtso bo mchog /
srid gsum skyob 'os 'byor pa ma lus 'byung la rab tu dad pas phyag 'tshal lo / /
rdo rje theg pa 'di la zhugs pa'i rnal 'byor pa dag /
sku dang gsung dang thugs gsang chen dag gis / /
lhan cig skyes pa'i dga' ba'i thig le la 'jug pa bshad par bya'o / /
de la re zhig dang por sku'i gsang chen brjod par bya ste /
'dir bya ba'i rgyud la zhugs pa ltar tha dad par snang ba'i lha yi dmigs pa ni mi bya'i / /
gang la bdag tu brtags shing mi gsang bar brtags pa'i lus 'di nyid kho na la lhar dmigs par bya'o / /
de ci'i phyir zhe na /
myur du yongs su dag par rtogs par 'gyur ba'i phyir ro / /
tha dad pa ni de las bzlog pa'o / /
de'i phyir gsungs pa /
rnal 'byor yang dag ma yin sems / /
lha la dmigs par byed pa dag /
rnal 'byor gzugs brnyan rang bzhin te / /
lugs ma la sogs rnal 'byor skye / /
yang dag mchog sems rnal 'byor skye / /
lha la dmigs par byed pa dag /
rang gi dam tshig bdag sbyor bas / /
mi 'gyur dam pa 'grub par byed / /
ces so / /
ci'i phyir dang po'i dmigs pa dor zhe na / /
'di ni dam pa'i bsgrub pa ste / /
gang gsungs pa /
tha mal rnam rtog gzhom pa'i phyir / /
rang la lha yi ngar 'dzin bya / /
zhes so / /
yang gsungs pa /
de nas bcom ldan 'das phyag na rdo rje byang chub sems dpa' chen pos /
bcom ldan 'das kyis bde ba chen po so sor gsungs pa thos nas /
ched du brjod pa'i ched du brjod do / /
tha mal rnam rtog gzhom don du / /
yang dag bsgom pa rab grags kyi / /
tha mal gnas skabs choms nas ni / /
sgom pa'ang bsgom par mi bya'o / /
byang chub sems dpa'i da ni de lta'o / /
de de lta mod kyi 'on kyang mi gtsang ba'i lus 'di sbyangs la sangs rgyas kyi skur rnam par bsgom par bya'o zhes so / /
thabs gang zhig gis 'di bsgom par bya /
'dir ni skyes nas drod gsher dang /
mngal dang /
sgo nga dang /
rdzus te 'byung ba dag gis bsgom mo / /
ji ltar 'gro ba dang 'dren pa nyid do / /
brjod pa mi 'dra ba nyid kyis bstan te /
rnal 'byor rnam gsum zhes bya ste /
byin gyis brlabs dang yongs brtag dang / /
gzugs nyid yongs su rdzogs pa dag /
rnal 'byor yin zhes sangs rgyas gsung / /
de bzhin du dang po dam tshig byin gyis brlab pa'o /
rnal 'byor spyod pa dag gis brtags / /
dbu ma yongs su rdzogs pa dag /
rnal 'byor gyi ni cho gar bshad / /
ces so / /
'di ni rim pa las ma 'das pas bsgom ste /
gang gsungs pa /
dang po'i las can rnal 'byor pa / /
de sprul sku la goms par bya / /
sprul pa'i sku ni brtan gyur nas / /
longs spyod rdzogs pa brtan par bsgom / /
sprul pa'i sku ni gsal gyur cig /
longs spyod rdzogs pa gsal tsam na / /
chos sku dmigs pa med pa ste / /
'di ni mdor bsdus smos pa'o / /
zhes so / /
rim pa gnyis kyang de bzhin te /
ji skad du slob dpon Dom+bi pas bshad pa /
bskyed pa'i rim pa bsgom pa blo bzangs kyis / /
rtag tu dang po nyid du bya ba ste / /
phyag rgya sngags ni rnam par dag tsam dang / /
cho ga thams cad brjod par bya ba min / /
phyi nas khyad par ldan zhing bde blag tu / /
yud tsam re res de nyid sems gcig na / /
srid pa 'jig pa'i rdzogs rim bsgom pa ni / /
lhan cig skyes pa rtag tu bsam par bya / /
zhes so / /
'di ni thams cad du gnas pa ma yin pa ste /
ji skad gsungs pa /
tha mal rnam pa gzhom don du / /
rang la lha yi ngar 'dzin bya / /
ngar 'dzin de yang gzhom pa'i phyir / /
dmigs pa med pa rnam par bsgom / /
gang tshe sems ni mnyam gnas pa / /
de tshe de nyid yin par nges / /
zhes pa dang /
yang gsungs pa /
tha mal rnam pa gzhom don du / /
yang dag bsgom par rab grags kyi / /
tha mal gnas skabs choms nas ni / /
sgom pa'ang bsgom par mi bya'o / /
zhes so / /
thogs pa med pas 'di gnas te / /
gang gsungs pa /
phyag na rdo rjes yang gsol pa /
bcom ldan 'das lus dang ldan par bsgom pa 'di la dgos pa ci mchis /
bcom ldan 'das kyis bka' stsal pa /
gsang ba'i bdag po dgos pa yod do / /
bcom ldan 'das mtshan ci skad ces bgyi ba mchis / /
rdo rje 'dzin pas bka' stsal pa /
sangs rgyas kyi de kho na nyid ces bya ba'o / /
sangs rgyas kyi de kho na nyid ces bgyi pa de ji lta bu /
rnam pa thams cad mkhyen pa'o / /
de ci nus can zhig gam /
de ni de bzhin du bden no / /
de ci'i phyir zhe na /
rdo rje 'dzin gyis bka' stsal pa /
mtshan sum cu rtsa gnyis dang /
dpe byad bzang po brgyad cus brgyan pa'i sku 'di ni nga yin no / /
de ci'i phyir zhe na /
yul rnams kyis rgyus nga bsgrub par bya ba yin pas na'o / /
phyag na rdo rjes yang gsol pa /
ci bcom ldan 'das bems po'am /
rdo rje 'dzin gyis bka' stsal pa /
nga ni me long lta bu'i ye shes so / /
me long lta bu'i ye shes de ji lta bu /
rdo rje 'dzin gyis bka' stsal pa /
de bden pa yang ma yin zhing brdzun pa yang ma yin la /
blang bar bya ba yang min la dor bar bya ba yang min no / /
de bzhin du mnyam pa nyid kyi ye shes kyang nga'o / /
so sor rtog pa'i ye shes kyang nga'o / /
bya ba nan tan gyi ye shes kyang nga'o / /
de bzhin du shin tu rnam par dag pa'i chos kyi dbyings kyi ye shes kyang nga'o / /
de bas na byang chub sems dpa' chen po byang chub 'di /
dngos po med pa de skad du ma smra shig /
dngos po med nyid dngos po 'ang nga / /
de bzhin gshegs par gdod nas grol / /
mchog gi sku dang ldan pa ste / /
zab cing rgya che'i sku mnga' ba / /
he ru ka nga'o sems dpa' che / /
bdag med ma dang thabs cig sbyor / /
bde chen nga ni bems po min / /
'jig rten gzhug phyir bems po nga zhes / /
yang gsungs pa /
gzugs brnyan rang bzhin ji lta ba / /
de bzhin bsgom bya'i dngos gang yang / /
stong zhing snang med gnas mchog ste / /
de tshe sdig dang bsod nams med / /
dper na chu nang zla ba ni / /
grogs dag bden min brdzun pa'ang min / /
de bzhin dkyil 'khor 'khor lo 'di / /
dang zhing gsal ba'i ngo bo'o / /
zhes so / /
de bzhin du /
oM swa b+hA ba shud+d+haH sarba rmAH swa b+hA ba shud+d+ho\u0f85haM /
zhes gsungs so / /
'di ni med pa las brtags pa tsam ma yin pa ste /
gang gsungs pa /
lha yi sku yi sbyor ba yang / /
skyes tsam nyid nas mngon par gnas / /
kha dog phyag zhal dbyibs 'dra las / /
cung zad rang bzhin bag chags so / /
zhes pa dang /
yang gsungs pa /
bcom ldan 'das kyis bka' stsal pa /
sems can sangs rgyas yin pa la / /
cung zad glo bur dri mas bsgribs / /
de bsal ba ni sangs rgyas so / /
zhes so / /
'di yi bsgrub pa nyid ci gang gi tshe mngon sum du gyur pa kho na'o / /
'di ni sku'i gsang chen mngon par brjod pa'o // //
da ni gsung gi gsang chen mngon par brjod par bya ste /
sku'i gsang chen la gnas pa de'i ngag gi gnas su yi ge hrIH dmar po las pad+ma 'dab ma brgyad pa bsams la /
lce'i 'dab ma la yi ge hUM dkar po las rdo rje dkar po bsams te /
oM badzra dzi hwa zhes pas byin gyis brlabs la /
de nyid du de thim pas rdo rje'i rang bzhin du mos pa bskyed de /
khro bo'i brjod pa'am /
rdo rje'i brjod pas rang gi bla ma'i gdams ngag dang mthun pa'i bzlas pa bya'o / /
de la khro bo'i brjod pa ni /
sprin byung 'brug sgra yi ge hUM / /
zab mo rdo rje'i tshig brtan pa / /
khro bo gsal ba khro chen po'o / /
rdo rje'i tshig ces grub pa'o / /
zhes pa'o / /
rdo rje'i brjod pa ni /
lce rtse shin tu mi bsgul zhing / /
so dang mchu gnyis 'byar byas pa / /
rtog pa kun la sbyar ba ste / /
rdo rje'i brjod pa sgra yangs pa'o / /
zhes so / /
de yang thun mong gi yan lag ni /
rtog pa kun las btus pa las gsungs pa /
bzlas brjod byed tshe khro mi bya / /
yul gyi bdag nyid dga' mi bya / /
zhum dang mi dga' 'jigs pa dang / /
'jungs dang nga rgyal yongs su spang / /
zlos tshe ci yang mi bsam zhing / /
yan lag 'gyur bar mi bya'o / /
kun rtog rlung gis bskyod nas ni / /
ci yang rung ba mi bsam mo / /
rig sngags lha ni ma gtogs pa / /
sgom pa mchog tu gyur pa yang / /
zlos pas bzlas brjod byed pa'i tshe / /
kun rtog bzung nas mi bsam mo / /
zhes pa la sogs pa'o / /
de ltar zhugs pa des ci tsam gyi dngos grub tu 'gyur /
phreng ba las ltos pa ni /
mkhas pas gsang sngags yi ge ni / /
bco lnga man chad grangs rnams la / /
yi ge'i sdom ni du yod pa / /
de snyed 'bum phrag bzlas brjod bya / /
yi ge sum cu rtsa gnyis la / /
bzlas brjod sum 'bum bya bar bshad / /
yi ge de las lhag pa las / /
sngon du bsnyen pa khri bya'o / /
sngon du bsnyen pa med par yang / /
las rnams phal ni 'grub par 'gyur / /
zhes gsungs so / /
gang du dus la ltos pa ni / /
rdzogs ldan dus su yi ge 'bum bzlas te / /
gnyis ldan dus kyi sngags pas 'bum phrag gnyis / /
gsum ldan dus su de nyid gsum du 'gyur / /
bye ba phrag sum 'bum bzhi rtsod dus sbyar / /
zhes gsungs so / /
gzhi la ltos pa ni /
rgyud la lar ni ci nas sngags bye ba bzlas par gsungs so / /
bsod nams 'bring po rnams kyis 'bum bzlas par bdag smra'o / /
bsod nams che bas khri bzlas pas shin tu myur bar 'grub po / /
de ltar rdo rje can chen po rgyud kyi bdag pos gsungs so / /
bsod nams chung ba'i sems can rnams kyis ni bye ba bzlas par gsungs so / /
sems can 'bad rtsol chung ba rnams kyis ni 'bum bzlas par bdag smra'o / /
sems can bsgom pa la gzhol ba rnams kyis ni khri kho na bzlas par bya'o / /
sems can 'dod chags la zhugs pa rnams kyi sngags kyi bzlas pa ji ltar lags /
blun pa dang lkugs pa'i rigs can rnams kyi sngags kyi grangs ji ltar lags / /
shin tu dmigs pa'i sngags kyi bzlas pa ji ltar lags /
'di ltar phan tshun smra bas bzlas na dngos grub gzhan du 'gyur ro / /
gal te man pa'i sems kyis nyon mongs bzhin pas bzlas na /
bskal pa skar ma lta bu bye bar yang de la dngos grub med do zhes gsungs so / /
'di'i grub pa nyid ci /
bya ba nges pa thob pa nyid do / /
'di ni gsung gi gsang chen mngon par brjod pa'o // //
da ni thugs kyi gsang chen brjod par bya ste /
sngar bshad pa'i sku dang gsung gsang ba chen po la gnas pa des /
dngos po thams cad dang bral zhing / /
phung pho khams dang skye mched dang / /
gzung dang 'dzin pa rnam spangs pa / /
chos bdag med pa mnyam pa nyid / /
rang sems gzod nas ma skyes pa / /
stong pa nyid kyi rang bzhin no / /
zhes pa rtogs pa'o / /
'di yang gang rig pa'i rjes su 'gro ba ni /
'phags pa nA ga rdzu na'i zhal snga nas mdzad pa'i dbu ma las grub pa'o / /
thabs kyi rjes su 'brang ba dag gis ni /
rlung dang /
rtsa dang /
thig le dang /
phra mo dang /
rdo rje nor bu'i nang dang /
rig ma la brten pa dang /
ril por 'dzin pa dang /
rjes su 'dzin pa dag gi 'grub po / /
bgrang dang rjes su 'gro dang gnas / /
mtshan nyid de nas rnam ldog dang / /
yongs su dag pa nyid dang drug /
'di ni 'ong ba gzung bar dran / /
'dir thun mong min pa sbyar ba rlung las grub pa'o / /
lte bar tsaN+DalI sbar bas / /
de bzhin gshegs pa lnga bsreg cing / /
spyan la sogs pa yang bsregs te / /
bsregs pas haM las zla ba 'bab / /
rtsa las grub pa'o / /
ji skad du /
kam+Ya la AR+Yas bshad pa /
thig le sgra ni rnam spangs pa'o / /
zhes so / /
thig le dang phra mo dag gi 'grub pa'o / /
chu bo'am lteng ka'i chu ni dri med dag la zla ba gnas pa ltar / /
de bzhin de la rim gyis 'jig pa rnal 'byor pa yis rtag tu bsam / /
me long la ni rlung dag rim gyis zar pa bzhin du'ang blta bya ste / /
ril por 'dzin pa la bya ba'i rim pa 'di ni de bzhin rab tu brtag ces bya ba ni /
rdo rje nor bu'i nang du rtogs pa'i 'grub pa'o / /
rdo rje nyi ma nub pa na / /
bsgrub pa kun du brtsam par bya / /
skya rengs 'char ba'i dus dag tu / /
'grub 'gyur 'di la the tshom med / /
ces pa ni /
rig ma la brten pas 'grub pa'o / /
ril por 'dzin pa rjes su gzhig pa ni /
chu bo'am lteng ka'i chu ni zhes bya ba la sogs pa sngar 'das ma thag pas 'grub pa'o / /
'di dag ni shes rab ye shes la brten pas 'grub la /
gsang ba gnyis ni bum pa'i dang gsang ba'i dbang las 'byung ba'o / /
yong ni thugs kyi gsang chen ma grub par nyon mongs pa mi 'gog la /
de la ma 'gags na sku dang gsung gi gsang chen mi 'grub ste /
ji skad du /
yab gcig lha rnams thugs rje med dam ci / /
da lta'i sems can shin tu 'grub par dka' / /
bu gcig lha rnams thugs rje'i rang bzhin na / /
ding sang sems can nyon mongs dra bas khyab / /
ces bshad do / /
thugs kyi gsang chen nyid du sku'i gsang chen dang gsung gi gsang chen yang 'jug ste /
ji skad du /
zla 'od gzhon nur gyur pas 'phags pa zla ba'i sgron ma las bshad pa /
nam mkha' 'dra zhing rdul bral gzugs bzang 'char / /
shes rab sras po lus dang mtshan mi mnga' / /
yon tan rgya mtsho rab zab thugs rje can / /
mtshungs med phyag ni bdag gi spyi bor zhog /
ces pa'o / /
de bzhin du gzhan las kyang /
'jig rten sgron ma khyod kyi gsung / /
ye shes rgya mtsho de thos na / /
de dag dri med bde ba 'thob / /
bsam gyis mi khyab 'od kyang 'byung / /
zhes gsungs so / /
yang gsungs pa /
gsang sngags bzlas brjod mi bya ste / /
dka' thub sbyin sreg ma yin no / /
dkyil 'khor ldan med dkyil 'khor med / /
de yi gsang sngags bzlas pa dang / /
de yi dka' thub sbyin sreg ni / /
sems ni mdo ru bsdus tshul lo / /
zhes so / /
mtshan mar bcas pas mtshan bcas kyi / /
dngos grub rgyal ba dam par bzhed / /
mtshan ma med la gnas pas ni / /
mtshan par bcas pa 'grub tu rung / /
de bas rnam pa thams cad du / /
mtshan ma med la gnas par bya / /
zhes gsungs pas na grub pa gsum char gyi thugs gsang bas 'thob pa yang ngo / /
gang gis thugs gsang chen ma shes par gnas pa de ni /
dbugs ma phyin par gnas pa ste /
ji skad du gsungs pa /
gang gis stong pa ma mthong ba / /
de dag 'khor zhing nyam nga zhes so / /
yang gsungs pa /
stong pa'i chos kyis mi mkhas gang 'jigs pa /
de dag sangs rgyas byang chub ring po yin / /
stong nyid chos la the tshom su med pa / /
de dag sangs rgyas byang chub 'thob par 'gyur / /
zhes so / /
de bzhin du 'phags pa nA gA rdzu nas bshad pa /
gang gis stong nyid mi shes pa / /
de la thar pa'i skal med de / /
'gro drug srid pa'i btson ra ru / /
rmongs pa de ni 'khyam par 'gyur / /
zhes so / /
de bzhin du gang gis thugs gsang chen ma shes pa des ni /
sangs rgyas mthong ba ma yin te /
de skad du gsungs pa /
ji ltar mthong bzhin su blta ba / /
de dag 'dren pa mi mthong ngo / /
rnam par rtog pa mi 'jug cing / /
gang tshe sangs rgyas mi mthong la / /
'jug med sangs rgyas yin par ni / /
gal te mthong na de sangs rgyas / /
zhes so / /
yang gsungs pa /
de ltar skye 'jig spangs pa yis / /
thub pa zhi ba sus mthong ba / /
de dag 'di dang slad mar yang / /
chags med nyer len med par 'gyur / /
zhes so / /
yang gsungs pa /
gang zag med cing phung po med / /
sangs rgyas ye shes zag med pa / /
rtag tu zhi ba rnam bsgoms te / /
de la bdag ni skyabs su mchi / /
zhes so / /
yang gsungs pa /
gang gis nga la sgrar shes shing / /
gang gis nga la gzugs su mthong / /
log par spong bar zhugs pa ste / /
skye bo de dag nga mi mthong / /
sangs rgyas rnams ni chos nyid lta / /
'dren pa rnams ni chos kyi sku / /
chos nyid shes par bya min pas / /
de ni rnam par shes mi nus / /
zhes so / /
yang gsungs pa /
rtag tu skye med chos ni de bzhin gshegs / /
chos rnams thams cad bde bar gshegs dang 'dra / /
byis pa'i blo can mtshan mar 'dzin pa rnams / /
'jig rten dag na med pa'i chos la spyod / /
ces so / /
yang gsungs pa /
sangs rgyas bcom ldan 'das rnams ni chos kyi sku yin gyis /
dge slong dag 'jig tshogs la skur ma 'dzin pa /
dge slong dag nga ni chos kyi sku yongs su rdzogs par ltos shig /
ces gsungs te /
de bzhin gshegs pa'i sku ni yang dag pa'i mtha' rtog pa 'di lta ste /
shes rab kyi pha rol tu phyin par blta'o zhes so / /
yang gsungs pa /
de bzhin gshegs pa ni gzugs kyi skur mi blta ste /
de bzhin gshegs pa ni chos kyi sku'o / /
rigs kyi bu chos nyid ni 'ong ba 'am 'gro ba med de /
rigs kyi bu de bzhin du /
de bzhin gshegs pa rnams la byon pa'am bzhud pa med do zhes so / /
yang gsungs pa /
gang gis sangs rgyas spyan drangs shing / /
gang gis gshegs su gsol ba yin / /
rdo rje sems dpa' byon pa dang / /
de bzhin gshegs pa byon pa rnams / /
gang na 'ang yod pa ma yin no / /
dri ma med cing dag pa'i lus / /
gang gis spyan drangs gshegs su gsol / /
de nyid kyis ni rtag med par / /
de bzhin gshegs la phyag bya'o / /
zhes so / /
'di'i grub pa de nyid ci / /
chos kyi sku la gnas pa nyid dang /
grub pa'i skyes bur gyur pa na'o / /
'di ni thugs kyi gsang chen mngon par brjod pa'o / /
da ni gsang ba gsum las byung ba'i 'bras bu brjod de /
yang gsungs pa /
chu rgyus dra ba dang bcas shing / /
yan lag kun ldan bu ga can / /
lus de med par snang gyur pa / /
de yi skad cig de la ni / /
dgyes pa'i rdo rje'i skur 'dzin 'gyur / /
nam mkha' ji bzhin dmigs med cing / /
mtshan ma med cing skye ba med / /
sna tshogs rnam bral sgrib lnga spangs / /
sangs rgyas dngos rnams dang bral ba / /
me long gzugs brnyan ji bzhin du / /
de'i bdag nyid du rab snang ba / /
he ru ka yi dngos por gsal / /
'di nyid dbang po yul rnams dang / /
phung por gnas pa mkha' dang mnyam / /
bden nyid 'dir rab skye lus te / /
'dus byas don gyis gzhan min pas / /
mig gis gzugs ni 'dzin med cing / /
rna ba yis ni sgra min no / /
lce yis kyang ni ro mi tshor / /
sna yis kyang ni dril min / /
lus kyi gong bus reg med de / /
bde ba chen po'i gzugs phyir na'o / /
bud med mchog mthong las bde zhing / /
glu thos las kyang yang dag bde / /
dri zhim ma las bde ba che / /
skye gnas reg las kyang bde che / /
ro mchog btung ba'i rab sbyor ba'i / /
bde ba dag ni su yis bzlog /
ces so / /
don 'di nyid ni rim pa lnga pa las kyang bshad de /
ji ltar dang ba'i chu dag las / /
nya ni myur du ldang ba ltar / /
de bzhin thams cad stong gsal las / /
sgyu 'phrul dra ba 'byung bar bshad / /
ces so / /
da ni 'di ltar gyur pa de'i mtshan ma bstan pa lung la 'jug par bya ste / /
ji skad du dpal yang dag sbyor ba'i thig le'i phreng ba las gsungs pa /
de nas gang du rig ma'i skyes bu grub pa der 'di lta bu'i phun sum tshogs pa 'byung ste /
sa 'di dga' zhing mgu la rangs pas rnam pa drug tu g.yos pa /
bdud kyi gnas su cha lang lta bu'i sgra grags pa dang /
phyogs bcur bskal pa'i me 'bar ba lta bu'i skar mda' lhung ba dang /
rgya mtsho chen po 'khrugs pa'i sgra dang /
thams cad du gnam rdo lhung ba dang /
de nyid bskal pa'i me'i gzugs lta bu'i ye shes kyi snang ba 'bar ba dang /
phyag rgya'i skye gnas kun du khams gsum thams cad snang ba dang /
tshangs pa dang /
khyab 'jug dang /
chu bdag dang brgya byin dang /
drag po dang me dang /
stobs bzangs dang /
nyi ma dang /
zla ba dang /
gnod sbyin dang /
grub pa dang /
dri za dang /
mi 'am ci dang /
lto 'phye dang /
lha'i mchog dang /
rigs 'dzin dang /
chu 'byung ba la sogs pa gang yin pa dang /
gzhan yang sum cu rtsa gsum du gnas pa'i lha rnams der 'ongs nas yang dag par dga' bas me tog gis mchod par byed do / /
pi wang dang /
gling bu dang /
mu kun+da dang /
tam+pu ra dang /
dung dang /
zangs dung dang /
ban+ti dang /
rnga pa Ta ha dang /
rdza rngas nam mkhar gnas te rtag tu mchod par byed do / /
lha'i bu mo dang /
rigs 'dzin gyi rgyal po'i bu mo thams cad kyis gar byed pa dang sil snyan du ma byed pa dang /
mi 'am ci dang /
gnod sbyin gyis glu len par byed cing /
de la dga' ba dang bcas pas /
rgyal ba rgyal ba zhes bya ba'i sgras rtag tu rol pa byed pa dang /
gang gis grub pa la nam mkhar gnas pa'i lha rnams kyis ni legs pa'i rnam pa rab tu gsol bar byed do / /
dga' ldan du gnas pa'i lha rab mchog gang yin pa dang /
lha'i bu gang yin pa dang /
rigs 'dzin dang /
'og min gyi bar dag 'ongs nas phyag 'tshal zhing me tog sna tshogs kyi dri'i char dang /
bdug pa sna tshogs kyi khyad par gyis / /
gus pa'i tshul gyis mchod par byed de / /
gzhan yang khyod la rgyas par bshad pa'i tshul gyis ci zhig bya ste /
bsgrub par byas pa'i bsod nams kyis khams gsum gyi gang zhig mchod pa de rnams kyis mchod par byed do / /
de yang gsungs pa /
rig ma'i skyes bu grub pa ni / /
gang du mchis shing gang du gnas / /
gnas la the tshom 'di rnams ni / /
bde ba chen pos bshad du gsol / /
bcom ldan 'das kyis bka' stsal pa / /
rig ma'i skyes bu grub pa ni / /
gang du yang mi 'gro / /
gang du yang mi gnas so / /
the tshom 'di dag ni /
thog ma dang /
tha ma dang /
dbus dang bral ba /
gnyis su med pa /
gnas gsum du snang ba /
thams cad du son pa /
thams cad mkhyen pa /
thams cad pa /
thams cad kyi don /
sems can thams cad kyi sems la gnas pa /
sdig pa thams cad las rnam par grol ba /
yon tan thams cad kyis brgyan par byas pa /
thams cad dang ldan pa /
zhi ba mnyam pa med pa /
rtag par brjod pa /
mgon po skyob pa /
kun du rtog pa spangs pa /
dbyibs dang /
kha dog dang bral ba /
rgyal ba'i spyod yul ma yin pa'i phyir rgyal po /
phyed par dka' ba'i phyir rdo rje /
nyon mongs pa'i nye bar gdung ba las grol ba'i phyir zla ba /
'jigs pa med pa'i phyir seng ge /
gting dpag dka' ba'i phyir chu'i phung po'o / /
de ltar dpe sna tshogs kyis rnal 'byor pa rnams kyi dper bya'o / /
de nyid ni gcig pu ste /
sems can thams cad rnams kyi don byed pa dang /
rnam par rtog pa thams cad spangs kyang /
bltams pa ston pa dang /
khab nas mngon par 'byung ba dang /
gzhon nu'i rol rtsed mdzad pa dang /
rdo rje gdan gyis mnan pa dang /
bdud btul ba mnyam med pa dang /
dam pa'i chos kyi 'khor lo bstan pa dang /
lha las babs pa nyams dga' ba dang /
shin tu sna tshogs pa'i cho 'phrul dang /
glang chen nor skyong btul ba dang /
skal ba dang ldan pa'i skye bo dag gzhug pa dang /
phas kyi rgol ba tshar gcad pa dang /
bsod snyoms kyi lhung bzed ltos pa med pa dang /
'jig rten gsum gyi 'khor lo 'dul ba dang /
byang chub sems dpa'i rgyal tshab nyid dang /
yongs su mya ngan las 'das pa dang /
khams gsum gyi chos kyi rgyal po chen po ste /
rigs kyi bu de ltar 'di lta bu'i khyad par du ma rmi lam lta bur sangs rgyas kyi rol pa mchog ston par mdzad do / /
grub pa gang yin pa ni sgyu ma'i tshul gyis 'gro ba thams cad kyi don mdzad do / /
'di ni gsang ba gsum las byung ba'i 'bras bu mngon par brjod pa'o / /
yong ye gang zhig 'jig rten las ma chags pa des 'di 'grub ste /
slob dpon 'phags pa lhas kyang tha na rgyal srid kyi bde ba la yang mi chags par bya zhes bshad la /
dpal shAkya thub pa mngon par bskul ba las kyang /
gang lha rnams kyis smras pa /
na tshod thog mar gzugs mchog 'dzin pa'i tshe / /
phongs shing sdug 'dod 'di ni byis pa'i spyod / /
rga na sdug bsngal gzi brjid lus bcom na / /
rnam par spong ste ri dgas klung skam bzhin / /
nor 'bru dam pa rdzas mang stobs ldan tshe / /
phongs shing sdug 'dod 'di ni byis pa'i spyod /
nor nyams sdug bsngal bar ni gyur pa'i tshe / /
rnam par spong ste mi yis 'phrog stong bzhin / /
ji ltar me tog shing dang 'bras bcas shing / /
de bzhin sbyin 'dod ma la dga' bar byed / /
nor nyams sdug bsngal nyen cing spang pas na / /
de tshe dga' bar mi 'gyur bya rgod bzhin /
rdzas ldan gzugs mchog ldan tshe dpon po bzhin / /
phrad na sdug cing dbang po dga' bar byed / /
rga na sdug bsngal nyen cing nor zad na / /
de tshe 'dod par mi 'gyur 'chi bdag bzhin / /
rga bas rgas byas na tshod yal 'gyur na / /
sdong po gnam lcags kyis ni bcom pa bzhin / /
rga bas 'khogs na 'jigs bcas khang rul 'dra / /
rga las 'byung ba thub pa myur du smros / /
skyes pa bud med tshogs rnams rga pas skems / /
ma lu'i khri shing sA la'i nags stug bzhin / /
zhes so / /
yang gsungs pa /
srid gsum mi brtan ston ka'i sprin dang 'dra / /
'gro ba'i skye 'chi gang la blta dang mtshungs / /
'gro ba'i tshe 'gro nam mkha'i glog 'dra ste / /
ri gzar 'bab chu lta bur myur mgyogs 'gro / /
zhes so / /
yang gsungs pa /
nang med mi rtag tshe ring rtag ma yin / /
la nga tsho mi rtag 'byor pa rtag ma yin / /
zhes so / /
'phags pa shA ri'i bus bshad pa la yang /
grogs dag tshe 'di mi rtag myur 'gro ste / /
ri gzar chu dag mgyogs 'dra na / /
byis pa skye bos mi shes te / /
mi mkhas gzugs kyi dregs pas myos / /
zhes pa la sogs pa'o / /
'phags pa n+da gA rdzu nas kyang / /
de ltar 'di kun mi rtag bdag med de / /
skyabs med mgon med gnas med de slad du / /
'khor ba chu shing snying po med pa la / /
mi mchog khyod kyi thugs ni 'byung bar mdzod / /
ces bshad do / /
gang dbang thob pa yang ste /
gsang ba'i mdzod las gsungs pa /
dbang bskur yang dag sbyin ldan na / /
skye dang skye bar dbang bskur 'gyur / /
de yi skye ba bdun la ni / /
ma bsgrubs par ni dngos grub thob / /
gang yang bsgom pa dang ldan zhing / /
gal te dam tshig sdom la gnas / /
skye 'dir las dbang gis ma grub / /
skye ba gzhan du dngos grub 'thob / /
re zhig dam tshig nyams pa la / /
dngos grub thob pa lta zhog gi /
mi yi skye ba'ang rnyed par dka' / /
gang yang bla mar brgyud pa yi / /
rim 'ongs de nyid rim pa yis / /
sgrub po de yis 'grub snyam dgongs / /
zhes so / /
'di ni gsang ba gsum 'grub pa'i rgyu'i gtso bo mngon par brjod pa'o / /
gang rab tu dga' ba'i nam mkha' la / /
tsaN+Dan me tog bud med bzang / /
mthong ba gang cho 'dzag gyur pa / /
de tshe dga' bar yang dag bshad / /
sems can kun la rnam par gnas / /
sems can de dag kun gyi sems / /
dpag dka' skad cig nyid las shes / /
zhes gsungs pa ni bdag gis ma bkag ste /
longs spyod spyad par ma gsungs te /
'jigs pa'i gzugs kyis spyod pa gsungs / /
zhes gsungs la /
yang pad+mar chags pa'i sems spangs te /
zhes rgyud dag las bkag pa bstan pa dang bcas pa brjod pa'i phyir dang /
rgyud las gang gsungs longs spyod ni bdag gis kyang bkag pa med do / /
de ltar gsang chen gsum gyi bdag /
mngon par brjod las byung ba yi / /
dge ba bdag la skyes gyur na / /
'gro ba gsang chen gsum 'jog shog /
gsang chen dga' ba'i thig le zhes bya ba /
slob dpon yu so ma pu rir byung ba'i dge slong dpal ldan byang chub bzang po'i bla ma /
dpal ma hA ma ti'i zhal snga nas mdzad pa rdzogs so // //
rgya gar gyi slob dpon A tsaR+Ya du lo pa dang /
bod kyi lo tsA ba dge slong chos kyi shes rab kyis bsgyur cing zhus te gtan la phab pa'o // //
