@## / /
dpal ldan rdo rje mkha' 'gro ma / /
mkha' 'gro ma yi 'khor los sgyur / /
ye shes lnga dang sku gsum nyid / /
'gro ba skyob la phyag 'tshal lo / /
ji snyed rdo rje mkha' 'gro ma / /
kun du rtog pa 'ching gcod cing / /
'jig rten bya ba rab 'jug ma / /
de snyed rnams la phyag 'tshal lo / /
gnyis med ye shes mkha' 'gro ma / /
lhan cig skyes pa'i ro snyoms shing / /
bdag med ngo bo phyag rgya che / /
sangs rgyas mkha' 'gro phyag 'tshal bstod / /
byang chub sems mchog rnam par dag /
'gyur ba med pa rdo rje'i dbyings / /
mi bskyod rdo rje ye shes che / /
rdo rje mkha' 'gro phyag 'tshal bstod / /
mchog sbyin ma ni bde ba che / /
mi zad rdo rje nor bu'i dbyings / /
bla na med pa'i dbang bskur ba / /
rin chen mkha' 'gro phyag 'tshal bstod / /
dri med chos ni rnam par dag /
sku gsung thugs ni mtshan ma bral / /
dri med ye shes che bsnyems pa / /
pad+ma mkha' 'gro phyag 'tshal bstod / /
rdo rje las ni thogs pa med / /
rnal 'byor dbang phyugs 'gro ba'i ma mgon / /
nan tan ye shes che ba bsnyems pa / /
las kyi mkha' 'gro phyag 'tshal bstod / /
dpal ma hA mA yA'i dkyil 'khor gyi lha la bstod pa /
slob dpon chen po ku ku ri pas zhal gzigs pa'i tshe bstod pa'o //
