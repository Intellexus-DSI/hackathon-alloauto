@## / /
rgya gar skad du /
sarba maN+Da la a nuta bita ra sha swa pany+tsa bi d+hi nA ma /
bod skad du /
dkyil 'khor thams cad kyi rjes su 'jug pa'i cho ga lnga pa zhes bya ba /
dpal rdo rje sems dpa' la phyag 'tshal lo / /
gang zhig thog mtha' kun gzigs shing / /
thams cad don 'byung gsang ba'i tshul / /
phyag rgya'i bdag nyid ma 'dres stobs / /
rigs kun 'khor lo'i gnas rdzogs shog /
rang bzhin dpa' bo kun du snang / /
'joms byed chos kun ma 'dres pa / /
yon tan tshogs bdag rol pa'i sku / /
rigs kyi lha mo tshogs rgyal shog /
dngos med gsang ba'i phyag rgya che / /
de dag ma lus mtha' sel mdzad / /
kun 'byung kun gyi bdag nyid don / /
thabs mang cho ga rdzogs pas gsal / /
der 'jug de yi gnas ldan pa / /
sgra yi rgyun gyis don tshogs bskyed / /
mngon 'byung gnas kun 'grub byed pa'i / /
dkyil 'khor thabs rnams 'jug par bshad / /
dkyil 'khor thams cad rjes bstan pa'i / /
'jug thabs cho ga lnga pa'i don / /
ston pa'i lung las gsal bshad pa / /
gzhung 'di bsdu bar 'os pa yin / /
don kun 'dod pa'i rnal 'byor bdag /
thabs kyi cho ga mang po yis / /
der 'jug lam kun rdzogs byed pas / /
dri med dag pa'i rgyud gzung mdzad / /
ji ltar gsang sngags legs sbyar bas / /
dngos grub tshul mang thob 'gyur ba / /
don dam bya ba mthar phyin pas / /
gzhan dag don tshogs rnam par dag /
myur bar phyag rgya sngags sogs 'jug /
bla med dngos grub don kun rtogs / /
bstan pa'i tshul gyis gdams pa'i rgyun / /
ji ltar bya ba'i sgo ston byed / /
shin tu sbyang dka'i las rnams dag /
rang sngags rten 'brel mthu yis 'grub / /
tshul rnams ma nyes dus mtshungs 'jigs / /
gnas dang gnas pa'i tshogs rnams rgyas / /
rgyas par 'di dag kun bstan phyir / /
thabs mang tshul gyis theg pa kun / /
ngo bo byang chub sems gnas skyong / /
rang bzhin bskyed du med pa'i chos / /
gzhan dag theg chen mchog zhugs pas / /
sngags tshul 'dus pa'i cho ga shes / /
byin rlabs brda don yon tan gnas / /
dbang bskur byang chub rjes su slob / /
rang sems rnam dag dri ma med / /
gsang sngags cho ga rdzogs par 'gyur / /
des ni dngos grub kun thob cing / /
phrin las bya ba 'gag pa med / /
dang por bdag gzhan srung 'dod pas / /
bsod nams ye shes tshogs gnas bya / /
de dag 'grub byed yan lag gzhan / /
dngos kun gsang ba bstan pa'i sgo / /
thog mar skyabs su 'gro ba yis / /
rten gnyis dag par sbyang bya ba / /
de dag thun mong khyad par gyis / /
mngon par 'gyur ba'i don chen 'grub / /
sangs rgyas chos dang dge 'dun la / /
dus kun skyabs su 'gro byas na / /
gzhan gyi phyogs rnams 'jig byed cing / /
bag med 'khrug pa'i nad kun zhi / /
rgyal ba'i 'khor du gyur pa'i phyir / /
rang gi sdom pa dam tshig gzung / /
de yang rgya che blo dmigs te / /
ma lus khams rnams kun du spyad / /
ji srid rtog pa'i rgyun gnas pa / /
de srid rtog pas nyen par 'gyur / /
'di dag slob dpon la brten te / /
dam pa'i rjes su gzhol bar bya / /
rkang gnyis rnams kyi gtso bo mchog /
sangs rgyas mchog la bdag skyabs mchi / /
zhi sogs 'dod chags sogs 'joms pa'i / /
theg chen chos la skyabs su mchi / /
thugs rjes don mi gtong ba yi / /
spyod bcas dge 'dun la skyabs gsol / /
dus 'di dag nas gzung byas te / /
ji srid snying po byang chub bar / /
dad brtson gus pas de dag kun / /
mya ngan 'das pa'i don du gzung / /
srog gcod pa yi sems can dang / /
gzhan gyi nor la 'phrog pa dang / /
'dod pa log par g.yem pa dag /
sems can dmyal bar myur du 'gro / /
dbyen byed pa dang tshig rtsub dang / /
brdzun du smra zhing mi sdom dang / /
byis pa 'chal ba smra ba rnams / /
so so skye bo slu bas bcings / /
gzhan gyi spyod la brnab sems dang / /
gnod sems dag ni mang ba dang / /
mi gang lta ba log zhugs pa / /
ngan 'gro dag tu 'gro bar 'gyur / /
des na lus kyi sdig gsum dang / /
ngag gi sdig pa rnam pa bzhi / /
yid kyi gsum po ma lus rnams / /
sdig pa'i las kun zad byed 'bar / /
des ni ngan 'gror lhung bas na / /
bag med las kun bshags par bgyi / /
'di dag bdag gis mi bgyid cing / /
gzhan la'ang gdams par mi byed de / /
dus kun ma 'dres rgya chen blos / /
nyin mtshan dran pas bshags par bya / /
khyad par so sor thar ba'i tshul / /
rtsa ba bzhi dang yan lag tshogs / /
rnam bzhi 'khor tshogs bcas sdom gang / /
ci nus bdag gis blang bya zhing / /
ston pa slob dpon la sogs mdun / /
bsgo ba'i bka' don dam pa gzung / /
ci nas 'gro kun bsgral ba'i phyir / /
dkon mchog gsum la skyabs 'gro'i don / /
yun ring mang du spel ba'i yid / /
phyogs rnams kun du rgyas par gzung / /
stong gsum 'jig rten ma lus kyi / /
'gro drug sems can thams cad la / /
byams pa'i sems ni sngon 'gro bas / /
sdug bsngal gsum dang brgyad sogs kyis / /
gdungs pa rnams la blta byas la / /
bde dang sdug bsngal brje byas te / /
kun gyi bde ba thob 'gyur na / /
bdag nyid sdug bsngal gyur kyang bla'i / /
'gro don bsgrub par bya ba'i phyir / /
thabs mang rnam pa sna tshogs kyis / /
ji lta ji ltar 'dul 'gyur ba / /
de lta de ltar 'gro ba rnams / /
sdug bsngal rgyu dang de nyid las / /
grol zhing thar bar byas nas ni / /
bde dang ldan par bya ba dang / /
bla med 'bras bu thob bya'i phyir / /
dang po bdag nyid bsgral byas nas / /
mi ldog sems kyis dam bcas te / /
smon pas rdzu 'phrul dpag med dang / /
zhi gnas lhag mthong mngon shes sogs / /
thogs pa med par 'byung ba yis / /
myur du mthu stobs brtas gyur nas / /
g.yeng med 'gro don brtson byed cing / /
dbugs dbyung theg chen lam la dgod / /
dus gsum bzhugs pa'i sangs rgyas dang / /
dbyer med slob dpon mnyes byas la / /
yang dang yang du phyag 'tshal zhing / /
gsol btab lam la gnas par bya / /
phyogs bcur bzhugs pa'i rgyal sras kun / /
ma lus phyogs nas dgongs su gsol / /
bdag gis me tog phreng sogs kun / /
khyed la legs par dbul bar bgyi / /
maN+Dal bzang bcas mchod pa'i tshogs / /
gnas 'dir rgyas par bkod byas pas / /
de dag 'khor tshogs mnyes gyur cig /
sdom pa'i man ngag sbyin par bsam / /
dus de nyid nas ji srid par / /
zhal gcig par yang lan gsum sogs / /
'gro don dmigs pa rgya chen gyis / /
byang chub sems mchog bskyed par bya / /
bris sku la sogs rtse gcig tu / /
thal sbyar gus pas 'dug byas te / /
bla med byang chub 'dod pa yis / /
sems nyid rgya cher nges par bskyed / /
phyogs bcu dag na bzhugs pa yi / /
sangs rgyas byang chub sems dpa' rnams / /
gzhan du dbye ba med pa'i thugs / /
dus 'dir bdag la dgongs su gsol / /
bdag [(]min [,]ming [)]'di zhes bgyi ba yi / /
skye ba 'di dang gzhan dag tu / /
sbyin pa las byung bsod nams dang / /
tshul khrims las byung bsod nams dang / /
bsgoms pa las byung bsod nams kyis / /
dge rtsa bdag gis bgyis pa dang / /
bgyid du stsal ba nyid dang ni / /
gzhan yang rjes su yi rang ba'i / /
dge ba'i rtsa ba de dag gis / /
ji ltar sngon gyi de bzhin gshegs / /
rgyal ba sras dang bcas pa rnams / /
bla na med pa'i byang chub tu / /
thugs mchog rin chen bskyed pa ltar / /
bdag ming 'di zhes bgyi bas kyang / /
dus 'di nas ni gzung byas te / /
bla med yang dag rdzogs pa yi / /
byang chub chen por sems bskyed de / /
rgyal ba rnams kyi rjes su slob / /
sngon tshe 'phags pa 'jam dpal gyis / /
ji ltar byang chub sems rgya chen / /
grong khyer rgyal ba'i rgyal por gyur / /
rdzogs pa'i byang chub sems bskyed cing / /
'gro ba thams cad don du gnyer / /
de dag 'khor ba las bsgral lo / /
gnod sems dus min khro ba dang / /
ser sna dang ni phrag dog nyid / /
deng nas bzung ste byang chub dag /
thob 'gyur don gzhan dag kyang spang / /
dge ba bcu sogs spyad bya zhing / /
sdig dang 'dod pa spang bar bya / /
tshul khrims sdom pa la dga' bas / /
sangs rgyas rjes su bslab par bya / /
bdag nyid myur ba'i tshul gyis ni / /
byang chub thob par mi spro zhing / /
sems can gcig gi rgyu yis ni / /
phyi ma'i mu mthar gnas par bgyi / /
tshad med bsam gyis mi khyab pa / /
zhing khams rnam par sbyang bar bya / /
ming las gzung ba byas pa dag /
phyogs bcu dag tu rnam mang thos / /
bdag gi lus dang ngag gi las / /
ci nus su ni dag par bya / /
yid kyi las kyang dag bya zhing / /
ma dag pa rnams mi bya'o / /
ma brgal ba rnams bsgral ba dang / /
ma grol ba rnams grol bya zhing / /
dbugs ma phyin pa dbugs phyung nas / /
sems can mya ngan 'das la dgod / /
sangs rgyas chos dang tshogs rnams la / /
byang chub bar du skyabs su 'chi / /
bdag gi sbyin sogs 'di dag gis / /
'gro la phan phyir sangs rgyas shog /
byang chub smon pa'i sems dang ni / /
'jug pa'i sems dag ci nus pas / /
yul ngan gnod pa ci byung yang / /
de las bzlog ste yang dag bzung / /
snying stobs che zhing dpa' ba yis / /
las gzhan rnam par spang bya ste / /
bsam pa rtse gcig gnas pa dang / /
dad brtson dge ba'i las kun gyis / /
mi mthun phyogs rnams kun spangs shing / /
shes rab rnam gsum bskyed byas nas / /
log sel ri bo thams cad 'joms / /
dran dang shes bzhin bskyed byas pas / /
rtag tu 'gro don brtson par byed / /
grogs 'dis bdag gzhan grol bar byed / /
byang sems 'phel bar byed pa ni / /
rnam pa bzhir ni shes bya ste / /
srog gi phyir yang bsams bzhin du / /
brdzun tshig smra bar mi byed dang / /
lhag pa'i bsam pa rnam dag pas / /
dus kun du ni gnas bya zhing / /
sems can rnam pa thams cad la / /
g.yo sgyus slu bar mi bya dang / /
sems bskyed byang chub sems dpa' la / /
ston pa'i 'du shes bskyed bya zhing / /
yang dag par ni yon tan dag /
phyogs bcu'i zhing khams rjod par byed / /
sems can gang zhig dge ba dang / /
bkod bya de dang nyan thos sogs / /
theg pa dman par mi sbyor zhing / /
yang dag byang chub sems dpa' che / /
byang sems 'grib par byed pa yang / /
rnam pa bzhir ni shes bya ste / /
dam pa'i dkon mchog bla ma sogs / /
mchod par 'os pa bslus pa dang / /
'gyod pa'i gnas pa yin pa la / /
gzhan dag nye bar sbyor ba dang / /
sems bskyed byang chub sems dpa' che / /
zhe sdang tshig gis tshar gcod cing / /
sems can rnam pa thams cad la / /
g.yo dang sgyu yis spyod byed pa'o / /
byang chub sems kyi bsod nams gang / /
de la gal te gzugs mchis na / /
nam mkha'i khams ni kun bkang nas / /
de ni de bas lhag par 'gyur / /
gang gA'i bye ma grangs snyed kyi / /
sangs rgyas zhing khams mi gang gis / /
rin chen rdzas kyis kun bkang ste / /
ston pa mchog la phul byas pas / /
gang gis thal mo nyer sbyar nas / /
byang chub mchog tu sems bskyed nas / /
mchod pa mchog 'di khyad par 'phags / /
de la mthar thug ma mchis so / /
'khor lo dpag tshad bcu gnyis pa / /
lcags las byas pa mgo la 'khor / /
byang chub sems ni bskyed pa yis / /
bsal bar gyur zhes rab tu grags / /
byang chub sems mchog ma bskyed par / /
dge gzhan gang gis grol mi 'gyur / /
'o mas dug ni sel lo zhes / /
'jig rten pa la rab tu grags / /
de nyid sbrul gyis 'thungs pa na / /
shin tu dug ni 'phel bar byed / /
mar dang bu ram sman gyi mchog /
byis pas bza' nyes dug tu 'gyur / /
'bru mar sdong bu'i phung pos kyang / /
me med bar du gsal mi 'gyur / /
shel sgong dag par gyur pa yang / /
tshon gzhan dag gis bsgyur ba yin / /
long ba dmigs bu med pa dag /
brgya stong grong gzhan rgyu mi nus / /
rlung dang bral ba'i me nyid [(]gyis[,]kyis[)] / /
nags tshal bsreg par ga la nus / /
gsher bral rdul gyi phung po'i tshogs / /
'du bar mi 'gyur rlung gis 'thor / /
chu rnams bsags pa'i lteng ka dag /
gnyen pos mod la 'joms par byed / /
sems nyid rab tu dang ba yis / /
dge ba'i bshes la brten bya ste / /
bsnyen bkur cho ga bzang po'i tshogs / /
bya ba'i khyad par gnas kun 'phags / /
mngon 'dod the tshom med pa'i yul / /
don kun gsang ba ston byed pa / /
rab tu smin pa 'di nas 'jug /
bla ma'i byin rlabs mthu yis grol / /
lan grangs mang por gsol gdab cing / /
phun sum tshogs pas mthu bskyed nas / /
mos pa'i dkyil 'khor gsang ba'i sgor / /
rang rgyud dag pas sdom gnas 'dod / /
dbang bskur cho ga rdzogs pa yis / /
las kun rim bzhin mngon gnyer zhing / /
phyag rgya'i bsam gtan mthu bcas pas / /
las kun gsang ba'i sngags rgyun 'jug /
thun mong khyad par dam tshig gis / /
nyes bskyed rten gnas dag par bya / /
thams cad sdom pas rjes gzung zhing / /
bdag gzhan bya ba mthar phyin brtsam / /
byang chub chen po'i gnas spyod pa / /
der 'jug de nyid lam chen sgo / /
don kun ngo bo gsal byed pas / /
sgo gsum bya rgyu rtag tu brtag /
'gro gnas sems can rgya chen tshogs / /
theg chen gsang bas gzung bya ste / /
mthar thug gcig tsam don gyi phyir / /
rgyal ba'i bka' don gus pas gzung / /
rdo rje bla ma sangs rgyas mchog /
dus gsum thugs rje gtsor ldan pas / /
phyogs bcu'i sangs rgyas thams cad kyi / /
phyag 'tshal mchod pa'i gnas nyid yin / /
mi mkhas phrag dog nyams pa'i gzhi / /
de rgyud gtan du nyams par 'gyur / /
thog mar don kun sgo 'jug pas / /
bcas pa'i dam tshig sdom la gzung / /
thabs rnams kun gyis bstan pa'i sgo / /
mtshan med mtshan ma sna tshogs kun / /
ma nor de bzhin ston byed pa / /
rdo rje theg pa'i sngags lam rgyud / /
phyag rgya kun las mi 'da' zhing / /
mchod bstod tshogs kyi bya ba shes / /
sems can don spyod 'tshe ba spang / /
der 'jug thugs rjes rnam par gzung / /
rtag tu rang gi lha nyid dang / /
rang gi sngags dang phyag rgya'i tshogs / /
stobs ldan rnams kyis spyod byed pa / /
de dag kun gyi sgor 'jug brtsam / /
rtag tu dkon mchog mchod bya zhing / /
rtag tu rang gi dam tshig bsrung / /
mchod rten gtsug lag khang bzang po / /
yid dga' gus pa'i sems kyis gnas / /
lha gzhan dag la phyag byed dang / /
ngan pa'i spyod yul kun ston pa'i / /
theg dman rgyun gzhan bstan pa'i phyir / /
don kun che ba'i gnas nyams 'gyur / /
dran tshogs shes bzhin blo gros mthus / /
dad brtson ting 'dzin bskyed byas te / /
sdom bcas sdom min gnas dag las / /
mchod brtson mthu yis rnam par grol / /
dkyil 'khor kun du ma zhugs shing / /
dam tshig rnams ni spangs pa dang / /
gsang ba yang dag mi shes pas / /
sgrub pa ci yang grub mi 'gyur / /
bdag nyid chos nyid dang ldan pas / /
dam tshig la ldang skal ba ngan / /
srog chags gsad par mi bya zhing / /
dkon mchog gsum ni yong mi spang / /
byang chub sems kyang mi gtang ste / /
skal bzang slob dpon spang mi bya / /
srid pa shin tu sgrub byed pa'i / /
mgon gyur rnams la bdag skyabs mchi / /
thog mar bslab par bya ba'i tshul gyis smin par bya ba'i cho ga ste dang po'o // //
rten gyi dkyil 'khor sgrub pa pos / /
mngon par bsgrub bya'i gnas gang dag /
rgyud las mngon par bsngags pa'i gzhi / /
phun sum tshogs pas don kun spyad / /
gnas mal phyag dar legs pa'i sar / /
rgyan sogs bkod pa legs dgram zhing / /
'phags pa'i gnas mchog mthu ldan pa'i / /
rten gyi bya bas don kun rdzogs / /
sa chu lci ba sbyin pa'i zas / /
legs snyoms byugs pa tshul khrims mchog /
grog sbur skyon bsal bzod pa nyid / /
kun du spro ba'i brtson 'grus dang / /
mi g.yeng brtan pa'i bsam gtan dang / /
legs par ri mo shes rab rdzogs / /
pha rol phyin drug dkyil 'khor 'di / /
rtse gcig sangs rgyas rnams la dbul / /
gser mdog nad rnams kun zhi zhing / /
zla ba bzhin rgyas lha mi'i mchod / /
khyad par bla ma lhag pa'i lha / /
thun mong dkon mchog la dmigs pas / /
dus bzhin maN+Dal bzhin dag la / /
me tog sngags su bcas pas dgram / /
oM badzra re khe hUM /
oM badzra tsakra maN+Dal hUM b+h+rUM /
dkyil 'khor bzang po gnas de nyid / /
don gyi byin rlabs mthu ldan pas / /
stan bzang legs par bshams pa la / /
khrus kyis dag byas bde bar gnas / /
rgyud dang po yi dbye ba nyid / /
brtan pas nyin rer gsum zhi ba / /
bya ba thun mong bye brag gis / /
las kun yongs su dag par brtsam / /
tho rangs mal nas legs langs te / /
bgegs kyi sbyor ba sel byed pa'i / /
sngags kyi rgyal pos bsrung byas nas / /
pha rol phyin sogs mtha' yas spyad / /
'gro ba rgya che la dmigs te / /
tshad med bzhi nas kun du khyab / /
bag med mtshan mo'i nyes dmigs kun / /
dran pa bskyed cing bshags pa bya / /
de bzhin 'bad pas dgongs mo'i dus / /
rang rgyud dmigs pas rnam par sbyang / /
rgyan rnams kun gyis legs mdzes brgyan / /
kun du gzengs bstod dga' ba'i yid / /
lhag pa'i lha yi nga rgyal ldan / /
phyag rgya sngags kyis bsrung byas pa'o / /
me tog la sogs bcal bkram zhing / /
mchod tshogs gtor ma rgyas byas nas / /
ras ris la sogs glegs bam la / /
yang dag mos pa dad pa skyed / /
snying ga'i sngags kyi 'od zer gyis / /
phyogs bcur khyab pa'i zla ba bsam / /
sbyor ba'i rgyal po'i phyag rgya sngags / /
gnas kun dkyil 'khor legs par bskyed / /
rnam pa kun mkhyen sangs rgyas gtso / /
rigs kyi dkyil 'khor tshogs rnams kun / /
sku rgyan cha lugs byin rlabs rdzogs / /
rigs kyi 'od zer sprul par bcas / /
thams cad rgyud kun rnam dag pas / /
pho brang dkyil 'khor sgo bzhir ldan / /
oM badzra tsakra maN+Dal hUM b+h+rUM /
dri chab sngags kyis byin brlabs pas / /
phyogs rnams kun du gsang gtor bya / /
me tog mar me mtha' rgyas pas / /
bkra shis gzi mdangs rgya cher bskyed / /
gnod byed khro bo'i sngags kyi tshogs / /
phyogs bcu phyag rgyas gnas sbyang zhing / /
bgegs kyi dngos po bsreg byas te / /
srung ba'i 'khor lo rgya chen tshogs / /
dga' chen dpal gyi rdo rje las / /
rdo rje se gol rnam pa gnyis / /
rang gi sngags bcas mthu ldan pas / /
lhag pa'i lhar bcas dkyil 'khor bskul / /
oM badzra sa mA ya dzA hUM /
oM dam tshig chen po'i dkyil 'khor nyid / /
sna tshogs lhag pa'i bsam pa can / /
ma lus sems can don mdzad pa / /
ye shes che gnas byin gyis brlabs / /
dzaHhUM baM hoH /
oM e h+ye hi b+ha ga bAn ma hA ka ru Ni ka dr-i sh+ya ho / /
sa ma ya ho / /
sa ma ya s+t+waM /
oM phyogs bcu'i kun legs bzhugs pa yi / /
bcom ldan rgyal ba sras dang bcas / /
thugs rje che dgongs 'gro rgyud gzigs / /
thabs mkhas smon lam dbang gis spyon / /
oM badzra maN+Dal sa pa ri wa ra hUM /
yang dag nyid du dad mod kyang / /
'gro ba rnams kyi don slad du / /
phyag dang zhabs ni bsil mdzad cing / /
dam tshig dkyil 'khor gnas 'dir bzhugs / /
oM badzra sa mA ya /
pad+ma maN+Dal hUM /
pra na rA ga swA hA /
gang dag bzhugs pa'i sangs rgyas spyan / /
sku mchog gsum mnga' dus gsum nyid / /
rab mchog theg chen bla na med / /
byang chub dge tshogs thugs ldan pa / /
rig pa gsang sngags tshogs su bcas / /
phyag rgya'i dkyil 'khor mthar phyin pa / /
bsam 'das brjod par dka' ba'i tshogs / /
gnyis med sbyor bas bstod pa'i gnas / /
thams cad don kun ston mdzad pa'i / /
dkyil 'khor kun la bdag phyag 'tshal / /
oM na maHsarba ta thA ga ta kA ya bAka tsit+ta ban+da nAM ka ro mi /
sdig las ldog pa'i sems nyid kyis / /
thal sbyar pus mo g.yas btsugs te / /
nyon mongs rgyu dang yan lag gis / /
rmongs pa'i tshogs 'phel 'khrul pa bskyed / /
sgo gsum mi dge sdig pa las / /
dus kun rgyun gyis bshags par bya / /
thun mong khyad par dkon mchog gi / /
bstan la mngon par ma dad cing / /
dge bshes dam pa ston pa'i mchog /
khyad par zhing du gyur kun la / /
mi dge las kun gang bgyis pa / /
thog med 'khor ba'i kha brgyud nas / /
rang bzhin bcas pa'i sdig pa kun / /
bdag gzhan rgyud las gang 'byung ba / /
dus 'dir bshags shing bsdom par bya / /
gang dag phyogs bcu'i sangs rgyas dang / /
'phags pa rnams kyis byang bar mdzod / /
oM sarba pA paM spo Ta da ha na badzra pA paM swA hA /
gnyis med ye shes dag pa'i dbyings / /
mi 'gyur kun du dag pa'i bdag /
bkod pa che snang sna tshogs gzhi / /
don kun phyag rgya 'byung ba'i tshul / /
sprul pa phyogs bcur ma 'gags pa'i / /
dbyer med pas ni las mdzad pa / /
thams cad don kun bskyed pa'i mchog /
dus 'dir skyabs su gsol ba 'debs / /
oM bud+d+ha bo d+hi satwa /
sha ra NaM gats+tsha mi /
badzra d+harmA hrIH /
skyon med rnam par dag pa'i sgo / /
rdul phran grangs med bsam 'das pa / /
bzhi 'byung ma lus lhag pa'i tshogs / /
bde gshegs kun la dbul bar bgyi / /
oM sarba ta thA ga ta pU dza pra brtan ya At+ma nAM nir+yA ta yA mi /
sarba ta thA ga tA sha a d+hi ti sh+tha maM /
sarba ta thA ga tA dz+nyA na maM a b+hi Shiny+tsa na tu swA hA /
skye rga na 'chi dba' klong gi / /
chu bo kun las sgrol byed shog /
mi shes log rtog nges bcom dag /
thugs rje mgon la skyabs su mchi / /
'gro rnams kun la sman slad du / /
sems mchog rin chen bdag gis sbyang / /
dus kun srog chags rnams kyi bdag /
skyabs gnas dpung gnyen skyob gyur cig /
oM bod+hi tsit+ta ud+pA da ya mi /
sarba pA paM bi ka ta kan t+ya tra Ta trA sa ma ya bo d+hi tsit+ta hUM swA hA /
phyogs bcu'i rgyal ba sras bcas kyi / /
bsod nams sna tshogs mkhas pa'i mchog /
'phags dang lha mi dge spyod pa'i / /
brtul zhugs bzang po bla med pa / /
bya ba rgya chen gnas kun tshogs / /
der gzhol de nyid slob byed pa'i / /
bsod nams tshogs 'gyur gang yin pa / /
de dag kun la rjes yi rang /
oM sarba ta thA ga tA pU n+ya dz+nyA na a nu mo da na pU dza me g+ha sa mu dra s+pha ra Na sa ma ye hUM /
theg chen gsang ba bla na med / /
rdo rje lta bu yon tan brjod / /
rnal 'byor theg pa'i lam gyur pa'i / /
rin chen sgron mas gsal bar mdzod / /
dngos rtog rigs kun sel byed pa'i / /
ye shes nyi ma'i thugs rje bdag /
dus kun rnam par grol ba yi / /
chos kyi 'khor lo bskor bar mdzod / /
oM sarba ta thA ga tA a d+hiSh+tha na pU dza me g+ha sa mu dra spa ra Na sa ma ye hUM /
dus kun rdzogs par grol byed pa'i / /
skyob pa rnams kyi gsang ba'i sngags / /
nyi ma'i snying po dri med pas / /
rgya chen phyogs rnams khyab byed pa'i / /
nyes pa'i skyon tshogs rab tu zhi / /
de dag de las der mtshungs ston / /
ston pa 'jig rten sgron ma'i tshogs / /
dus kun mi 'gyur brtan par mdzod / /
oM sarba ta thA ga tA ga ga naM /
a t+ye shA ya me /
sarba ta thA ga ta e ta ra tA ya /
d+harmA tra thA /
sti thir b+ha ba ye swA hA /
'gro rnams kun la phan pa'i phyir / /
dge ba rgya chen gang bsags pa / /
'khor ba'i chu bo 'joms byed pa'i / /
mya ngan 'das las grol bar shog /
ma lus 'di dag gcig pa'i blos / /
rnam par sbyor ba gang dang gang / /
mthar thug dngos po zhi byed pa / /
don kun gsal ba gnyis med mchog /
oM na maHsarba ta thA ga ta pu na niR+YA ta na pU dza me g+ha sa mu tra spa ra Na sa ma ye hUM swA hA /
chu rgyun sbyangs pa ku sha'i tshogs / /
gnas kun dri sbyangs dag par byed / /
so so'i sngags dang phyag rgya yis / /
de dag byin gyis brlabs shing dbul / /
dkon mchog gsum nyid gtsor gyur pa / /
lhag pa'i yon tan mtha' yas tshogs / /
sangs rgyas la sogs rjes su gzung / /
rnam grol mtha' yas brjod cing bstod / /
rtse gcig 'dun pa'i rgyud kun du / /
'khor los gnas kun 'khor lor sbyor / /
dga' dang gus pa'i tshogs kun gyis / /
bsod nams rgya chen mtha' yas pa'o / /
oM na mo b+ha ga ba ti rat+na ke tu rA dzA ya /
sarba ta thA ga ta aR+ha te b+he samyakasaM bud+d+hA ya /
tad+ya thA oM rat+ne rat+ne /
ma hA rat+ne rat+no ta b+ha be / /
rat+na b+ha ye swA hA /
lus sam yang na sems kyang rung / /
ci tsam nus par bskor ba bya / /
rgya cher 'gro ba la gnas te / /
smon lam mtha' yas gdab par bya / /
de nas rten gnas tshogs rnams kun / /
thams cad bdag la rnam btud cing / /
'gro ba thams cad mgron du gnyer / /
de dag byang chub la gzhug phyir / /
rnam grangs mtha' yas 'jug pa'i sgo / /
khyad par brtan gnas skyabs 'os gzung / /
bla ma dam chos sangs rgyas dang / /
byang chub sems dpa' rnams la yang / /
dus kun btud de skyabs gsol zhing / /
mchod 'os rnams la 'dud par bgyi / /
'di dag sdig las bzlog bgyid cing / /
bsod nams tshogs kun yongs su gzung / /
lus can rnams la bsod nams dag /
de dag kun la rjes yi rang / /
lus btud thal mo sbyar byas te / /
gsang ba'i theg chen bshad pa dang / /
'gro rnams rab tu gzhug slad [(]tu[,]du[)] / /
rdzogs pa'i sangs rgyas rnams la gsol / /
'di dag gis bgyis bsod nams dang / /
bdag gis bgyis dang ma bgyis dang / /
de gang sems can thams cad kyis / /
bla med byang chub sems bskyed shog /
chos kun rnam dag dri med dbang / /
yongs rdzogs mi khom kun spangs nas / /
spyod pa rang dbang yod pa dang / /
'tsho ba bzang po rgyu ldan shog /
lus can dag ni thams cad kyang / /
lag na rin chen nyid ldan zhing / /
yo byad tshogs rnams mtha' yas pa / /
'khor 'das srid dus gnas par shog /
bud med thams cad dus kun du / /
skyes mchog byang chub sems ldan zhing / /
lus can thams cad reg pa dang / /
rkang par ldan pa nyid du shog /
'gro rnams kha dog ldan pa rnams / /
gzugs bzang gzi brjid che ba dang / /
blta na sdug cing nad med par / /
stobs chen tshe ring brtan par shog /
thams cad thabs la mkhas gyur te / /
sdug bsngal tshogs rnams las grol zhing / /
dkon mchog gsum la gzhol byed par / /
sangs rgyas theg pa'i rgyan ldan shog /
byams sogs snying rje dga' ba dang / /
btang snyoms kun gyi gzhir gyur cing / /
sbyin rnams tshul khrims bzod brtson 'grus / /
bsam gtan shes rab kyis brgyan cing / /
tshogs rnams thams cad yongs rdzogs shing / /
mtshan dang dpe byad gsal bar bya / /
bsam gyis mi khyab sa bcu dang / /
rgyun mi 'chad par 'gro byed shog /
bdag gis yon tan de dag dang / /
gzhan tshogs rnam par brgyan pa'i stobs / /
nyes pa kun las grol byed cing / /
sems can kun mchog byams pa'i gtso / /
sems can kun yid re ba bzhin / /
dge ba thams cad rdzogs bgyid cing / /
rtag tu lus can thams cad kyi / /
sdug bsngal rtog pa'i rgyun sel shog /
khams gsum kun gyi skye ba gang / /
gang dag sdug bsngal nyan pa'i tshogs / /
bdag gi ming tsam thos pa'i dus / /
shin tu 'jigs pa med gyur cig /
bdag nyid mthong zhing dran pa dang / /
ming tsam grags pas gzhan dag kun / /
rab tu 'khrug med rnal ma'i yid / /
rdzogs pa'i byang chub nges gzhol zhing / /
tshe rabs kun du rjes 'brang ba'i / /
mngon shes lnga po thob par shog /
sems can kun la rnam kun du / /
rtag tu phan par bgyid gyur cig /
'jig rten kun la skye bo gang / /
sdig pa'i rgyun zhugs 'dod gyur dag /
de dag thams cad gnod med par / /
rtag tu cig car zlog gyur cig /
sa chu me rlung 'byung tshogs dang / /
sman dang dgon pa'i shing bzhin du / /
rtag tu sems can thams cad kyi / /
rang dgar 'gag med spyod par shog /
sems can rnams ni srog bzhin phongs / /
de dag la bdag cher phongs shing / /
bdag la de dag sdig smin cing / /
bdag dge ma lus der smin cig /
ji srid sems can 'ga' zhig kyang / /
gang du ma grol de srid du / /
de phyir bla na med pa yi / /
byang chub thob kyang gnas gyur cig /
gang du sa gzhi legs pa'i gnas / /
der nam rten gyi las byas te / /
bar chad rkyen kun bsal nas ni / /
rigs kyi ting 'dzin bsgom par bya / /
sa gzhi 'jam zhing sbyin pa dag /
gtsang ma'i gnas nas blang bya ste / /
dri zhim sngags kyi chus brlan nas / /
spyod med pha rol phyin drug spyad / /
oM na maHsa man+ta bud+d+hA nAM /
oM badzra A yu She swA hA /
oM badzrod b+ha ba ye swAhA /
oM a ra dze bi ra dze swA hA /
oM d+harma d+hA tu gar+b+he swA hA /
oM badzra mung+ka ra a ko Ta ya swA hA /
sa gzhi byin brlab spyad pa dang / /
dri gtsang chu yis bsdu ba dang / /
tho bas brdung zhing gong bu'i gzugs / /
rigs kun sngags dang phyag rgya yis / /
so so'i phrin las rjes mthun par / /
'phro 'du'i gnas kun skye ba dang / /
legs par snum bsku phyag rgya gzhug /
gdab pas sku gsum gsal gyur pa'o / /
maN+Dal mchod pa rgyan dang bcas / /
rol cha kun gyis mngon par bstod / /
dam tshig dkyil 'khor rim bzhin gsal / /
ye shes dkyil 'khor spyan drangs gzhug /
mchod pa'i tshogs mang legs bsngos nas / /
lha gnas dbang bskur byin brlab cing / /
sku gsung thugs kyi phyag rgya che / /
gtor mas mgron tshogs tshim par bya / /
oM badzra aM ku sha dzaHd+harmA d+ha re swA hA /
oM pad+ma sa ma ya a pra ti ha ta ye tha b+ha badzrA ya swA hA /
oM na mo b+ha ga ba te badzra satwa pra b+ha rA dzA ya /
ta thA ga tA ya aR+ha te /
saMmyaka saM bud+hA ya /
tad+ya thA /
sU k+Sha me sU k+Sha me /
sa ma ye sa ma ye /
shAn+te shAn+te /
dAn+te dAn+te /
sa ma ro bA /
a na ya /
a baM be /
a baM be ya /
sho ba ti /
ma hA te dza ni ra ku le ni ra bA ni ra bA bu traM /
a d+hiSh+Tha na a d+hiSh+Thi te swA hA /
oM sarba ta thA ga ta ni sha ti ti ba de dz+wa la dz+wa la d+harmA d+ha tu gar+b+he swa hA /
mtha' mar bzod par gsol bya ste / /
byin rlabs brtan par mnga' gsol zhing / /
bkra shis rgya cher brjod byas pas / /
de dag bsdu zhing gshegs su gsol / /
oM A ka sha gar+b+he swA hA /
oM ye d+harmA he du pra b+ha bA he tun te ShAM ta thA ga to h+ya ba data te /
ShAM tsa yo ni ro d+ha e baM bA dI ma hA shra maN /
oM swa b+hA ba bi shud+d+he /
ha ra ha ra /
a ka dz+wa la /
a ka dz+wa la /
d+harmA d+hA tu gar+b+he swA hA /
bya ba'i las kun bstan 'gyur bas / /
phrin las bzhi bcas dngos grub tshogs / /
'byung ba lnga yi khams rnams la / /
rang gi sngags dang phyag rgyas gdab / /
bar skabs khrus kyi dus dag tu / /
dri bcas chu rgyun byin brlabs pas / /
bdag dang 'gro la sogs pa yi / /
phyi nang gsum gyi gnas gsum sbyang / /
oM na maHsarba ta thA ga tA ma hA sa ma ya shrI ye hUM /
byang chub sems dpa' gnod gnas la / /
chu rgyun bzang po yi ni snod / /
sngags bcas brgya rtsa brgyad du 'bul / /
khrus gsol zug rngu sel bar byed / /
oM dzaM b+ha la dza len+d+ra ye swA hA /
phyogs bcu'i khyor chu'i byin brlabs pas / /
de bzhin gshegs pa'i mtshan brjod cing / /
yi dwags rgya chen gnas dmigs te / /
lan grang nyi shu rtsa gcig 'thor / /
oM na maHsarba ta thA ga ta a pa lo ki te saM b+ha ra hUM /
slar yang zas kyi dus dag tu / /
thog mar byin brlabs dkon mchog mchod / /
srung ma rgya chen mnyes byas nas / /
lhag mas 'byung po tshim par bya / /
oM a kA ro mu khaM sarba d+harmA NAM /
Ad+ya nut+pa n+natwA ta /
oM AHhUM phaT swA hA /
thams cad thugs rje'i mes bsregs nas / /
bdud rtsi'i rgyun gyis dag par byed / /
oM las 'dod lnga'i yon tan sogs / /
rgya chen nam mkha'i khams su sprul / /
dbyer med lha yi nga rgyal gyis / /
gnas rnams kun du longs spyod bya / /
rtag tu bsam gtan la gnas pas / /
zab mo rgya mtsho'i mdo gdon cing / /
sems can kun gyi don gyur pa'i / /
phyogs rnams mthun par 'gro ba'i sgo / /
lus ngag sems kyi bya ba kun / /
rnam grol theg pa bsod nams tshogs / /
phyogs thams cad nas bslab par bya ba'i bsod nams kyi tshogs bsags pa'i cho ga ste gnyis pa'o // //
dga' chen dpal gyi rdo rje las / /
rdo rje sems dpa'i sbyor gnyis bcing / /
ting 'dzin sngags kyis bskul ba'i mthus / /
phyogs bcu'i sangs rgyas kun gshegs 'gyur / /
phyi nang phyogs kun snang ba yi / /
gdug pa thams cad zhi byed pa / /
rang bzhin sku gsung thugs kyi bdag /
byin brlabs gsal bas brtan par 'gyur / /
sangs rgyas thams cad tshogs pa yi / /
gdan 'dzom bka' gros bgro mdzad cing / /
bar chad bgegs kun gzhom pa'i tshogs / /
rang gi gnas nas rnam par spro / /
rdo rje 'khor lo ral gri dang / /
be con rtse gsum la sogs kyi / /
phyag rgya sngags la rnam 'phrul pas / /
thams cad 'jig cing 'thor bar byed / /
rang gi gnas gzung brtan pa'i phyir / /
rang nyid rdo rje he ru ka'i / /
gnas kun mtshan ma bzang pos brgyan / /
shin tu 'phro ba'i tshogs kun gyis / /
phyogs bcu sprul pa'i 'khor lo brjod / /
'dod pa'i rgyal po khro bo ches / /
phyogs kun bgegs rnams gzir byas te / /
phyag rgya bzhis btab gnas su dgod / /
nyi ma la gnas khro tshogs bsgom / /
grangs med sprul pa'i tshogs ldan pas / /
phyogs bcu'i mtha' rnams gtam byas te / /
me ri 'bar ba'i mtshon char bcas / /
phyogs rnams byams pa'i lta ba yis / /
snying rje chen po'i gnas kun gsal / /
'di las lhag pa'i srung ba'i mchog /
gnyis med stong pa'i rang bzhin las / /
ye shes lnga yi 'od 'bar ba / /
zab mo'i sngags kyis mtshams byas pa'o / /
phyogs gzhan khro tshogs bsrung ba'i phyir / /
rdo rje la sogs mtshon cha dang / /
nyungs kar thal ba dri yi chu / /
legs sbyangs byin brlabs rigs kyi lha / /
khro bo'i dkyil 'khor rab 'bar bas / /
de dag mthar phyir sel bar byed / /
dbyibs dang ye shes gnyis med pa'i / /
don kun mchog tu gsang ba'i gnas / /
rang nyid ngo bo ma bcos dbyings / /
chos kyi rgyun gyi ting 'dzin gsal / /
phyogs rnams sprul pa'i dkyil 'khor la / /
dngos byung rdo rje sems dpa' che / /
ma chags g.yo ba'i dkyil 'khor gyi / /
gnas kyi mtshan ma kun las 'phags / /
dkar dmar zhal phyag bzhi bzhis mdzes / /
g.yas sngo g.yon dmar rgyab ser po / /
dang po ba dan gsum pa yis / /
phyag rgya rdo rje rtse lnga 'dzin / /
gnyis pas rin chen mda' gsor zhing / /
g.yon gyi dang po kha T+wAM nyid / /
rgya gram ba dan dril bu'i sgra / /
gnyis pa rin chen sna lnga'i gzhu / /
mtshan dpe phyag rgya lnga yis mdzes / /
las bzhir gzigs pa'i spyan ldan pa / /
'od gsal rin chen sna lnga'i mdangs / /
rin chen phreng bas rgyan rnams spras / /
sku stod dar dkar gser ris la / /
sku smad tshi gu'i na bza' nyid / /
spyi bor zla dkyil skur ldan pa / /
sku yi dkyil 'khor de nyid bsngags / /
mgrin pa'i pad+ma gsung ldan par / /
gsung gi dkyil 'khor de nyid bsngags / /
thugs ka'i nyi ma'i thugs ldan par / /
thugs kyi dkyil 'khor de nyid bsngags / /
ye shes dkyil 'khor rten gsal ba'i / /
sngags kyi dkyil 'khor phreng ba'i tshul / /
'od kyi dkyil 'khor sangs rgyas rnams / /
rang gi gnas kun gzhug par bya / /
byin brlabs shes pas ye shes lha / /
rang rig tshul bzhin spyan drangs te / /
mdun gyi dkyil 'khor la bzhag nas / /
phyag 'tshal mchod pas mnyes par bya / /
de rjes phyag rgya rnam pa bzhis / /
rang gi gnas kun brtan byas la / /
byin brlabs 'dod don gsol gdab cing / /
mchod bstod mnyes pa'i rol mos mchod / /
dam tshig gsum gyi phyag rgya yis / /
mdun nas sems dpa'i dkyil 'khor la / /
sngags kyi phreng ba 'khor lo'i tshul / /
'phro 'du gsal ba'i ngo bor brtag /
spyod lam kun du ma nyams blos / /
dkyil 'khor gnyis med tshul bsgom zhing / /
byas pa'i tshogs gnyis rgyur shes pas / /
rang gi byin rlabs brtan par bya / /
ji srid kha zas dus kun dang / /
bya ba'i tshul gzhan de bzhin nyid / /
'dri klog kha don la sogs pa'i / /
don kun bsngo ba rgya chen sogs / /
rang gi dbang po'i gnas las byung / /
de dag rol pa'i tshul rgyun bcas / /
ma nyams dus kun snang byed pas / /
de mtha'i chags pa grol bar 'gyur / /
de ltar dkyil 'khor rgya chen po'i / /
tshul rnams gang dag bshad pa yang / /
las su bya bas 'jug pa ste / /
mi gnas gsal bar goms pa nyid / /
gdul bya'i rgyud rnams sbyang ba'i phyir / /
sngon 'byung sprul pa'i dkyil 'khor bzhin / /
rigs kyi 'khor lo gang gnas 'jug /
de dag bsdus dang rgya chen tshogs / /
byin brlabs gsal bas brtan byas pa'i / /
sbyor ba'i don kun rdzogs par gnas / /
bsnyen sgrub yan lag rjes mthun pa'i / /
phyag rgya'i rigs kyi dkyil 'khor dag /
de dag mtshan ma med pa'i gnas / /
rol pa'i byin rlabs che las 'byung / /
ji srid de nyid snang ba yi / /
tshul gyis de rgyud gsal bar byed / /
don 'byung gsang ba'i kun ston pas / /
dkyil 'khor kun gyi ngo bo nyid / /
'di dag nang gi mtshan nyid de / /
thams cad spyi yi chos nyid don / /
nam zhig stong par 'dod pa'i dus / /
de dag dngos kun las grol ba / /
dkyil 'khor gnyis med sbyor byed cing / /
byin rlabs mchog kun rnam par rol / /
nang gi ting 'dzin gsal ba las / /
thig le phra mo la sogs sbyor / /
dam tshig kun gyi gnas rgyas pas / /
brtan pa'i tshogs kun mthar phyin 'gyur / /
rgya chen dkyil 'khor rnam dag dang / /
lha yi rnam dag gsal ba'i mthus / /
byang chub sems su sgyu ma'i dngos / /
chos rnams kun gyi mtha' bral ba'o / /
spyod pa yongs su dag pa rnal 'byor pas bar chad bsal ba'i cho ga ste gsum pa'o // //
de nas bdag gzhan bsrung 'dod pas / /
dben pa'i gnas su tshogs bsags shing / /
rdo rje sems dpa'i ting 'dzin sbyor / /
bsnyen pa'i cho gas brtan par bya / /
dur khrod lha yi gnas rnams dang / /
ma mo gnas kyi thal ba mchog /
thod pa mtshan ldan sbyar bar gzhag /
rigs kyi sngags dang phyag rgyas bsrung / /
snying po nye ba'i snying po dang / /
rtsa sngags lha rnams kun gyis sbyin / /
ting 'dzin 'phro 'du gsal rdzogs pa'i / /
brgya stong khri yi bzlas brjod bya / /
gang dag bsrung bar 'dod pa la / /
thig le 'am sor ris gsum du shis / /
phyogs mtshams nam mkha'i sa bcings na / /
srung ba kun gyi bla med yin / /
de bzhin snga ma'i sbyor ldan pas / /
rgya mtshor 'bab pa'i chu blangs te / /
rin chen snod bzang byin brlabs nas / /
dkyil 'khor brgyan pa la gzhag cing / /
ku sha'i chu rgyun sngags thim par / /
lha rdzas zhi ba'i chu mchog gis / /
gtor ba dang ni blugs pa dag /
khrus byas phog pas sngon bzhin 'grub / /
mi yi thod pa'i nang du ni / /
nyungs kar rgyal po sngags kyis bskyed / /
tshul bzhin phyung nas sa gzhi la / /
yun ring goms pa'i brtul zhugs ldan / /
phyag rgya'i rigs tshogs sna tshogs pa / /
rab tu grol bas gzhan dgug cing / /
bzang po khrus kyi cho ga nyid / /
dus gsum bzlas brjod mtshams sbyar te / /
rigs tshogs brten gnas gdan bcas pa'i / /
rab tu sprul pa'i khro bo bskyed / /
zhi dang rgyas sogs las rnams la / /
dus bzhi rten 'brel mthun par spyad / /
de las byung ba'i rdzas rnams kyis / /
de nyid las kun byed par 'gyur / /
dpa' bo gcig pa'i phyag rgya nyid / /
byin rlabs tshogs kyis rnam par brgyan / /
rang rig snang ba'i dkyil 'khor kun / /
phyogs bcur spro zhing gsal bar bya / /
sku gsung thugs kyi rdo rje yis / /
gnas gsum mtshan ma'i tshogs 'joms shing / /
phyogs mtshams bla 'og thams cad kun / /
gang 'dod de nyid ngo bor 'gyur / /
gzhug dka' bdag nyid ngan pa rnams / /
sangs rgyas kun gyi byin gyis brlabs / /
dkyil 'khor rgyas pa la dmigs te / /
sbyor ba bzhi yis rdzogs byas pa'i / /
rigs kyi dkyil 'khor mnyam par sbyor / /
gnas kun phyag rgya gsal bar mdzad / /
thams cad sprul pa'i byang chub sems / /
rigs rnams phyogs bcur rnam bkod pas / /
bsgrub bya gang dag de nyid la / /
gsang ba'i gnas su sbyor bar byed / /
don mthun phyag rgya 'di yis ni / /
'gro gnas thams cad bsrung bar 'gyur / /
chos dbyings ye shes phyag rgya las / /
'od 'bar 'khor lo'i gzhal yas khang / /
rdo rje sems dpa' las byung ba'i / /
rnam par snang mdzad sbyor ldan pas / /
phyogs bcu legs par 'khor lo'i tshul / /
bla 'og dag tu byin brlabs shing / /
dkyil 'khor bsdus dang rgyas pa yis / /
thams cad srung ba bla na med / /
rdo rje sems dpa' sbyor ba las / /
zhe sdang la sogs 'joms byed pa'i / /
drag po chen po'i skur sbyor zhing / /
bsdus dang rgyas pa'i dkyil 'khor ches / /
phyag rgya rdo rje'i tshogs spro zhing / /
rang gi sngags dang rnal 'byor pas / /
brtan g.yo thams cad srung bar byed / /
de bzhin tshar gcod rengs pa 'grub / /
sangs rgyas gar gyi rnam 'phrul ba / /
sbyor ldan rdo rje sems dpa' bzhin / /
bsdus dang rgyas pa'i dkyil 'khor gyis / /
gsang sngags phyag rgya bsam gtan las / /
sna tshogs pad+ma la brten bya / /
phyag rgya'i tshogs kun kha 'byed pas / /
sgrib pa'i las kun rnam grol zhing / /
thams cad dag pa'i las la sbyor / /
sems dpa' chen po'i cha lugs kyis / /
sems dang ngo bo la gnas bya / /
de bzhin nyid la snang ba yi / /
rdo rje sems dpa'i rnal 'byor ldan / /
rin chen tshogs 'bar brjid pa'i gnas / /
'bar ba'i lta ba'i tshul bzhugs pa / /
rdo rje rab tu drag po'i me / /
rab 'jigs 'bar ba mi bzad 'grub / /
gang dag rgyas pa'i tshul sbyor zhing / /
las rnams dngos grub skyed byed pas / /
dkyil 'khor bsdus dang rgyas pa'i tshul / /
gnas rnams kun du 'phros pa'o / /
thams cad dag pa'i las la sbyar / /
mi gnyis ting 'dzin brtan pa'i mthus / /
rdo rje sems dpa' las byung ba / /
las kyi phrin las kun gyi bdag /
so so'i phyag rgya sngags kyis sbyor / /
ji lta'i phrin las grub pa yis / /
oM TuM rdo rje khu tshur gnyis / /
go cha bgos pa'i tshul du bya / /
gnas lngar rang gi sngags dang rgyas / /
nyis 'gyur dag tu bcings nas kyang / /
sangs rgyas gtsug gi nor bu dag /
dar dpyang 'gying dang bcas pas dgrol / /
thal mo brdabs pas brtan byed pa / /
srung ba kun gyi bla med pa'o / /
phyi nang gdul dka' drag po'i tshogs / /
'di dag mthu yis 'jigs par 'gyur / /
thams cad kun gyis srung byed pa'i / /
bla na med pa'i go cha mchog /
bsod nams ye shes las brgyud stobs / /
mthu yis thams cad 'jigs 'gyur ba / /
don kun gsang ba'i phyag rgya dang / /
gsang sngags ting 'dzin gnas las skyes / /
rdo rje sems dpa'i ting 'dzin gyis / /
chos sems rtse gcig gnas pa yis / /
rdo rje khu tshur gnyis bcings te / /
zhi ba'i lta bas bltas nas ni / /
phyogs kyi rigs kun g.yo 'gyur zhing / /
rims dug gdon rnams sel byed 'gyur / /
'di dag bsam gtan gyis 'grub pa / /
bsam gtan goms pa'i stobs kyis te / /
dang po las kyis sbyor byed na / /
phyag rgya sngags kyi mthu ldan pa'o / /
rdo rje khu tshur gnyis bcings nas / /
mthe'u chung lcags kyu rtse mos mnan / /
bsam gtan sngags kyis gnas rdzogs 'gyur / /
rtse gcig lha yi ting 'dzin gyis / /
phyag rgya bsgyur te dpral bar gzhag /
mi mthun gnas kun lta ba'i tshul / /
rdo rje bsdams pa bstan byas pa'i / /
mdzub mo phan tshun skam pa'i tshul / /
nad dang zug rngu ma lus kun / /
'dren byed phyag rgya'i gtso bo mchog /
rtag tu rang gi ting 'dzin gnas / /
byams dang snying rje lta bar ldan / /
grub pa dpal gyi spyan bcings nas / /
mig gsal phyag rgya'i sbyor ba 'dis / /
shes rab ye shes mig bskyed cing / /
long ba dag kyang mthong bar 'gyur / /
rigs kyi sbyor ba mngon ldan par / /
phyag rgya'i yan lag brtan byas pas / /
glad pa'i nad rnams kun bsdus te / /
kha phyogs drang zhing btung bar bya / /
rtse gcig brtan pas yang dang yang / /
rdo rje khu tshur dpal sbyor bas / /
nad kyi zug rngu nad tshogs kun / /
gang la dmigs pa sel bar 'gyur / /
de dag kun gyi gsang sngags 'di / /
don bzhin brtson pas rnal ma grags / /
oM sarba ta thA ga ta karma sta ma sid+d+hi hoH / /
de bzhin gshegs pa'i phyag rgya che / /
don kun rnam par 'phrul byed pas / /
lag g.yas sems dpa'i gtsug tor bcing / /
byis pa nad med bde ba'i mchog /
'od 'bar pad+ma'i dkyil 'khor du / /
bdud rtsi byang chub sems dpa' ste / /
lag g.yas klu yi gdengs ka bya / /
'bar ba'i tshul ston 'bebs par bcas / /
mi mthun gnas rnams dug rgyas btab / /
thams cad sel ba'i las byed pa'o / /
bde gshegs sku ni rigs chen pos / /
'khor lo'i phyag rgya mngon sbyar te / /
srung ba sngags kyi rgyud ldan dag /
dga' ba'i rgyud kyis grol bar 'gyur / /
drag po che mchog sbyor ba yis / /
mdzes pa'i phyag rgya smin mtshams gzhag /
ru lu'i sngags kyi don sbyar bas / /
mkha' 'gro'i las kun 'grub par 'gyur / /
'gro gzhan dud 'gro phra mo sogs / /
thams cad rigs kyis sbyangs byas te / /
rten dang sbyor ba sna tshogs dang / /
sngags bcas bsam gtan rtse gcig mthus / /
de dag nad med bde ba dang / /
gzi byin mthu rtsal phun sum tshogs / /
me tog 'bras bu skye shing rnams / /
rten 'brel cho ga ji lta bar / /
phyag rgya sngags kyis sbyor byas shing / /
rig pa'i ting 'dzin bskyed pa yis / /
de dag thams cad bcud rdzogs te / /
rtag tu gzi mdangs rgyas par 'gyur / /
pha rol gnon pa'i rtsal dag gis / /
'khrul 'khor mtshon cha'i phyag rgya rnams / /
ma nyams rang gi mtshan nyid rdzogs / /
sngags dang phyag rgyas sbyang bya ste / /
khro bo brjid pa'i stobs ldan pas / /
mi mthun gnas kun gzhom pa'i phyir / /
ji srid brtan par ma gyur par / /
de srid bsgom bzlas rtse gcig tu / /
khro bo'i tshogs kun legs gzhug cing / /
'phro 'du yang yang don spyod pa / /
rigs kyi dkyil 'khor mngon sbyor mthus /
sde dpung 'joms pa'i stobs rdzogs 'gyur / /
de dag dkyil 'khor ji lta bur / /
yang dag brtan pas sngags rnams dang / /
phyag rgya'i stobs skyed sbyor byas nas / /
mtshon cha so so'i tshul bzhin du / /
'degs shing 'phangs pa drag po'i tshogs / /
tshar bcad bsgral zhing brlag par 'gyur / /
mi gnyis ye shes che sbyor ba'i / /
zab cing rgya chen dkyil 'khor nyid / /
thog mtha'i yul las 'das pa'i dngos / /
dpal mchog dang po'i mtshan nyid can / /
nyon mongs drag po'i gnas tshogs bskyed / /
don kun 'joms byed theg chen sku / /
cha lugs ji bzhin gsal ldan pa / /
thabs dang shes rab snyoms 'jug nas / /
rnam par spros pa'i las rnams kun / /
de ltar sder bcas mnan pa'i tshul / /
rkang pa brkyang dang gnon pa dang / /
bskum nas 'debs pa'i stabs dag ni / /
phrin las bzhi yi sbyor bas te / /
phyag rgya bsam gtan sngags bcas pas / /
g.yas g.yon sbyor ba'i rgya gzung zhing / /
gzugs rnams gzhom zhing mnan par bya / /
rigs kun sbyor ba'i ting 'dzin gyis / /
las kun dkyil 'khor rnam par 'phrul / /
gzugs sogs phung po lnga rnams dang / /
de rgyu nyon mongs dug lnga'i tshogs / /
yul bcas rnam par dag pa'i mthus / /
thams cad gnyis med sangs rgyas su / /
yon tan phrin las rol pa'i stabs / /
rigs kyi dkyil 'khor chen po rnams / /
yongs bkug dbang du bsdu bya ste / /
bsam gtan sngags dang phyag rgyas mnan / /
rang bzhin gcig pa'i btsun mo rnams / /
dga' zhing longs spyod dgyes pas spyad / /
'di dag zag med mthu ldan pas / /
gnyis med 'bras bu chen por sbyor / /
ji snyed rgyu dang las kyi chos / /
so so'i theg pa gzhung bzhin du / /
byang chub pha rol phyin pa dang / /
grub dang gzung dang mdangs rnams dang / /
rigs dang phyag rgya'i khyad par kun / /
so so'i las kun spyod cing gnon / /
rgyu 'bras gnyis su med pa'i tshul / /
so so'i mthu yis sbyor byed cing / /
rnam pa'i don kun las rnams sbrel / /
bsod nams ye shes rdzogs pa'o / /
nye bar spyod pa lha mo'i tshogs / /
don grub gsang ba kun nas 'jug /
rigs mthun gtsor gzung sbyor ba yi / /
phyag rgya 'phrul pas de non 'gyur / /
nyon mongs gnas kun rgyu rdzogs pa / /
dregs byed lha rnams dbang mdzad de / /
rigs kun dkyil 'khor cha lugs kyi / /
byin brlabs gsang ba lha mo dag /
rang gi sngags dang phyag rgya'i mthus / /
'jig rten gsum tshogs rnam bkug cing / /
mthu rtsal rdzu 'phrul dbrog bya ste / /
'da' ba med par las bzhin dgug /
rigs kun phrin las rnam pa'i stobs / /
dregs byed sder bcas mnan byas te / /
chung ma rgyan tshogs yo byad rnams / /
mthu yis dbrog cing longs spyod do / /
de bzhin 'jig rten gsum dag gi / /
mthu chen sde brgyad dbang ldan sogs / /
phyogs skyong bcu po la sogs rnams / /
yud tsam zhig gis 'dir bkug ste / /
rang gi rten la sbyor bstims nas / /
sngags dang phyag rgyas dbang du byed / /
ma lus 'jig rten kun grags pa'i / /
zhi dang rgyas sogs las rnams kun / /
de dag rnal 'byor mthu sbyor bas / /
'bad pa med par 'grub par 'gyur / /
las kun dngos grub tshogs shes pas / /
bdag gzhan don kun spyad pa'i rnams / /
mi 'jigs gnas gsum theg pa dang / /
rten 'brel gsang bas kun bstan pa'o / /
de ltar dgug dang dbye ba dang / /
gsod dang skrod dang rengs pa dang / /
rmugs pa la sogs las rnams kun / /
'di nyid mthu yis grub par 'gyur / /
so so'i ting 'dzin sngags bcas pas / /
rten cing 'brel pas spyad byas te / /
don kun gsang bas sna tshogs pa'i / /
tshul rnams gzhan du brjod pa bzhin / /
bsod nams ye shes tshogs kun gyi / /
thun mong cho ga bzhin gyur pa'i / /
ye shes phreng ba'i 'khor lo dag /
byin brlabs tshogs bskyed brtsam par bya / /
rang gi lha yi rnal 'byor gyis / /
bsnyen rdzogs sgrub pa tshul bzhin du / /
rten cing dkyil 'khor la sbyor bas / /
de dag gsang sngags brjod pa gdon / /
thog mar 'khor lo tshul bzhin du / /
rtsibs brgyad bcu drug mu khyud gnyis / /
A li kA li mnyam byas te / /
shar gyi gnas su sbyor bar bya / /
'khor lo mu khyud bzhi rnams la / /
yi ge gsang sngags rdzogs par dgod / /
drag dal ring thung tshul bzhin du / /
g.yas g.yon phreng ba thabs shes rgya / /
oM AHhUM shrI de ba te badzra satwa s+t+waM tra na mo swa tu sti /
sarba bud+hA sa ma yo gI nI na hUM hUM swAhA / /
rig sngags phreng bas bsgyur byas pa'i / /
'khor los gnas kun dag par 'gyur / /
'di nas dam tshig dkyil 'khor rnams / /
gsal bar bskyed cing brtan byas nas / /
ye shes lha dang gnyis med par / /
phyag rgya bzhi yis rgyas btab cing / /
mchod bstod lhag gnas cho ga rdzogs / /
dus kun tshogs bsags dngos grub bzhi / /
'jug pa po rnams kyi phrin las sna tshogs 'grub pa'i cho ga ste bzhi pa'o // //
de nas dngos grub bzang po ni / /
bdag gzhan kun la phan phyir du / /
ma nyams kun la 'jug pa'i sgo / /
don kun gsang dang spyad par bya / /
rdo rje sems dpa' dpal sbyor zhing / /
gzugs dbyibs thams cad ldan pa'i rgyu / /
byin brlabs dbang bskur gnas rdzogs pas / /
sngon du bsnyen cing bsgrub pa dang / /
rten gyi mtshan ma goms byas te / /
las kun bya ba'i sgo rnams dag /
phyi rol pra se'i cho ga dang / /
rten 'brel mthu las brtag par bya / /
'byung ba lnga yi khams kun las / /
rang rig sbyor ba'i phyag rgya sngags / /
sbyang zhing byin brlabs bsrung byas pas / /
don kun lha yi ngo bo nyid / /
yang dang yang du sngags brjod cing / /
yi ge gcig pas kun ston 'gyur / /
de ltar phyi nang sna tshogs bdag /
rigs kyi dkyil 'khor che rnams kyi / /
phyag rgyas brten pa'i las byas pas / /
bden brjod mtshan ma sna tshogs ston / /
nang gi ye shes zag pa med / /
rigs kyi dkyil 'khor che gnas sbyor / /
de nyid thugs kyi gsang ba mchog /
so so'i rten la bsgrub bya ste / /
sngags bcas bden pa brjod cing brtag /
don kun gsang ba ston par 'gyur / /
de dag ting 'dzin goms pa las / /
bden brjod sngags kyi mthu bskyed cing / /
dus gsum chos rnams ma lus pa'i / /
rang gi tshul gyis gsal bar byed / /
rdo rje sems dpa'i ting 'dzin gnas / /
dkyil 'khor phyag rgya'i cho ga rdzogs / /
so so'i rten 'brel rdzas rnams la / /
phyag rgya sngags bcas don rnams bsgrub / /
'di dag rgyu rkyen tshogs pa'i mthus / /
rang gi ngo bo brtan par 'gyur / /
ri lu mig sman bcud kyis len / /
ral gri gser 'gyur la sogs rdzas / /
de dag dmigs pa'i yan lag gis / /
las kun rdzogs pa'i dngos grub 'gyur / /
dkyil 'khor chen po nyams dga'i gnas / /
cho ga'i tshogs rnams rdzogs pa'i gzhi / /
der ni rang gi rdzas dag las / /
don kun dngos grub skye bar 'gyur / /
so so'i rig pa phyag rgyar bcas / /
yun ring mtha' yis las rdzogs pa / /
ji bzhin 'jug pa'i byin rlabs kyis / /
bden pa'i chos kun gsal bar ston / /
phun sum tshogs pa bzhir ldan pas / /
sngon du 'gro ba'i yan lag rdzogs / /
phyi dang nang gi khrus byas nas / /
sgrub pa chen po la 'jug bya / /
rigs kyi dkyil 'khor gang rung bar / /
sngon du bsnyen pa rdzogs byas te / /
bdud rtsi rnam pa lnga po dag /
sha lnga'i grogs dang bcas par bsags / /
ban+d+ha mtshan dang ldan pa rnams / /
phyogs mtshams dbus kyi gnas su dgod / /
rigs kyi dkyil 'khor ji bzhin pa'i / /
pho brang gdan khang pa rdzogs nas / /
yig 'bru phyag mtshan sku phra mo / /
spro dang bsdu bas yongs su rdzogs / /
sangs rgyas kun gyi dam tshig nyid / /
gnyis med bsgoms pas gsal bar 'gyur / /
'di dag rang rang mthu skyed pa'i / /
byin rlabs rten 'brel stobs rdzogs nas / /
ye shes dkyil 'khor spyan drangs bstims / /
dgug gzhug gnyis su med par gnas / /
rang gi lha yi sbyor ldan pas / /
srin lag dang ni mthe bong rtses / /
zhi ba'i btung ba bzhin myangs nas / /
rtag pa yi ni dngos grub thob / /
tshul bzhin rigs kyi dkyil 'khor che / /
'khor lo chen po gnas rgyas par / /
bdud rtsi gsang ba bsgrub bya ste / /
rang rig rgyu rkyen tshogs pas so / /
bsnyen sgrub yan lag rnam bzhi yis / /
byin brlabs dkyil 'khor rdzogs byas te / /
rigs dang rigs kyi dkyil 'khor tshul / /
gnyis med thabs dang shes rab gsal / /
'od dang du ba dri sgra rgyun / /
lha mo'i gzugs dang mang du 'phel / /
yi ge dgu dang bcu gcig dang / /
bcu bdun nyi shu rtsa gcig sogs / /
bar skabs sngags kyis gsal byas pas / /
phyag rgya'i gnas kun rdzogs par 'gyur / /
nyi zla'i dkyil 'khor la gnas pa'i / /
dmar po hrIHyis kun sdud de / /
rta mchog yon tan rol pa'i mthus / /
rigs kyi dkyil 'khor kun mnyes mdzad / /
tshogs chen yongs su rdzogs pa yi / /
dkyil 'khor gnas kun spro bsdu ba / /
ye shes 'khor lo gzhug byas te / /
bdud rtsi gsang ba chen po'i rgyun / /
rdo rje sems gtso lha mor bcas / /
bsdus dang rgyas pa'i 'khor lo rnams / /
de dag rigs kyis khyab byed pa'o / /
bdud rtsi shel sgong dag pa'i gzugs / /
bsnyen sgrub yan lag rnam pa bzhi / /
cho ga'i don kun rab tu rdzogs / /
'di dag skyed dang spro ba dang / /
rgya chen spros pas kun gsal zhing / /
sangs rgyas rigs sogs 'gro ba'i tshogs / /
kun gyi dngos por 'di gyur cig /
thams cad bsgrub pa'i bdag nyid kyi / /
ra sa ya na'i bde ba'o / /
'dis ni srung ba byas na dpal / /
rdo rje sems dpa' nyid du 'gyur / /
de nas tshe gnas bskyed pa'i phyir / /
mkhas pas de nyid dkyil 'khor bzhin / /
cho ga rdzogs pas brtsams byas te / /
phun sum tshogs pas kun spyad rdzogs / /
mgon po tshe dpag med pa'i sku / /
cho ga shes pas bsgom par bya / /
byin rlabs rang gi ngang tshul bstan / /
lha mo'i tshogs rnams rdzogs par gnas / /
rtag tu bsnyen sgrub yan lag bzhi / /
sbyor ba bzhi rgyun cho ga rdzogs / /
phyogs dus dkyil 'khor rten sdud cing / /
bzlas brjod gsal bas brtson pas 'grub / /
thod pa mtshan dang ldan sngags pa / /
rang gi dkyil 'khor gnas su gzhag /
thabs dang shes rab 'phro 'du yis / /
phyogs kun sangs rgyas gsal bar 'gyur / /
nyi ma'i 'od zer sna tshogs pas / /
tshe gnas byin rlabs bskyed par bya / /
ye shes 'khor lo kun bsdus te / /
rang rig gnas kun rgyas par mdzad / /
'od 'bar g.yo ba la sogs kyi / /
dngos grub bzang po rtag rnams kun / /
yi ge bdun dang bcu gcig pa / /
bco lngas 'phro 'du rdzogs par 'gyur / /
rtag tu rang gi dam tshig ni / /
gnas kun rgyas par byed pa'i mchog /
rigs kun dkyil 'khor gnas gsal bas / /
phrin las bzhi yi dngos grub 'grub / /
de dag dkyil 'khor rgya chen dang / /
bsdus tshogs gang la mos pa bzhin / /
dmigs par bya ba'i bsgrub bya rnams / /
phyag rgya'i dkyil 'khor so so'i gnas / /
phrin las gsang ba 'di rgyud kyis / /
so so'i phrin las mnyam par sbyor / /
rang gi gsang sngags ji lta ba / /
rang gi ting 'dzin rtse gcig nyid / /
don kun gsang ba la dmigs te / /
phyag rgya'i gnas kun rdzogs par spyad / /
des ni zhi rgyas dbang drag gi / /
dngos grub thun mong las 'phags pa'i / /
rnam pa mang po mtshan ldan zhing / /
de dag las kun rdzogs par byed / /
don 'di gsang ba la brten nas / /
rgya chen sngags don tshul mang po / /
de nyid rnam kun gsal 'gyur te / /
thogs pa med par 'grub pa'o / /
rtag tu rang gi dam tshig gnas / /
des ni dngos grub kun sbyor zhing / /
'gro ba rgya chen la dmigs pas / /
mchog gi ye shes bsgrub par bya / /
bsnyen sgrub kun gyi sngon 'gro ba'i / /
cho ga rgya chen rdzogs gyur nas / /
rigs kyi dkyil 'khor tshul bzhin du / /
rang rig dngos grub rnam par sbyor / /
rten gyi dbye ba rnam bzhi ste / /
dbang po yul dus bsnyen sgrub sogs / /
rang gi 'jug pa tshul bzhin du / /
cho ga rdzogs pa'i yan lag rnams / /
phyag rgya'i gnas kun la brten nas / /
don dam gsang ba spyad par bya / /
gcig bzhin du ni gcig spyod pa / /
lhan cig spyod pa rjes spyad sdug /
go rims so so'i khyad par dag /
ma 'dres gsal bas don kun rdzogs / /
de yi dam tshig de 'byung ba / /
sdug pa'i dam tshig bdag rjes 'brang / /
shin du sbyor dang sbyor chen po / /
thams cad bdag nyid dam tshig mchog /
de dag tshul gyis las kun la / /
rnam par sbyor bas rdzogs par 'gyur / /
dngos grub mchog gi mchog sbyor ba / /
phyag rgya la gnas gsang bas 'grub / /
rnal 'byor thams cad bde ba yi / /
dbang bskur bde chen las byung ba / /
rin chen tshogs rnams thams cad kyi / /
rab tu rmongs las dbang bskur 'gyur / /
lha mo kun gyi longs spyod la / /
ci bde bar ni bsten par bya / /
bdag nyid che ba'i lhar sbyor bas / /
bdag la bdag gis rab tu mchod / /
rnal 'byor thams cad bde ba yi / /
rjes su sbyor bas mchod byed cing / /
kun la myong bar byed pas na / /
shin tu sbyor bas rab 'grub 'gyur / /
sangs rgyas thams cad bdag nyid kyi / /
ra sa ya na'i bde ba des / /
rdo rje sems dpa'i tshe 'grub pa'i / /
lang tsho nad med bde mchog 'grub / /
sangs rgyas kun gyi sku chen dang / /
sangs rgyas kun gyi gsung snyan pa / /
sangs rgyas kun gyi thugs chen po / /
sangs rgyas kun gyi mchod pa che / /
sangs rgyas kun gyi rgyal chen po / /
rdo rje 'dzin pa kun gyi bdag /
'jig rten dbang po kun gyi gtso / /
rin chen dbang phyug kun gyi bdag /
de dag dang ni dga' spyad na / /
'dod pa bzhin du 'gro 'ong lding / /
lha mo [(]gun [,]kun [)]gyi grub chen po / /
'khor los sgyur ba rab tu grub / /
theg chen gsang ba gnyis med pa'i / /
don mchog 'bras bu'i lam ston pa / /
rgyal ba kun gyi dgongs mdzad de / /
rjes su 'jug pas spyad pa'i lam / /
'di dag don tshogs rgya chen las / /
nye bar bstan pa'i cho ga rnams / /
bdag don sgrub pa'i thabs tsam zhig /
legs bshad gsal bar byas pa yin / /
sangs rgyas rnams kyis gang bstan pa / /
de dag byang chub sems dpa'i yul / /
mchog tu gyur pa'i rnal 'byor pas / /
de gsal sgo rnams gzung bar 'os / /
thun mong dang mchog gi dngos grub bstan pa'i cho ga ste lnga pa'o // //
dam pa'i bka' don rgya chen po / /
rnam kun sdud par su yis nus / /
de dag don ni 'dor byed pa / /
tshul ldan gsang ba'i man ngag mchog /
legs bshad dri med dge ba bzang / /
cho ga'i gnas kun rnam gsal bas / /
'jig rten 'di dag kun sgrol zhing / /
thams cad mkhyen nyid rdzogs gyur cig /
dkyil 'khor thams cad kyi rjes su bstan pa la 'jug pa'i cho ga lnga pa zhes bya ba /
slob dpon chen po ku ku rA dzas mdzad pa rdzogs so
