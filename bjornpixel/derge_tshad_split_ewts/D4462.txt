@# / /
tshigs su bcad pa dgu pa bzhugs so / / @# / /
rgya gar skad du /
na ba sh+lokaH bod skad du /
tshigs su bcad pa dgu pa /
bcom ldan 'das ma 'phags ma shes rab kyi pha rol tu phyin ma la phyag 'tshal lo / /
dge ba'i rin chen 'byung gnas gang / /
shes rab pha rol phyin byang chub / /
thams cad pha rol phyin ma der / /
de rang nyid kyi rnam par gnas / /
spros pa med cing snang ba med / /
kun gzhi med cing rnam rtog med / /
rang bzhin med cing mchog tu phra / /
sgra dang thig le rnam par spangs / /
sangs rgyas thams cad 'byung ba'i mchog /
shes rab pha rol phyin ma yum / /
rang bzhin de yis ma dmigs ni / /
kun mkhyen ye shes spyod yul lo / /
yang dag shes rab pha rol phyin / /
gang zhig sgom par byed 'dod pa / /
tshigs bcad dgu yi don la nges / /
bsam par bya ba bsdus pa'o / /
las kyi mthu las yang dag byung / /
skye mched drug gi mtshan nyid med / /
slar yang 'byung ba zhes brjod pa / /
mig yor lta bur brjod pa yin / /
sprul pa'i grong khyer gang de bzhin / /
sprul par rnam par blta bar bya / /
las kyis sprul pa'i 'gro ba yi / /
ngo bo gang yin de bzhin no / /
gang las chos bstan pa yi sgra / /
'ga' zhig thos pa'i spyod yul lo / /
brag ca lta bur thams cad du / /
rab tu rmad byung thos ma thos / /
bsnams dang myangs dang gang yang ni / /
reg pa'i lus la rol pa yis / /
'di dag rmi lam lta bu ste / /
thams cad dmigs pa yod ma yin / /
mi gang sgyu ma'i 'khrul 'khor bzhin / /
tha dad bsam pas byed de yi / /
bdag med lus kyi 'khrul 'khor gang / /
bsam pas byed pa de bzhin no / /
sna tshogs nye bar dmigs gang yang / /
skad cig so sor yang dag 'byung / /
'di dag smig rgyu lta bur gang / /
mthong ba nyams pas mtshan nyid bral / /
gzugs brnyan lta bur gzung bar bya / /
thog med sems las kun tu 'byung / /
de rnam pa dang rnam par shes / /
phan tshun du ni gzugs brnyan bzhin / /
bsams pas dad pa'i rgyud la gang / /
ye shes dbang po yang dag 'byung / /
lteng ka'i zla ba lta bur gang / /
de bzhin mngon sum yod ma yin / /
rnal 'byor pas kyang ye shes gang / /
de yang nam mkha'i mtshan nyid do / /
de phyir shes dang shes bya gang / /
thams cad nam mkha'i mtshan nyid do / /
rang bzhin rnams la gnas med pa / /
de nyid de ltar bsam par bya / /
byang chub smon pa'i sems las ni / /
ye shes mchog ni 'byung bar 'gyur / /
kun tu rtogs pa thams cad spangs / /
'di de mchog tu shes par bya / /
gang du rnal 'byor pa gnas pa / /
mngon sum kun mkhyen bcom ldan 'gyur / /
tshigs su bcad pa dgu pa zhes bya ba /
dpal lwa ba pa'i zhabs kyis mdzad pa rdzogs so // //
kha che'i paN+Ti ta chen po su ma na shri dang /
bod kyi lo tsA ba dge slong rin chen grub kyis bsgyur ba'o // //
[]
