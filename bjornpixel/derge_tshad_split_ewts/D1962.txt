@## / /
nag po zhal gsum phyag drug pa'i sgrub thabs bzhugs / @ / /
dpal gshin rje gshed nag po la phyag 'tshal lo / /
gus pa yis ni bla ma yi / /
zhabs kyi pad+mar phyag 'tshal te / /
bla ma'i zhal snga'i bka' drin gyis / /
nag po zhal gsum phyag drug pa'i / /
mdor bsdus pa yi sgrub thabs bshad / /
dang por rnal 'byor dbang phyug gis / /
dben pa'i gnas su 'dug nas ni / /
stong pa'i sems la mnyam gzhag ste / /
snying gar pad+ma 'dab brgyad pa / /
de'i steng nyi ma'i dkyil 'khor ro / /
de yi steng du hUM bsams te / /
hUM las 'od byung mdun du ni / /
bla ma mkha' 'gro bzhugs par bsam / /
phyag 'tshal ba dang mchod byas la / /
sdig bshags la sogs tshogs su 'gyur / /
de nas snying gar hUM las ni / /
'od byung lus ngag bag chags rnams / /
bsregs nas stong pa nyid du bsgom / /
de ni ye shes tshogs yin no / /
sems ni hUM gi rnam par bsam / /
hUM las rdo rje rtse lngar gyur / /
rdo rje las ni sku bskyed do / /
zhal gsum phyag drug sku mdog gnag /
g.yas dkar g.yon dmar dbus mthing zhal / /
spyan gsum mche ba gtsigs pa'i zhal / /
dbu skra kham nag gyen du brdzes / /
gri gug rdo rje ral gri gsum / /
g.yas pa'i phyag na bsnams pa yin / /
b+han+d+ha pad+ma 'khor lo gsum / /
g.yon pa'i phyag na bsnams pa yin / /
g.yas bskum g.yon brkyang gsus po che / /
lha mo phag mo'i mgul nas 'khyud / /
phag mo zhal gcig phyag gnyis ma / /
gri gug dang ni b+han+d+ha g.yon / /
gtso bo'i mgul nas 'khyud pa'i tshul / /
gnyis su med pa'i gnas na bzhugs / /
mig dang lus sogs dbang po drug /
sangs rgyas drug kyang yod par bsam / /
sku gsung thugs kyis byin gyis brlabs / /
snying ga'i hUM las 'od byung bsam / /
ye shes mkha' 'gro spyan drangs te / /
tshig gi dbang yang blang bar bya / /
bcom ldan de bzhin gshegs pa kun / /
bcom ldan mnga' bdag chen po rnams / /
khyod kyis bdag la dbang bskur gsol / /
de skad bdag gis dbang blangs pas / /
ye shes rdo rje chu rgyun gyis / /
bdag gi spyi bor dbang bskur bas / /
rigs lnga'i cod pan gyur par bsam / /
mchod dang bstod dang bdud rtsi bza' / /
de nas bzlas pa bya ba ni / /
bzlas pa'i sngags ni 'di yin no / /
oM hrIHSh+T+r-iHwi kr-i tA na na hUM hUM phaT phaT swA hA /
thams cad grub pa'i don du bzlas / /
gtor ma'i sngags ni 'di yin te /
oM a kA ro mu khaM sarba d+harmA NAM /
A d+ya nu t+pan+na twA ta oM AHhUM phaT swA hA /
bar chad thams cad bsrung ba'i phyir / /
des ni gtor ma sbyin par bya / /
de ni bskyed pa'i rim pa'o / /
de nas rnal 'byor ngal bso bya / /
snying ga'i hUM gi 'od zer gyis / /
khams gsum ma lus kun la khyab / /
kun kyang sangs rgyas sku ru 'gyur / /
gyur pa kun kyang bdag la bsdu / /
bdag kyang hUM la bsdus byas la / /
hUM yang thig ler 'gro bar bsgom / /
rtog pa yang dag spangs pa ste / /
yang dag bde ba'i rnam pa'o / /
phyag med zhal med kha dog med / /
mchog tu dga' ba'i mtshan nyid do / /
'di byas bsod nams gang thob pas / /
sems can thams cad sangs rgyas shog /
nag po zhal gsum phyag drug pa'i sgrub thabs /
slob dpon la li ta badzra sa mdzad pa rdzogs so //
[ ]
