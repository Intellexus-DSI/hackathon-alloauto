@## / /
rgya gar skad du /
nairAt+ma ko pa de sha nA ma /
bod skad du /
bdag med ma'i man ngag ces bya ba /
dpal rdo rje sems dpa' la phyag 'tshal lo / /
g.yon gnas ming gi brkyang ma chu 'bab stong nyid shes rab cha / /
g.yas gnas ming gi ro ma khrag 'bab snying rje dngos po'i bdag nyid can / /
dbus su gnas pa kun 'dar ma ni zhu ba 'bab cing mi phyed gzugs can gnyis med pa /
de ni rtsa gsum gzugs kyis bcom ldan 'das ma khyed srungs shig /
bdag med mas ni nam mkha'i mthar thug khyab / /
dpal ldan bdag med ma la phyag 'tshal nas / /
yang dag bde ba'i gnas su bdag gis ni / /
bdag me ma yi man ngag bshad par bya / /
'dir bzlas pa dang bsgom pa'i dbang du byas pa snying rje'i ros byugs pa'i sems kyi rgyan can /
byang chub kyi sems rin po che legs par gzung ba /
bla ma dang bdag med ma gnyis mi phyed par bsnyen bkur bas /
dben zhing 'tshe ba med pa'i bsam gtan gyi khang par zhugs la /
oM rak+Sha rak+Sha hUM hUM hUM phaT swA hA /
'dis ni khro bo'i ngag bar chad sel ba'i sngags brjod pa ste /
gnas la sogs pa srung bar byed pa'o / /
de nas khyad par du gyur pa'i stan la 'dug cing ci 'byor pa'i bdud rtsi lnga la sogs pas byugs la /
der me tog dgram par bya zhing ras ris la sogs par gnas pa'i bcom ldan 'das ma la mchod pa lngas mchod cing stobs chen po las byas pa'i spos kyis rab tu bdugs shing rnam par dag pa'i sngags bzlas te bdag nyid bdag med mar mos par bya'o / /
de'i rjes la sprul pa shing rta'i yan lag 'khor lo'i 'dab ma'i gdan can 'dab ma bzhi pa'i ze'u 'brur song ba /
srog song ba'i snying gar bsil ba'i 'od zer can gyi dkyil 'khor la su gan+d+he las skyes pa /
pad+ma rA ga'i 'od zer blangs la 'bar ba'i me lta bur 'od 'bar ba'i mgo skyes can dri ma med pa'i thod pa'i phreng ba byas pa'i thod can cung zad khro zhing dmar ba g.yo zhing zlum pa'i spyan gsum pa /
mi mgo khrag dang bcas pa'i phreng ba brgya'i phyed kyis lus la rgyan byas pa /
yid du 'ong ba'i phyag rgya lngas lus la brgyan pa /
khrag gis gang ba'i thod pa dang rgyal mtshan g.yon gyis 'dzin cing /
g.yas kyis gri gug 'dzin pa'i phyag ni pa la sha'i lo ma rgyas shing 'o ma 'dzin pa'i khur gyis mnan pa lta bu /
dbus su gnyer ma gsum pa gcer bu rgyas shing skabs phyed pa'i 'phongs kyi cha can gar dgu'i ro dang ldan pa skyil krung phyed pa'i gar gyis mnan pa 'gying zhing rol par ldan pa legs pa'i na tshod can /
yid dga' ba'i gnas nas 'od zer gyi tshogs 'char ba chos kyi sgo las byung ba yang dag pa'i ye shes kyi gzugs can du bdag med ma blta bar bya'o / /
de nas chos ji lta bas dam tshig la ye shes gzhug pa byas la de'i mig dang sku la sogs pa rnam par dag par mos so / /
de'i rtsibs dang ldan pa ni rdo rje 'chang gi ngo bo bde ba'i snying po'i gzhi ste /
sin+d+hu ra'i tshogs sam snga dro'i mtshams ltar dmar ba dang po mchog gi snying por bde ba chen po'i rtsibs dang ldan pa nas 'bab pa /
dbus kyi rtsa nas zhu ba 'bab pa'i rgyun gyi dbyibs can skyes pa /
rdo rje'i mchod rten yan lag la rten cing 'brel bar 'byung ba skye mched kyi ngo bo rnams g.yas dang g.yon dang 'og gzhi'i phyogs su song ba rnams /
skar khung dra ba'i rnam pa can gyi gnas bcu gnyis su skad cig ma dang dga' ba dang dbang du ston pa zlum zhing dang ba'i mu tig dmar po'i rdog ma'i rnam pa lta bu thig le bcu gnyis rnam par bsgoms la /
rnam par thar pa'i sgo bzhi'i ngo bo rnams kyi gnas bzhi dang /
rdo rje bzhi'i bdag nyid dang yi ge bzhi'i rnam pa dang sku bzhir bsgom par bya'o / /
de la steng gi gnas ni rdo rje rin po che'i rnam pa sku rdo rjer bskyed pa'i skye ba can ston ka'i ri bong can lta bu'o / /
g.yon pa'i gnas ni zla ba phyed pa'i rnam pa gsung rdo rje'i myu gu skyed par byed pa rin po che pad+ma rA ga lta bu'o / /
g.yas pa'i khyim yang zla ba phyed pa'i rnam pa thugs kyi rdo rje'i lcug phran skyed par byed pa'i in+d+ra nI la lta bu'o / /
dbus kyi gnas ni chos 'byung ba'i rnam pa dam tshig rdo rje skye ba'i rgyu can rigs bzang po'i rdo rje snying po lta bu 'od zer lnga dang ldan pa chos thams cad kyi gzhir bsam par bya'o / /
de nas skad cig ma'i thig le rnams ni dga' ba'i thig le rnams la'o / /
dga' ba'i thig le rnams ni dbang gi thig le rnams la'o / /
dbang gi thig le rnams ni sku rnams la zhugs par bsgom par bya'o / /
de'i rjes la sku bzhi pa gong nas gong du rim pa bzhin zhugs pa yang rgyu skar gyi sbyor ba lta bur dbus kyi thig le las zhu nas nang du thim par yid mnyam par gzhag par bsam mo / /
de'i rjes la de nyid chos kyi dbyings kyi gzugs 'od zer gyi phreng ba rnam par 'phro ba can bdud rtsi'i char lta bu'i thig le'o / /
thig ler zhugs pa'i chos kyi yi ge las nA da'i skud pas bkug ste /
ji skad gsungs pa'i rtsa'i lam nas steng du song nas chu dang 'o ma ltar chos dang thig le lhan cig tu ro gcig tu gyur pa dang /
stong pa nyid dang snying rje mi phyed pa'i gzugs can 'jig rten las 'das pa lhan cig skyes pa phun sum tshogs pa rdza mkhan gyi 'khor lo bskor ba'i shugs ltar 'khor bar bsgom par bya'o / /
de dag ni bdag med ma'i man ngag las thig le sna tshogs gcig tu bsgom pa'i cho ga ste dang po'o // //
de nas sngar gsungs pa'i mtshan nyid can gyi sngags pas sngar brjod pa'i bsam gtan gyi khang par zhugs la stan bde ba la 'dug ste /
bsrung ba'i sngags brjod cing dkyil 'khor mchod pa la sogs pa yang byas la /
oM swa b+hA wa shud+d+haH @# / /
sarba d+harmAH swa b+hA wa shud+d+ho\u0f85haM /
'dis ni bdag med ma ru lhag par mos par bya'o / /
de nas 'og gzhi shing rta'i yan lag can gyi chu skyes la gnas te srog song ba'i snying gar ri bong can gyi dkyil 'khor la sngon po 'am dmar nag gam dmar po lta bu gang 'dod pa ji skad gsungs pa'i mtshan nyid can gyi bdag med ma'i rnam par bsgom par byas la /
ye shes dang mig dang sku la sogs pa byin gyis brlab pa blta bar bya'o / /
de nas de'i 'og gzhi'i rtsibs can la dang po mchog gi snying po mtshan nyid nam mkha'i khams kyi rang bzhin can /
mtshal dang 'da' di ma'i me tog lta bu gru gsum gyi 'khor lo la sa'i khams kyi rang bzhin stobs dang bral ba'i mgo bo'i dum bu bsgom par bya'o / /
de'i nang du chu'i khams kyi rang bzhin 'o ma las skyes pa dkar po ril por bsam mo / /
de nas de'i dbus su me'i khams kyi rang bzhin glog ltar 'khyug pa'i mtshon bsams la /
me'i dkyil 'khor dang ldan pa lte ba la rlung gi khams kyi rang bzhin zla ba phyed pa 'bar ba bsam mo / /
de'i steng du 'byung ba lnga'i bdag nyid zla ba phyed thig les rnam par brgyan pa'i sa bon dga' ba'i tshogs can 'od gsal bar blta'o / /
de nas me'i dkyil 'khor de la chags pa chen po ston pa gsal bar 'bar ba'i yi ge gsum bsgom par bya ste /
de la steng gi grwar don gyi rnam par stong pa'i yid tsam du gsal ba'o / /
g.yon gyi grwar yang dag par 'dod pa'i 'bras bu bskyed pa can no / /
g.yas kyi grwar dgyes pa bskyed pa can no / /
de dag kyang yi ge gsum ste sbyor ba dang dngos dang mjug gi bde ba'i rgyur nges pa'i tshig tu grub par rtogs par bya'o / /
de nas de'i 'od zer gyis reg pa'i stobs kyis chags pa chen po'i rlung gis bskyod nas rjes su chags pa 'dod pa mo mtshon pa ltar /
bcug pa'i khyim gyi sgor ba thag shin tu phra ba lta bu'i sa bon gyi yi ge thig le can nA da'i ro ma'i gzugs steng du song yang rung ma mo ltar song ba ste /
yang 'khyog por 'gro bar mgrin pa'i khrod kyi bu ga'i phug ni khyim ste lce chung 'phyang ba'i rtser gnas pa dpal he ru ka'i ngo bo haM yig la bdag med mas reg par blta'o / /
de nas der reg pa'i bde ba rgyas pa'i bde ba can mi shigs pa'i thig le las 'thigs pa dri ma med cing dga' ba'i chu'i bdud rtsi char gyi snying po'i dbang bskur bas /
yang dag par tshim pa dang dga' ba dang bcas shing lhag par dga' bas gang zhig myos pa ni 'phang lo bskor ba ltar bcom ldan 'das ma de lhun gyis grub par bsgom par bya'o / /
yang de'i rdo rje gsum dbyer mi phyed pa dang sku gsum gyi bdag nyid can dang /
thabs dang shes rab mi phyed pa'i bla ma dam pa'i man ngag las rig par bya'o / /
de dag ni bdag med ma'i man ngag las 'byung ba chen po lnga dang rdo rje gsum dang sku gsum gyi bdag nyid can don dam pa'i yi ge'i gzugs kyis 'khor bar bsgom pa'i cho ga ste gnyis pa'o // //
de nas rnal 'byor bas ji lta ba de bzhin pas bgegs bsal bar bya ste /
cho ga ni dben pa'i khyim la sogs par stan 'jam zhing bde bar 'dug ste bdag nyid bdag med mar mos par byas la dag pa'i sngags brjod do / /
'og gzhi'i rtsibs dang ldan pa ni mya ngan me dang rgya skyegs shing dang ku su ma'i me tog lta bu la shing rta'i yan lag can gru gsum par sna tshogs rdo rje la chu skyes kyi ze'u 'brur zla ba'o / /
der rdo rje rnon po rtse gcig pas 'og gi cha brgyan pa dbus kyi char sna tshogs rdo rjes mtshan pa rab tu 'phyang ba sgra dang ldan pa dril bu'i phreng ba dang sna tshogs pa'i phreng ba dang ldan pa ske'i char ro / /
steng gi char phul du byung ba'i rdo rje rtse mo lnga pas mtshon pa langs nas gnas pa'i kha T+wAM ga ni chos kyi dbyings kyi bdag nyid bdag med ma'i ngo bor sa bon yongs su gyur pa las blta bar bya'o / /
de nas de'i 'og dang bar dang mgrin pa dang steng gi char las dang chos dang dam tshig dang phyag rgya chen po'i ngo bo ni /
chos kyi sgo dang drag po dang ye shes rgya mtsho dang mgo med do / /
de yang sna tshogs dang nag po dang dmar po dang dkar po'i kha dog tu rnam par bsgom mo / /
nyi zla 'gags pa las skyes pa'i las kyi rlung gis bskul bas 'jig pa'i dus kyi me'i phung po shin tu 'bar ba ltar rnam par bsgom par bya'o / /
de nas de'i steng du gyur pa'i rdo rje'i dbus kyi ra'i rtse mo nas 'jig pa'i dus kyi me 'bar ba ltar langs pa dang /
'bar bas bsreg pa'i rnam par 'khrugs par bya ste /
'khor lo gnas pa'i sangs rgyas dang rig ma'i tshogs phyogs bcu'i de bzhin gshegs pa thams cad kyi sku gsung thugs dang ye shes kyi bdag nyid du 'khor lo gsum bsdus pa'i mtshan nyid ngo bo bde ba'i 'khor lor me 'bar bas mar zhu ba ltar yang dag par bsgom pa'o / /
de nas 'dzag pa'i bdud rtsi 'dzin pa gsos pa dang /
sangs rgyas dang rig ma'i tshogs bsregs shing mya ngan las 'das pa'i gzugs can brlan pa yang ji ltar chu 'dzin gyi tshogs las chu 'bab pa'i thig les tshim pa ni rma bya myos pa lta bu ste /
shin tu dga' bas gzhan gyi 'dod pas tshim pa bde ba chen por zhugs pa shes rab kyi rang bzhin las nam mkha'i khams thams cad du spros bas dga' ba'i tshogs kyis gdungs pa'i gar de /
der yid song ba'i sngags pas ji srid 'dod pa lhun gyis grub par bsgom par bya'o / /
de dag ni bdag med ma'i man ngag las shes rab mchog gi bdag nyid kha T+wAM ga rol pa bsgom pa'i cho ga ste gsum pa'o // //
de nas rnal 'byor ma'i mtshan nyid gang du gsungs pas ji lta bu'i bsrung ba'i sngags bya ste /
'tshe ba med pa'i khang pa la sogs pa ru stan bde ba la rdo rje skyil mo krung bsdams pas bdag med mar mos la rnam par dag pa'i sngags brjod do / /
de nas sprul pa'i 'khor lo'i dbus su srog song ba'i sems kyi gzhir zla ba'i dkyil 'khor la sngar gsungs pa'i rang gi mtshan nyid can gyi bdag med ma rnam par bsgoms la /
de'i 'og gzhi la shing rta'i yan lag can yongs su smin pa'i kim+pa ka'i 'bras bu lta bu /
de yang me'i 'khor lo gru gsum pa de'i nang du pad+ma 'dab ma bzhi pa bsam par bya'o / /
de nas de'i 'dab ma dang ze 'brul mkha' 'gro ma lnga'i rang bzhin yungs kar phra mo'i bde ba'i thig ler bsgom par bya'o / /
de la shar phyogs kyi 'dab ma la me long lta bu'i ye shes dang sangs rgyas sa'i rang bzhin rdo rje ma'i rang bzhin rab tu sbyor ba'i bde ba'i thig le'o / /
lho phyogs kyi 'dab ma la mnyam pa nyid kyi ye shes dang sangs rgyas sa'i rang bzhin dkar mo'i rang bzhin can rtsa ba'i bde ba'i thig le'o / /
nub phyogs kyi 'dab ma la so sor rtog pa'i ye shes dang sangs rgyas sa'i rang bzhin chu'i rnal 'byor ma'i bdag nyid can yongs su bcad pa'i bde ba'i thig le'o / /
byang phyogs kyi 'dab ma la bya ba grub pa'i ye shes dang /
sangs rgyas sa'i rang bzhin rdo rje mkha' 'gro ma'i rang bzhin can gyi don gyi bde ba'i thig le'o / /
ze'u 'bru la shin tu rnam par dag pa chos kyi dbyings kyi ye shes dang sangs rgyas sa'i rang bzhin bdag med ma'i rang bzhin can chos thams cad don dam pa mchog tu bde ba'i thig ler yid mnyam par bzhag pa'i sngags pas dus ring por bsam mo / /
de'i rjes la dbus kyi thig le las rnam par spros te dri ma med pa'i brgyad kyi phyed kyi 'od zer lcags kyu rnams kyis phyogs kyi thig le bkug pa rnams kyang dbus kyi thig le la zhugs par blta bar bya'o / /
de nas ye shes lnga'i bdag nyid can don dam pa'i shes rab kyi rang bzhin du thig le'i gtso bo 'bar bar ji tsam 'dod pa bsgom mo / /
de nas 'od zer dmar po byung ba ni dpag bsam gyi shing gi yal ga ltar mngon par 'dod pa'i don bskyed cing /
skyed par byed pa'i me ltar bde ba skyed par byed pa'o / /
de nas sna'i rtse mo'i gtsug tor du khyer la dus ring mor bde bar gnas par bsam par bya'o / /
de nas de'i thig le ba thag ltar rang las byung ba'i skud pa'i ri mo'i rgyun gyis skas kyi khrem gnyer gyi lam la song ba dang /
yid bzhin gyi nor bu rin po che ltar bsam pa thams cad yongs su rdzogs pa ri bong can gyi dkyil 'khor ltar bdud rtsi'i rang bzhin gyi 'od zer gyi tshogs kyis nam mkha' ma lus par khyab ste /
mchog tu bde ba'i rang bzhin dang chos kyi sku'i bdag nyid dang bdag med ma'i rang bzhin du sna'i rtse mor gnas par gyur cing 'bar ba dang bsgom par bya ba dang sgom par byed pa dang bsgom pa'i rnam par rtog pa'i skyon gyis byugs pa dang bral bar gyur pa'i sngags pas ci tsam brtan par nus pa'i bar du bsgom par bya'o / /
de dag ni bdag med ma'i man ngag las mchog tu bde ba'i thig le bsgom pa'i cho ga ste bzhi pa'o // //
de nas sngags pa dbang dang dam tshig dang ldan zhing snying rje la sogs pa'i yon tan dang ldan pas tshogs bsags te /
yid dang mthun pa'i phyogs su sngags pas stan la 'dug ste /
bsrung ba dang dkyil 'khor mchod pa'i cho gas bdag nyid bdag med mar mos la /
rang gi sprul pa'i rtsibs dang ldan par bdag med ma sngar bskyed pa gsungs pa bzhin bskyed la /
de'i lte ba la me tog man+da ra ba kha phye ba lta bu gru gsum pa thub pa'i dbang po'i gnas mchog tu lhag par yum dang bcas pa dang /
dang po'i mchog gi rang bzhin can 'od gsal bar bcu drug cha zhag gi gtso bo dang /
rta bdun pa'i ri'i phur ba ltar kha sbyor du gsal bar blta'o / /
de las byung ba'i yongs su rtsom pa dang so sor 'byed pa dang rnam par spyod pa rnams su ston pa khab lta bu shin tu rno ba'i nyi ma'i 'od zer ltar phra ba lta bu shin tu dmar po de kha sbyor lan gsum du dgrol te der nang du song bar bsam par bya'o / /
de nas de'i sbyor ba las skyes pa ni 'bar zhing dga' ba las bskyed pa skye ba can lta bu'i rgyal ba rnams don dam pa'i ye shes kyi thig le rnam par bsam par bya'o / /
de nas de las byung ni sprul pa'i ri mo'i rang bzhin lha'i dbang po yang dbang phyug bde ba la dmigs pa'i mchog gzhan gyi don byed pa ni glang po che mo ltar rol zhing sgeg par 'gro ba ste /
yid bzhin gyi nor bu dmar po'i thur ma phra mo ltar ring bas sA la'i yal ga lta bu legs par 'bar ba bdag med ma'i gzugs brnyan gyis bde ba chen po'i 'khor lo'i dbus su gnas pa'i de bzhin gshegs pa thams cad bsdus pa'i dpal dgyes pa'i rdo rje'i bdag nyid mgo med kyi gzugs kyi bcom ldan 'das kyi lus la reg par bsam par bya'o / /
de nas de dag dga' bas bskyod pas gzugs brnyan reg pa las byung ba'i chags pas zhu bar gyur te /
dga' ba dang rjes su mthun pa'i tshul gyis 'bab cing rjes su 'gro ba'i thig le'i gzugs can dga' ba'i 'dod pa bsten par bya'o / /
de yang de'i sbyor ba las yang dag par byung ba'i bde ba'i bdud rtsi myangs pa bcud dang /
stobs su smin pas rgyas pa las spro zhing ma rgud cing legs pa mchog gi dga' ba tshogs bsdu ba byas pas /
nam mkha'i phyogs ma lus par gnas pa'i rgyu ba dang mi rgyu ba de yid gtad pa'i sngags pas ji tsam nus pa de tsam du bsgom par bya'o / /
de dag ni bdag med ma'i man ngag las ye shes kyi thig le bsgom pa'i cho ga ste lnga pa'o // //
de nas bsam gtan gyi khang par bde bar 'dug pas bya ba dag byas nas /
rnal 'byor ma'i mtshan nyid ji skad gsungs pa'i bdag med ma'i rnal 'byor can gyis sngar gsungs pa'i sprul pa'i 'khor lo la A li bsdus pa'i rang bzhin gyi gzugs can chos kyi sku'i bdag nyid shes rab kyi ngo bo stong pa nyid kyi tshul can /
rnal 'byor ma ma lus pa'i bsdus pa'i tshul can gzugs bdag med ma oM yig 'bar ba mngon par blta'o / /
chos kyi 'khor lor gnas pa yang kA li bsdus pa'i gzugs can longs spyod rdzogs pa'i sku'i bdag nyid thabs kyi ngo bo snying rje'i tshul can te /
de bzhin gshegs pa thams cad bsdus pa'i rang bzhin dpal he ru ka'i ngo bo hUM yig 'bar ba rnam par bsgom par bya'o / /
de nas de las byung ba'i 'od zer gyi phreng ba pho nya mo lta bus gnyi ga'i 'dod pa'i don nyi ma lta bu bsgrub pas bkug ste /
de nyid du rjes su chags pa bsgom mo / /
de nas yang der sbyor ba'i rjes su chags pa dang shin tu zhen pa de dang mi phyed pa'i ze'u 'bru rin po che rtse mor phyin cing gnas par dus ring por bsgom par bya'o / /
de nas de'i rjes la ma na sa'i gnas shing rta drang srong rta bdun pa cher 'tsher ba'i stobs las byung ba'i rlung dang /
me'i sbyor bas zhu bar gyur pa dang /
dngos po thams cad kyi stong pa yang dag pa stong pa nyid dang /
snying rje mi phyed pa'i byang chub kyi sems rnal 'byor pa rang gi mtshan nyid bum pa bzang po ltar 'dod pa'i don thams cad grub pa rnam par spros te /
bde ba'i rgyun du mnyam par snang bar byas pas snang ba dang ni snang ba sems can ma lus pa snod du byas pa thig le'i gzugs der yid song ba'i sngags pas bsam par bya'o / /
de dag ni bdag med ma'i man ngag las lhan cig skyes pa'i yi ge mi 'gyur ba'i thig ler bsgom pa'i cho ga ste drug pa'o // //
de nas bdag med ma'i rnal 'byor pas sngar bzhin pa'i sprul pa'i 'khor lo la bdag med mar yid kyis bskyed la /
de yang sprul pa'i 'khor lor pad+ma 'dab ma nang du bzhi phyir bcu bsgom mo / /
de nas de'i ze 'brul rnam par shes pa yid zhe sdang sangs rgyas kyi sa shin tu rnam par dag pa'i ye shes kyi bdag nyid can bdag med ma'i ngo bo dbyangs yig dang po thig le dang bcas pa rnam par bsgoms la 'dab ma dag la de las spros pa ni rnal 'byor ma bcu bzhi'i rang bzhin can dbyangs yig bcu bzhi bsgom par bya'o / /
de la nang gi shar phyogs kyi 'dab ma la gzugs mig gti mug sangs rgyas kyis me long lta bu'i bdag nyid rdo rje ma'i rang bzhin dbyangs yig gnyis pa'o / /
lho ru tshor ba sna nga rgyal sangs rgyas kyis mnyam pa nyid kyi bdag nyid dkar mo'i dbyangs yig gsum pa'o / /
nub tu 'du shes lce 'dod chags sangs rgyas kyi so sor rtog pa'i bdag nyid chu'i rnal 'byor ma ngo bo dbyangs yig bzhi pa'o / /
byang du 'du byed lus phrag dog sangs rgyas kyi bya ba grub pa'i bdag nyid can rdo rje mkha' 'gro ma'i ngo bo dbyangs yig lnga pa'o / /
phyi rol gyi dbang ldan du dga' ba la sogs pas gsum gyi bdag nyid can sbos mo'i rnag bzhin can dbyangs yig drug pa'o / /
me'i mtshams su 'od 'phro ba la sogs pas gsum gyi bdag nyid can ri khrod ma'i rang bzhin dbyangs yig bdun pa'o / /
bden bral du ring du song ba dang mig g.yo ba'i rang bzhin can gtum mo'i ngo bo dbyangs yig brgyad pa'o / /
rlung legs pa'i blo gros dang chos kyi sprin gyi bdag nyid can g.yung mo'i ngo bo dbyangs yig dgu pa'o / /
shar la sogs pa'i 'dab ma la dad pa la sogs pa dbang po bzhi'i bdag nyid can sgo skyong gi ngo bo dbyangs yig bcu pa bcu gcig pa bcu gnyis pa bcu gsum pa'o / /
nub dang bden bral gyi mtshams su reg pa dang shes rab dang dbang pa'i bdag nyid can sa spyod ma'i rang bzhin dbyangs yig bcu bzhi pa'o / /
dbang ldan dang shar gyi mtshams su chos dang dad pa la sogs pa stobs lnga'i bdag nyid can mkha' spyod ma'i ngo bo dbyangs yig bco lnga pa'o / /
dbyangs yig de dag kyang 'od gsal ba bdud rtsi'i char bab par bsam par bya'o / /
de nas dbyangs yig dang po 'od zer gyi phreng bas khyab ste lhag pa'i 'od zer skar mda'i rnam pas rnyed par rab tu blta'o / /
de nas nyi ma'i 'od dmar po spros pas mthong bas gsal te tho rangs kyi skar ma ltar thim par dbyangs yig bcu bzhi po de dag rnam par bsgom mo / /
dang po dbyangs yig kyang nyin mos 'jigs pa ltar thig le phug tu zhugs par bsam mo / /
de yang thig le phug gi bur par zhugs pa dang nyi ma'i 'od kyis gdungs pas bsreg par bya ste /
nA da ring po legs pa'i dbyangs yig rnam par bsam par bya'o / /
de nas de'i nA das bskul bas sngags dang khyu mchog gi rwa yis brdungs pas zhu ba thag pa 'phyang ba ltar ngang pa skyugs pa ste /
lhan cig skyes pa'i rlung gis bskyod pa tsha bas gdungs pa zhi ba ltar don dam par mchog gi gzugs las rnam par 'phros te /
bde ba chen po'i rgyun gyis srid pa ma lus pa la khyab pa der song ba'i yid can gyi sngags pas ji tsam nus pa'i bar du bsgom par bya'o / /
de dag ni bdag med ma'i man ngag las yi ge cha'i sbyor ba thig ler bsgom pa'i cho ga ste bdun pa'o // //
de nas mtshan nyid ji lta ba brjod pa'i sngags pas sngar gsungs pa'i bya ba thams cad bya ste /
bdag nyid bdag med mar mos shing sprul pa'i 'khor lo la mchog gi thabs dang shes rab kyi bdag nyid zla ba nyi ma'i sbyor ba las yang dag par byung ba rlung med pa'i mar me mi g.yo ba ltar gyen du 'bar bas mun pa'i tshogs ma lus pa zhi zhing yul dang dbang po'i grong khyer bsregs te /
gzhan gyi rnal 'byor ma rab tu 'jug pa yang 'gog cing rnam par rtog pa nyung ba ma yin pa zad par byed de /
shing skam po'i yal ga'i tshogs la phul du gyur pa'i shes rab me'i tshogs su 'bar bas yang bdag med ma'i rang bzhin gtum mo ltar mi reg pa gtum zhing rab tu gtum pa blta'o / /
de yang yid chags par gyur pa dang bde ba'i 'khor lo nam mkhar gnas pa'i ngang pa phye ma le ba ltar legs par snum zhing mar khu'i mer snang ba'i sred pas blta ba dang chags pas zhu ste der thim par rnam par bya'o / /
de nas de'i me la mar bcug pa ltar rab tu 'bar zhing sdig pa dang nyon mongs pas gdungs pa ma lus pa bsal te rnam par spros pas bde ba chen po rgyas par spro ba gzer ltar dmigs pa thams cad zhi ste /
mi dmigs pa dang bsam du med pa dang brjod du med par gyur te der ci nus tsam gyi bar du bsgom mo / /
de dag ni bdag med ma'i man ngag las gtum zhing rab tu gtum pa'i chog ste brgyad pa'o // //
de nas sngags pa dbang dang ldan pas sngar gsungs pa'i bsam gtan gyi khang par stan bde ba la 'dug nas bsrung ba dang dkyil 'khor mchod pa la sogs pa'i cho ga byas la /
rang gi lus nyid sa dang pha rol tu pha phyin pa bsdus pa'i rang bzhin gnas la sogs pa bsdus te /
rnam pa sna tshogs 'bar ba nor bu'i rang bzhin thar pa chen po khang pa'i gzhal yas khang du rang gi lus nyid mos par byas la /
der gnas pa'i rtsa kun yang dag par brten pa'i rtsa gsum pa ni bdag med mar mos so / /
de la mgrin pa na brtsams te g.yon na gnas pa'i kha 'og tu bltas nas lte ba'i 'khor lor song zhing chu 'bab brkyang ma zhes bya ba'i rtsa ste /
sku dang zla ba dang A li dang stong pa nyid dang lam du 'jug pa dang mtshan mo dang nub pa dang byang du rgyu ba rmi lam dang gzung ba dang shes bya dang don dam pa dang phra ba dang e yig dang dngos po med pas bsdus pa'i rang bzhin bdag nyid longs spyod rdzogs pa'i sku'i rang bzhin du mos par bya'o / /
lte ba nas bzung ste kha steng du bltas te g.yas nas rgyu ba'i mgrin pa'i mthar thug gi bar du song nas khrag 'bab pa ro ma zhes pa'i rtsa ste /
gsung dang nyi ma dang kA li dang snying rje dang lam nas 'byung ba dang nyin par 'char pa dang lho nas rgyu ba dang sad pa dang 'dzin pa dang shes byed dang kun rdzob dang rags pa dang /
baM yig dngos por bsdus pa'i rang bzhin thams cad kyi bdag nyid can sprul pa'i sku'i ngo bor mos par bya'o / /
de nas dbus nas rgyu ba kha 'og tu bltas pa chu shing gi me tog ltar 'phyang ba snum pa dang ldan pa'i mar me lta bur byang chub kyi sems 'bab pa kun 'dar ma zhes bya ba'i rtsa ste /
thams cad bsdus pa'i ngo bo stong pa nyid dang snying rje mi phyed pa byang chub sems kyi bdag nyid can chos kyi sku'i ngo bo gnyis su med pa rnam par shes pa tsam gyi rang bzhin du mos par bya'o / /
sprul pa'i 'khor lor son pa'i rtsa gsum po gcig gi rang bzhin de khor stong cha gsum pa lta bu'i bu gu can rwa bsdoms pa lta bu rdo rje'i rnam pa lta bu 'am /
yang na bya rog gdong can lta bu ste rtsa'i gtso bo sku gsung thugs gcig pa'i rang bzhin can nam mkha' ltar spros pa med cing ma gos pa bde ba chen po'i sku'i rang bzhin du bdag med ma rnam par bsgom par bya'o / /
bsgoms pa'i stobs kyis kyang don dam par mngon sum du byed do / /
de dag ni bdag med ma'i man ngag las rtsa'i gtso bo bsgom pa'i cho ga ste dgu pa'o // //
de nas sngags pa dbang dang ldan pas sngar gsungs pa'i bsam gtan gyi gnas su zhugs shing stan bde ba la 'dug ste /
bsrung ba dang dkyil 'khor la sogs pa'i cho ga byas nas mnyam par gzhag pa'i yid kyis bdag med mar mos par bya'o / /
de nas sprul pa'i khang pa rgyun du gnas pa can rang gi 'od kyi dkyil 'khor gyis bskor ba brtse ba dang bral bas gdungs te /
brtse ba dang phrad pas 'dod pa'i yi ge mchog gi rang bzhin du btsun mo chen mo bdag med ma /
zhes bya ba rnam par bsgoms la /
de la chos kyi khang pa rgyun du gnas pa'i gnas la gnas pa yang /
nyi ma lta bu 'bar ba dang ldan pas 'dod pa lta bur 'khyud pa dang 'dod pa'i mchog tu gyur pa'i rje btsun dpal he ru ka zhes bya ba'i rgyal po chen po des 'od zer gyi pho nya btang ste lta bar byed do / /
de nas 'od zer gyi pho nya bkug nas khyer ba dang chags pa lta bur rjes su chags pa'i dga' bas rnyed de 'khyud pas kyang thob pa ni dbul mos gter rnyed pa lta bu'am /
bkren pas dgos pa khyad par can gyi ston mo zos pa lta bu'am /
sos ka'i tshad pas gdungs pa la chu bsil bas dbang bskur ba lta bu ste /
mchog gi bde ba thob par gyur pas bsgoms pa'i stobs kyis don dam pa mngon du bya'o / /
de dag ni bdag med ma'i man ngag las lhan cig skyes pa'i btsun mo bsgom pa'i cho ga ste bcu pa'o // //
de nas sngar brjod pa'i mtshan nyid can gyi sngags pas ji skad gsungs pa'i bsam gtan gyi gnas su stan bde ba la 'dug nas bsrung ba'i 'khor lo la sogs pa'i cho ga bya ste /
bdag nyid bdag med mar mos la lte bar sbrul lta bur 'khyil ba'i rnam par gnas pa gnyid log pa ltar ma sad pa chos kyi sku'i bdag nyid can bdag med ma'i ngo bo shes rab la longs spyod rdzogs pa'i sku'i bdag nyid can thams kyi rang bzhin dpal he ru ka'i ngo bo sna'i lam nas zhugs nas rlung gis rab tu mnan pas sad par bya'o / /
de nas de dbyug pas reg pa'i sbrul mo ltar dbyu gu'i rnam pa ltar langs te kha'i bu ga nas me 'bar ba ltar blta'o / /
de nas des shin tu yang 'bar ba dang 'jig rten gsum yang bsregs par bsams te /
de'i stobs de lta bus bdud rtsi'i rang bzhin ri bong can du de ma thag tu zhu bar gyur pas rgyun gyi rnam par blugs par bsgoms la /
de nas bsgoms pa'i stobs kyis don dam pa mngon sum du bya zhing nam mkha'i phyogs thams cad du spro'o / /
de dag ni bdag med ma'i man ngag las rlung gi shes rab bsgom pa'i cho ga ste bcu gcig pa'o // //
de nas sngags pas dbang du gyur pa bsam gtan gyi gnas su rab tu zhugs nas gnas dang bdag dang rnal 'byor bsrung ba'i cho ga bya zhing dkyil 'khor mchod pa'i cho ga yang bya ste /
chos thams cad rang bzhin gyis rnam par dag pa oM pra kr-i ti pa ri shud+d+ho\u0f85haM zhes brjod de bdag med par blta'o / /
de nas bdag med ma de nu ma nang du thim par gyur cing rang gi pad+ma'i ze 'bru las skyes pa rdo rje 'gram gnyis ni dril bu ste chags pa dang bcas shing chags pa'i lta bas bltas pas gang yang rung ba ste Dom+bi nIr blta'o / /
de yang sbyor ba dang mthong ba dang bsgom pa dang khyad par dang mthar phyin pa'i lam gyi ngo bo ste /
rnam pa sna tshogs la sogs pa'i skad cig ma'i khyad par las so / /
zla ba gang ba lta bu longs spyod rdzogs pa'i sku'i rang bzhin can lhan cig skyes pa thams cad kyi rang bzhin dpal he ru ka la 'khyud pa ni na ma mkha' lta bu'i chos kyi sku'i rang bzhin lhan cig skyes pa shes rab kyi ngo bor bdag med ma mngon sum du bya'o / /
mngon du byas pa dang / /
yan lag dang /
nyin lag thams cad la'o / /
de las phyogs bcu'i dngos po thams cad du spros te /
rnam par spros pa thams cad bdag gi rang bzhin du bya'o / /
des bdag tu byas pa dang /
sems tsam gyi bdag nyid du rnam par bsam mo / /
de bsams pa dang rtog pa med par bya'o / /
de ltar yang bsgom pa thams cad la cho ga 'dis bsgom mo / /
de dag ni bdag med ma'i man ngag las lhan cig skyes pa gnyis bsgom pa'i cho ga ste bcu gnyis pa'o // //
de nas tshogs bsags pa'i sngags pas phyag rgya chen po'i dngos grub 'dod pas ji skad gsungs pa'i rnal 'byor gang yang rung ba'i sbyor ba la dmigs shing sems brtan par bya ste /
brtan par gyur pa dang sems kyi mtshan ma brtag ste mtshan ma yang lhun gyis grub par skyes pa'i dga' ba'i shugs kyis rgyun gang gi tshe mngon sum du gsal bar snang bar gyur pa de yin te /
rnga dang rnga bo che dang rnga zlum dang zangs dung la sogs pa'i gsal bar grag pa'i sgra rnams kyis rig pa mi 'byung ba yang yin no / /
lcag dang thal mo dang khu tshur la sogs pas tshor ba mi 'byung ba'o / /
sbrang bu dang sbrang ma la sogs pas kyang gnod pa mi 'byung ba'o / /
de'i tshe sems brtan par gyur par shes par bya'o / /
de nas brtan par gyur pa'i rnal 'byor pas ri phug gam chu 'gram mam /
rgya mtsho'i 'gram mam dur khrod dam bzhi mdo'am ma mo'i khyim mam lha khang ngam lha gnas rnying pa'am ldu ma ra dag ste /
rjes su mthun zhing dben pa 'tshe ba med pa dri ma med pa'i chu dang ldan pa me tog dang 'bras bu'i tshogs kyis brgyan pa'i shing gi phreng bas bskor ba'i nags tshal gyi gnas su gnas te yi dam gyi rnal 'byor la dmigs shing dngos grub thams cad bsgrub par bya'o / /
grub pa dang sa la sogs pa 'byung ba chen po rnams rim bzhin du gcig la gcig thim ste des kyang mtshan ma nye bar mtshon to / /
mtshan ma rnam par lnga yin te /
de bzhin du sa thim pas smig rgyu'i rnam pa'i mtshan ma skye bar byed do / /
chu thim pas ni du ba'i rnam pa'o / /
me thim pas ni srin bu me khyer gyi rnam pa'o / /
rlung gis ni mar me lta bu'o / /
de na ston ka'i nam mkha'i dkyil lta bu 'od gsal ba snang ba med pa gsal ba tsam du gsal lo / /
de yang gsungs pa /
dang po smig rgyu lta bu ste / /
gnyis pa du ba'i rnam pa yin / /
gsum pa srin bu me khyer 'dra / /
bzhi pa mar me 'bar ba'o / /
lnga ba yang ni gsal bar ldan / /
sprin med nam mkha' lta bu'o / /
de ni thim pa'i mtshan ma ste / /
'byung ba rnams ni ye shes so / /
zhes pa'o / /
de ltar shes shing mtshan ma rnyed pa mnyam par gzhag pa'i sngags pas sa bon gyi gzugs sam thig le'i gzugs sam mtshan ma phra mo'i gzugs te /
lus dang yan lag la sems brtan par gyur pas bzhag na 'grub pa'o / /
de la sems lha mo'i mkhar du bkod de khams gsum du song bas kha dog legs pa'am mi legs pa'i gzugs mngon sum du mthong bar 'gyur ro / /
o d+ya na nam go dA ba rIr 'jig rten gsum du gnas pa'i zin pa dang /
ma zin pa dang /
gnyi ga'i dbye bas phye ba'i sgra thams cad thos shing sgra ma lus pa gang gi yin pa shes par 'gyur ro / /
ko sa la ru zhim po la sogs pa'i dbye bas phye ba'i dri lhan cig pa dang sbyar ba can snom par 'gyur ro / /
ka ling+ga ra mngar ba la sogs pa'i dbye bas phye ba'i ro ma lus pa myong bar byed do / /
byang chub kyi yan lag la rtsub pa la sogs pa'i dbye bas phye ba'i reg bya ma lus pa la reg par 'gyur ro / /
de bzhin tri sha ku ner lha'i btsun mo dgug pa sprul pa longs spyod do / /
kAny+tsi ru sngon gyi gnas dang pha rol gyi sems shes pa'o / /
lam+bA ka ru bstan bcos thams cad rig pa dang lha'i skad dang sngags kyi yang skad rnams so / /
rA me dbang phyug tu nyi ma rengs pa dang 'char ba yang nub par byed do / /
de'i steng du zla ba'o / /
de'i steng du skar ma'i 'khor lo rnams so / /
po la gi ri ru lha thams cad mthong zhing bdag gi bka' bsgo ba yang 'grub par byed do / /
dzA lan+d+ha ra ru dus gsum du mthong bar 'gyur ro / /
de bzhin du sprul pa'i 'khor lor sprul pa'i sku la thob cing chos kyi 'khor lor ni chos kyi sku'o / /
longs spyod kyi 'khor lor ni longs spyod rdzogs pa'i sku'o / /
bde ba chen po'i 'khor lor ni bde ba chen po'i sku 'thob par byed do / /
de ltar sku bzhi rnyed pas sangs rgyas rdo rje 'dzin pa dang /
bdag med ma'i go 'phang thob par 'gyur te /
yang dag pa'i byang chub thob pas sgrib pa thams cad rab tu zhi zhing gzungs thams cad dang sa dang pha rol tu phyin pa dang /
'jig rten dang /
'jig rten las 'das pa'i dngos grub mngon sum du byed par 'gyur la dngos grub mngon du gyur pas gzhan gyi don mthar phyin par 'gyur ro / /
de dag ni bdag med ma'i man ngag las sa bon la sogs pa'i phan yon rnam par gzhag pa'i cho ga ste bcu gsum pa'o // //
de dag 'dod pa'i don bsgrub pa'i phyir bar chad zhi bar bya ba dang mar ngo'i bcu bzhi la 'khor lo la yi ge dang thig le'i gzugs su bcom ldan 'das ma mchod de / /
de la mdun du dag par sbyangs pa'i bdud rtsis maN+Dal byugs la me tog gi tshom bu byas la de'i dbus su mchog gi snod gzhag par bya'o / /
de'i steng nas mnyam pa'i snod che bas kha bcad de dbus su bde byed kyi mig gi grwa'i 'khor lo'i rnam pa la bdud rtsi dang sgron ma'i phye ma cho gas sbyangs te btab la /
der lcags gsum las byas pa'i thur mas chos 'byung gi nang du sna tshogs rdo rjes bris pas bskor te /
bdag med ma'i rang bzhin yi ge dang thig ler bcas pa rdo rje'i mchod rten sngags pas bla ma'i man ngag gis kha nub tu bltas la bri bar bya'o / /
de nas dam tshig la ye shes gzhug par bya ste mchod pa'i rdzas lnga dang 'dod pa'i yon tan lnga khyad par du gyur pa dang /
mchog tu gyur pa'i sgron ma dang sbyangs pa'i bdud rtsi rnams bza' ba dang gsol ba dang phyog pa dang 'jib pa'o / /
yang glu dang gar dang rol mo'i khyad par gyis bskor ba dang phyag dang bstod pas kyang ci nus pas yongs su mchod do / /
de'i rjes la gzhon nu ma'am /
rdo rje rnal 'byor ma ste nag po 'am pri yang ku sngon mo ste cho ga bzhin mchod nas mchog tu gyur pa'i ston mo dang chang yang btung bar bya'o / /
de nas 'thor 'thung byas la go la dang yon phul la mnyam par byas la bzod pa mdzod cig ces brjod la gshegs pa dang /
bcom ldan 'das ma'i 'khor lo yang muHzhes brjod la gshegs su gsol te rang nyid ston mo bya'o / /
de dag ni bdag med ma'i man ngag las phyi rol mchod pa'i cho ga ste bcu bzhi pa'o // //
de nas dad pa dang bsnyen bkur du ldan pa'i slob mas maN+Dal dang phyag byas te /
snying rje dang ldan pa'i slob dpon la lan du mar gsol ba btab pa dang /
mar ngo'i dus gnyis las gang yang rung ba cig la slob ma rjes su gzung bar bya'o / /
de la ji lta ba'i cho gas ji skad gsungs pa'i bcom ldan 'das ma yang dag par mchod de /
yi dam gyi rnal 'byor yang byas la slob ma'i drung du 'dug go / /
de nas slob mas maN+Dal lnga bya zhing yon phul la me tog gi phreng ba bzung nas thal mo sbyar la langs shing bla ma mgo bo'i steng du gnas par mthong bar bsams pa dang /
de'i lus la g.yo ba'i rnal 'byor gang rung ba cig bya'o / /
de nas de kho na nyid gsum bzlas pa'i mchog tu gyur pas mchod par bsam zhing mar me chen po dang bdug spos kyis kyang rab tu bdug /
bsgyings pa'i sngags kyis dril bu'i sgra dang ldan par dkrol zhing /
oM lo le le hUM a zhes bsgyings pa'i sngags kyis ji srid ma phebs kyi bar du dbab bo / /
phebs pa dang rim gyis sam cig car du ba mos reg pa lta bu'am ba spu ldang ba dang g.yo ba dang mchi ma 'byung bar 'gyur ro / /
yang na chang gi stobs kyis phog pa lta bu 'gyel ba dang mchog gi mya ngan las 'das pa thob pa ltar yang bde ba bskyed pa'o / /
de nas bslang las dpar gyur pa dang slob mas maN+Dal byas la rnal 'byor dang /
mchod pa dang sngags dang cho ga rnams rim gyis bstan no / /
dad pa dang bral ba rnams la ni ma yin no / /
des kyang bla ma'i bka' lung me tog dri ma med pa lta bu mgo thog tu bkur te /
de nas bzung ste bcom ldan 'das ma dang bla ma dang rnal 'byor ma rnams la mnyam par gus pas bsnyen bkur bya'o / /
de dag ni bdag med ma'i man ngag las slob ma rjes su gzung ba'i cho ga ste bco lnga pa'o // //
bdag med man ngag byas pa yi / /
bdag gi bsod nams gang byung ba / /
des ni 'gro rnams myur ba ru / /
bdag med rgyal ba'i yum 'gyur shog /
bdag byin gyis brlab pa'i rim pa bdag med ma'i man ngag rdzogs so // //
'di yang dpal u rgyan gyi gnas na gnas pa'i lhan cig skyes pa'i rnal 'byor ma rnams kyi zhal nas byung ba / /
rnal 'byor ma kun gyi thugs mchog tu gsang ba'i gzugs can snying po las shin tu snying po /
dge ba'i rtsa ba ma byas pa rnams ni ma dad cing bla ma'i zhabs kyi pad+ma la ma bsnyen pa dag gis mi thob ste /
'di'i yon tan mtha' yas pa'i gzhi dang /
bden par yid ches par byed pa'i yid bzhin gyi nor bu ltar 'dod pa'i don grub pa /
chu'i rgyun ltar bsten pas 'bras bu ster ba can /
nam mkha' ltar ro mnyam pa 'di rna ba gcig nas gcig tu byung bas na bla ma dam pa'i man ngag las /
brjed par dogs pas rang dran pa'i don du bdag gis bris pas de'i phyir dpa' bo dang rnal 'byor ma rnams la bzod par gsol zhing /
gzhan yang de nyid rig pa rnams la yang bzod par gsol lo zhes pa'o / /
'di mdzad pa'i slob dpon yang brtan pa'i 'khor lo dpal 'jam pa'i dbyangs kyis byin gyis brlabs pa'i paN+Di ta chen po / /
dpal bzang po'i zhabs kyi pad+ma las skyes pa /
zhabs kyi rdul la brtse ba mchog tu gyur pa'i rdo rje rnal 'byor ma'i bka' drin las skyes pa paN+Di ta dpal ting nge 'dzin rdo rje zhabs zhes bya bas mdzad pa rdzogs so // //
rgya gar gyi mkhan po de ba a ka ra tsan+d+ra dang /
bod kyi lo tsA ba dpal ser rtsa bsod nams rgyal mtshan gyis bsgyur pa'o // //
mchog tu gsang ba'i tshul 'di ni / /
dman pa'i spyod yul ma yin pas / /
dri ma med pa'i blo yis ni / /
dam pa 'ga' yi don du bsgyur / /
bdag med ma'i man ngag rdzogs so //
[]
