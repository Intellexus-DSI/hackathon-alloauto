@## / /
rgya gar skad du /
shrI gu h+ya sa mA dza tan+t+ra bi ba ra NaM /
bod skad du /
dpal gsang ba 'dus pa'i rgyud kyi 'grel pa /
'jam dpal gzhon nur gyur pa la phyag 'tshal lo / /
gang 'di sku dang gsung dang thugs / /
shes rab thabs kyi bdag nyid bstan / /
de yi bdag gyur dmigs med pa / /
'jam dpal de la phyag 'tshal lo / /
blo dman gyur kyang dad tsam gyis / /
yang dag bskul nas 'gro ba rnams / /
dam pa'i lam la 'jug gyur pa / /
skal bzang 'bras bu la spyod 'gyur / /
de dag ye shes zhal snga yi / /
man ngag rang nyid kyis dran phyir / /
blo gros blun yang 'dus pa'i don / /
'dir ni ci nus bri bar bya / /
rtogs dka' ba dang don che ba'i / /
tshig nyung 'ga' tsam cung zad cig /
rnam par dbye ba de las ni / /
lhag ma go sla rang nyid go / /
gang yang lhag dang chad pa 'am / /
nyes smras 'di na ci snang de / /
bshad mdzad gzhung ni ma rtogs pas / /
bdag blo nyid kyis nyes pa yin / /
des na mkhas pas bla ma yi / /
skyon yin par ni mi brtag ste / /
slob ma blo dman nyes pa yis / /
rtogs pa'i bshad mdzad smad mi bya / /
'di skad ces bya ba ni 'og nas bshad pa'i rgyud kyi don ma lus pa blo la rnam par gnas bzhin pa bsdus pa la ltos pa yin no / /
bdag gis zhes bya ba ni sdud par byed pa bdag nyid 'od dpag tu med pa mngon par rdzogs par sangs rgyas pa nyid kyis gcig tu brgyud de thos pa la sbyor ba ma yin pa dang /
gtam 'di ni bdag gis dngos su thos pa yin gyi /
bdag nyid kyis ni ma yin no zhes nges par bzung ba ste /
brjod kyis mi lang ba zhes bya ba la sogs pa 'og nas 'byung ba'i tshig dang 'gal ba nyid du thal bar 'gyur ba'i phyir ro / /
thos pa zhes bya ba ni sgra so sor snang ba'i bdag nyid kyi rgyud rtogs pa'o / /
dris pa /
mngon par rdzogs par sangs rgyas pa nyid kyis rdo rje 'chang ba'i ngo bo nyid yin pas na rdo rje chos kyi mnyan la sogs pa 'gal lo zhe na /
ma yin te /
bcom ldan 'das ni sems can gyi khams dang bsam pa sna tshogs pa rnams gdul ba'i thabs kyi dbang gis gcig pu nyid kyang dpag tu med pa'i tshul gyis 'jug par mdzad de /
bltams pa dang mngon par byung ba dang /
dka' ba spyod par mdzad pa dang /
mngon par byang chub pa dang /
chos kyi 'khor lo bskor ba la sogs pa lta bu'o / /
de skad du /
mos pa sna tshogs bsam pa tha dad pa'i / /
sems can dbang gis khyad par mang po 'khrungs / /
gcig pu'ang chu yi snod ni du ma ru / /
zla ba'i gzugs brnyan 'char ba dag dang mtshungs / /
zhes bshad pa'o / /
dus gcig na zhes bya ba ni dus gcig gi tshe kho na thos so zhes bya ba'i don te /
yang ma yin gyi /
'di ni dus gcig na ste /
gzhan du ni gzhan dag go zhes mang du thos pa nyid du ston pas tshig mchog tu gzung bar bya ba nyid yin no zhes bshad par bya'o / /
byang chub la brten pa'i rdo rje chos ni 'das pa la sogs pa da ltar gyi ngo bor dgongs shing /
thams cad lan gcig yang dag par rig pa yin te /
des na thos pa mang bar grub pa yin no zhes bya bar dgongs so / /
bcom ldan 'das zhes bya ba ni dbang phyug la sogs pa'i yon tan drug ste /
'dir ni me long lta bu dang /
mnyam pa nyid la sogs pa'i rang bzhin la skal ba zhes bshad de de gang la mnga' ba de la de skad ces bya'o / /
yang na bcom pas bcom ldan 'das zhes bshad de / /
nyon mongs pa'i bdud la sogs pa bcom pa'i phyir ro / /
de yang /
nyon mongs shes rab la rag las / /
de bas shes rab bcom par bshad / /
ces gsungs pa'i phyir phung po dang /
'chi bdag dang /
lha'i bu dang /
nyon mongs pa'i bdud de /
bzhi po 'joms pa'i shes rab kyi ngo bo la bcom pa zhes bshad la /
de gang la mnga' ba de ni bcom ldan 'das te /
byang chub kyi sems rdo rje'o / /
de bzhin gshegs pa zhes bya ba la sogs pas ni bla na med pa'i chos ston pa dang rjes su mthun pa'i gnas kyi khyad par ston pa yin te /
de bzhin gshegs pa thams cad kyi sku dang gsung dang thugs rnams ni gzhan dag gi spyod yul ma yin pas na gsang ba'o / /
de nyid ni rdo rje ste mi phyed pa dang 'tshe ba med pa dang /
yang dag pa'i don gyi ngo bo nyid ni snying po ste de rnams kyi tha mi dad pa'i ngo bo nyid do / /
de lta bu'i ngo bo nyid kyi btsun mo'i b+ha ga rnams la zhes bya ba ni rgyu ba dang mi rgyu ba'i dngos po thams cad du gtogs pa dkyil 'khor gyi 'khor lo rab tu snang zhing 'byung bar nges par 'brel bas na gcig pu nyid yin yang tshig mang por byas pa yin no / /
bzhugs pa zhes bya ba ni 'dod chags la sogs pa'i thabs kyis 'dod chags la sogs pa'i spyod pa thams cad 'dod chags la sogs pa mngon par byang chub pa'i ngo bo nyid du mdzad pas na 'di nyid ni de bzhin gshegs pa'i mdzad pa yin gyi /
sngon byung ba gtso bor mdzad pa ni ma yin /
'das pa la sogs pa rnams kyang da ltar byung ba nyid kyis de yang dag par rig pa yin pa'i phyir /
ji skad du /
gcig nas gcig tu mngon sum du / /
rgyu ni 'bras bu nyid gyur pa'i / /
da ltar byung ba'i gzugs gang yin / /
de ni rnal 'byor pa yin shes / /
zhes bshad pa'o / /
brjod kyis mi lang ba'i zhes bya ba la sogs pas ni 'khor bstan pa yin te /
byang chub sems dpa' la sogs pa yang brjod par nus pa ma yin pas na brjod kyis mi lang ba ste /
de nyid kyis na sangs rgyas kyi zhing zhes bya ba la sogs pa smos pa yin no / /
byang chub ni rnam pa thams cad mkhyen pa'i mngon par byang chub pa ste /
der ni nyid la sems dpa' gang yin pa de ni byang chub sems dpa'o / /
sems can gyi tshogs chen po'i don la zhugs pas na sems dpa' chen po ste /
de rnams dang lhan cig bdag gis thos so zhes bya ba'i don to / /
'di lta ste zhes bya ba la sogs pas ni de rnams kyi nang nas mngon par rtogs pa dang rjes su mthun pa cung zad cig ston te /
de las kyang mi g.yo ba dang /
rdo rje dang /
byams pa la sogs pa ni dkyil 'khor pa nyid du bkag pa yin no / /
dris pa rgyud 'dir so sor nges pa nyid du bstan na /
sems dpa' de rnams ji ltar brjod kyis mi lang ba yin /
de ltar mod kyi /
de rnams re re nyid rang rang dkyil 'khor gyi lha rnams kyi bdag por gyur pas /
gtso bo nyid yin pas na grangs nges pa nyid yin no zhes bya ba dgongs so / /
de bas na de dag la sogs pa zhes bya ba'i sgra smos pa yin no / /
de la gnyis su med pa'i rdo rje gang gis gzugs la yang dag par blta zhing so sor shes pa de ni dam tshig rdo rje ste /
mig rnam par dag pa'i ngo bo nyid sa'i snying po'o / /
chos kyi brda'i dbang gis na dam tshig ste rdo rje'i sgras ni sa'i snying po lta bu nyid ting nge 'dzin 'dir bshad pa yin no / /
de bzhin du sku rdo rje la sogs pa'i sgras kyang nye bar dgod pa lngas phyag na rdo rje la sogs pa'i dam tshig gi khyad par yin pa'am /
sgra de dag brdar btags pa yin pa'i phyir phyag na rdo rje dang /
nam mkha'i snying po dang /
'jig rten dbang phyug dang /
sgrib pa thams cad rnam par sel ba dang /
kun du bzang po rim pa ci lta ba bzhin du bshad pa yin no / /
'di dag gis ni /
sa yi snying po phyag na rdo rje dang / /
zhes bya ba la sogs pa sangs rgyas ye shes kyi zhal snga nas kyis gsungs pa'i rim pa ston par gyur pa yin no / /
gang yang dam tshig rdo rje la sogs pa'i sgra'i tshig gdon mi za bar 'grub pa la sogs pa de bzhin gshegs pa rnams byang chub sems dpa'i sde tshogs su tshig gi sbyor bas de'i rigs kyi bdag po rnams kyi nye bar gdags par sgrib pa rnam par sel ba la sogs pa bstan to zhes bshad mod kyi de rnams kyi dka' bar 'byin pa 'dis kun du bzang po la sogs pa'i rim pa las brgal ba la dgos pa ci zhig yod ces brjod par bya'o / /
yang rigs dang 'brel pa nyid du bstan pa dgos pa ma yin nam zhes zer na ma yin te /
'di ni 'di'i rigs las skyes pa yin no zhes de lta bu 'dir nges pa med pa nyid yin pa'i phyir ro / /
man ngag la nges pa yod par rtogs so zhes zer na /
ma yin te /
brtag pa 'di ni nyon mongs pa yin pa'i phyir te /
'di ni 'og nas rigs kyi nges pa ston bzhin pa nyid yin pa'i phyir ro zhes bya bar dgongs so / /
sa'i snying po la sogs pa 'di dag kyang nang gi skye mched rnam par dag pa'i ngo bo nyid yin pas na /
de byin gyis brlab pa nyid nye bar sgrub pa la dgos pa yin gyi /
dkyil 'khor pa nyid kyis ni ma yin te rgyud las rang gi mtshan ma dang /
ting nge 'dzin gyi rang gi ngo bo gdon pa bstan pa med pa'i phyir ro / /
sa rdo rje dang zhes bya ba la sogs pa bzhi'i sgras ni sa dang /
snying rje dang /
thabs la sogs pa rnam par dag pa spyan dang /
mA ma kI dang /
gos dkar mo dang /
sgrol ma ste /
lha mo bzhi rim bzhin du gsungs pa yin no / /
nam mkha' rdo rje dang zhes bya ba ni chos 'byung bar khang pa brtsegs ma la sogs pa rten dang brten pa'i gzugs can nam mkha'i rnam par dag pa'i don bstan pa yin no / /
nam mkha' ni rdo rje ste /
dmigs su med pa'i ye shes kyi ngo bo nyid kyis rnam par dag pa zhes bya ba'i don to / /
'di rdo rje 'dzin pa yin par ni mi 'dod de /
bzhugs zhes bya ba rdo rje sems dpa' nyid yin par bshad pa'i phyir ro / /
yang na de bdag nyid dang lhan cig byed pa po nyid du ldan pa ma yin te /
'dir brje ba mdzad du zin kyang tha mi dad de /
dper na mi bskyod pa la sogs pa gang yang nang gi ni nam mkha'i rang gi ngo bo rdo rje 'dzin zhes chos 'byung ba'i phyag rgya'i khyad par bshad pa der yang nang gi nam mkha'i ngo bo nyid kyi rdo rje 'dzin pas de skad bshad do zhes khong du chud par bya'o / /
yang na nang gi nam mkha'i ngo bo gang yin la rdo rje ste /
de bzhin gshegs pa la sogs pa 'dzin par byed pas na rdo rje 'dzin pa'o zhes bshad par bya'o / /
gzugs rdo rje dang zhes bya ba la sogs pa drug gis ni sbyin pa'i rang bzhin la sogs pa rnam par dag pa'i ngo bo nyid gzugs rdo rje la sogs pa'i lha mo drug po nyid rim gyis bshad pa yin no / /
da ni bshad zin pa'i byang chub sems dpa' rnams kyi phyogs su bsdus pa bshad pa'i phyir /
de dag la sogs pa zhes bya ba la sogs pa smos te /
sogs pa'i sgra ni 'dir gtso bo'i tshig ste /
de bas na rang rang gi dkyil 'khor gyi bdag por gyur pa'i gtso bo nyid kyis na thams cad la brjod kyis mi lang ba nyid du bshad pa yin no / /
da ni de bzhin gshegs pa nam mkha'i dbyings dang zhes bya ba la sogs pas de bzhin gshegs pa rnams ston pa yin te /
'di ni mi bskyod pa la sogs pa'i sangs rgyas lnga po ci rigs par sems dang / /
zhe sdang dang /
chos kyi dbyings la sogs pa'i ye shes rnam par dag pa'i ngo bo nyid yin par shes par bya'o / /
sogs pa zhes bya ba'i sgra ni 'dir snga ma bzhin sbyar bar bya'o / /
de nyid kyis na nam mkha'i dbyings thams cad dang mnyam pa zhes bya bas de rnams tshad med pa nyid du nye bar mtshon pa'i don bshad pa yin no / /
de ltar na gzhir gyur pa nam mkha' rdo rje ma gtogs pa lha'i nyi shu rtsa gcig dang /
'byin pa'i sngags kyi dbang gis khro bo bzhi gleng gzhi'i le'u las bshad pa de nyid de /
nyi shu rtsa lnga mngon par rtogs pa la nye bar dgos pa yin gyi /
'dod pa'i rgyal po la sogs pa ni ma yin te /
de rnams kyi rnam par dag pa dgos pa ma yin pa'i phyir dang /
lus bskyed pa'i tshogs pa'i so sor nges pa yin pa'i phyir ro / /
da ni rim gyis mngon par rtogs pa ston par mi mdzad pa ni shes rab kyis mngon par rlom pa rnams kyi dregs pa bsal bar bya ba'i phyir /
dngos grub ni slob dpon la rag las pa yin no zhes bstan par bya ba'i phyir go rims 'chol bas mngon par ston par mdzad pa yin te /
de nas zhes bya ba la sogs pa nas thugs la bzhugs so zhes bya ba'i mthar thug pa'i tshig bzhis gnyis pa gsol ba'i tshig dang mthun pa yin te /
sems can rnams snod du gyur pa nyid du bya ba'i phyir dbang bskur ba sbyin pa'i don du /
pad+ma'i nang du dkyil 'khor sprul par bya ba'i phyir shes rab dang thabs yang dag par mnyes pa bshad pa yin te /
rnam par snang mdzad pas na rnam par snang mdzad de /
byang chub kyi sems rdo rje'o / /
'dod chags chen po ni rgya che ba'i bde ba'o / /
de'i thabs dang shes rab kyi bdag nyid can gyis sems su gang gis khrid pa'i ting nge 'dzin de la rdo rje 'chang ba lta bur snyoms par zhugs pa'o / /
de bzhin gshegs pa'i bkod pa de dag thams cad nyid kyi sku la zhugs par mdzad do zhes bya ba ni shes rab yang dag par mnyes par bya ba'i phyir /
'dod chags can phal cher ni bud med kun dga' ba nyid dang por byed pa yin la /
bcom ldan 'das kyang 'gro ba 'dul ba'i thabs kyi cho ga mkhyen pa nyid kyis shes rab yang dag par mnyes par mdzad pa yin no zhes bya bar dgongs so / /
gzhan dag ni gzugs la sogs pa bskyed par bya ba'i phyir de bzhin gshegs pa'i bkod pa zhugs par mdzad pa yin no zhes zer mod kyi de ni mi rigs te byang chub kyi sems rdo rje rdzogs shing phyi dang nang gi gzugs la sogs pa thugs su chud pa la ni gzugs la sogs pa ma bsgrubs pa med pa'i phyir ro / /
la la ni sangs rgyas spyan lta bu zhes pa 'dir sangs rgyas zhes bya ba ni rnam par snang mdzad yin par don gyis shes par bya ste /
de yang nyid kyi sku mdog dang ldan pa'o / /
la la ni spyan lta bu'o / /
la la ni gzugs rdo rje lta bus mngon par byung nas rgya che ba'i bde bas 'jug cing /
bsgrub par bya ba'i rang gi rig par zhugs so zhes shes par bya'o / /
de bzhin du 'di'i 'og nas mi bskyod pa la sogs pa yang rang rang gi rigs dang rjes su mthun par mA ma kI la sogs pa lta bur ci rigs par byung nas zhugs so zhes mthun par shes par bya'o / /
yang gdon mi za bar grub pa ni la la sgrol ma lta bu ste /
sku mdog ser po dang ldan pa dang la la ni reg gi ngo bo lta bu ste nyid kyi sku mdog ljang gu dang ldan par phyung nas zhugs so zhes bya ba ni khyad par ro / /
sku mdog gnyis kyis phyung ba'i dgos pa ni bsam pa sna tshogs pa'i sems can gyi khams gdul ba'i phyir yin te /
ji ltar in+d+ra nI la ltar snang ba ni mi bskyod pa'i mngon par byang chub pa'i gnas skabs so / /
rgyud gzhan dag las ni sa gnon gyi phyag rgya dang ldan pa sku mdog ser po zhes bshad la /
'dir yang reg bya las skyes pa nyid bde ba chen po gtso bo ste /
mngon par byang chub pa'i rgyu yin no zhes ston pa'i phyir reg bya yin no / /
lha mo dgu'i mthar thug par bshad kyi chos kyi dbyings rdo rje ma gsungs pa ni gzugs kyi phung po dang /
me long lta bu'i ye shes la sogs pa rnam par dag pa rnam par snang mdzad la sogs pa de dag nyid yin pa'am /
sa'i khams kyi gzugs la sogs pa rnam par dag pa'i spyan ni gzugs rdo rje la sogs pa'i gzugs kyis 'byin pa dang /
'jug pa dag las shes par bya ste /
bcom ldan 'das ni dngos po thams cad kyi ngo bo nyid du gyur pa yin pa'i phyir ro / /
dper na rtsa ba'i rgyud ni bcom ldan 'das mi bskyod pa me long lta bu'i ye shes rnam par dag pa yin la 'dir ni rnam par shes pa'i phung po rnam par dag pa las byung ba yin no zhes bya ba thams cad kha na ma tho ba med pa yin no / /
ji ltar na rgyal ba rnams lha mo'i gzugs 'dzin pas phyung ngo zhes bya ba byung ba tsam gsungs na de rnams ni rang gi rigs par zhugs pa ji ltar gsungs /
de ni bden mod kyi 'on kyang zhugs par gyur to zhes sngar gsungs pa de 'dir yang rjes su sbyar bar bya ste /
phyi rol la bya ba yin pas nyes pa med do / /
phyi rol tu gnas pa'i bud med kyi gzugs kyi tshogs mchog tu bde ba'i rgyur 'gyur ba ma yin te /
lha mo'i gzugs rnams 'khyud pa'i rang gi rigs pa'i nang du zhugs par shugs kyis shes par bya'o / /
de bas na 'di nyid ni le'u bco brgyad pa las bshad de /
'dod chags chen po'i tshul nyid kyis / /
ye shes 'khor lo can rnams bsdu / /
lha mo dgu ni spros nas su / /
bsgrub par bya ba'i lus la dgod / /
ces bya bar gnas so / /
sems can rnams gzhug pa'i phyir gnas rnam par dag pa bstan pa ni /
de nas zhes bya ba la sogs pas ston pa yin te /
btsun mo'i b+ha ga la zhes bya ba ni btsun mo dang yang dag par 'dus pa'i b+ha ga la ste /
dbang phyug la sogs pa dang ldan pas gcig pu nyid yin yang mang po'i tshig tu gsungs pa yin no / /
dam tshig chen po'i dkyil 'khor zhes bya ba ni rang gi khar bcug pa'i bde bar gshegs pa ma lus pa zhugs pa sngon du 'gro ba'i zla ba zhu ba'i gzugs rdo rje'i lam nas byung ba byang chub kyi sems ni dam tshig chen po ste /
de yongs su gyur pa'i dkyil 'khor ro / /
'dod chags la sogs pa'i nyes pa dang bral bas rdul dang bral ba'o / /
sangs rgyas dang sangs rgyas ma yin pa mnyam pa nyid kyis ni gru bzhi'o / /
dngos po thams cad kyi gzugs brnyan gyi gzhir gyur pas na gsal ba'o / /
sra ba dang bar du gcod pa'i gnas med pas de'i ngo bo nyid do / /
sangs rgyas mkhyen pa'i ye shes brnyes pas sna tshogs gzugs so / /
de bzhin gshegs pa'i gzugs brnyan gyis rnam par spros pas na kun du sangs rgyas kyi sprin gyis kun du khyab pa'o / /
de bzhin gshegs pa rnams kyi 'od zer 'phro ba dang bsdu ba dang /
gnas pa dang brtan par gyur pas kun du rtsol bas na /
'od zer 'phro ba mang po 'khrug /
ces bya'o / /
zla ba dang nyi ma la sogs pa'i gdan dang ldan pas na /
gsal ba la sogs dkyil 'khor ldan / /
zhes bya'o / /
de bzhin gshegs pa thams cad kyi rang gi ngo bo byang chub kyi sems rdo rje dang 'brel bas na de bzhin gshegs pa kun gyi'o / /
thar pa'i gnas su gyur pas na gnas so / /
chos 'byung ba'i bshad pa'o / /
de ltar phyag rgya bzhi dang ldan par byung ba lhar nges par snang ba dang /
dang po'i rdo rje 'chang ba gnyis lhag par mos pa'i stobs kyis mtshungs par bsam gtan las byung ba'i dkyil 'khor 'di yin par bshad do / /
dris pa /
bskyed pa'i rim pa las byung ba'i rnal 'byor pa bzhi char la yang rang gi nye bar len pa ji lta ba'i rgyur gyur pa las byung bar bsgoms pa'i dkyil 'khor 'di yin pa de bzhin du las dang po'i rnal 'byor pa rnams kyis sangs rgyas la mchod pa dam pa la sogs pa nas brtsams te /
de bzhin gshegs pa thams cad rjes su mnyes par bya ba'i ngo bo'i rgyu mthun pa chen po la sogs pa rnam par dag par bya ba'i phyir ro / /
rang gi rig pa'i chos 'byung ba'i nang du chud pa'i khang pa brtsegs ma'i dbus na gnas pa stong pa nyid kyi byang chub kyi rang bzhin can gyi sa bon /
lha'i rang gi ngo bo tsam du nges par snang ba bsam par bya ba'i 'khor lo'i nye bar len pa yin no / /
ye shes cung zad babs pas ni chos kyi ngo bo nyid du gyur pa thun mtshams rang gi sngags zlos pa ni rang gi lha'i sa bon sngar bsgoms pa brtags pa yin pa'i phyir ro / /
ye shes la dbang thob pa dag kyang nye bar len pa'i rgyu de'i stobs kyis rten dang brten par nges par snang ba la shin tu goms par bslabs pa'i dbang las byung ba'i nye bar len pa'i rgyus oM la sogs pa'i yi ge gsum gyi cha'i lhan cig byed pa'i rang gi sems las rgyu dang mi rgyu ba'i dngos po thams cad kyi rdul phra rab rnams la rnam pa thams cad du yongs su rdzogs pas spro ba dang bsdu ba'i rgyur gyur pa 'khor lo bzhag la /
cung zad rgyun gyi rnal 'byor la gnas pa yin te / /
thun mtshams kyi nges pa de la brtag pa yin pa'i phyir ro / /
yang dag pa'i ye shes la dbang du gyur pa yang shin tu goms par bslabs pas lhun gyis grub par 'jug pas rdul phra rab re re zhing yang 'khor lo dam pa gsum chud cing /
phan tshun du gzugs brnyan du gyur pa'i bdag nyid kyi gzugs can bdag nyid thams cad du gtogs pa /
skad cig ma'i rkyen dang bral ba /
dri ma med pa'i ting nge 'dzin las yang dag par byung ba /
bde ba'i nga rgyal gyis rgyas par bsgom par bya zhing 'gro ba'i don bya'o / /
lhun gyis grub par thob cing /
skad cig ma re re'i sbyor ba la gnas pa'i rtag par gyur pa yin te zhar la 'ongs pas chog go / /
sems can rnams gsang ba'i dkyil 'khor du gzhug pa bstan pa'i phyir de nas zhes bya ba la sogs pa gsungs te /
gzhug par gyur to zhes bya ba ni sems can rnams zhes bya bar las kyi tshig tu blta bar bya ste /
gsol ba gdab pa gnyis pa'i tshig gi don ni de yin pa'i phyir ro / /
da ni sems can rnams la gzhug pa tsam gyis de kho na nyid sngags kyi sbyor ba dang bcas pa dang /
gsang ba dang bcas pa yi ge'i phyag rgya rnams kyis rab tu sbas pa yang smra bar rigs pa ma yin pas dbang bskur bar bya ba'i phyir /
de nas zhes bya ba la sogs pa gsungs te /
thugs la zhes bya ba ni yi ge hUM la sogs pa las byung ba dang /
sgrub pa ste gnyis ka yang mchog tu bde ba bskyed pa'i rgyur gyur pa la rgyal ba lnga po bzhugs pa'o / /
de ltar na 'di thams cad thob pa ni rigs pa ma yin te /
sngar gyi 'dod chags chen po'i tshul / /
zhes bya ba'i ting nge 'dzin gcig pu nyid las gzhan dag ni ma thos pa yin pa'i phyir dbang bskur rtsom pa la ting nge 'dzin gang sems can rnam par dag pa'i rgyu dang /
dbang bskur ba dag ni bcu bdun pa las /
de nas bcom ldan 'das de bzhin gshegs pa phyag na rdo rje 'dod pa'i longs spyod thams cad kyi dpal zhes bya ba'i ting nge 'dzin la snyoms par zhugs te zhes bya ba la sogs pa rgya cher gsungs pa yin no / /
de dang lhan cig pa nyid du tshig bzhi pa 'di'i don /
mchog tu rjes chags phun tshogs dpag med kyis / /
zhes bya ba la sogs pa tshigs su bcad pa bzhis kun du bzang po'i sgrub pa'i thabs las bshad pa yin no / /
da ni de nas zhes bya ba la sogs pa nas gnas par gyur to zhes bya ba'i bar gyis tshig gnyis pas gsol ba gdab pa gnyis pa dang yang dag par sbyar ba yin no / /
mngon par byang chub pa rnam pa lnga dang 'brel ba sku bstan pas ston pa'i rnam pa gnyis bshad pa ni byang chub kyi sems rdo rje ni stong pa nyid dang thugs rdo rje dbyer mi phyed pa ni bcom ldan 'das so / /
de bzhin gshegs pa thams cad zil gyis gnon pa ni stong pa nyid kyi rang bzhin dbyangs la sogs par snang ba yang dag par rig pa mthar thug pas 'bras bu'i tshul rdo rje 'chang ba'i yul so sor snang ba dang bral bas gang gis byed pa'i ting nge 'dzin de ni mi phyed pas na rdo rje ste de la snyoms par zhugs pa'o / /
phyed pa'i tshig gi don ni nges pa med pa yin pas na /
dang po'i don drug par byas pa yin no / /
zhugs ma thag tu zhes bya ba ni bcom ldan 'das snyoms par zhugs pa'i rjes thogs nyid la'o / /
de bzhin gshegs pa thams cad kyi bdag po 'di ni nam mkha' dang mnyam pa nyid yin pas nam mkha'i dbyings so / /
de nas zhes bya ba ni zil gyis gnon pa'i ting nge 'dzin las bzhengs nas de bzhin gshegs pa thams cad sku dang dbyangs dang /
mtshan yongs su gyur nas zla ba gnyis kyi rnam par zhu bar gyur pa la ni de bzhin gshegs pa thams cad kyi rdo rje'i sgrar gsungs so / /
de'i ngo bo ni de'i rang bzhin du gnas par gyur to / /
'di dag gis bcu drug cha dang tshogs las byung ba'i zhes bya ba la sogs pa'i tshigs su bcad pas bshad pa yin no / /
rgyud 'dir dbyangs dang gsal byed yongs su gyur pa'i zla ba gnyis so zhes bya ba la nyes pa med du zin kyang stong pa nyid dang thugs rje chen po dbyer mi phyed pa'i byang chub kyi sems kyi bdag nyid can du gyur par bcom ldan 'das nye bar dmigs te /
de yang gdod ma nas ma skyes pa'i phyir a ni chos thams cad kyi sgo'o zhes bya ba la sogs pa gsungs pas na /
a la sogs pa'i yi ge ni dngos po ma lus par rab tu 'gog pa'i ngo bo nyid kyi nga rgyal ston pa nyid kyis ston te /
de bas na de ltar bskyed pa'i rim pas rgyur gyur pa yin par bcom ldan 'das ston par mdzad pa yin no / /
ngo bo nyid kyis stong par gyur pa la lar rnam pa la sogs par nges par snang ba'i tshul rang gi sems so sor rtog pa yi ge a ni zla ba'i dkyil 'khor gyi rgyu ste /
de nyid ni la lar bsdu bar byas te /
shes rab dam par nges par snang zhing mchog tu bde ba bskyed pa'i rgyur gyur pa'o / /
stong pa nyid kyi rgyur gyur pa nyid kyis rang gi ngo bo bstan par mi nus pa'i phyir /
byang chub kyi sems kyang ngo bo nyid du gyur pa'i thugs rje'i bdag nyid can gyi ka la sogs par nges par snang ba ni zla ba'i dkyil 'khor gnyis pa'i rgyu'o / /
de nyid thabs su snang ba'i bdag nyid can 'gro ba'i don gyi bya ba'i stobs kyis yongs su gyur pa yin no / /
de bas na rgyud gzhan las bshad pa'i don rjes su mthun pa med pas 'dus pa dang rjes su mthun pa'i yi ge nyid kyis kyang gyur pa nyid do / /
bcu drug cha dang tshogs las byung ba'i zhes bya ba la sogs pa sangs rgyas ye shes kyi zhal snga nas kyis bshad pa yin no / /
tshig bzhi pa dang 'brel ba'i lnga pa bstan pa'i phyir /
de nas zhes bya ba la sogs pa gsungs te de nas zhes bya ba ni dbang bskur ba'i rjes thogs nyid la'o / /
nam mkha'i dbyings thams cad na gnas pa'i zhes bya ba ni rang gi rig pa'i chos 'byung ba'i nang du chud pa'i khang pa brtsegs ma'i dbus na gnas pa'o / /
rdo rje sems dpa'i byin gyis rlabs kyis zhes bya ba ni de bzhin gshegs pa thams cad rjes su zhugs pa sngon du 'gro ba'i dbang bskur ba thob pas yin gyi /
bshad ma thag pa'i rkyen gyi stobs kyis ni ma yin te /
grol ba nyid du thal bar gyur pa'i phyir ro / /
dbyangs la sogs par nges par snang ba yongs su gyur pa'i zla ba gnyis yongs su gyur pa'i gzugs can gyi rnam pa gzhan du gyur pa ni de nas zhes bya ba la sogs pa tshig gsum pa gsungs pa yin te /
de nas zhes bya ba ni zla ba gnyis kyi rjes thogs nyid la'o / /
de bzhin gshegs pa thams cad kyi sku dang gsung dang thugs rdo rje ni re re zhing ye shes lnga'i bdag nyid can yin pa'i phyir rdo rje'o / /
de rnams kyi dam tshig ni rgyal ba thams cad kyis 'da' bar bya ba ma yin pa de nyid de de nyid rdo rje 'chang ba'o / /
de 'byung ba ni bskyed pa ste /
ting nge 'dzin gang las zla ba gnyis yang dag par rig pa rtse gcig pa'i mtshan nyid can dbyer mi phyed par gyur pa de la snyoms par zhugs pa ni thugs rtse gcig tu mdzad pa'o / /
rig pa dang yang dag par 'dus pa'i skyes bu'i gzugs kyang yin la /
chen po yang yin pas na /
rig pa'i skyes bu chen po'i gzugs te /
de nyid kyis na de bzhin gshegs pa thams cad kyi sngags kyis byin gyis brlabs te /
de bzhin gshegs pa thams cad kyang yin la /
sngags kyang yin pas na de bzhin gshegs pa thams cad kyi sngags te /
de rnams kyi byin gyis rlabs ni rgyud de byin gyis brlabs par gyur pa'o / /
bcom ldan 'das de nyid ces bya ba ni gang 'di zil gyis gnon pa'i ting nge 'dzin la sngar bzhugs so / /
zhal gsum pa lta bur zhes bya ba ni dkar po dang nag po dang dmar po lta bu'o / /
'di dag kyang nga rgyal de ldan zhes bya ba nas brtsams te /
rgyal ba skyed byed nyid kyi sku ru bsam / /
zhes bya ba'i bar gyi gzhung dang sbyor ro / /
lnga pa'i rjes thogs kyi tshig bstan pa'i phyir /
de nas zhes bya ba la sogs pa gsungs te /
de nas zhes bya ba ni bde ba dang yid bde ba thob pa'i rjes thogs nyid la'o / /
mi bskyod pa la sogs pa zhes bya ba ni mi bskyod pa'i rigs su gtogs shing /
de sa bon las skyes pa'i sems can la 'dir mi bskyod pa'i sgrar gzung gi bsgoms pa'i stobs kyis byung ba ni ma yin te /
de ni rdzogs pa yin pa'i phyir ro / /
de bzhin du gzhan dag la yang shes par bya ste /
de thog ma byas pa la sogs pa ste /
chos kyi dbyings rdo rje'i mthar thug pa gang yin pa de la de skad ces bya'o / /
don ni 'di yin te /
sems can rigs de dang de zla ba zhu bar gyur pa'i de kho na nyid kyis dbang bskur zhing sa bon de yongs su gyur pa'i mtshan ma'i rim gyis de dang de bzhin gshegs par gyur nas thugs ka nas zhes bya ba'i rig pa'i chos 'byung ba gnas so / /
ched kar rjod pas na ched du brjod pa'o / /
e ma'o zhes bya ba ni ngo mtshar du gyur pa ste /
gdul bya'i dbang gis sna tshogs pa'i gzugs can nyid kyis byang chub kyi sems nyid zla ba zhu ba zhes bya bar rab tu 'byung ba'o / /
'di ni de bzhin gshegs pa thams cad kyi yin pas na de bzhin gshegs pa kun gyi'o / /
gzhan gyi spyod yul ma yin pas na gsang ba'o / /
rtag pa'i don gyi ma rig pa'i tshul can ngang gis 'byung ba'i chos kyis spangs pa yin pas na rab tu mi rtog ces bya'o / /
de nyid kyis na dri ma med pas na rnyog pa med pa zhes bya'o / /
'dis ni /
sa yi snying po phyag na rdo rje dang / /
zhes bya ba la sogs pa'i tshigs su bcad pa lngas bshad pa'i don la bshad pa yin no / /
da ni bcom ldan 'das phal cher gsol ba 'debs pa sngon du 'gro bas chos ston par mdzad pa yin no zhes bstan par bya ba'i phyir te /
tshig dang po gsungs pa yin te /
de bzhin gshegs pa thams cad kyi mchod pa ni gzugs rdo rje la sogs pa'o / /
des sangs rgyas pa ni nam mkha'i dbyings khyab pa'o / /
de nyid ni de kho na nyid kyi dam tshig ste rdo rje 'chang ba'o / /
de nyid ni rin thang med pas na rin po che'o / /
de'i sprin gyis zhes bya bar sbyar ro / /
'dus pa ni 'du bar mdzad pa ste bshad ma thag pa'i gsang ba las byung ba ni rgyu ste 'di ni bskyed pa'i rim pa'i gsol pa'o / /
rdo rje ni de bzhin gshegs pa rnams te /
de rnams kyi snying po gang du btus pa de ni 'byin pa'i sngags kyi tshogs sam /
de'i don yin pas na de skad ces bya'o / /
de nyid ni de bzhin gshegs pa kun gyi gsang ba zhes bya ste /
nyan thos la sogs pa'i spyod yul ma yin pa'i phyir ro / /
de nyid ces bya ba ni 'bras bu yongs su rdzogs pa'i tshul te nyi shu rtsa lnga pa'i bdag nyid can no / /
'di ni 'bras bu yongs su rdzogs pa'i gsol ba'o / /
de bzhin gshegs pa thams cad kyang the tshom skyed par byed pa yin zhes bya ba ni rgyud gzhan dag tu mngon par sangs rgyas pa'i sa 'og ma pa rnams 'khor bar byed pa ste /
de rnams ni de kho na nyid ma rtogs pa yin pa'i phyir ro / /
de yang /
gong ma gong ma'i khyad par gyis / /
rnal 'byor pa yang sun 'byin to / /
zhes bya ba'i tshul gyis so / /
byang chub sems dpa' gzhan lta ci smos zhes bya ba ni byams pa la sogs pa bskal pa bzang po'i byang chub sems dpa' gzhan dag lta shin tu smos kyang ci dgos te /
chos 'di ni the tshom gyi rgyur gyur pa yin no / /
zhes pa'o / /
yang na dngos su de bzhin gshegs pa rnams the tshom gyi rgyur gyur pa ma yin te /
'on kyang chos nyid kyis shin tu zab par bstan pa'i mchog gi tshig 'di yin no / /
spyi tsam gyis dam pa ni ngo mtshar du gyur pa'o / /
mi srid par shes pa ni rmad du gyur pa'o / /
yang na ngo mtshar du gyur pa ni rgyu'o / /
rmad du gyur pa ni 'bras bu'o / /
de bzhin gshegs pa thams cad kyi byin gyis brlabs pa ni de kho na nyid mnyam pa'i snod du rung bar mdzad pa'o / /
gang gis she na /
de bzhin gshegs pa thams cad kyi ngo bo nyid kyi rdo rje ste /
rdo rje gang yin pa las byung ba'i dam tshig ni yongs su dag pa'i zla ba dang nyi ma dang chu dang sman la sogs pa'o / /
de las byung ba gang yin pa ste /
gang gi tshe ming gi dbang bskur ba la sogs pa la /
de rig ma'i pad+ma'i khong na gnas pa'i 'khor lo la dbang bskur ba la sogs pas slob ma rnam par sbyangs te /
snod du rung bar byas nas yang dag par bstan par bya'o zhes pa'i don to / /
'di ni dang po'i rnal 'byor bstan pa'i gzhung yin no / /
da ni dkyil 'khor gyi mchog ston par byed pa dkyil 'khor 'byin pa ni de nas zhes bya ba la sogs pa tshig bdun pas ston te /
ye shes ni chos kyi dbyings kyi ye shes so / /
de nyid ni 'od gsal ba yin pas na sgron ma'o / /
de nyid ni mi phyed pas rdo rjer gyur pa'i ting nge 'dzin rdo rje 'chang ba lta bu'i ting nge 'dzin de nyid la snyoms par zhugs pa'o / /
zhe sdang ni dgra bo'i rgyud dang de las yang dag par byung ba ral gri la sogs pa 'dzin pa'i mtshan nyid la khro bo zhes bya ba'i zhe sdang ba nyid ni khro bo ma yin te /
khro bar ma gyur kyang dgra bo'i rgyu srid pa'i phyir ro / /
de nyid ni rigs kyang yin zhing bstan pa'i bdag nyid can gyi mgon po ste /
de'i bdag nyid can gyi sngags so / /
de nyid ni grangs med pa'i rigs kyi bdag nyid can yin pas na mchog go / /
mi g.yo bas na snying po'o / /
'dod pa'i 'bras bu rab tu stsol ba nyid kyis na snying po'o / /
'di zhes bya ba ni 'og nas bshad pa'o / /
nyid kyi sku dang gsung dang thugs rdo rje las zhes bya ba ni khyad par med kyang yongs su gyur pa'i bye brag gis bstan pa'o / /
de nyid kyi phyir de nyid ces bya ba la sogs pa gsungs pa yin no / /
mi bskyod pa nyid phyag rgya chen pos rang snang ba'i rig pa dang yang dag par sbyor bas na phyag rgya chen por sbyor ba'o / /
de nyid dpag tu med pa'i sprul pa'i gzugs kyi thabs kyi mchog gi 'jug pa'i mdzad pas khyab pa'i phyir te /
las yin yang gsum par byas so / /
nag po dang /
dkar po dang /
dmar po'i tshul du zhes bya ba la /
nag po ni rnam pa thams cad do / /
zhal g.yas pa ni dkar po'o / /
g.yon pa ni dmar po'o / /
tshul 'dis na de nyid der bzhugs so zhes bya ba ste /
bdag nyid kyi nang du thim par gyur pa'o / /
'di dag thams cad ni /
cho ga 'di yis sems ni bstan pa dang / /
zhes bya ba nas /
dngos po thams cad kyis ni dbyung bar bya / /
zhes bya ba'i bar gyi gzhung dang sbyar bar bya'o / /
de bzhin gshegs pa thams cad kyi dam tshig ni gzugs brnyan du shes pa 'byung zhing /
skye ba gang du rdo rje'i bdag nyid du gyur pa'i ting nge 'dzin me long lta bu'i tshul nyid du gyur pa de nyid la snyoms par zhugs te phyung ngo zhes bya bar sbyar ro / /
gti mug ni rnam pa gnyis te /
'jig rten pa dang 'jig rten las 'das pa'o / /
de la 'jig rten pa ni mi shes pa'i mtshan nyid dang 'jig tshogs la lta ba'i mtshan nyid do / /
de'i gnyen po gnyis su med pa'i ye shes kyi ngo bo phyogs med par dngos po thams cad la bdag go zhes bya ba de lta bu'i tshul gyi nga rgyal ni gti mug chen po ste gnyis pa'o / /
de nyid ni rigs te zhes bya ba la sogs pa ni snga ma bzhin du sbyar bar bya'o / /
dkar po ni rnam pa thams cad mkhyen pa nyid do / /
zhal g.yas pa ni nag po'o / /
g.yon pa ni dmar po'o / /
de nyid kyis na dzi na dzika /
ces bya ba dang /
sku rdo rje zhes bya ba la sogs pa'i tshigs su bcad pas bshad pa yin no / /
de bzhin gshegs pa thams cad kyi ngo bo nyid kyi rin po che ni mnyam pa nyid kyi ye shes so / /
de'i 'byung ba ni dngos po ma lus pa las skyes pa'o / /
de nyid ni mi phyed pa'i dpal yin pas na rdo rje dpal te /
ting 'dzin gang la bsam pa thams cad rdzogs par byed par 'gyur bas ming de skad ces bya ba'i ting nge 'dzin la snyoms par zhugs pa'o / /
nor bu yid bzhin nyid rigs yin no zhes bya ba la sogs pa ni snga ma dang 'dra'o / /
ser po ni rnam pa thams cad do / /
zhal g.yon pa ni dkar po'o / /
g.yas pa ni nag po'o / /
de nyid kyis na rat+na d+h+r-ika /
ces bya ba la sogs pa'i tshigs su bcad pa smos pa yin no / /
de bzhin gshegs pa thams cad nyid 'dod chags chen po ste phyogs med pa can yin pa'i phyir ro / /
de'i 'byung ba ni skye ba ste so sor rtog pa'i rnam pa'o / /
de nyid ni mi phyed par ting nge 'dzin gang du gyur pa de la snyoms par zhugs nas zhes snga ma bzhin du sbyar bar bya'o / /
pad+ma rnam par dag pa ni 'dir 'dod chags te /
de nyid ni rigs so zhes bya ba la sogs pa ni snga ma dang 'dra'o / /
sems can gyi don la so sor rtog cing gzigs pas na 'jig rten te de la 'byung 'jug tu gyur pa'o / /
de nyid ni rig pa'i bdag po chen po ste 'od dpag tu med pa'o / /
de nyid ni phyag rgya chen por sbyor ba'o / /
de nyid ni thabs kyi mchog ste snga ma dang 'dra'o / /
dmar po ni rnam pa thams cad do / /
zhal g.yon pa ni dkar po'o / /
g.yas pa ni nag po'o / /
de nyid kyis na A ro l-ika /
ces bya ba la sogs pa'i tshigs su bcad pa smos pa yin no / /
phrag dog la spyod pa rnams la de rnam par dag pa'i thabs bstan pa'i phyir /
dam tshig ni snying rje chen pos bskyed pa'i phrag dog gis dgug pa mdzad nas nyams su blangs pa'i ngo bo nyid do / /
de nyid ni rigs so zhes bya ba la sogs pa ni sngar bshad pa dang 'dra'o / /
ljang gu ni rnam pa thams cad do / /
zhal g.yon pa ni dkar po'o / /
g.yas pa ni nag po'o / /
de nyid kyis na pradz+nyA d+h+r-ika /
ces bya ba la sogs pa'i tshigs su bcad pa smos pa yin no / /
ral pa thor tshugs 'chang ba'i lha / /
zhes bya ba la sogs pa 'og nas bshad pa'i gzhung bstan pas /
ral pa cod pan mdzes dang sna tshogs pa'i / /
zhes bya ba la sogs pa'i don bshad pa yin te /
de bzhin gshegs pa rnams la ci rigs par sbyar bar bya'o / /
yongs su gyur pa'i dbye ba rnam par dag pa las rigs kyi dbye ba bstan pa'i phyir /
zhe sdang zhes bya ba la sogs pa gsungs te 'dod chags dang zhe sdang dang /
gti mug dang ldan pa'i sems 'di ni 'dod pa zhes bya ste /
de rnam par dag pas grol ba yin te /
de'i bdag nyid can gyi mi gnas pa rab tu sgrub par byed pa'o / /
don ni 'di yin te /
rigs lnga po 'di dag ni shes rab dang thabs kyi bdag nyid can te /
chos thams cad mnyam pa nyid kyi 'dod chags la sogs pa dang ldan pa'i sems kyis bsgoms par gyur na /
sangs rgyas nyid la sogs pa'i 'bras bu rdzogs par byed pa yin no / /
da ni lha mo rnams kyi gdon pa bstan pa'i phyir de nas zhes bya ba la sogs pa gsungs te /
de bzhin gshegs pa thams cad nyid ni rdo rje 'dzin pa mi bskyod pa'o / /
de nyid ni mA ma kI la rjes su mnyes pas mnyes pa zhes bya'o / /
de nyid ni 'da' bar bya ba ma yin pas na dam tshig ste ting nge 'dzin la snyoms par zhugs nas so / /
rdo rje 'dzin thams cad ni mi bskyod pa'o / /
de'i phun sum tshogs pa'i mchog gi rgyur gyur pa'i btsun mo'i mchog ni mA ma kI ste de phyung ngo zhes pa'o / /
mi bskyod pa rjes su mnyes pa'i ting nge 'dzin las byung bas na mi bskyod pa'i rigs dang 'brel ba ni mA ma kI ste rigs kyi rnam par gzhag pa 'di lta bu ni gzhan dag la yang sbyar bar bya'o / /
'di rnams zhes bya ba ni sngags kyi bdag nyid can mA ma kI phyung ba'o / /
de nyid ces bya ba la sogs pa ni snga ma dang 'dra'o / /
shar phyogs kyi grwar zhes bya ba ni pad+ma'i nang na mtshams gang du mA ma kI bzhugs pa de nyid kyi mtshams su bzhugs pa ste de yang bden bral gyi mtshams nyid yin no / /
la las lho phyogs kyi mtshams su zhes smos pa ni go sla ba nyid yin te /
de nyid kyis na bden bral mtshams su bsam zhes bya ba smos pa yin no / /
de bzhin gshegs pa thams cad ni rnam par snang mdzad de de ni spyan la rjes su mnyes par byed pa yin te /
de nyid mi phyed par gang du gyur pa'i me long lta bu de nyid la ting nge 'dzin du mdzad pa ste bshad zin to / /
de bzhin gshegs pa thams cad ni rnam par snang mdzad de de'i btsun mo'i mchog ces bya ba la sogs pa ni snga ma dang 'dra'o / /
lho phyogs kyi grwar zhes bya ba ni me'i mtshams so / /
de nyid kyis na mo ha ra ti zhes pas lha mo spyan zhes bya ba la sogs pa smos pa yin no / /
de bzhin gshegs pa thams cad kyi 'dod chags 'dzin pa rjes su mnyes par byed pa rdo rje zhes bya ba ni 'od dpag tu med pa'o /
nub phyogs kyi grwar zhes bya ba ni rlung gi mtshams su'o / /
de nyid kyis na rA ga ra ti zhes bya ba la sogs pa yin no / /
de bzhin gshegs pa thams cad kyi sku dang gsung dang thugs zhes pa ni gdon mi za bar grub pa ste /
de'i sgrol mas rang gi bdag por nang du chud pas bskyed pa'i phrag dog gi ngo bo nyid kyi 'khor lo'i gtso bos phyi dang gsang ba'i mchod pa rnams kyis khyad par du gsal bar byed pa'i ting nge 'dzin gang du rdo rje ltar mi phyed par gyur pa de la snyoms par zhugs pa'o / /
de bzhin du ting nge 'dzin snga ma rnams la yang ci rigs par sbyar bar bya'o / /
yang na gang de bzhin gshegs pa thams cad kyi sku dang gsung dang thugs de rnams kyi slu ba ni dmigs su med pa'o / /
yang na gang dag nyid kyis 'gro ba rnams kyi don bya'i gzhan dag gis ni ma yin no zhes phrag dog rnam par dag pa'i ngo bo rnam pa thams cad du bya ba sgrub pa'i ye shes kyi rang bzhin no / /
de nyid ni rdo rje dang 'dra bar gang du gyur pa'i ting nge 'dzin gdon mi za bar grub pa'i bdag nyid can la de skad ces bya ste /
de la snyoms par zhugs zhes bya ba ni bshad zin to / /
byang phyogs kyi grwar zhes bya ba ni dbang ldan gyi phyogs su te /
badzra ra tis rab bskul zhes pa la sogs pa smos pa yin no / /
lag tu 'khor lo bsgom par bya / /
zhes bya ba la sogs pa le'u bcu gsum pa las gsungs pa'i cho ga bstan pa'i phyir /
'khor lo bzang dang ut+pal dmar po zhes bya ba la sogs pas bshad pa rnams ni phyag mtshan gyi gtso bo la sogs pa'i nges pa yin te 'di rnams dang ci rigs par sbyar bar bya'o / /
de bzhin gshegs pa thams cad nyid ni btsun mo'i mchog yin pa'am /
de rnams kyi btsun mo'i mchog ste de'i bdag nyid can gyi phun sum tshogs pa'o / /
de bzhin gshegs pa thams cad kyi btsun mo'i mchog nyid du gyur pa'i lha mo 'di rnams kyang mchod pa'i dkyil 'khor gyi bdag po la sogs par shes par bya ste /
gang sku'i ngo bo nyid kyis sku zhes bya ba la sogs pa 'og nas bshad pa yin gyi /
dkyil 'khor gyi gnas kyi sa la sogs pa rnam par dag pa'i btsun mo nyid du ni ma yin te /
rnam par dag pa dang 'gal bar thal bar 'gyur ro / /
de nas zhes bya ba la sogs pas ni bgegs 'joms par byed pa'i sgo srung gdon pa gsungs pa yin te /
de bzhin gshegs pa thams cad ni rnam par snang mdzad de de'i dkyil 'khor ni sku'i dkyil 'khor ro / /
de byin gyis rlob pa ni dgug pa'i las kyis byang chub bskyed pa la chags par gang gis byed pa de la de skad ces bya ste /
khro bo zhes bya ba la sogs pa ni go sla'o / /
sku dang gsung dang thugs kyi chos rtogs par bya ba'i tshul rnam pa sna tshogs pa dang /
gcig pa la sogs pa dang bral bar dran pa de la nye bar 'jog cing /
de rnams la dad pa rnam par dag pa brten pa po'i tshul ni gshin rje mthar byed ces bya'o / /
de bzhin gshegs pa thams cad ni rnam par snang mdzad de /
de nyid ni le lo can gyi gdul bya'i sems can rnams gdul ba'i dbang gis bsnyems par bya'o / /
des na shar phyogs kyi sgor zhes bya ba ni /
sku gsung thugs kyi chos rnams la / /
gcig dang du ma sogs bral ba / /
de dran der ni dad pa gang / /
shar gyi sgor ni rtogs byar 'dod / /
ces bya'o / /
de nyid kyis na ya mAn+ta kr-ita ces bya gshin rje gshed ces bya ba la sogs pa'i tshigs su bcad pa gnyis smras pa yin no / /
de bzhin gshegs pa thams cad kyi mngon par byang chub pa ni chos kyi dbyings kyi ye shes te /
de'i rang gi ngo bo nyid gnas pa'i rgyu'o / /
de nyid kyis na de bzhin gshegs pa thams cad kyi rang gi rigs kyi bdag po ni mi bskyod pa ste /
de'i ting nge 'dzin gang du mngon par rdzogs par byang chub pa mi bskyod pa lta bu de nyid la snyoms par zhugs pa'o / /
de bzhin gshegs pa thams cad ni mi bskyod pa ste /
de'i dkyil 'khor ni thugs kyi dkyil 'khor ro / /
de byin gyis rlob pa ni 'jug pa'i las kyis so / /
lhag ma rnams ni snga ma dang 'dra'o / /
dngos po phyung ba'i phyin ci log gi bag chags bcom pa dang mi skye bar bya ba'i phyir dang ma byung ba'i de kho na nyid kyi bag chags bskyed pa dang gnas par bya ba'i phyir brtson 'grus rnam pa bzhi ste /
de yang dge ba dang mi dge ba'i chos rnams la spel ba dang sba bar spro bar bya'o / /
de rnam par dag pa brten pa po'i ngo bo ste shes rab mthar byed do / /
rdo rje dam tshig ni mi bskyod pa ste /
de nyid ni snga ma bzhin bsnyems par byed pa'o / /
des na lho phyogs kyi sgor zhes bya ba ni byung dang 'byung 'gyur zhes bya ba la sogs pas brtson 'grus bzhi bshad pa'i rten du gyur pa ni lho phyogs kyi sgo ste /
thar pa'i sgor 'jug par nges pa nyid ces bya ba'i don to / /
de bas na pradz+nyAn+ta kr-ita ces bya ba bla med 'od ces bya ba la sogs pa smos pa yin no / /
de bzhin gshegs pa thams cad ni mi bskyod pa la sogs pa ste de'i ngo bo nyid kyi chos ni rdo rje chos so / /
de nyid ni rin po che ste mngon par shes pa la sogs pa yon tan rnams kyi 'byung gnas su gyur pa'i ting nge 'dzin gang yin pa de la 'od dpag tu med pa lta bur snyoms par 'jug pa'o / /
de bzhin gshegs pa thams cad kyi 'dod chags 'chang ba ni 'od dpag tu med pa ste /
de'i dkyil 'khor ni gsung gi dkyil 'khor ro / /
de'i byin gyis rlob pa ni dgug pa dang gzhug pas sems can gyi khams rnams kyang rang gi gnas nas mi 'gro bar mngon par zhen pas 'jug pa'i phyir 'ching ba'i las can gyi ste lhag ma rnams ni snga ma dang 'dra'o / /
phung po lnga po la gzung ba dang 'dzin pa'i nus pa'i dbye ba dang bral ba'i tshig ma yin pa'i bdag nyid can yin pas na /
'dun pa dang spro ba la gnas pa'i blo gros ni rdzu 'phrul gyi rkang pa ste /
mngon par shes pa la sogs pa'i yon tan rdzogs pa ni rdzu 'phrul lo / /
de'i rkang pa ni rgyu rnams so / /
de rnams la 'dun pa la sogs pas dmigs par byed pa la mi brjed pa'i mtshan nyid can gyi dran pa dang brtson 'grus rtsom pa la nye bar gnas shing /
dmigs pa brjed pa'i gnyen po la kun du spyod pas 'dun pa med pa la sogs pa rnam par 'jig par 'gyur ro / /
de yang dran pa dang 'dun pa la sogs pa'i yul rnams kyi chos bkag pas bslang ba'i brten pa po'i ngo bo ni pad+ma ste /
de nyid ni 'dun pa med pa la sogs pa mthar byed pa yin no / /
de bzhin gshegs pa thams cad kyi gsung ni 'od dpag tu med pa ste /
de lta bu'i tshul du nub phyogs kyi sgor zhes bya ba 'dun pa la sogs pa'i yul la dran pa'i rten du gyur pa ni nub kyi sgo yin te /
der zhes bya ba'i don to / /
de bas na pad mAn+ta kr-ita ces bya ba la sogs pa tshigs su bcad pa gnyis smos pa yin no / /
de bzhin gshegs pa thams cad nyid ni sku dang gsung dang thugs te chos kyi dbyings kyi ye shes so / /
de nyid ni mi phyed pa'i ting nge 'dzin gang yin pa de la mi bskyod pa lta bur snyoms par zhugs pa'o / /
de bzhin gshegs pa thams cad ni rnam par snang mdzad la sogs pa ste de rnams kyi sku la sogs pa'i dkyil 'khor ro / /
de rnams kyi byin gyis rlob pa ni dgug pa dang gzhug pa dang /
bcing bas le lo la mngon par zhen pa'i sems can gyi khams rnams la dga' ba'i bya bas byin gyis rlob pa'o / /
lhag ma ni snga ma dang 'dra'o / /
rnam par mi rtog pa'i sngar bshad pa'i dngos po rnams la ting nge 'dzin sems rtse gcig pa'i mtshan nyid can gyi sems rab tu dang ba la spro bas dmigs shing brjed pa med pas yongs su bskor ba'i chos rab tu rnam par 'byed pa mngon sum du byed pa'i stobs rnams dang ldan pa'i brten pa po'o / /
ma dad pa la sogs pa'i bgegs rnams mthar byed pas na bgegs mthar byed do / /
byang sgor zhes bya ba ni ma dad pa la sogs pa'i bgegs rnams mthar byed pa'i ting nge 'dzin stobs dang ldan pa'i rten du gyur pa'i sgo ste /
der bzhugs zhes bya ba'i don to / /
de bas na big+h+nAn ta kr-ita ces bya ba la sogs pa smos pa yin no / /
rnam par snang mdzad thugs gtso 'od dpag med / /
ces bya ba la sogs pa'i tshigs su bcad pas ni dbang bskur bshad pa yin no / /
rtsa ba'i phyag mtshan la sogs pa'i nges pa yang /
bri ba'i dkyil 'khor gyi rjes su 'brangs nas khro bo rnams la ci rigs par sbyar bar bya'o / /
de bzhin gshegs pa thams cad kyi sku gtso bor gyur pa'i dkyil 'khor ni sku'i dkyil 'khor ro / /
gsung gi dkyil 'khor dang thugs kyi dkyil 'khor yang de bzhin du shes par bya'o / /
dkyil 'khor de rnams mnyes par byed pa'i phyir thun mong gi dam tshig sems dpa' ni bgegs mthar byed do / /
cig shos dag kyang rang rang gi dkyil 'khor mnyes par byed pa'i phyir dam tshig sems dpar 'gyur mod kyi /
'on kyang dad pa la sogs pa'i dbang po mnyam pa med pa'i ting nge 'dzin las yang dag par byung ba'i mnyes pa ni gshin rje gshed la sogs pa la thogs pa yod pa ma yin te /
gang gi phyir dad pas bkug la dad pa dang ldan pa ni brtson 'grus rtsom mo / /
brtson 'grus brtsams pa rnams ni dran pa nye bar 'jog go / /
dran pa 'jog pa rnams ni dgug pa la sems mnyam par 'jog go / /
mnyam par 'jog pa'i sems kyis ni yang dag pa ji lta ba bzhin du rab tu shes te dbang po rnams kyi rim pa 'di ni gshin rje gshed la sogs pa la mtshungs pa nyid yin no / /
de ltar na bzhi po ni dam tshig gi sems dpa' yin no / /
de ltar khro bo rnams kyi 'khor phun sum tshogs pa mnga' ba yin pas na /
'dir rnam par dag pa bshad pa yin no / /
de bzhin gshegs pa rnams dang /
lha mo rnams kyi 'khor rnams kyi rnam par dag pa ni sngar bshad pa nyid yin no / /
gdon pa'i sngags de rnams kyi bshad pa ni bshad pa las gsal ba nyid du 'byung ba yin no / /
de bzhin gshegs pa thams cad kyi sku dang gsung dang thugs kyi bdag nyid can gyi gsang ba ni rdo rje 'chang ba'o / /
de bas na gsang ba yang yin la 'dus pa yang yin te tshogs par bshad pa'o / /
de bzhin gshegs pa thams cad kyi ting nge 'dzin gyi dkyil 'khor de'i byin gyis brlabs pa ste /
de ston par byed pa'i le'u'i gzhung rdzogs so / /
le'u dang po'i 'grel pa'o // //
da ni de nas zhes bya ba la sogs pas gnyis pa don dam pa'i byang chub kyi sems kyi le'u ston te /
sku dang gsung dang thugs kyi zhes bya ba ni sprul pa dang longs spyod rdzogs pa dang chos kyi sku'i ngo bo nyid do / /
de nyid kyis na mchog go / /
de nyid ni de bzhin gshegs pa kun gyi gsang ba'o / /
de ci zhig ce na /
bla na med pa'i byang chub sems / /
zhes bya ba ste 'di las gong na med pas na bla na med pa'o / /
'dir 'og nas byang chub kyi bdag nyid can gyi sems bya ba man chad 'dir 'ong de yang rigs pas dmigs su med pa yin te /
de ni ngo bo nyid gcig pa gnyis su med pa'i tshul nyid dmigs su med do zhes bya bar dgongs so / /
de ltar na 'di ni rdo rje sems dpa'i byang chub kyi sems gsungs pa yin no / /
da ni de nas zhes bya ba la sogs pas 'byin pa'i rim pa bor te /
sems lus lta bu dang zhes bya ba'i nye ba'i rim pa 'di nyid la brten nas /
thugs kyi 'og tu sku'i ngo bo nyid rnam par snang mdzad kyi byang chub kyi sems gsungs pa yin no / /
de bzhin gshegs pa thams cad gang du mngon par rtogs shing snang ba'i rdo rje'i bdag nyid can du gyur pa'i ting nge 'dzin de la snyoms par zhugs pa ste me long lta bu'i zhes bya ba'i don to / /
dngos po thams cad ces bya ba ni gzugs la sogs pa ste /
de dang bral zhing gzugs kyi phung po dang /
khams dang skye mched rnams ni me long lta bu dang /
gzung dang 'dzin pa rnam spangs pa / /
zhes bya ba gnyi gas bdag med par bshad pa yin no / /
de nyid gsal bar bya ba'i phyir / /
chos la bdag med mnyam nyid pas / /
zhes bya ba gsungs pa yin no / /
rang sems zhes bya ba ni khyad par gzhan yang gsungs pa yin no / /
gzod nas ma skyes pa zhes bya ba ni gdod ma nyid nas brtags pa'i rnam pa ma skyes pa'o / /
stong pa nyid kyi rang bzhin no / /
zhes bya ba ni de nyid brten par byas pa yin no / /
da ni de nas zhes bya ba la sogs pas bskyod pa'i byang chub kyi sems gsungs pa yin te /
de bzhin gshegs pa thams cad zad par mi 'gyur zhing nyams par mi 'gyur la chos kyi dbyings kyi ye shes kyi bdag nyid gang du mi phyed pa'i gzugs su bzhugs pa de ni mi bskyod pa lta bu nyid kyi ting nge 'dzin to zhes don gyi bshad pa'o / /
dngos po 'di rnams zhes bya ba ni phyi dang nang gi bdag nyid can gyi dngos po rnams so / /
ma skyes pas zhes bya ba ni dngos po med pa'o / /
rang gi mtshan nyid 'dzin pas na chos so / /
de med pas na chos nyid med pa'o / /
de lta na ni med pa'i stong pa nyid du thal bar 'gyur ro zhe na /
nam mkha' lta bur bdag med pa / /
zhes bya ba gsungs te dmigs su med pa'i ye shes tsam zhes bya ba'i don to / /
rin chen 'byung ldan gyi byang chub kyi tshul gsungs pa /
de bzhin gshegs pa thams cad kyi bdag med pa nyid rdo rje ste mnyam pa nyid kyi rnam pa'o / /
de skad ces bya ba'i ting nge 'dzin la zhes bya ba'i don to / /
chos rnams thams cad dngos med cing / /
zhes bya ba ni shes bya'i tshul gyis so / /
chos kyi mtshan ni gang gi phyir chos rnams kyi mtshan nyid /
gzugs ni gzugs su rung ba'o / /
zhes bya ba la sogs pa ste de rnam par spangs pa'o / /
de yang /
bya ba dang ni nyer 'dren kun / /
phung po la sogs khyad par du / /
mtshan nyid de yang de nyid de / /
des na 'di yang mtshan nyid bral / /
zhes bshad pa'o / /
de nyid kyis na bdag med chos las te chos rnams bdag med pa ma yin par dgag pa la brten pa'i mnyam pa nyid kyi sems las kun du byung ba ste /
de rnams kyi rang gi ngo bo nyid ces bya ba'i don to / /
'od dpag tu med pa'i byang chub kyi sems gsungs pa /
ye shes nyid 'od zer yin te des na sems can gyi don la so sor rtog pas na sgron ma'o / /
de nyid rdo rje ltar gnyis su med pa'i gzugs can yin pa'i ting nge 'dzin gang yin pa de ni tshe dpag med lta bur zhes bya ba'i don to / /
ma skyes pa ste bems po'i chos la ngo bo med pa zhes pa btags pa'i dngos po med cing de la sgom pa yang med pa'o / /
'o na da ltar ci zhig yod ce na /
nam mkha'i tshul du sbyor ba yis / /
zhes bya ba gsungs te /
dmigs su med pa'i ye shes kyi tshul gyis so / /
de ltar sngar bshad pa'i dngos po ste /
gnyis su med pa'i rang bzhin du rab tu bsgrags shing so sor rtog go zhes pa'o / /
gdon mi za bar grub pa'i byang chub kyi tshul gsungs pa /
de bzhin gshegs pa thams cad zil gyis gnon pa ni bdag nyid kyis sems can gyi don bya'o zhes phrag dog rnam par dag pa'i ngo bo bya ba sgrub pa'o / /
de nyid ni rdo rje ste gnyis su med pa'i bdag nyid can yin te de skad ces bya ba'i ting nge 'dzin la zhes bya bar sbyar ro / /
chos rnams rang bzhin 'od gsal ba / /
zhes bya ba ni sems kyi rang bzhin no / /
gzod nas dag pa zhes bya ba ni bya ba sgrub pa'i ye shes kyi rang gi ngo bos gdod ma nyid nas dag pa yin gyi da ltar ni ma yin no / /
de nyid kyis na ston pas sems can thams cad ni de bzhin gshegs pa'i snying po can no zhes gsungs pa yin no / /
nam mkha' bzhin bya ba ni dmigs su med pa'o / /
byang chub med cing zhes bya ba ni 'di las tha mi dad pa'o / /
mngon par rtogs pa med ces bya ba ni lam tha dad par gyur pa yang yod pa ma yin te /
byang chub dang lam gnyi ga yang de'i ngo bo nyid yin pa'i phyir ro / /
de lta mod kyi goms par bslabs pa'i gnas skabs su mi gsal ba nyid kyis na gnyis su med pa'i ye shes de la lam gyi bden pa zhes bshad la /
gsal ba'i gnas skabs su ni 'bras bu zhes bya'o / /
de nyid kyis na /
'dir zhi ba dang srid pa'i ngo bo 'dir / /
chos nyid kyi ni dbye ba 'ga' yang med / /
ces bya ba la sogs pa'i tshigs su bcad pa smos pa yin no / /
de nas zhes bya ba la sogs pas ni ngo mtshar du gyur pa sngon du 'gro ba'i ched du brjod pa'i thabs kyis sngar bshad pa'i don ston pa yin te /
e ma'o sangs rgyas zhes bya ba ni kun du bzang po dang /
byang chub kyi sems gnyis tha mi dad pas de la phyag 'tshal ba gsungs pa yin no / /
de bzhin du 'di'i 'og ma rnams la yang byang chub kyi sems dang tha mi dad par shes par bya'o / /
byang chub sems ni rab bskor ba / /
zhes bya ba ni 'og nas gdul bya'i dbang gis bya ba 'dir yang byang chub kyi bdag nyid can gyi sems yin pas na byang chub sems so / /
snying po zhes bya ba ni nye bar blang bar bya'o / /
gsol ba btab pa'i rjes thogs nyid la legs so zhes par bstan pa ni byang chub sems dpa' thams cad kyi zhes bya ba la sogs pa gsungs pa yin te /
yongs su rtog pa zhes bya ba ni kun nas 'dri ba'i bsam pa'o / /
thugs kyis mkhyen nas zhes bya ba ni dag pa 'jig rten pa'i ye shes nyid kyis so / /
sems lus lta bu dang zhes bya ba ni brtags pa'i rnam pa'i sems dgag pa'o / /
lus sems lta bu dang zhes bya ba ni brtags pa'i bems po'i lus dgag pa ste 'dis ni sems dang lus khyad par med par bshad pa yin no / /
sems tshig tu brjod pa zhes bya ba la sogs pas ni ngag dang sems kyang khyad par med par gsungs pa yin no / /
de ltar na de ni khams gsum po rnam pa bcas pa ni shes pa tsam gyi ngo bo nyid yin no zhes ston pa yin no / /
da ni de nas zhes bya ba la sogs pas nyan pa po de rnams dngos po'i ngo bo nyid ci ltar gnas pa bzhin du de nyid rjes su brjod pa yin par sdud par byed pas smras pa yin te /
de bzhin gshegs pa thams cad kyi ngo bo nyid kyi sku dang gsung thugs nam mkha' lta bur zhes bya ba gnyis su med pa'i ye shes kyi tshul du yang dag par sbyar nas ched du brjod pa zhes bya ba ched kar brjod do zhes bya ba smras so zhes bya ba'i don to / /
de gang zhig yin zhe na /
e ma'o zhes bya ba la sogs pa gsungs te /
brtags pa'i rnam pa med pa la sogs pa gang yin pa de'i skye ba med pa'i tshul gyis na dngos po gnas par gyur pa ni ma yin te /
rnam pa sna tshogs pa skye ba'i de ni rab tu bsgrags shing bshad do zhes bya ba'i don to / /
de ltar na 'dis ni chos nyid kyis spyir byang chub kyi sems bshad nas /
de nas zhes bya ba la sogs pas sangs rgyas drug po'i byang chub kyi sems re re nas gsungs pa yin te /
de bzhin gshegs pa thams cad kyi mngon par rdzogs par byang chub pa'i tshul ting nge 'dzin gang du rdo rje dang 'dra bar gyur pa de la rdo rje 'chang ba lta bu nyid du snyoms par zhugs so zhes bya bar sbyor ro / /
dngos po med pa zhes bya ba ni med par dgag pa'i tshul du bsgom pa rnams kyi dngos po med pa'o / /
de ni gzung ba la sogs pa'i tshul du rnam par brtags pa'i sgom pa de yang bsgom pa ma yin te /
yang dag pa ma yin pa la mngon par zhen pa yin pa'i phyir ro / /
de ltar zhes pa'i phyir dngos po de nyid yang dag par rig pa yin par bshad pas dngos po med par gyur te brtags pa ni dngos po med pa yin pa'i phyir ro / /
ma yin par dgag pa la brten pas ni de las kyang yang dag par rig par bshad pa don dam par spong ba las gang tha dad par gyur pa'i sgom pa po'i bya bar 'dod pa ni bsgom pa yin la / /
gdul bya'i dbang gis dag pa 'jig rten pa'i ye shes kyi tshul gyis so / /
de la le'u 'di'i don nyid ni / /
snying rjes 'jig rten 'di ni ma lus pa / /
zhes bya ba la sogs pa'i tshigs su bcad pa gnyis kyi bshad pa yin no / /
le'u gnyis pa'i 'grel pa'o // //
de nas zhes bya ba la sogs pas ni le'u gsum pa gsungs pa yin te /
de bzhin gshegs pa thams cad kyi 'phro ba nyid rlan dang bcas pa nyid yin pas na sprin no / /
de'i bkod pa ni tshogs so / /
de nyid ni rdo rje zhes pa rdo rje sems dpa' ste ting nge 'dzin de la zhes bya ba'i don to / /
byang chub kyi sems bsgom pa byin gyis rlob pa'i sngags gsungs pa ni oM zhes bya ba la sogs pa ste /
oM zhes bya ba ni lha'i sku'o shU n+ya tA ni stong pa nyid de /
de nyid ni dz+nyA na ste ye shes so / /
de nyid ni badzra ste rdo rje yin no / /
swa b+hA ba At+ma ko\u0f85haM zhes bya ba ni de'i ngo bo nyid kyi bdag nyid can ni bdag go zhes bya ba'o / /
de yang /
dngos las stong pa gzhan ma yin / /
de med par yang dngos po med / /
ces slob dpon klu sgrub kyis ji skad bshad pa lta bu'o / /
gzhi'i dkyil 'khor bstan pa ni nam mkha'i dbyings zhes bya ba ste chos 'byung ba'o / /
de'i dbus gnas par sangs rgyas dkyil 'khor zhes bya ba ni yi ge b+h+rUM gyi 'khor lo las byung ba'i rin po che'i cod pa na gyi rnam par snang mdzad yongs su gyur pa'i dkyil 'khor ro / /
de yang b+h+rUM gyi 'khor lo las byung rig ma dang bcas pa'i rnam par snang mdzad yan lag las yang dag byung zhes ji skad bshad pa'o / /
sangs rgyas nyid 'bar ba ste de dang mnyam pa'i 'od zer mnga' ba gang yin pa de la de skad ces bya'o / /
de nyid kyis na /
'od zer sna lngas kun du khyab / /
ces bya'o / /
de yang /
thub dbang 'od kyi dkyil 'khor sna tshogs pa'i / /
zer gyis phyogs tshogs ma lus kun du khyab / /
ces ji skad bshad pa'o / /
kun nas yongs su zlum por te / /
zhes bya ba ni phyi dang nang zlum po ste /
dbus su ni zur bzhi pa nyid yin no / /
'dod par bya ba yin pas na 'dod pa'o / /
de nyid ni rnam par dag pa nyid kyi tshul gyis goms shing bslab par bya ba yin pas na yon tan no / /
lnga ni gzugs la sogs pa ste des khyab pa'o / /
mchod pa rnam pa lnga ni lha bshos la sogs pa ste de rnams kyis brgyan pa'o / /
de'i phyir /
gzugs sogs yul rnams rnam par dag pa ni / /
zhes bya ba la sogs pa'i tshigs su bcad pa smos pa yin no / /
de ni mdor na de ltar zhes bya ba la sogs pas de bzhin gshegs pa drug po'i sku mdog la sogs pa gsungs pa yin te /
gzugs zhes bya ba ni sangs rgyas kyi sku'o / /
dbus su zhes bya ba ni dbus ma'i gdan la'o / /
bsgom par bya zhes bya ba ni yid kyis sam rdul tshon gyis so / /
phyag rgya chen po zhes bya ba ni lha'i sku'o / /
sku gsung thugs kyis mtshan pa'o / /
zhes bya ba ni de rnams kyis byin gyis brlabs pa'o / /
de dag ni 'di'i 'og ma rnams la shes par bya'o / /
sku gsung thugs kyi rdo rje zhes bya ba ni rdo rje 'chang ba'i'o / /
phyag rgya zhes bya ba ni sku mdog la sogs pa dang ldan pa'i phyag rgya chen po'o / /
'am zhes bya ba'i sgra ni phyag mtshan gyi phyag rgya'am rdul tshon gang la yang rung ba bsgom par bya'o / /
'di dag kyang gong ma dang 'og ma gnyis ka la sbyar bar bya'o / /
tshogs gnyis dang ni ldan pa yis / /
zhes bya ba ni ye shes dang bsod nams kyi tshogs rnam par dag pa'i ngo bo lha mo dang lha phor snang ba'i yang dag pa'i sbyor ba dang ldan pa yis so / /
'di yang gong ma dang 'og ma gnyis ka la yang sbyar shes par bya'o / /
'dir ni rnam par snang mdzad dang mi bskyod pa gnyis nye bar gyur pa dang ldan pa ni rdo rje 'chang rnam par snang mdzad kyi sku mdog dang mi bskyod pa'i phyag mtshan dang ldan pa'o zhes shes par bya ba'i phyir ro / /
de gnyis kyis na 'di'i 'og nas 'di'i sku mdog la sogs pa mi ston to / /
in+d+ra nI la'i kha dog 'dra / /
zhes bya ba ni mi bskyod pa'i sku dang rtsa ba'i zhal ni sngon por bsgom par bya'o zhes bya ba'i don to / /
shel dang zhes bya ba la sogs pas ni rnam par snang mdzad kyi sku mdog la sogs pa ston pa yin no / /
thor tshugs cod pan gyis brgyan pa / /
zhes bya ba ni thams cad la sbyar bar bya ste /
ral pa cod pan mdzes dang zhes bya ba la sogs pa thams cad smos pa lta bu'o / /
'dzam bu chu bo'i zhes bya ba la sogs pas ni rin chen dpal gyi sku mdog la sogs pa gsungs pa yin no / /
rdo rje chen po zhes bya ba ni bri ba'i dkyil 'khor gyi rjes su 'brang bas rin po che margad nyid gzung bar bya'o / /
de nyid kyis na margad ces bya ba la sogs pa gsungs pa yin no / /
pad+ma rA ga zhes bya ba la sogs pas ni 'od dpag tu med pa'i sku mdog la sogs pa gsungs pa yin no / /
'od zer sna lnga zhes bya ba la sogs pas ni gdon mi za bar grub pa'i sku mdog la sogs pa gsungs pa yin no / /
da ni de nas zhes bya ba la sogs pas rdzogs pa'i lha rnams byin gyis brlab pa'i sngags gsungs pa yin te /
chos rnams kyi dbyings ni lus te rang bzhin gyis 'od gsal ba'i stong nyid yin la /
de'i ngo bo nyid kyi ting nge 'dzin la snyoms par zhugs so zhes bya bar sbyor ro / /
de yang /
gzung 'dzin la sogs rnam bral bas / /
zhes bya ba la sogs pa smos pa yin no / /
da ni /
rin chen kha dog sna lnga pa / /
zhes bya ba la sogs pas sems nye bar g.yeng ba zhi bar bya ba'i phyir phra mo'i rnal 'byor bsgom pa gsungs pa yin te /
rin chen zhes bya ba ni rang gi lha'i mtshan ma'i rin po che'o / /
sna'i rtse mo zhes bya ba ni lha mo'i gsang ba'i chu skyes kyi sna rtse'o / /
rtag par zhes bya ba ni ci srid sems rtse gcig par gyur gyi bar du'o / /
brtan par shes nas zhes bya ba ni brtan pa'i mtshan ma shes nas legs par rin po che'i mtshan ma spro bar bya'o / /
spro ba'i mtshan ma bstan pa'i phyir sangs rgyas 'bar ba zhes bya ba la sogs pa smos pa yin te sangs rgyas kyi sprin spro bar bya'o zhes bya ba'i don to / /
rin po che'i mtshan ma 'ba' zhig tu ma zad kyi mtshan ma gzhan dang gzhan dag kyang spro bar bya'o zhes bstan pa'i phyir / /
'khor lo rdo rje zhes bya ba la sogs pa smos te ral gri 'dzin pa'i phyag mtshan ni ral gri'o / /
spro ba'i bdag nyid can gyis zhes bya ba ni de dag dbyer mi phyed pa'i blo yod pas so / /
yang na sngar gyi phyag mtshan thams cad kyang mchog tu gyur pa yin pas na rin po che zhes bya la /
de las kyang brtan par byas nas mtshan ma lnga po nyid spro bar bya'o zhes bshad pa'i phyir 'khor lo rdo rje zhes bya ba la sogs pa gsungs so / /
'dir yang mdzod 'dzin ni rin po che'o / /
mtshon cha ni ral gri'o / /
don 'dis ni /
yang na rang gi mtshan ma phra mo ni / /
zhes pa la sogs tshigs bcad gnyis smos pa yin no / /
da ni nam mkha'i dbyings zhes pa la sogs pas sangs rgyas rnams kyi gdan gsungs pa yin te /
chos 'byung ba'i nang du chud pa'i khang pa brtsegs ma'i dbus na gnas pa'o / /
rdo rje'i dkyil 'khor zhes bya ba ni mi bskyod pa'i dkyil 'khor te /
nyi ma'i dkyil 'khor la bri bar bya'o / /
gsal ba'i dkyil 'khor ni zla ba'i dkyil 'khor te /
de'i dbus su 'khor lo'i dkyil 'khor zhes bya ba rnam par snang mdzad bsgom par bya'o zhes bya ba'i don to / /
de bas na /
thams cad nyi ma'i dkyil 'khor dag la bsam / /
zhes pa'i spyi'i tshig 'di la sngar gyi /
shar gyi pad+ma zla ba'i dbus su bsam / /
zhes dgar ba'i tshig tu gsungs pa yin no / /
pad+ma'i dkyil 'khor 'dra bar ni / /
zhes bya ba ni 'od dpag tu med pa'i dkyil 'khor de nyi ma la gnas par bsgom par bya'o / /
bzlas pa bsgom pas zhes bya ba ni sngags bzlas pa dang sgom pa dang ldan pa'i rnal 'byor pas so / /
rin chen dkyil 'khor 'dra bar ni / /
zhes bya ba ni rin chen 'byung ldan te nyi ma'i dkyil 'khor la gnas par rin po che la brtson pas bsgom par bya'o / /
sbyor ba'i dkyil 'khor las byung ba / /
zhes bya ba ni mi bskyod pa la sogs pa bzhi dang 'brel ba'i sku mdog dang sbyor bas dkyil 'khor rang gi ngo bo'i bdag nyid can ljang gu gang yin pa de la de skad ces bya ste /
gdon mi za ba grub pa yin par bshad la /
de'i yang nyi ma'i dkyil 'khor nyid du yang dag par byung zhing ldan par bya'o zhes pa'i don to / /
dris pa rnam par snang mdzad 'ba' zhig la gsal ba'i dkyil 'khor nyid yin par gsungs na de mi bskyod pa la sogs pa'i gdan nyi ma'i dkyil 'khor yin par mngon par 'dod do / /
ci ltar shes she na de brjod par bya ste /
gsal ba la sogs dkyil 'khor ldan / /
zhes gleng gzhi'i le'u las gsungs la /
der sogs pa zhes smos pas ni nyi ma'i dkyil 'khor nyid yin par 'dod do / /
'dir yang rnam par snang mdzad kyi gdan ni zla ba'i dkyil 'khor yin pas /
gsal ba'i dkyil 'khor zhes bya ba'i sgras nges pa nyid du gsungs la /
don gyis na mi bskyod pa la sogs pa bzhi'i gdan ni nyi ma'i dkyil 'khor nyid yin par shes so / /
da ni 'di dag ces bya ba la sogs pas dkyil 'khor 'di dag gis sangs rgyas tha mi dad par gsungs pa yin te /
dkyil 'khor 'di dag ni sangs rgyas rab mchog gi sku dang gsung dang thugs sgom pa la gcig pa nyid kyis sangs rgyas rab mchog go / /
rdo rje las byung ba'i zhes bya ba ni rdo rje 'dzin pa las yang dag par byung ba'o / /
thams cad 'dzin pa'i tshul ni thams cad mkhyen pa nyid tshul yin la tshul nyid kyang thams cad mkhyen pa ste de thob pa'o / /
le'u gsum pa'i 'grel pa'o // //
da ni de nas zhes bya ba la sogs pas le'u bzhi par bri ba'i dkyil 'khor bstan pa'i phyir gsungs pa yin te /
gzhung 'dis ni ting nge 'dzin gsum dang ldan pa'i slob dpon dkyil 'khor gyi sa'i dbus na gnas pa la rnam par snang mdzad la sogs pa'i rnal 'byor pa rdo rje dril bu 'dzin pa'i slob ma rnams kyis 'og nas bshad pa'i bstod pa'i rgyal pos gsol ba btab nas dkyil 'khor bri bar bya'o zhes ston te /
'di tshigs su bcad pa dang pos ni spyi'i gsol ba 'debs pa ston to / /
tshigs su bcad pa gnyis pas ni sku'i dkyil 'khor sprul par gsol ba btab pa yin no / /
tshigs su bcad pa gsum pas ni gsung gi dkyil 'khor sprul par gsol ba btab pa yin no / /
tshigs su bcad pa bzhi pas ni thugs kyi dkyil 'khor sprul par gsol ba btab pa yin no / /
de bas na /
de ltar sbyor gnas slob dpon ni / /
sangs rgyas kun bdag gzugs can yin / /
zhes bya ba la sogs pa'i tshigs su bcad pa mar me mdzad bzang pa'i zhal snga nas kyis bshad pa yin no / /
da ni de nas zhes bya ba la sogs pas thugs kyi dkyil 'khor gyi tshul gyis sku'i dkyil 'khor khong du chud par bya'o zhes shes par bya ba'i phyir thugs kyi dkyil 'khor nyid bshad pa gsungs pa yin te / /
sems kyi rdo rje rab 'dra ba / /
zhes bya ba ni rang gi gzugs can no / /
gang 'di thugs kyi dkyil 'khor yin mod kyi /
'on kyang rnam par dag pa gsum dang ldan pas sku la sogs pa'i rang gi ngo bo yin no zhes bstan pa'i phyir sku dang gsung dang thugs kyi dkyil 'khor zhes bya ba gsungs pa yin no / /
dkyil 'khor thig gdab pa'i phyir srad bu'i mtshan nyid ston te /
lus ngag sems ni bsgom pa yis / /
zhes bya ba ni lus la sogs pa ltar bsgoms pas so / /
sar pa zhes bya ba ni dkyil 'khor gzhan du yongs su ma spyad pa'o / /
legs par bkal zhes bya ba ni shin tu legs par bsgril ba'o / /
tshad ma zhes bya ba ni chur 'khor lo'i nyis 'gyur la sbom du sgo'i nyi shu'i cha'o / /
mdzes pa yis zhes bya ba ni mdud pa med pa dang mi lhod pas so / /
'di'i don ni dkyil chog las / /
brtag pa la sogs rang gi dngos / /
zhes bya ba nas brtsams te / /
srad bu 'dzin pas dkri bar bya / /
zhes bya ba'i bar las shes par bya'o / /
thig gdab pa'i cho ga yang de nyid las shes par bya'o / /
khru ni bcu gnyis tshad du bya / /
zhes bya ba ni nye bar mtshon pa tsam yin gyi dkyil 'khor ni tshad nges pa med pa yin te /
ji skad du /
sems can bsam pa'i dbang gis ni / /
tshad la sogs pa nges pa med / /
ces bshad pa lta bu'o / /
phyag rgya dgod par bya zhes bya ba ni mtshan ma'i phyag rgya dgod pa la bya'i zhal dang phyag la sogs pa dang ldan pa'i phyag rgya dgod par bya ba ni ma yin te /
de mthong bas thos pa dang mi ldan pa rnams gal te mi shes par 'gyur ba srid pas na ngan 'gror 'gro bar thal bar 'gyur / /
de skad du /
mu stegs rnams la phan pa'i phyir / /
sangs rgyas btsun mo rab tu sbas / /
zhes gsungs pa lta bu'o / /
de dbus rdo rje bri ba ni / /
zhes bya ba ni thugs rnam par dag pa'i rdo rje dkyil 'khor gyi dbus su nyi ma'i dkyil 'khor la bri bar bya ste /
dkyil 'khor 'di ni thugs gtso bor byas pa yin pa'i phyir ro / /
de bzhin du sku la sogs pa rnam par dag pa 'khor lo la sogs pa ni rnam par snang mdzad la sogs pa'i phyag mtshan te /
de rnams rang gi gdan la ci lta ba bzhin du bri bar bya'o zhes bstan pa'i phyir / /
'khor lo chen po zhes bya ba la sogs pa gsungs so / /
sprin gyi dbus dang 'dra ba'i 'od / /
ces bya ba ni dbus su sprin gyi 'od dang 'dra ba ste 'khor phun sum tshogs pa bstan pas rnam par dag pa la nye bar dgos pa nyid yin pa'i phyir dang mtshan ma dang ting nge 'dzin gyi ngo bo gdon pa ston pas gzugs rdo rje la sogs pa dkyil 'khor pa yin gyi /
'dod pa'i rgyal po la sogs pa dang sa'i snying po la sogs pa ni ma yin te /
de rnams kyi rgyu'i tshogs bshad ma thag pa med pa'i phyir ro / /
de bas na gzugs rdo rje la sogs pa'i mtshan ma me long la sogs pa gnas ji lta ba bzhin du bri bar bya'o / /
de nyid bstan pa'i phyir sems kyi zhes bya ba la sogs pa smos te /
gzugs kyi ngo bo nyid gzugs rdo rje la sogs pa phyag mtshan me long la sogs pa phyag rgya'i gzugs su dkyil 'khor gyi mtshams bzhi dang /
shar phyogs kyi sgo'i ngos gnyis su gzhag par bya'o / /
lus dang ngag sems mchod pa yis / /
zhes bya ba ni sku la sogs pa'i ngo bo nyid kyi yi ge gsum gyis gdon par bya'o zhes bya ba'i don to / /
don 'di nyid kyis na /
de ltar dkyil 'khor bris nas ni / /
zla ba nyi mar gdan byas par / /
dbus su ral gri bri bar bya / /
zhes bya ba la sogs pa'i tshigs su bcad pa smos pa yin no / /
da ni sgrub pa gtso bo yin par ston pa ni /
bud med rab tu mdangs bzang ba / /
zhes bya ba la sogs pa yin te de nyid kyis na /
de nas dam tshig mchog sbyor ba / /
gzugs dang lo yi yon tan ldan / /
zhes bya ba nas brtsams te /
dngos grub kun gyi phyir bya'o / /
zhes bya ba'i bar gyis bshad pa yin te /
'di dag ni bdag gis ma bshad do / /
de ltar thugs gtso bor gyur pa'i dkyil 'khor ni le'u bcu drug pa las 'di nyid kyi tshul dang rjes su mthun pa nyid du khong du chud par bya'o / /
le'u bzhi pa'i 'grel pa'o // //
le'u lnga pas sgrub pa po'i khyad par gyi spyod pa'i khyad par bstan pa'i phyir de nas zhes bya ba la sogs pa gsungs te /
spyod pa kun gyi kun du spyod pa ste de dang mchog gi chos te /
'di dag ni don du gnyer ba yin pas na don kyang yin pa'i phyir de skad ces bya'o / /
rnam par mi rtog pa'i don ni the tshom dang bral ba'i don te /
de las byung ba ni gnas pa'o / /
sngar ni 'dod chags zhe sdang gti mug rigs te /
phyis de rnam par dag par gyur pa yin la de yang dngos grub sgrub par byed do zhes sbyar bar bya'o / /
theg pa mchog ni bla med pa / /
zhes bya ba ni pha rol tu phyin pa'i tshul ni bla na yod pa dang bcas pa yin la /
theg pa chen po 'di ni bla na med pa'o zhes bya bar dgongs so / /
rigs ngan zhes bya ba la sogs pas ni rigs la sogs pa'i nges pa bzlog pa yin te / /
de skad du /
dngos grub thabs shes las byung na / /
rigs sogs nges pas ci zhig bya / /
zhes bshad pa'i phyir ro / /
yang gang zhig 'grub par mi 'gyur zhe na /
snying nas slob dpon zhes bya ba la sogs pa gsungs te /
dngos grub ni slob dpon la rag las pa yin no zhes bya bar dgongs so / /
sangs rgyas gtso bo'i yum dag la / /
zhes bya ba la sogs pa ni bdag gis ma bshad do / /
rnam par mi rtog blo can gyis / /
zhes bya ba ni khyad par du 'phags pa'i ting nge 'dzin rnam pa gsum dang /
gnyis su med pa'i ye shes dang ldan pa'i mkhas pa'o /
rigs ngan la sogs pa khyad par du smos pa ni the tshom med par snang ba 'di lta bu'i bdag nyid can ni de kho na nyid du dgag pa ma yin no zhes ston pa'i phyir ro / /
de nyid kyis na /
phyin ci log gi rtog pa las grol bas / /
zhes bya ba la sogs pa'i tshigs su bcad pa dang /
dge ba dang mi dge ba'i rnam pa dag ces bya ba la sogs pa de dag bshad pa yin no / /
da ni de nas zhes bya ba la sogs pas ci la nga mngon par 'dod pa'i sgrub pa la chags pa'i nyan pa po rnams ngan 'gror 'gro bar ma gyur cig snyam du shes bzhin du sgrib pa rnam par sel ba la sogs pa ngo mtshar gyis bslangs pa'i yongs su bzlog pa gsungs pa yin te /
chos nyid dag pa 'di zhes bya ba ni gzung ba dang 'dzin pa dang bral ba'o / /
dag pa zhes bya ba ni dri ma med pa'o / /
snying po'i chos kyi don gang yin par khyad par can rtogs shing bslabs pa de las yang dag par byung ba'o / /
da ni byang chub sems dpa' rnams kyi de kho na nyid ma shes pas chos nyid shin tu rnyed par dka' ba nyid du bstan pa'i phyir / /
'jigs pa la sogs ston par mdzad pa yin pas na /
de nas zhes bya ba la sogs pa gsungs te /
nam mkha' ltar mnyam pa nyid de de gnyis su med cing /
rdo rje ste mi phyed pa'i ye shes kyi ting nge 'dzin gang yin pa de la snyoms par zhugs so zhes bya bar sbyor ro / /
dgyes pas khyab pa ni gzengs mtho bar gyur pa'o / /
e ma'o chos e ma'o chos zhes bya ba ni dga' bas ngam ste /
gnyis su med pa'i tshul yin yang sna tshogs pa'i gzugs can du gyur pa ni ngo mtshar yin no / /
chos ni shin tu rnam par dag pa'i ngo bo ste /
des don dag par 'gyur ba'i bdag med pa'o zhes mtshams sbyar ba'o / /
rnam par mi 'gyur zhes bya ba ni dus gsum char yang ye shes kyi bdag nyid can gyi yin pa'i phyir ro / /
snang ba med ces bya ba ni snang ba la snang bar byed pa po med pa'i phyir ro / /
dbyings gyur pa zhes bya ba ni skyed pa'i sa bon zhes bya ba'i don to / /
spyod pa ni byang chub kyi spyod pa ste /
de'i gnas ni bzhi'o zhes bya bar mtshams sbyar ro / /
le'u lnga pa'i 'grel pa'o // //
le'u drug par sku dang gsung dang thugs byin gyis brlab pa'i sngags bshad pa'i phyir de nas zhes bya ba la sogs pa gsungs te /
thugs rdo rje byin gyis brlab pa'i sngags brjod pa'i dus su mi bskyod pa lta bu'i ting nge 'dzin la snyoms par 'jug par bya'o zhes bstan pa'i phyir /
mi bskyod pa rdo rje'i sgras ni ston pa po gsungs pa yin te /
de bzhin du 'di'i 'og ma rnams la yang ci rigs par bya'o / /
de bzhin gshegs pa thams cad kyi ngo bo nyid kyi sku dang gsung dang thugs gang yin pa de nyid ni gsang ba'i rdo rje ste /
rnam par dag pa'i ngo bo nyid gang yin pa'i ting nge 'dzin de la mi bskyod pa'i rang bzhin du 'dir mngon par 'dod de /
de la snyoms par zhugs so zhes bya'o / /
thugs byin gyis brlab pa'i sngags zhes bya ba la /
thugs ka'i zla ba'i gdan dang /
rin po che'i dbu rgyan mnga' ba'i thugs rdo rje ste /
de'i byin gyis brlab pa'i sngags zhes bya ba'i don to / /
rdul dang bral ba'i gnas rdo rje zhes bya ba ni me long lta bu'i ye shes kyi rnam pa'o / /
mnyam pa nyid mi gnyis pa'i rdo rje zhes bya ba ni nye bar dgod pa so sor rtog pa'i rnam pa'o / /
rdo rje gsum po zhes bya ba ni thugs rdo rje la sogs pa ste /
de ni de bzhin gshegs pa rnams kyi gsang ba'o / /
de nyid ni khams gsum byin gyis rlob par byed pa yin pas na gnas so / /
gnas kyis zhes bya ba ni sngags kyis te /
yi ge hUM la sogs pas rnam par bsgom zhing bskyed par bya ba gang yin pa'o zhes mtshams sbyar ro / /
sngags nyid ni mtshan des mtshan par byas pa ni snying ga na gnas pa'i mtshan ma'i dbus na gnas pa'i zla ba la gnas pa'i sa bon gyis mtshan pa zhes pa'i don to / /
mchog rab 'di yis zhes bya ba ni de ltar bshad pa'i sngags kyis so / /
bsgrub pa nyid du bya zhes bya ba ni byin gyis brlab par bya ste bskyed par bya ba ni ma yin no zhes khong du chud par bya ste /
yi ge hUM la sogs pa'i sa bon rnams las sngar byung ba nyid yin pa'i phyir ro / /
de ni 'di ltar dri med rang snying zla ba'i zhes bya ba nas brtsams te /
mtshan nyid dag dang bral bar dmigs nas ni / /
zhes bya ba'i bar gyi gzhung dang sbyar bar bya'o / /
ye shes sgron ma ni mnyam pa nyid kyi ye shes te /
de nyid rdo rje rin chen 'byung ba lta bu'i ting nge 'dzin gang yin pa de la zhes bya bar sbyar te /
rin chen 'byung ldan nyid ni 'di nyid kyi rjes su mnyes par byed pa'i bdag nyid can yin pa'i phyir ro / /
gdon mi za ba'i rdo rje zhes bya ba ni don yod par grub pa lta bu ste /
de nyid ni mchod pa'i dbang du byas pa yin pa'i phyir ro / /
de la 'di ni /
pad nang rang gi sa bon 'od rnams kyis / /
zhes bya ba nas brtsams te /
oM sar+b+ba ta thA ga ta pU dza swa b+hA ba At+ma ko\u0f85haM zhes bya ba'i bar yin par blta bar bya'o / /
da ni sku la sogs pa byin gyis rlob par mdzad pa'i bde bar gshegs pa'i tshogs rnams yang dag par bskul ba'i 'od zer dang /
tshigs su bcad pa la sogs pa bstan pa'i phyir de nas zhes bya ba la sogs pa gsungs te /
sngags la dmigs pa ni nges par bsam pa'o / /
de'i tshul gyis rnam pa snying po'i sa bon las byung ba'i mchod pa'i lha mo rnams kyi 'od zer rnams kyis zhes bya ba'i don to / /
gang dang zhes bya ba ni yang dag par bskul ba'i tshigs su bcad pa rnams kyis de bzhin gshegs pa rnams kyi thugs yang dag par bskul ba dang ldan pa'i rnal 'byor pa ni des byin gyis brlabs te yang dag pa'i dngos grub bsgrub par bya'o zhes bshad par bya'o / /
de ltar na bye brag gi blo mi bya'o zhes bshad pa ni sems la dmigs pa zhes pa ste /
sems kyi tshor ba'i dmigs pa gang yin pa ni bshad ma thag pa'i tshul gyis nges par bsgom pa'o / /
de'i tshul ni bdag med pa'o / /
de'i 'og tu ngag dang zhes bya ba ni byin gyis rlob pa'i sngags kyi las kyi rnam pa lta bu'i sku dang gsung dang thugs rdo rje rnam par bsgom zhes bya ba byin gyis brlab par bya zhing bsgrub par bya ba'o / /
sbyor ba rnam gsum zhes bya ba ni sku la sogs pa'i shes rab kyi yang dag par sbyor ba nam mkha' dang 'dra bar mnyam pa nyid de'i ngo bo nyid 'gro ba rnams kyi gnas so / /
de yang gang gi phyir lus la sogs pa dmigs pa na /
ngo bo nyid kyis brtags pa dmigs su med do / /
de bas na sngags kyi lus sbyor ba la tha dad pa'i rgyur gyur pas /
byang chub med cing bsgom pa med / /
ces bya ba ste de'i rang bzhin nyid du 'gyur ro zhes bya bar dgongs so / /
sngags kyis brtags pa zhes bya ba ni bshad ma thag pa'i rnam pas sngags kyis byin gyis brlabs pa'o / /
de la cho ga 'di ni /
de yi thugs ka'i 'od kyi tshogs rnams dang / /
zhes bya ba la sogs pas ston to / /
da ni phra mo'i rnal 'byor kha bskang ba'i phyir de nas zhes bya ba la sogs pa gsungs te /
nam mkha'i dbyings kyi dbus gnas par / /
zhes bya ba ni rig pa'i chos 'byung ba'i nang du chud pa'i khang pa brtsegs pa'i dbus ma'i gdan la bzhugs pa'o / /
sangs rgyas gzugs zhes bya ba ni rdo rje 'dzin pa'i gzugs su bsgom pa'o / /
de dang por gyur pas rdo rje 'dzin pa phra mo'i sbyor ba yang dag par brtsam par bya'o / /
'di nyid kyi khyad par bstan pa'i phyir /
sna'i rtse mor zhes bya ba la sogs pa gsungs pa yin te /
'di dag kyang 'di'i 'og ma rnams la yang sbyar bar bya'o / /
sangs rgyas sku zhes bya ba ni rdo rje 'dzin pa rnam par bsgoms te zhu bar gyur pa de'i steng du de'i rjes la gnas zhes bya ba mi bskyod pa'i sa bon yi ge hUM rim gyis gzhag par bya'o / /
rdo rje 'dzin pa'i sa bon yang 'di bzhin du blta bar bya'o / /
'di'i 'og ma rnams la yang sa bon dgod pa rang gi ji lta ba bzhin du sbyar bar bya'o / /
spyan gyi tshul du sbyor ba la / /
zhes bya ba ni rnam par snang mdzad kyi rang snang ba'i rig pa dang yang dag par sbyor ba bsgom par bya'o / /
rdo rje pad+ma rnam par bsgom / /
zhes bya ba 'di yang gong ma dang 'og ma gnyi ga la sbyar bar bya'o / /
rin chen dkyil 'khor zhes bya ba ni rin chen 'byung ldan gyi'o / /
dang po'i sbyor zhes bya ba ni bsnyen pa la sogs pa nas rjes su mnyes pa'i mthar thug pa'i bar ro / /
'di dag kyang gong ma dang 'og ma gnyi ga dang sbyar bar bya'o / /
pad+ma'i dkyil 'khor zhes bya ba ni 'od dpag tu med pa gtso bor gyur pa'o / /
'od kyi dkyil 'khor zhes bya ba ni gdon mi za bar grub pa'i rnal 'byor can gyi'o / /
sangs rgyas tshul ni zhi bar spro / /
zhes bya ba ni 'dres pa la sogs pa bsgoms pa'i rjes thogs la sa bon yongs su gyur pa las rang gi lha gdon par bya'o / /
'khor zhes bya ba ni dkyil 'khor ba'i lha'i 'khor lo 'byin pa'i rim pas gdon pa'o / /
ut+pal mthing ga'i zhes bya ba la sogs pas ni bdag po'i lha'i mtshan ma la phra mo'i rnal 'byor bya'o zhes ston pa yin no / /
'di yang 'dir snga ma dag la yang sbyar bar bya'o / /
de nyid kyis na yang /
rang gi mtshan ma phra mo ni / /
zhes bya ba la sogs pa smos pa yin no / /
zas su bshang gci zhes bya ba la sogs pas ni gtsang ba dang mi gtsang ba'i khyad par med par ston pa yin no / /
go 'phang las byed ces bya ba ni 'dod pa'i las byed pa'o / /
lus dang ngag sems las 'das pa'o / /
zhes bya ba ni bems po'i lus la sogs pa rnam par 'das pa'o / /
le'u drug pa'i 'grel pa'o // //
de nas zhes bya ba la sogs pas ni le'u bdun pa gsungs pa yin te / /
dam tshig chen po zhes bya ba ni rdo rje 'dzin pa'i dkyil 'khor te de nyid ni de kho na nyid do / /
de'i bdag nyid can gyi sngags spyod pa ste /
de nyid ni mchog gi mngon par rdzogs par byang chub pa yin te /
de ston par byed pa'i le'u gsungs so / /
'dod pa'i longs spyod thams cad la / /
zhes bya ba la sogs pas ni gsang sngags pa rnams kyis gsang sngags sgrub pa la 'jug par slob pa'o / /
slong mo za zhing zhes bya ba la sogs pas ni brtul zhugs kyi tshul gyis slong mo dgag pa ston to / /
yan lag ma nyams zhes bya ba ni bsnyen pa la sogs pa'i yan lag dang ldan pa'o / /
'dod pa'i yon tan bsten zhes bya ba la sogs pa ni 'dod pa'i yon tan lnga po bsten pa nyid kyis byang chub tu 'gyur gyi /
sdug bsngal bsten pas ni ma yin no zhes ston to / /
byang chub nyi ma zhes bya ba ni sangs rgyas rnams so / /
rnam gsum zhes bya ba ni mchog dang 'bring dang tha ma'i dbye bas so / /
mchod par byed pas zhes bya ba ni tha dad par mi rtog pa'o / /
rin chen 'byung gnas zhes bya ba ni mi bskyod pa ste spros pa'i tshul gyis bshad na de nyid sgra'i dbang du byas pa yin no / /
'dod chags chos kyi 'byung gnas zhes bya ba ni rin chen 'byung ldan no / /
don yod rdo rje mchog 'dzin pa / /
zhes bya ba ni 'od dpag tu med pa'o / /
rang gi rigs zhes bya ba ni snga ma yang shes par bya'o / /
mi bskyod pa zhes bya ba ni chos kyi brdas ni don yod par grub pa yin te /
de ltar na 'di ni rnam par spros pa'i tshul bstan nas /
rnam par spros pa med pa'i tshul du rdo rje sems dpa' gsungs pa ni gzugs dang sgra la sogs pa zhes gsungs pa yin no / /
sems zhes bya ba ni rdo rje sems dpa'o / /
'di nyid ni sangs rgyas thams cad bzlog pa'i dbye bas rnam par spros pa ni gsang ba'i snying po btus pa'i tshul yin no / /
lha nyid du zhes bya ba ni gzugs rdo rje la sogs par ro / /
rigs kyi tshul du rnam par bsgom / /
zhes bya ba ni rnam par snang mdzad la sogs pa'i rigs lnga'i dbye ba bsgom pas so / /
de la spyod pa'i cho ga 'di ni langs nas / /
dag pa'i sems dpa' rang gi lha'i / /
zhes bya ba la sogs pa'i tshigs su bcad pa gsum gyis bshad pa yin no / /
sangs rgyas rjes su dran par sbyor / /
zhes bya ba la sogs pas ni rjes su dran pa bcu drug ston te /
sngar mthong ba'i don la phra mo'i rnal 'byor gyi gnas skabs su mtshan ma rnam pa lnga byung nas /
spro ba la sogs pa'i tshul gyis phyis dran par bya ba yin pas na rjes su dran pa'o / /
sangs rgyas te rnam par snang mdzad kyi rjes su dran pa la ni sbyor ba ste /
thabs dang shes rab kyi bdag nyid can gyis bsgom par bya'o / /
chos te 'od dpag tu med pa'i rnam pa rjes su dran pa bsgom pa la ni sku dang gsung dang thugs kyang bsgom zhing rjes su dran par bya'o / /
rdo rje ste mi bskyod pa rjes su dran pa bsgom pa la ni rigs te /
gcig dang gsum dang lnga la sogs pa rjes su dran pa'i sbyor ba bsgom par bya'o / /
khro bo ste gshin rje gshed la sogs pa rjes su dran pa bsgom pa la ni dam tshig ces bya ba 'og nas bshad pa'i rnam pa gzhan gyi rjes su dran pa'i yang dag par sbyor ba bsgoms na byang chub 'thob par 'gyur ro / /
gal te rjes su mthun pa'i mtshan nyid dang ldan pa rnyed na phyi rol gyi rig ma'i rnam par dag pa gsungs pa ni lo grangs bcu drug ces bya ba la sogs pa gsungs so / /
byin gyis brlab pa'i gnas gsum gyis / /
zhes bya ba ni sku dang gsung dang thugs byin gyis brlabs pas so / /
spyan zhes bya ba ni rang snang ba'i rig pa'o / /
rdo rje dang pad+ma'i rnam par dag pa gsungs pa ni yi ge hUM dang zhes bya ba la sogs pa ste /
yi ge hUM gis rdo rje pad+ma 'dab ma brgyad par grub pa la brtag par bya'o / /
yi ge oM ni rdo rje'i nor bu'i cha grub par bya ba'i phyir ro / /
yi ge phaT ser po ni gnyi ga'i dbab pa nod pa la'o / /
yi ge A ni sna tshogs pad+ma'i lte ba grub pa la sbyar ro / /
bshad ma thag pa'i rjes su dran pa bcu drug tu phye ba rnams kyi mtshan nyid bstan pa'i phyir /
de la zhes bya ba la sogs pa gsungs te /
sangs rgyas gzugs zhes bya ba ni sna'i rtse mor gnas pa'i mtshan ma'i lte ba'i 'khor lo la bdag po rnam par snang mdzad spro bar bya ste /
'di ni nye bar mtshan pa yin gyi bsdu ba la sogs pa yang blta bar bya'o / /
de bzhin du 'di'i 'og ma rnams la yang shes par bya'o / /
rdo rje sems dpa' zhes bya ba ni mi bskyod pa'am yang na rdo rje sems dpa'o / /
rang gi khu ba'i thigs pa yis / /
zhes bya ba ni byang chub kyi sems te thigs pa sngon du 'gro ba'i sangs rgyas dang rdo rje sems dpa' bsgom par bya'o / /
dam tshig rjes su dran pa'i rab tu dbye ba ni dkyil 'khor rjes su dran pa yin no / /
rang gi khu ba dag dbyung zhes bya bar sbyar te /
de las byung ba'i dkyil 'khor yang dbyung bar bya'o / /
dkyil 'khor tshul du bya ba ni dkyil 'khor gzhan zhig tu spro ba'i bdag nyid can no / /
phung po lnga yis rab tu rgyas / /
zhes bya ba ni rnam par dag pa'i gzugs la sogs pa'i phung pos gang ba'o / /
sems rjes su dran pa'i rab tu dbye ba ni sems rjes su dran pa'o / /
mkha' dang mtshungs par spyod par 'gyur / /
zhes bya ba ni nam mkha' dang mnyam par kun du rgyu ba'i ngang tshul lo / /
sku dang gsung dang thugs gcig tu bsdus pa'i rjes su dran pa gsungs pa ni de la zhes bya ba la sogs pa ste /
sngags thams cad kyi gzugs kyi rang bzhin gyi sku dang gsung dang thugs te de rnams kyi rjes su dran pa ni bsgom pa'o / /
sngags kyi rdo rje'i sku gang yin / /
zhes bya ba ni sngags kyi bdag nyid can gyi rdo rje can gyi sku gang yin pa'o / /
ji lta bu zhe na /
gsung zhes bya ba ste byin gyis brlab pa'i tshigs su bcad pa'i sngags so / /
sku yis rnam pa bsgoms pas zhes bya ba ni rnam par dag pa'i skus rnam par bsgom pa'o / /
bdag gi lus kyang de dang 'dra bar 'gyur / /
zhes bya bar sbyar ro / /
yang dam tshig rjes su dran pa'i dbye ba gsungs pa de ni de la zhes bya ba la sogs pa ste /
dam tshig ni rang gi so sor snang ba'o / /
cho ga bzhin zhes bya ba ni / /
'bar ba'i oM gyis byin rlabs rlung dang ni / /
zhes bya ba la sogs pa bshad pa'i rim gyis so / /
gsad na zhes bya ba ni ro gcig par bya'o / /
ma skyes pa zhes bya ba ni byis pas brtags pa'i rnam pas so / /
byang chub med cing zhes bya ba la sogs pas ni rang las tha dad bzlog par byed pa yin no / /
de nyid ni rang bzhin gyis 'od gsal ba'i ye shes gcig pu mthar thug pa'i gnas skabs su ma rig pas ldongs pa las ldog pa'i dbye bas byang chub mngon par rdzogs pa la sogs pa'i ngo bor brtags pa dang /
gzhan gyi dbang dang yongs su grub pa zhes bya ba la sogs pa chos kyi rigs pa sna tshogs pa bzhin du rab tu shes shing ston pa yin la /
don dam par ni de thams cad dbyer med pa nyid yin no / /
de nyid kyang shin tu goms pa'i dbang gis gnyis su med pa'i tshul gyis gsal bar 'gyur ba yin no / /
mtshan ma med ces bya ba ni phyi rol gyi mtshan ma med pa'i phyir ro / /
rigs rjes su dran pa'i rab tu dbye ba ni zhe sdang gi rigs mchod pa rjes su dran pa'o / /
tshe 'di nyid la zhes bya ba 'dir ni nyin mtshan gyi sbyor bas zhes bya bar shes par bya'o / /
spyi'i dngos grub gzhan rnams ni 'di nyid kyi nang du 'dus so zhes bstan pa'i phyir /
sku dang zhes bya ba la sogs pa gsungs so / /
gang gzhan phra mo zhes bya ba ni rig pa 'dzin pa dang mi snang ba la sogs pa'i dngos grub rnams so / /
de ltar na rjes su dran pa bcu drug po 'di ni las kyi mchog gi ting nge 'dzin du de dang der spro ba la sogs pa rab tu ston pa nyid kun du bzang po las bshad pa yin no / /
le'u bdun pa'i 'grel pa'o // //
de nas zhes bya ba la sogs pas brgyad pa dam tshig le'u gsungs pa yin te /
thar pa'i lam ni rab ston pa / /
zhes bya ba la thar pa ni byang chub ste /
de'i lam ni dkyil 'khor gyi rnam pa'i lam gyi bden pa ste de rab tu ston pa zhes bya ba'i don to / /
gsol ba btab pa'i rjes thogs nyid la lan gsungs pa ni /
de nas rgyal po rdo rje 'dzin / /
zhes bya ba la sogs pa gsungs so / /
rdo rje rin chen 'dzin zhes bya ba la rdo rje nyid rin po che ste de 'dzin pa zhes bya ba'i don to / /
rdo rje mi phyed gsum gnas pa / /
zhes bya ba ni sku dang gsung dang thugs la mi phyed pas gnas pa'o / /
byol song skye gnas brtag ces bya ba ni bshad pa'i na tshod kyi tshad las lhag pa dang /
ma tshang ba 'ang gzung bar bya'o zhes bya ba'i don to / /
bsam gtan gyi gnas su gsungs pa ni sa phyogs zhes bya ba la sogs pa ste /
gtsang zhing zhes bya ba la sogs pa ni gtsang sbra dang ldan pa'o / /
rgyal ba nyid skyes zhes bya ba ni rnam par snang mdzad las byung ba'o / /
de yang /
tsan+dan bzang po la sogs kyis byugs zhing / /
zhes bya ba la sogs pas bshad pa yin no / /
rigs lnga'i tshogs su bya ba gsungs pa ni nu ma'i zhes bya ba la sogs pa ste /
nu ma'i bar zhes bya ba ni snying gar ro / /
klad rgyas kyi bar zhes bya ba ni spyi bor ro / /
rkang pa'i bar zhes bya ba ni brla gnyis kyi mtshams la sogs par ro / /
lte ba dang rked pa dang gsang bar rgyal ba'i ngo bo nyid kyi sa bon rigs lnga'i dgod par bya'o / /
cho ga shes pas zhes bya ba ni lha mo bskyed pa'i yan lag bzhi la sogs pa'i cho ga shes pa'o / /
de nyid bstan pa ni /
nam mkha'i dbyings kyi dbus gnas par / /
zhes bya ba ste /
khang pa brtsegs pa'i dbus na gnas pa'o / /
ye shes rgya mtsho zhes bya ba ni shes rab bo / /
de nyid kyi bdag nyid ni ye shes sems ma phyag mtshan gyi lte ba'i zla ba'i dbus su de'i snying gar bsgom par bya'o / /
de ltar so sor bskyed nas bdag dang lhan cig tu bya'o zhes gsungs pa ni zhi ba rdo rje zhes bya ba la sogs pa gsungs so / /
zhi ba rdo rje 'dzin ces bya ba ni rnal 'byor pa'o / /
'dod na zhes bya ba ni rnal 'byor pa 'dod na de la brten pa'o / /
shes rab de nyid khyad par dang bcas par gsal bar gsungs pa ni rin chen zhes bya ba la sogs pa ste /
rin po che sna bzhi'i rang bzhin ji ltar mdzes pa bzhin du mchod rten zhes bya ba khang pa brtsegs ma bsgoms la /
der ye shes kyi rgya mtsho zhes bya ba shes rab ma dus gsum gyi sangs rgyas kyi gnas su gyur pa de yin par rnam par bsam par bya'o / /
de ni 'di ltar /
de bzhin rang gi lhar 'dra rang snying pos / /
zhes bya ba la sogs pa dang sbyar ro / /
da ni mchod pa'i cho ga gsungs pa yin te /
bdag gi ba spu zhes bya ba la sogs pa la ut+pal zhes bya ba ni thabs kyi cha rnam pa lnga'o / /
pad+ma zhes bya ba ni gzugs rdo rje la sogs pa shes rab kyi cha rnam pa lnga'o / /
de ni 'di ltar gzugs rdo rje la sogs pa lha mo lngas yongs su rgyas par bshad pa yin no / /
dzA ti rnam gsum zhes bya ba ni dman pa dang bar ma dang mchog gi gnas kyi dbye ba'i bdag nyid can chos kyi dbyings kyi rdo rje'o / /
me tog kar Ni ka dang zhes bya ba la sogs pa'i me tog bzhis ni spyan la sogs pa bzhi yin par 'dod do / /
de ltar na lha mo bcu po 'di dag gis mchod pa'i sprin kun spro ba la sogs pa'i tshul gyis rab tu brtag par bya ba'i me tog ji lta ba nyid du ni gzung bar mi bya ste /
le'u bco brgyad pa las /
me tog ces ni bgyi zhes bya ba la / /
lha mo dgu dang nam mkha'i dbyings / /
zhes gsungs pa'i phyir ro / /
mchod pa'i khyad par nyid gsungs pa ni dpag tshad ces bya ba la sogs pa'o / /
mtshan ma yang mchod pa'i don du spro ba la sogs pa'i tshul gyis bsgom par bya'o zhes gsungs pa ni pad+ma rdo rje zhes bya ba la sogs pa'o / /
gsang ba'i mchod pa gsungs nas /
phyi'i mchod pa yang dbul ba'i rnam par dag pa gsungs pa ni /
rin chen na bza' la sogs pa / /
zhes bya ba la sogs pa ste /
phyi'i yang sems tsam gyis lhag par sprul pas sbyin pa'i phyir mchod pa bya'o zhes bya ba'i don to / /
thabs la mkhas pa'i rnal 'byor pas 'dod pa'i mchog la spyod pas kyang mchod pa dbul bar bya'o zhes gsungs pa ni bdag po'i phyag rgyar zhes bya ba la sogs pa ste /
sangs rgyas la ste rnam par dag pa'i 'dod pa'i blo can rnams la dbang po gnyis reg pa'i yang dag par sbyor ba de dbyer mi phyed par bsgoms pas dbul bar bya'o zhes bya bar sbyor ro / /
dam tshig lnga pos mchod pa gsungs pa ni nam mkha'i dbyings kyi zhes bya ba la sogs pa ste /
chos 'byung ba'i khang pa brtsegs ma'i nang du chud par dkyil 'khor bkod pa ste lha'i tshogs kyi bdag nyid can rnam par snang mdzad yongs su gyur pa'i dkyil 'khor bsgom par bya'o / /
de'i dbus su bdag gi lus de bzhin gshegs pa'i rang bzhin du'o / /
de nyid kyis na bla ma'i rang bzhin gyi dam tshig rnams kyis mchod par bya'o / /
brtan pa'i blo ldan pas zhes bya ba ni thams cad mnyam pa nyid kyi blo dang ldan pa'o / /
de ltar na 'di dag thams cad ni / /
pad+ma'i nang gi sa bon 'od rnams kyis / /
zhes bya ba la sogs pas rdzogs par bya'o / /
dam tshig gis yongs su mchod pa dam tshig gi le'u'o / /
le'u brgyad pa'i 'grel pa'o // //
de nas zhes bya ba la sogs pas ni le'u dgu pa gsungs te /
sku dang gsung thugs longs spyod pa / /
zhes bya ba ni bdag nyid du byas pa'o / /
de nyid ni rdo rje gsum pa mi phyed pa'i dkyil 'khor yin te /
de lta bur gyur pa de bshad pa'o / /
bsam gtan las byung ba'i las kyi tshogs gsungs pa ni nam mkha'i zhes bya ba la sogs pa ste /
sangs rgyas dkyil 'khor zhes bya ba ni rnam par snang mdzad yongs su gyur pa'i dkyil 'khor te /
de'i dbus su rdo rje mi bskyod pa rab tu bsgoms nas /
de'i lag tu rdo rje bsgom par bya'o / /
de ltar ci rigs par lha bcu dgu dang ldan pa'i 'khor lo bsams la bsgrub par bya ba dkon mchog gsum la gnod par byed pa /
dmyal ba la sogs par mngon par phyogs pa la bltas te /
de las gdon par 'dod pa'i snying rje chen pos non pa'i rnal 'byor pas bsdu ba'i dngos po rnam pa bzhis bcos par mi nus pa rnams la /
kha sbyar dbye ba la sogs pa'i cho gas rdo rjes phye mar brlag par bya'o zhes khong du chud par bya'o / /
bde ba'i khyad par la chags pas mtho ris kyi don du phyugs kyi mchod sbyin byed pa la sogs pa lta bu ni ma yin no / /
de bzhin du gzhan dag tu yang shes par bya'o / /
sems can thams cad ces bya ba ni gdug pa rnams te de bsad pa'o / /
de yang rnal 'byor pa 'di lta bu ni snying rje chen po dang ldan pas de lta bu khyad par du 'phags pa'i sngags kyi sbyor ba'i sgrub pas gsad pa'i mthus mi bskyod pa'i sangs rgyas kyi zhing du rgyal ba'i sras su skye bar 'gyur te /
bsod nams de'i stobs kyis rnal 'byor pa de yang de bzhin du rgyal ba'i sras su skye bar 'gyur ro / /
de ltar na 'di ni zhe sdang gi rigs kyi dam tshig gi de kho na nyid yin par shes par bya'o / /
rigs thams cad kyi rgya mtsho zhes bya ba ni gti mug la sogs pa'i rigs kyi rnal 'byor pa la yang cho ga 'di lta bur dam tshig 'gal ba med do zhes bya ba'i don to / /
ser snas bsgrubs pa'i yi dags la sogs pa'i 'gro ba dgag par bya ba'i phyir /
ma byin par len pa rnam par dag par gsungs pa ni de nas zhes bya ba la sogs pa ste /
'khor lo'i dkyil 'khor zhes bya ba ni rnam par snang mdzad kyi'o / /
sangs rgyas thams cad ces bya ba ni dkyil 'khor pa'i lha rnams rnam par bsgom par bya ba ste /
'di dag kyang thams cad du shes par bya'o / /
rin chen kun gyi zhes bya ba ni rdzas rnams kyi ste /
sbyor ba yis zhes bya ba ni rgyus so / /
rdo rje'i gzugs ni sangs rgyas kyi gzugs te rab tu brtag pa ni de'i ngo bo nyid du ser sna can thams cad do / /
de las nor rnams thams cad sku la sogs pa'i rdo rjes dbrog par bsgom par bya'o / /
de las nor rnams thams cad phrogs nas kyang /
yang de nor dang ldan zhing yid bzhin gyi nor bu dang 'dra bar sbyin pa por 'gyur zhing rnal 'byor pa rnams la yang 'di lta bu'i bsod nams kyi tshogs skye bar 'gyur te bsam pa yongs su dag pa yin pa'i phyir ro / /
ji skad du /
byang chub sems dpa'i kun rtog las / /
dge ba'am yang na mi dge ba / /
thams cad dge ba nyid gyur te / /
gang phyir de yis dbang gyur yin / /
zhes bshad pa lta bu'o / /
gti mug la sogs pa'i dam tshig gi de kho na nyid 'di ni zhe sdang gi rigs kyi rnal 'byor pa rnams la yang dgag pa med pa yin no / /
phrag dog can gyi skyes bu rnams rjes su gzung bar bya ba'i phyir /
'dod pas log par g.yem pa'i spyod pa rnam par dag pa gsungs pa ni de nas zhes bya ba la sogs pa ste /
pad+ma'i dkyil 'khor ni pad+ma'i rigs kyi dkyil 'khor te /
bud med lta bur yang dag par sbyor ba khams gsum na gnas pa thams cad bsgom par bya'o / /
dam tshig bzhi yi sbyor ba yis / /
zhes bya ba ni dus bzhi'i sbyor ba'am phyag rgya bzhi'i sbyor ba dang /
dbang po gnyis kyi sbyor bas bud med de dag thams cad nye bar spyad par bya'o zhes pa'o / /
gal te byang chub kyi sems la dmigs nas bud med 'ga' zhig rjes su chags par gyur na de'i tshe 'di la yang rnam par dag pa 'di nyid kyis des nye bar longs spyad par bya'o / /
'di ni 'dod chags kyi rigs kyi dam tshig ste sbyor ba gzhan dag la yang shes par bya'o / /
de ltar na lus kyi las rnam pa gsum rnam par dag pa bstan nas /
brdzun du smra ba rnam par dag par bya ba'i phyir gsungs pa ni de nas zhes bya ba la sogs pa yin te /
rdo rje thogs med ces bya ba ni gdon mi za bar grub pa ste gzhan dag la phan par bya ba'i phyir /
lha'i 'khor lo dang ldan pa'i brdzun du smra ba de nyid ni rdo rje'i tshig ste /
de nye bar mtshon pa'i lha thams cad kyi gzugs bsgom par bya'o / /
nam mkha' gsung zhes bya ba ni gsung gi rang bzhin gyi dmigs su med pa'i ye shes so / /
de nyid kyis ni shin tu dri ma med pa'o / /
'di ni dam tshig dgug pa'i phyir rigs kyi dam tshig de kho na nyid de sbyor ba gzhan dag la yang sbyar bar bya'o / /
tshig rtsub mo smra ba la sogs pa'i rnam par dag pa gsungs pa ni de nas zhes bya ba la sogs pa ste /
dam tshig ni 'da' bar mi bya ba'i mnyam pa nyid kyi ngo bo nyid de'i dkyil 'khor ro / /
de ltar dkon mchog dpal bdag por rab tu bsgoms la sangs rgyas kun gyis zhes bya ba lha rnams kyi phan tshun rtsub mo'i ngag la sogs pa 'di dag ste /
tshig de gdul bya'i skye bo rnams la phan gdags par bya ba'i phyir spro bar bya'o / /
sogs pa'i sgra la sogs pa 'di dag gis ni stong pa nyid du rtsod pa la sogs pa bzung ste /
des lha rnams kyi 'khor lo bsten na bla na med pa'i ye shes thob par 'gyur ro / /
de ltar na 'dis ni ngag gi las rnam bzhi rnam par dag pa gsungs nas sems rnam par dag pa ni lus dang ngag gi las yin la /
sems rnam par dag pa byed pa ni gzhan dag med de /
de bas na bdag nyid de rnam par dag par byed pa yin no / /
sems rnam par dag pa de yang de dang der mang du gsungs pa nyid yin no / /
gnod sems la sogs pa yid kyi mi dge ba rnam pa gsum rnam par dag pa ni 'dir ma gsungs so / /
don 'di nyid kyis ni /
rjes su mthun pa'i 'gro ba'i don rnams dang / /
zhes bya ba la sogs pa tshigs su bcad pa bzhi smos pa yin no / /
ma 'ongs pa'i 'gro ba rnams kyis khong du chud par bya ba'i phyir ngo mtshar la sogs pa brjod pa gsungs pa ni de nas zhes bya ba la sogs pa ste /
de bzhin gshegs pa thams cad kyi dam tshig gi rdo rje ni gdon mi za bar grub pa'o / /
dpal ni sgrib pa thams cad sel ba ste de la sogs pas bos te /
de nas rdo rje'i tshig 'di smras zhes bya bar sbyar ro / /
rmad byung chen po zhes bya ba ni gal te 'dis nan du byas nas shes par bya ba yin pa'i phyir ro / /
dag pa las zhes bya ba ni 'gal ba'i las rnam par dag pa yin pa'i phyir ro / /
kun rdzob ces bya ba ni sbyor ba 'di ni gnyis su med pa'i ye shes yin yang gzung ba la sogs pa spros pa sna tshogs pa de ni kun rdzob yin no / /
ji skad du sum cu pa las kyang /
bdag dang chos su nyer 'dogs pa / /
sna tshogs dag ni gang byung ba / /
de ni rnam par shes par gyur / /
zhes bshad pa'i phyir ro / /
le'u dgu pa'i 'grel pa'o // //
le'u bcu par de bzhin gshegs pa thams cad kyi thugs yang dag par bskul ba bstan pa gsungs pa ni /
de nas zhes bya ba la sogs pa ste /
gang na yang mi gnas mnyam pa nyid / /
ces bya ba ni mnyam pa nyid kyis gang na yang mi gnas pa ste /
rten dang brten pa por gyur pas mnyam pa nyid du gyur pa med par thal bar 'gyur ba'i phyir ro / /
pha rol tu phyin pa ni shes rab bo / /
de nyid kyi sngags kyi tshul rdo rje ste rdo rje 'dzin pa lta bu'o / /
de lta bu'i ting nge 'dzin la snyoms par zhugs pa'o / /
zhi ba la sogs pa'i sgo nas bskul bas de kho na nyid kyi las mdzad pas na rig pa'o / /
de yang ji skad du /
zhi la sogs pas rab bskul ba'i / /
las rnams byed par rig par bshad / /
ces bshad pa lta bu'o / /
sngags kyang yin la thams cad kyang yin pa ni de bzhin gshegs pa ste /
de rnams kyi snying po kun du bskul ba ni drag pos kyang ngo / /
de bzhin gshegs pa thams cad kyi zhes bya ba la sogs pas ni sku'i sgo nas rtsom pa'i sngags kyi rnam par dag pa ston to / /
gsung dang thugs su yang mngon par brjod pa ni de dang tha mi dad pa'i phyir ro / /
de bzhin du /
rdo rje 'dzin pa thams cad kyi / /
zhes bya ba la sogs pa ni thugs kyi sgo nas so / /
gsung gi sgo nas kyang sngags rnam par dag pa gsungs pa ni tshig gi lam nges par brjod pa zhes bya ste /
tshig med cing tshig dang ldan pa med du zin kyang /
tshig gi nye bar dgod pas gsungs pa'o / /
'dar zhing zhes bya ba la sogs pas ni sngags kyi che ba'i bdag nyid gsungs pa yin te /
sngags 'di lha mo dang rdo rje can gyi rnal 'byor pas bzlas na /
'di lta bu yi mthu ni rnyed dang ldan / /
zhes bya ba'i don to / /
da ni rgyal ba skyed par byed pa'i yum gyi sku skyed par byed pa'i rgyu zla ba gnyis kyi rjes thogs la / /
hUM dang ldan pa'i rdo rje gsungs pa ni de nas zhes bya ba la sogs pa ste /
dkyil 'khor bkod pa zhes bya ba ni sangs rgyas kyi bkod pa'i ngo bo nyid rnam par snang mdzad yongs su gyur pa'i dkyil 'khor ro / /
de'i zhes bya ba ni dbus ma'i zla ba'i gdan la zla ba gnyis su yongs su gyur pa /
de'i steng du yi ge hUM yongs su gyur pa'o / /
rang gi gzugs su zhes bya ba ni yi ge hUM yongs su gyur pa'i rdo rje'i gzugs dang gcig tu byas pa'o / /
ji skad du /
dpal mchog dang po'i snying po las byung ba / /
zhes bya ba nas /
dang po'i snying pos mgon bcas bsgoms nas ni / /
zhes bya ba'i bar gyis bshad pa yin no / /
sangs rgyas kyi ni zhes bya ba la sogs pas ni de'i nga rgyal spangs nas de las rdo rje 'dzin pa bskyed par gsal bar mdzad pa yin no / /
ji skad du /
nga rgyal de ldan mtha' yas sprul pa yin / /
zhes bya ba la sogs pas bshad pa yin no / /
da ni dkyil 'khor gdon pa'i phyir /
dang po stong nyid byang chub ste / /
zhes bya ba la sogs pa tshigs su bcad pa gsungs pa'i thun mong gi bsnyen pa'i don du pad+ma'i nang du dkyil 'khor sprul pa gsungs pa ni rang gi dkyil 'khor zhes bya ba la sogs pa gsungs te /
de rang sngags kyis zhes bya ba ni bdag po'i sa bon nyid kyis rang gi dkyil 'khor sprul pa yin gyi lha rnams kyi so so'i sa bon gyis ni ma yin te /
tha mi dad par nye bar bzung ba la tha dad par thal bar 'gyur zhing sngags gcig bzlas pas thams cad kyi sngags bzlas par mi 'gyur ba'i nyes par thal bar 'gyur ro / /
de skad du /
rang gi snying po las byung ma lus pa'i / /
rang gi dkyil 'khor pa yi gzugs bsams la / /
zhes bshad pa yin no / /
da ni bshad ma thag pa'i drag po'i bskul ba dang 'brel ba'i don ston cing mngon par rtogs pa yang gsungs pa ston te /
rang sngags skyes bu zhes bya ba ni rang gi sa bon gyis bdag nyid can gyi skyes bu bsams la /
gnas bzhi rnams su zhes gsungs pa ni lha mo'i lte ba dang /
dbu dang /
lkog ma dang /
nu ma gnyis kyi bar du'o / /
gzugs kyi tshul zhes bya ba ni rdo rje 'dzin pa la sogs pa ste /
zhal gsum lta bu'i sbyor bas kha dog gsum du rab tu bsgom par bya'o / /
'di dag gis ni phyag rgya bzhi gsungs pa yin no / /
snying ga'i dbus su zhes bya ba ni rang rang gi mtshan ma'i dbus su chud pa'o / /
phra mo'i dkyil 'khor rnams ni zhes bya ba sku dang gsung dang thugs rdo rje ye shes sems dpa'i dkyil 'khor du bsam pa'o / /
de ni ji skad du /
rang snying zla ba'i rdo rje lte ba'i dbus na yi ge hUM / /
zhes bya ba la sogs pa smos pa yin no / /
de'i zhes bya ba ni mtshan ma'i'o / /
dbus su bsam par bya ba ni rang rang gi sa bon gyi yi ge ste thams cad kyi mchog tu gyur pa'i tshig bsam par bya'o / /
rjes su mthun pa'i sa bon yongs su gyur pa'i mtshan ma phra mo bstan pa'i phyir gsungs pa ni rdo rje chen po zhes bya ba la sogs pa'o / /
rtag tu zhes bya ba ni thun mtshams bzhir ro / /
sbyor bas zhes bya ba ni ting nge 'dzin gsum gyi sbyor ba ste /
de las byung ba'i sku la sogs pa'i rdo rje gsum rnam par bsam par bya'o / /
rdo rje kyo ba'i khyad par gyis / /
zhes bya ba ni 'od zer gzugs can dgug pa'i rdo rje lcags kyu rdo rje'i dbye ba ste lcags kyu des lha rnams kyi snying gar dgug pa'i phyir btab par bya ba 'am lha rnams nyid rab tu bskul bar bya'o / /
don 'di nyid rab tu bsgre ba'i phyir gsungs pa ni rdo rje zhes bya ba la sogs pa ste /
rdo rje'i ngo bo nyid ni pad+ma'i rigs so / /
sogs pa zhes smos pa ni 'khor lo'i rigs te 'di dag kyang rdo rje'i bdag nyid can yin la /
rang rang gi mtshan ma lcags kyu dang snying gar bskul bas dgug pa'i phyir bsgom par bya'o / /
rol mo las byung ba zhes bya ba ni kun du gzigs pa la sogs pa sems can gyi don bya ba ni rol mo ste 'di las byung ba zhes bya ba'i don to / /
zhag bdun zhes bya ba la sogs pas ni theg pa'i che ba nyid ston to / /
don ni 'di yin te dam tshig gsum gyi rnal 'byor pa bshad ma thag pa'i yi ge lnga'i sngags zlos pa dpal ldan rdo rje zhes bya ba la sogs pa'i tshigs su bcad pa dang /
sngags la sogs pa 'dis bskul na /
dam tshigs las 'das pa'i 'jigs pas sangs rgyas rnams gzigs pa mdzad pa nyid du yang 'gyur ro zhes pa'o / /
de ltar bshad pa de nyid gsal bar bya ba'i phyir /
de nas zhes bya ba la sogs pa gsungs te sngags kyi skyes bu ni lha rnams so / /
rdo rje gsum ni sku la sogs pa'i rdo rje'o / /
ye shes ni ye shes sems dpa' ste des rdzogs pa'o / /
dbang po gnyis kyi sbyor ba yis / /
zhes bya ba ni thabs dang shes rab kyi bdag nyid can du blta bar bya'o / /
'di dag kyang mchog gi bsnyen pa nyid yin no / /
dngos grub phra mo dag la yang gcig dang gnyis dang gsum rdzogs par bya ste gcig pu ni snyoms par zhugs pa ma yin pa dag kyang bsgom par bya'o zhes shes par bya'o / /
rig ma'i dbang phyug ces bya ba ni rang snang ba'i shes rab bo / /
zhugs pa la zhes bya ba ni bsgom pa'o / /
rdo rje'i sbyor ba ni rdo rje dang pad+ma ste yang dag par sbyor ba bsgom par bya'o / /
'di ni zhes bya ba ni rigs lnga'i tshogs dmigs nas tha mi dad par bsgom par bya zhing 'jig rten gyi khams thams cad na bud med ji snyed yod pa de thams cad phyag rgya chen po'i sbyor bas nye bar spyad par bya ba ste /
phyag rgya chen po ni sku mdog dang dbyibs kyi bdag nyid can no / /
sogs pa'i sgras mtshan ma'i phyag rgya dang phyag rgya bzhi la sogs pa gzung bar bya'o / /
le'u bcu pa'i 'grel pa'o // //
da ni de nas zhes bya ba la sogs pas le'u bcu gcig pa gsungs pa yin te /
de bzhin gshegs pa thams cad nyid ni sngags yin pas de'i ngo bo nyid kyi rdo rje dang de'i ngo bo nyid kyi sngags sku la sogs pa'i sa bon te /
de las byung ba'i rig pa'i skyes bu ste de ston par byed pa'i le'u bcu gcig pa 'di gsungs pa'o / /
rdo rje gsum gyi yi ge ni oM la sogs pa'o / /
de nyid ni sngags kyi mchog ste des phyag rgya chen po zhes bya ba ni mngon par 'dod pa'i lha rnam par bsgom par bya zhing bskyed par bya'o / /
ye shes rdo rje zhes bya ba ni zla ba zhu ba la glu yis bskul ba la sogs pa gzhan dag tu gsungs pa 'dir sbyar bar bya'o / /
de nyid oM AHhUM zhes bya ba'i sems nyid ni zhes bya ba la sogs pa smos pa yin no / /
de dag ni srid pa bar ma do'i sems kyi dbang nyid kyi sku rdo rje la sogs pa'i rnam par dag pa'i ngo bor gsungs pa ni oM ni zhes bya ba la sogs pa yi ge hUM ni thugs rdo rje'i ngo bo nyid yin du zin kyang phan tshun tha dad pa dang bral ba'i ngo bo nyid yin pas sku gsung thugs yin pas te zhes bya ba gsungs pa yin no / /
'khor ba la sogs pa'i rim gyis gzhal yas khang gi sa bon zla ba la gnas pa'i yi ge b+h+rUM bshad pa'i phyir dkyil 'khor zhes bya ba la sogs pa gsungs te /
rdo rje kun las skyes zhes bya ba ni sna tshogs rdo rje rtse gsum pa kha bzhi pa sna tshogs pad+ma la gnas pa'o / /
ji skad du dbus gnas pa / /
pad+ma der ni sna tshogs rdo rjes mdzes / /
zhes smos pa yin te der skyes pa zhes bya ba'i don to / /
sngags kyi bzlas brjod dang 'brel pa'i yi ge gsum po gdan dang bcas pa gsungs pa ni rdo rje dkyil 'khor zhes bya ba la sogs pa ste /
rdo rje dang gsal ba'i chos kyi dkyil 'khor rnams te /
zla ba'i dkyil 'khor de dag la gnas pa ni yi ge oM AHhUM zhes bya ba spro ba bsgom zhing bzlas par bya'o / /
lhag ma ye shes sems dpa'i dbang chen gyi dkyil 'khor la gnas pa'o / /
de yang /
rdo rje gsal chos 'khor lo de / /
sku gsung thugs kyi rdo rjer chud / /
gnas der brtan par byas nas ni / /
ye shes sku ni spros shing bzlas brjod bya / /
zhes bshad pa'o / /
yang na rnam par snang mdzad kyi dkyil 'khor nyid ni mi phyed pa nyid yin pas na rdo rje'i dkyil 'khor ro / /
'od dpag tu med pa'i dkyil 'khor nyid ni bems po ma yin pas na gsal ba'i dkyil 'khor ro / /
mi bskyod pa'i dkyil 'khor nyid ni chos bdag med pa'i ngo bo nyid yin pas na chos kyi dkyil 'khor te /
de rnams kyi 'khor lo la gnas pa nas rim pa ji lta ba bzhin du yi ge oM AHhUM zhes bya ba cho ga bzhin bzla bar bya'o / /
gang yang phan tshun dbye ba med par bstan pa'i phyir / /
rdo rje'i dkyil 'khor dbus gnas par / /
zhes bya ba ni mi bskyod pa'i dkyil 'khor nyid do / /
oM zhes bya ba rab tu bsgom / /
gsang ba'i dkyil 'khor zhes bya ba ni rnam par snang mdzad kyi dkyil 'khor nyid do / /
yi ge AHni rnam par bsam / /
chos kyi zhes bya ba ni 'od dpag tu med pa'i dkyil 'khor nyid do / /
hUM gi rnam par bsgom par 'dod pa de ni rigs pa ma yin te phan tshun tha mi dad pa yin pa mang du smras zin pa yin pa'i phyir ro / /
bshad ma thag pa'i yi ge b+h+rUM yongs su gyur pa'i khang pa brtsegs ma gsungs pa ni /
yi ge b+h+rUM gyis gnas bsgoms te / /
zhes bya ba ste 'khor lo la sogs pa gcig nas gcig tu brgyud pa zhes bya bar shes par bya'o / /
da ni sngar bshad pa'i thugs kyi bdag nyid can gyi yi ge gsum po ho zhes bya ba'i dbus su gnas pa gsungs pa ni /
snying po dus gsum sangs rgyas kyi / /
zhes bya ba yin te /
de gang yin zhe na sku dang gsung dang thugs kyi ngo bor yi ge gsum po rdo rje 'dzin yab dang yum gyi rang bzhin te /
mnyes par byed pa ni yi ge ho dmar po gnyis zhes bya ba'i bar du'o / /
yang ji skad du /
'od ldan ho dang spel ba cho ga bzhin / /
zhes smos pa yin no / /
gang sngar /
rdo rje gsum gyi gnas sgom pa / /
zhes gsungs pa de'i don gnas ni yi ge gsum gyi mtshan nyid can te sku rdo rje la sogs bskyed pa'i sa bon gsungs pa ni oM zhes bya ba la sogs pa ste /
oM ni sangs rgyas sku'i zhes bya ba ni sku rdo rje'i'o / /
mchog ni bskyed pa'i sa bon bsgom par bya'o / /
de bzhin du gsung rdo rje dang thugs rdo rje dag la ni yi ge AHdang hUM sa bon yin par gsungs pa ni AHni zhes bya ba la sogs pa'o / /
ye shes zhes bya ba ni rnal 'byor pas bskyed pa'o / /
dam tshig ces bya ba ni dam tshig sems dpa' skyed par byed pa'i mig la sogs pa byin gyis rlob par byed pa'i dam tshig dang bcas pa ste /
rdo rje gsum po 'di dag ni sngags kyi rig pa zhes bya bar bsgrags pa'o / /
dngos grub phra mo'i khyad par las dum bu bstan pa'i phyir dben zhing zhes bya ba la sogs pa gsungs te /
gsal ba'i dkyil 'khor ni zla ba'i dkyil 'khor ro / /
der rang gi sngags kyi dam tshig ni rnam par snang mdzad de de skyed pa'i cho gas bskyed la /
yi ge oM gcig mtshan ma la gnas pa snying gar gzhag par bya'o / /
'dis ni sku rdo rje dang 'od mnyam par 'gyur gyi sku'i rdo rje yongs su rdzogs par 'gyur ba ni ma yin te /
sngar yongs su rdzogs pa ni ting nge 'dzin gsum gyi rnal 'byor pa gang gi mtshan mas kyang phyis nye bar sgrub pa la sogs pa dang bral ba'i phyag rgya gcig dang ldan pa'i lha nyid gcig pu snyoms par 'jug pa ma yin pa'i cho ga bzhin du bsgoms pa las sku rdo rje brtag pa las ji skad du gsungs pa'i phan yon 'grub par 'gyur ro zhes bya ba'i don to / /
de bzhin du 'di'i 'og ma rnams la yang sbyar bar bya'o / /
de bas na /
dngos grub thob pa'i mtshan ma mthong nas ni / /
zhes bya ba la sogs pa'i tshigs su bcad pa smos pa yin no / /
'od dpag tu med pa dang mnyam pa'i dngos grub gsungs pa ni chos kyi dkyil 'khor zhes bya ba la sogs pa ste /
chos kyi dkyil 'khor ni rdo rje chos kyi dkyil 'khor ro / /
der sngags kyi skyes bu 'od dpag tu med pa cho ga bzhin du bskyed la de'i ngag gi lam ste /
lkog mar pad+ma'i lte ba la gnas pa zla ba la brten pa'i yi ge AHcho ga ji lta ba bzhin du gzhag go / /
de nyid ni rdo rje chen po'i ngo bo nyid 'jig rten dbang phyug so sor rtog pa'i bdag nyid ni mchog ste de bsgom pa'o / /
de yang 'od dpag tu med pa bsgom pas dgod par bya'o zhes bya ba'i don to / /
thugs rdo rje'i rtog pa'i dngos grub gsungs pa ni rdo rje'i dkyil 'khor zhes bya ba la sogs pa ste /
sems la yi ge hUM gnas pa / /
zhes bya ba ni rang gi snying gar rdo rje'i lte ba la yi ge hUM cho ga bzhin du bsgom par bya'o / /
mi snang ba'i dngos grub gsungs pa ni ye shes dkyil 'khor zhes bya ba la sogs pa ste nam mkha'i snying po'i phyag rgya chen po ye shes kyi dkyil 'khor gyi dbus su bsams la /
de'i gnas bzhir yi ge khaM lha mo med pa'i mtshan ma zla ba la gnas pa bsgom par bya'o / /
nam mkha' rdo rje ni ye shes kyi dam tshig ste nam mkha'i snying po'i rtog par 'gyur ba'o / /
'phags pa 'jam dpal gyi dngos grub gsungs pa ni rdo rje'i dkyil 'khor zhes bya ba la sogs pa ste rang sngags skyes bu ni 'phags pa 'jam dpal te /
de cho ga ji lta ba bzhin du bsams la / /
de'i snying gar rang gi mtshan ma'i dbus su yi ge hUM zhes bya ba cho ga bzhin du bsgom par bya'o / /
cho ga 'di nyid kyi th+liM zhes bya ba yang bsgom par byas nas phan yon ji skad du bshad pa 'thob par 'gyur ro / /
ting nge 'dzin gyi khyad par gzhan dag gsungs pa ni nam mkha'i dbyings kyi zhes bya ba la sogs pa ste /
mi bskyod pa rnam par bsams la cho ga ji lta ba bzhin du de'i thugs kar yi ge oM bsam par bya'o / /
sbyor ba'i khyad par gzhan gsungs pa ni nam mkha'i dbyings zhes bya ba la sogs pa ste nam mkha' rdo rje zhes bya ba ni rin chen 'byung ldan no / /
rin chen oM zhes bya ba ni mnyam pa nyid kyi rang bzhin yi ge oM ste de cho ga bzhin du bsgoms na ji skad bshad pa'i phan yon 'thob par 'gyur ro / /
ting nge 'dzin gzhan dag gsungs pa ni nam mkha'i dbyings zhes bya ba la sogs pa ste 'jig rten dbang po ni 'od dpag tu med pa'o / /
chos kyi oM ni pad+mo'i rigs lta bu ste de snying gar bsam par bya'o / /
nam mkha'i dbyings zhes bya ba la sogs pa la rdo rje ut+pal ni don yod grub pa ste de bsgoms la /
de'i thugs ka'i mtshan mar zla ba la dam tshig oM rab tu bsgom par bya'o / /
de ltar rigs lnga char la yang yi ge oM gyis sgom pa bstan nas sku dang gsung dang thugs gsum cig car bstan pa'i phyir nam mkha'i dbyings zhes bya ba la sogs pa gsungs te /
sku gsum oM zhes bya ba ni chos dang longs spyod rdzogs pa dang sprul pa'i ngo bo nyid de gnas gsum char du yang yi ge oM mtshan ma'i zla ba la gnas pa cho ga bzhin du bsgom par bya'o / /
gnas gsungs pa ni rnam par dben pa'i zhes bya ba la sogs pa ste /
ji skad du /
la lar dri med chu ni phun tshogs shing / /
zhes bya ba la sogs pa smos pa yin no / /
mngon par shes pa rnam pa lnga bsgrub par bya ba'i phyir bsam gtan las byung ba'i las kyi tshogs gsungs pa ni /
mi bskyod ye shes rdo rje sogs / /
zhes bya ba la sogs pa ste /
de la mi bskyod pa cho ga bzhin du bsams la mig dang rna ba dang sems dang yid dang lus te /
gnas lngar rang gi sngags kyis rtse mo lnga pa'i rdo rje lnga bsgom par bya'o / /
de rnams la yang zla ba la gnas pa'i sngar bshad pa'i yi ge th+liM cho ga ji lta ba bzhin du bsams la mngon par shes pa lnga dang 'dra bar 'gyur ro / /
de bzhin du rnam par snang mdzad kyi rnal 'byor pas /
rang sngags zhes bya ba rang gi sa bon yongs su gyur pa'i 'khor lo gnas lnga'i sbyor bas bsam par bya'o / /
sngar bshad pa'i gnas lngar gtogs pa'i 'khor lo lnga la yi ge th+liM cho ga bzhin du bsgoms na mngon shes lnga dang 'dra bar 'gyur ro zhes bya ba'i don to / /
de bzhin du mtshan ma gzhan dag la yang ci rigs par sbyar bar bya'o / /
yi ge b+h+rUM gyi rjes la 'khor lo la sogs pa khang pa brtsegs ma'i rgyu yin par gsungs pa ni rdo rje mkha' 'gro zhes bya ba la sogs pa ste /
sangs rgyas 'jug pa zhes bya ba ni 'od zer gyis bskul ba'i sangs rgyas spro ba la sogs pa sngon du 'gro ba'i rang gi rig ma dang rnam par snang mdzad yongs su gyur pa las so / /
sangs rgyas gnas dang 'dra bar 'gyur / /
zhes bya ba ni sangs rgyas kyi rten dang gcig tu gyur pa yin gyi 'dir 'dra ba'i sgra mtshungs pa'i tshig ni ma yin te /
'di ni sbyor ba yang dag par rdzogs pa'i 'bras bu yin pa'i phyir ro / /
phra mo'i rnal 'byor la thig le bsgom pa gsungs pa ni sangs rgyas dkyil 'khor zhes bya ba la sogs pa ste /
rnam par snang mdzad kyi phra mo'i rnal 'byor gyi snying gar yi ge oM cho ga bzhin du bsams la /
yi ge oM de nyid la sems thig ler gyur pa zhes bya ba 'gog pa'i rdo rjer gyur pa ste rab tu rgyu ba 'gog par bsgom par bya'o / /
de bzhin du 'di'i 'og ma rnams la yang phra mo'i mi bskyod pa la sogs pa la sbyar bar bya'o / /
'gog pa'i rdo rje ye shes zhes bya ba ni mi g.yo ba'i dam tshig gi ye shes so / /
'di dag ni thig le'i rnal 'byor gyi sgrar mi bshad de spro ba la sogs pa med pa'i phyir ro / /
yang dngos grub phra mo la rnam par snang mdzad kyi rnal 'byor pa sngar bshad pa'i sku dang gsung dang thugs kyi bdag nyid can yi ge oM bsams na tshe ring bar 'gyur ro zhes gsungs pa yin no / /
rdo rje nam mkha' zhes bya ba la sogs pa gsungs pa la /
de bzhin du 'dir dpag tu med pa dang mi bskyod pa dag la yang shes par bya'o / /
lhag par mos pa'i dbang gis ni bskal pa'am bskal pa gsum du gnas par 'gyur ro zhes bya ba la sogs pa ni nges pa med par bshad pa'i phyir gsungs pa yin no / /
le'u bcu gcig pa'i 'grel pa'o // //
de nas zhes bya ba la sogs pas ni le'u bcu gnyis pa gsungs te /
mi zhes bya ba la sogs pas mi snang ba'i dngos grub gsungs pa yin te /
yi ge maM las 'jam pa'i rdo rje dang sku dang gsung dang thugs kyi bdag nyid can bsgom par bya'o zhes bya ba'i don to / /
'dir yang sngar bshad pa'i yi ge khaM yan lag thams cad la bsgoms na tshangs pa la sogs pas kyang mthong bar mi nus so / /
spro ba yang sku dang gsung dang thugs kyi bdag nyid can gyi sa bon gyis bya'o / /
sngags yongs su gyur pa'i mtshan ma'i ril bus mi snang ba'i dngos grub gsungs pa ni rdo rje mi phyed ces bya ba la sogs pa ste /
dam tshig lnga ni rdo rje mi phyed pa gsum las byung ba'i tshig lnga gang yin pa de'i ril bu gser dang dngul dang zangs kyis dkris pa /
rang gi sa bon las bskyed pa /
tsa na ka'i 'bru'i tshad tsam byas la /
de la sangs rgyas thams cad kyi mi phyed pa'i dkyil 'khor gyi 'khor lo yang dag par rdzogs pa lta bur sems bsgoms la /
de nas bar snang las byung ba'i ril bu lngar bskyed nas oM la sogs pa sa bon tsam dang ldan pa'i lha de spyi'i rnal 'byor pa'i zlos pas khar bcug nas bsgoms na ji skad gsungs pa'i phan yon 'thob par 'gyur ro / /
'dir gang dang gang ma gsungs pa de ni snga ma dang phyi mas kha bskang bar bya'o / /
'khor lo'i dngos grub gsungs pa ni 'jam pa'i rdo rje zhes bya ba la sogs pa ste rang gi sngags kyis zhes bya ba ni 'khor lo can gyi lha'i sngags dang /
de'i rnal 'byor pa 'khor lo lcags sam sa'am gzhan gang yang rung ba las bskyed pa /
rang gi bdag po dkyil 'khor gyi 'khor lo yang dag par rdzogs pa dang ldan pa sangs rgyas thams cad kyi bzhugs pa'i gnas su gyur par bsgoms nas /
sngar bshad pa'i khyad par gyi rigs dang rjes su mthun pa'i lha'i rnal 'byor pa cig gis 'khor lo'i dngos grub de lag tu rnam par bsgoms na ji skad du bshad pa'i phan yon 'thob par 'gyur ro / /
'dir yang gong ma dang 'og ma'i kha bskang ba la ltos par bya'o / /
de bzhin du rdo rje dang pad+ma dang ral gri la yang bskyed pa la sogs pa ci rigs par sbyar bar bya'o / /
rin po che la sogs pa yang rang rang gi sngags las grub pa yin no / /
sbyor ba 'di'i rjes su 'brangs nas sngar bshad pa'i ril bu rnams kyi rang gi sa bon gyis bskyed pa'i tshad kyi lha'i rnal 'byor la sogs pa 'dra bar sngar ma bshad pa gsungs pa ni oM ni ril bu zhes bya ba la sogs pa'o / /
da ni sngar bshad pa'i lha'i rnal 'byor pa sngar bshad pa'i rim pas bskyed pa'i 'khor lo grub pa rang gi lag par bsgom par bya'o zhes bya ba la sogs pa sngar ma gsungs pa de kha bskang bar bya ba'i phyir /
mkha' dbyings gsal ba'i zhes bya ba la sogs pa gsungs te /
chos 'byung ba'i zla ba'i gdan la bzhugs pa'i sngar bshad pa'i rnam par snang mdzad bsgoms la sngar bshad pa'i 'khor lo lag pas 'dzin par rab tu bsgoms na ji skad du bshad pa'i phan yon 'thob par 'gyur ro / /
'khor lo chen po'i rigs zhes bya ba ni 'khor lo'i rigs kyi rgyud dang ldan pa'i lha rnams kyang 'di bzhin du bsgoms la mtshan ma 'di bskyed cing de 'dzin pa la sogs pas ye shes mchog ste mchog gi ye shes kyi sgrub pa yin no / /
ye shes rdo rje zhes bya ba ni rnal 'byor pa'o / /
de bzhin du rdo rje la sogs pa la yang gzung bar bya bar gsungs pa ni mkha' dbyings rdo rje zhes bya ba la sogs pa ste thams cad ni snga ma dang 'dra'o / /
rtse gsum la sogs pa la yang skyes pa la sogs pa gsungs pa ni tri shU la zhes bya ba la sogs pa'o / /
rdo rje khyad par gyis zhes bya ba ni bdag po'i rjes su mthun pa'i tshul du'o / /
da ni dgug pa'i sbyor ba gsungs pa ni lam gyi zhes bya ba la sogs pa ste rdo rje dgug pa zhes bya ba ni rdo rje dgug pa'o / /
sbyor gsum sngags kyi skyes bur bsam / /
zhes bya ba ni sku dang gsung dang thugs byin gyis brlabs pa dang ldan pa'o / /
de ni ting nge 'dzin gsum gyi sbyor ba yang dag par rdzogs pa'i lha'i skyes bur bdag nyid bsams la sbyor ba gsum dang ldan pa'i lcags kyu bsgoms te /
sku la sogs pa'i ngo bo dgug pa'i phyir gtang bar bya'o / /
dgug par bya ba yang rlung gi dkyil 'khor la gnas par byas pa 'di ni sangs rgyas kyis dgug pa'i sbyor ba gang 'dod pa de nyid kyis dgug pa la 'gal ba med do / /
de lta mod kyi rnam par snang mdzad ni nye bar mtshon pa'i don tsam du gsungs pa yin te rnam par snang mdzad gtso bor gyur pa'i 'khor lo chen po bsams la /
dgug pa'i lcags kyu dang ldan pa'i rgyal ba de dag gis gnas bsams nas dgug par bya'o zhes bya ba'i don ston to / /
lcags kyus dgug pa 'ba' zhig tu ma zad kyi /
gzhan dag gis kyang 'gyur ro zhes bstan par bya ba'i phyir rdo rje pad+mo zhes bya ba la sogs pa gsungs so / /
sku dang gsung dang thugs kyi zhes bya ba ni sku la sogs pa'i ngo bo nyid kyi lcags kyu la sogs pa rlung gi dkyil 'khor la gnas pa'i bsgrub par bya ba dgug pa la brtson pa bsgom par bya'o zhes bya bar sbyar ro / /
mthu chen po dang ldan pa'i bza' ba'i khyad par rnam par sbyang bar bya ba'i phyir /
rnam pa mchog ces bya ba la sogs pa smos te rnam pa thams cad kyi mchog dang ldan pa'i dkyil 'khor gyi rdo rje can gyi sku'i rdo rjer lhag par mos pa'i dbang gis bdag nyid bsams la /
lce nyid la 'og nas bshad pa'i rim gyis rdo rje de'i sbyor bas de nyid du bsgoms na gsung gi rdo rje dang 'dra bar 'gyur ro / /
'di dag kyang gzugs la sogs pa'i lha mo rnams kyi dkyil 'khor gyi mchod pa dang bstod pa'i rjes thogs la bya'o zhes gsungs pa ni gsang ba gsum zhes bya ba la sogs pa'o / /
sku la sogs pa'i rdo rje can ni phyag rgya bzhi la sogs pa dang ldan par bstan pa'i phyir rnam pa'i mchog rnams zhes bya ba la sogs pa gsungs te /
mtshan thams cad dang ldan pa'i sku'i rdo rje la sogs pas byin gyis brlabs pa snying gar ye shes sems dpa' dang ldan pa /
dbu rgyan la rang gi rigs kyi bdag po 'chang ba'i sku rdo rjer bdag nyid rnam par bsgoms la tshim par bya'o zhes pa'i don to / /
lce rnam par dag pa gsungs pa ni rdo rje'i sbyor ba zhes bya ba la sogs pa ste lce'i gnas su zla ba la gnas pa'i yi ge hUM yongs su gyur pas hUM gis byin gyis brlabs pa'i rdo rje rtse lnga pa bsams te /
bdud rtsi lnga'i sbyor bas sbyang ba la sogs pa'i cho gas bza' bar bya'o / /
des ni rdo rje gsum nyid 'thob par 'gyur ro zhes bya ba'i don to / /
sbyang ba'i cho ga bstan pa ni yi ge a las byung ba'i thod pa bsams la yi ge oM steng du bsgoms te /
de'i nang du dam tshig gi bza' bar bya ba'i rdzas gzhag par bya'o zhes shes par bya'o / /
yi ge hUM yang 'dir bar snang la rdo rje'i bdag nyid can gyi de bzhin gshegs pa rnams dang ldan pa thod par gnas par bya'o / /
de ni 'bar ba'i oM gyis byin brlabs rlung dang me'i zhes bya ba la sogs pa'i tshigs su bcad pa dang sbyar bas shes par bya'o / /
rdo rje dam tshig gsum ni bshad ma thag pa ste sgrub pa nyid mchog yin no / /
des na /
sku gsum rdo rje can du 'gyur / /
zhes bya ba ste 'di ni 'di'i phan yon gsungs pa'o / /
da ni sngar bshad pa'i 'khor lo'i rig pa 'dzin pa la sogs pa'i dngos grub kyi phan yon gsungs pa ni 'khor lo'i dam tshig ces bya ba la sogs pa yin te /
grub pa ni mu stegs pa'i rgyud gzhan dag gi man ngag gis grub pa las gtso bor gyur pa'o / /
sngar bshad pa'i mngon par shes pa lnga grub pa'i phan yon gsungs pa na gang+gA'i bye snyed ces bya ba la sogs pa gsungs pa yin no / /
da ni yan lag bzhi po'i 'bras bu dang bcas pa bstan pa'i phyir bsnyen pa'i dam tshig ces bya ba la sogs pa gsungs pa yin te /
rdo rje'i bye brag ces bya ba ni chung ngu dang bar ma dang chen po'i dbye bas so / /
sdud par byed pa'i tshig 'di nyid chung ngu dang chen po la sogs pa'i dbye bas rnam par dbye ba ni bsnyen pa zhes bya ba la sogs pa ste ting nge 'dzin ni thabs dang shes rab kyi bdag nyid can gyi dkyil 'khor gyi bdag po ste /
de'i sbyor bas byang chub kyi mchog bsgom par bya'o zhes bya ba ni bsnyen pa'i yan lag bskul ba'i glu'i rjes thogs la snga ma dang 'dra ba'i lha bskyed pa'i mtshan nyid rgyu mthun pa'i 'bras bu chung ngu bshad pa yin te /
'di skad du oM AHhUM zhes bya ba'i sems nyid ni zhes bya ba nas d+harma d+hA tu dz+nyAn badzra swa b+hA ba At+ma ko\u0f85haM zhes bya ba'i bar ji skad bshad pa dang /
de bzhin du gzhan dag las sems te oM AHhUM zhes bya ba nas brtsams te /
bshes gnyen dam pas rgyu mthun byas / /
zhes bya ba'i bar du bshad pa'o / /
nye bar sgrub pa'i yan lag dang rnam par smin pa'i 'bras bu chung ngu thams cad mkhyen pa nyid kyi tshul du gsungs pa ni nye bar sgrub pa la sogs pa ste nye bar sgrub pa'i dngos grub kyi mchog ni gang rdo rje'i bdag nyid can du mig la sogs pa'i skye mched rnam par dpyad pa'o / /
de yang ji skad du /
de 'og rang snying sa bon 'od rnams kyis / /
rang gi mig sogs sa snying la sogs pas / /
ji bzhin bkang nas zhes bshad pa yin no / /
de bzhin du /
smin las thams cad mkhyen nyid 'gyur / /
zhes bya ba nas brtsams te /
de yi sa bon rnams kyis ni / /
zhes bya ba'i bar gyis bshad pa yin no / /
bsnyen pa'i yan lag ni chos dang longs spyod rdzogs pa dang sprul pa ste sku gsum rnam par dag pa'i ngo bo skyes bu byed pa'i 'bras bu chung ngu gsungs pa ni sngags kyi zhes bya ba la sogs pa ste /
'od zer dang tshigs su bcad pa rnams kyis gang de bzhin gshegs pa rnams dang sngags kyi bdag po rnams la bskul zhing /
thugs rdo rje la sogs pa byin gyis brlab pa'i sngags kyis bsgom pa gang yin pa de ni bsnyen pa zhes bshad do / /
de yang ji skad du rang snying dri med zla ba'i zhes bya ba nas /
mtshan nyid dag dang bral bar dmigs par bya / /
zhes bya ba'i bar dang /
de bzhin du skyes bu bskyed pa zhes bya ba nas brtsams te /
sgyu ma'i shes rab yan lag 'du shes bya ba'i bar gyis bshad pa yin no / /
sgrub pa chen po'i yan lag dbang bskur ba'i tshul dbang gi 'bras bu chung ngu gsungs pa ni sgrub pa chen po zhes bya ba la sogs pa ste /
sgrub pa chen po byed pa'i tshe /
rang sngags kyi rdo rje can gyi bdag po'i gzugs phyag rgya chen po rang gi dbu rgyan la bsams na ye shes rdo rje ste rnal 'byor pas 'grub par 'gyur ro zhes bya ba'i don to / /
de yang ji skad du /
phyogs tshogs kun na bzhugs pa yi / /
thub pa'i tshogs zhes bya ba nas / /
rang gi rigs kyi gtsos brgyan cod pan gyur / /
zhes bya ba'i bar dang /
de bzhin du /
dbang 'bras chung ngu grub pa la / /
zhes bya ba nas /
rigs kyi gtso bos dbu rgyan mchog /
ces bya ba'i bar gyis bshad pa yin no / /
bsnyen pa nyid khyad par du dbye ba gsungs pa ni bsnyen pa'i zhes bya ba la sogs pa yin la /
ye shes bdud rtsi ni srid pa bar ma do'i sems rjes su zhugs pa sngon du 'gro ba'i zla ba zhu ba ste de nyid kyis bsnyen pa bya'o / /
de yang ji skad du oM AHhUM zhes bya ba'i sems nyid ni zhes bya ba la sogs pa smos pa yin no / /
bsnyen pa la sogs pa bzhi po 'di dag dang rgyu mthun pa la sogs pa'i 'bras bu rnams ni dkyil 'khor gyi bdag po'i lhar gtogs pa yin pas na mchog gi sgras khyad par du byas pa yin no / /
de ltar g.yeng ba ma lus pa bsal bar mi nus shing ye shes shin tu byang ba'i rang bzhin ma yin pas na chung ngu'i sgras khyad par du phye ba yin pas shes par bya'o / /
de ltar bdag po'i lhar gtogs pa'i yan lag bzhi po 'bras bu dang bcas pas gcig bshad pa yin no / /
da ni dkyil 'khor gyi lha ma lus par gtogs pas spyi'i bsnyen pa dang /
rgyu mthun pa'i 'bras bu chen po ni ye shes kyi khyad par gyi dbang gis chen po'i sgras khyad par du phye ste gsungs pa ni yang na zhes bya ba la sogs pa ste /
de bzhin gshegs pa thams cad rjes su zhugs pa sngon du 'gro ba'i pad+ma'i nang du zla ba zhu ba gcig pu der 'di dag yongs su gyur pa las bdag po'i sa bon no / /
de las kyang de nyid du dkyil 'khor pa'i lha thams cad bskyed pa'o / /
de las ni badzra d+h+r-ika ces bya ba la sogs pa'i sngags kyis gdon pa ste 'di ni rdo rje bzhi ste /
de yang dang po stong nyid byang chub ste /
gnyis pa sa bon bsdus pa yin / /
gsum pa gzugs ni rdzogs pa ste /
bzhi pa yi ge dgod pa'o / /
zhes ji skad bshad pa lta bu'o / /
de ltar na rdo rje bzhi pos bsnyen pa chen po bya'o / /
'di nyid ni spyi'i bsnyen pa ste rgyu mthun pa'i 'bras bu chen po'o / /
de yang /
thugs ka'i zla ba'i sngags kyi 'od rnams kyis / /
zhes bya ba nas brtsams te lha thams cad kyi gdon pa bshad pa yin no / /
de bzhin du gzhan dag las kyang thugs zla ba'i ral gri'i snying po'i 'od zer gyis zhes bya ba la sogs pas de nyid bshad pa yin no / /
de bzhin du nye bar sgrub pa chen po la sogs pa la rnam par smin pa'i 'bras bu chen po ni dkyil 'khor pa'i lha rnams kyi spyi'i yin par shes par bya'o / /
de yang ji skad du /
rang la bshad pa lta bur dbang bskur zhing / /
cho ga yis ni mngon par mchod par bya / /
zhes bshad pa dang /
de bzhin du 'khor lo ni /
mig dang sku sogs byin brlab cing / /
rgyu mthun pa ni chen po las / /
sngon bzhin dbang bskur de bsam bya / /
zhes bshad pa yin no / /
de bzhin du yan lag bzhi pa 'bras bu dang bcas pa gzhan dag kyang rjes su mthun par bshad par bya'o / /
yan lag bzhi po chung ngu dang chen po 'di gnyis kyi bar na gnas pas na bar ma'i sgras khyad par du phye ba yin te /
shes rab mngon par 'dus byas pa la yang bsnyen pa dang /
rgyu mthun pa la sogs pa rang nyid kyis sbyar bar bya'o / /
de nyid kyis na /
de bzhin rang gi lha 'dra rang snying pos / /
bya ba la sogs pa'i tshigs su bcad pa smos pa yin no / /
de bzhin du /
de bzhin rgyu mthun sogs bar ma / /
rang snang shes rab rnam par sbyang / /
zhes bshad pa yin no / /
gnas lngar zhes bya bas ni rigs lnga'i tshogs dgod pa ste /
shes rab nyid bstan pa yin no / /
ye shes rdo rje yi ge oM / /
zhes bya ba ni rdo rje'i nor bu'i char yi ge oM las byung bar shes rab kyi gnas skabs su bsgom par bya ba'i phyir dran par bya'o / /
sdom pa zhes bya ba ni ji skad du shes pa'i nges pa'o / /
da ni sku la sogs pa byin gyis brlab pa'i tshigs su bcad pa bstan pa'i phyir /
de la 'di ni zhes bya ba la sogs pa gsungs te /
gang gi sku grub par byed pa'i dus gsum gyi sangs rgyas de ni sgrub pa ste /
de'i 'bras bu nyid kyis nye ba yin pa'i phyir nye bar sgrub pa'i sku byin gyis brlab pa'o / /
de nyid kyis ngan 'gro rnams las sgrib g.yogs byed pas na sdom pa'o / /
de nyid ni tshigs su bcad pa gsum po gang yin pa'i yul yin pas de ni nye bar sgrub pa'i yul lo / /
de nyid gsungs pa ni sangs rgyas sku 'dzin zhes bya ba la sogs pa'o / /
sgrub pa'i sdom pa'i yul zhes bya ba ni snga ma dang 'dra ste sgrub pa ni sangs rgyas rnams so / /
de'i sdom pa ni gsung byin gyis brlab pa'o / /
de nyid gang gi yul yin pa de la ni 'di skad ces bya'o / /
de nyid ni chos nyid kyi gsung lam zhes bya ba la sogs pa tshigs su bcad pa gsum gsungs pa yin no / /
sgrub pa chen po'i sdom pa'i yul lo zhes bya ba ni sgrub pa yang yin la chen po yang yin pa ste sangs rgyas rnams so / /
de'i sdom pa ni thugs byin gyis brlab pa la sogs pa ste snga ma bzhin no / /
de nyid ni tshigs su bcad pa gsum pa'i gsum yin pa las tshigs su bcad pa gnyis pa gsum du slob dpon sangs rgyas ye shes kyi zhal snga nas kyis don tsam blangs nas sbyar ba yin no / /
da ltar sangs rgyas rnams la bskul bas nyid kyi thugs dam bcas pa las nyams pa'i bsnyengs pas sgrub pa po la byin gyis rlob pa nyid du mdzad do zhes bstan pa'i phyir sangs rgyas zhes bya ba la sogs pa gsungs pa yin no / /
drag shul gyis sgrub pa yang le'u bcu par gsungs pa'i bskul ba'i tshigs su bcad pa 'di sbyar bar bya ba nyid yin no zhes bya bar dgongs so / /
le'u bcu gnyis pa'i 'grel pa'o // //
le'u bcu gsum par sngags kyi bzlas pa'i mtshan nyid bshad pa'i phyir de nas zhes bya ba la sogs pa gsungs te /
rigs dang sngags rnams thams cad kyi sku la sogs pa'i tshul gyi mtshan nyid ni rdo rje bzlas pa'o zhes bya bar sbyar ro / /
de nas ston pa rdo rje 'dzin / /
zhes bya ba la sogs pas ni spyi'i bzlas pa gsungs pa yin te /
sngags kun nyid ni don yin te de rnams kyi bzlas pa la rdo rje gsum gyi mi phyed pa'i mtshan nyid gang yin pa de ni 'di ltar rdo rje dbye ba gsum ste de'i mthar yin par khong du chud par bya'o / /
de'i bkod pa yang yin zhing rdo rje gsum yang yin pas na de skad ces bya'o / /
sku gsung zhes bya ba la sogs pas ni sngags bzlas pa'i rim gyis spros pa gsungs pa yin te /
sku rdo rje'i sa bon las ni sku rdo rje nyid spro'o / /
gsung dang thugs kyi sa bon dag las ni gsung rdo rje dang thugs rdo rje nyid spro bar bya'o zhes bya ba'i don to / /
'di nyid ni sangs rgyas rnams kyi sku dang gsung dang thugs su bsgoms nas /
de rnams la gzugs la sogs pa'i lha mo rnams kyis mchod pa'i mchog brtag cing spro ba la sogs pa bya'o / /
ye shes rdo rjes zhes bya ba ni dmigs su med pa'i ye shes kyis gnyis su med pa'i bzlas pa dang spro ba la sogs pas nam mkha' ma lus khyab cing gcig nas gcig tu brgyud pa'i tshul du bya'o zhes bya ba'i bar du'o / /
yang rnam pa gzhan du na cig car spro ba gsungs pa ni yang na zhes bya ba la sogs pa ste sku dang gsung dang thugs rdo rje so so las cig car nyid du sku la sogs pa'i rdo rje spro bar bya'o / /
de rnams las kyang gzhan dag dang de bzhin du gzugs la sogs pa rnams sam / /
de'i dkyil 'khor rnams kyis thams cad du khyab par spro ba ni bsgom par bya'o / /
ye shes sems dpa' spro ba gsungs pa ni lus dang ngag sems zhes bya ba la sogs pa ste /
sku dang gsung dang thugs bdag med tshul can de bzhin gshegs pa lnga po ni phyogs gnyi ga la'ang ye shes kyi sems kyis zhes bya ba ye shes sems dpa'i sa bon gyis cig car nyid du rab tu spro bar bya'o / /
dus gang gi tshe spro bar bya ba de gsungs pa ni brjod nas zhes bya ba la sogs pa ste sngags brjod pa'i dus su bshad ma thag pa'i tshul gyi rdo rje ste de bzhin gshegs pa rnams spro bar bya'o / /
de bas na yang /
bzlas la 'bad pa'i sems nyid ni / /
zhes bya ba la sogs pa'i tshigs su bcad pa gsum smos pa yin no / /
rdzogs nas zhes bya ba ni sngags brjod pa'i mthar sku la sogs pa de rnams rang rang gi gnas rnams su bsdu bar bsam par bya'o / /
de nyid kyis na /
yongs su sbas pa'i rig ma'i mchog rnams ni / /
zhes bya ba la sogs pa smos pa yin no / /
de ltar sngags so sor brjod pa 'di lta bur bya'o zhes spyir bshad nas /
sku la sogs pa'i bzlas pa'i mtshan nyid so sor bstan pa gsungs pa ni /
sku yi rdo rje rdzogs byang chub / /
ces bya ba la sogs pa ste dngos po rnams bems po'i dngos po'i ngo bo nyid du yang dag par rig pa'i tshul gyis rnam par dpyad cing rnam par 'jog pa ni sku rdo rje'i mngon par rdzogs par byang chub pa yin te de nyid ni sangs rgyas kyi sku zhes bya bar bshad de /
'di ni sku'i bzlas pa yin par bshad do / /
gsung gi bzlas pa gsungs pa ni / /
gsung gi dam tshig rdzogs byang chub / /
ces bya ba la sogs pa ste /
sgra'i ye shes ni so sor snang ba'i bdag nyid can te de sgra ma yin zhing tshig ma yin pa nyid du rnam par dpyad pa'o / /
sems gnas pa rdo rje nyid de gnas pa med pa nyid du rnam par dpyad pa 'di ni sems rnam par dag pa'i bzlas pa yin no / /
don mnyam pa nyid kyi ngo bo nyid ni de bzhin gshegs pa rnams te /
de rjes su rtogs pa'i bzlas pas rtog pa'i ngo bo nyid dang bral ba dang rnam pa thams cad dang ldan pa'i mdzes pa dus gsum gyi sangs rgyas rnam par dpyad pa ni rin chen bzlas pa ste rin chen 'byung ldan gyi'o / /
gdon mi za ba'i bzlas pa gsungs pa ni sangs rgyas zhing ni zhes bya ba la sogs pa ste bzhud cing byon pa zhes bya ba ni spro ba dang bsdu ba'o / /
de nyid rdo rje mchog ste dmigs su med pa'i ngo bo nyid do / /
khro bo la sogs pa'i bzlas pa gsungs pa ni khro bo'i zhes bya ba la sogs pa ste /
khro bo'i dam tshig rdo rje yis / /
zhes bya ba ni mngon spyod la sogs pa'i las rnams khro bo'i sgom pa las byung ba la ni rna bas gcig nas gcig tu thos par khro bo'i sngags kyi yi ge'i tshig thos par bya'o zhes bya bar sbyar ro / /
rang gi rdo rje'i dkyil 'khor grags / /
zhes bya ba ni khro bo'i dkyil 'khor gyis sgra sgrogs pa zhes bya ba'i don to / /
'dod pa'i don gyis myos gyur pa / /
zhes bya ba ni 'dod pa'i don gyis nyon mongs par gyur cing myos par gyur pa'o / /
kun du skyob cing phan par dga' / /
zhes bya ba ni thams cad la skyob pa'i don du phan tshol bar byed pa'o / /
sems can gti mug gnas ni gti mug rnam par dag pa rnam par snang mdzad kyi ngo bo nyid kyis spro zhing rnam par 'jog la sdud pa 'di ni gti mug rnam par dag pa'i tshul gyis bzlas pa'o / /
'dod chags nyid ni rnam par dag pa yin pas na rdo rje'o / /
de las byung bas na sngags kyi bdag nyid can gyi tshig ste lus la sogs pa lha'i tshul gyis yang dag par gnas nas spros par bya'o zhes shes par bya'o / /
zhe sdang rnam par dag pa nyid ni rdo rje ste /
de las byung ba'i sems sku la sogs pa'i tshul gyis yang dag par gnas par spro ba'i tshul gyis bsgom par bya'o zhes khong du chud par bya'o / /
zhe sdang gnas zhes bya ba la zhe sdang rnam par dag pa ni mi bskyod pa ste /
de la rnam par gzhag cing bsdu'o zhes bya bar sbyar ro / /
dam tshig de nyid rdo rje gsum / /
zhes bya ba la sogs pa ni ma bshad do / /
rdo rje bdag po ni gzugs rdo rje la sogs pa lha mo drug ste bzlas pa la sogs pas 'dod chags las byung ba'i byang chub mdzad do zhes bya bar sbyar ro / /
'dod pa'i longs spyod ces bya ba ni 'dod chags dang zhe sdang dang gti mug rnam par dag pa dang ldan pa'i sems kyis longs spyod kyis so / /
rig pa'i rgyal po rdo rje can / /
zhes bya ba ni sa'i snying po la sogs pa'o / /
ma ning dag gi gnas zhes bya ba ni skyes pa dang bud med dag gi gnas skabs dang bral ba'i ye shes kyi gnas so / /
zhe sdang gnas zhes bya ba la 'di'i don ni khros pa'i gnas skabs su zhe sdang gi ngo bo nyid las skyes pa ste mi bskyod pa'i rigs las skyes pa ni ma yin no / /
gsod la rtag tu brtson pa dag /
ces bya ba ni gdul bya'i skye bo'i bsam pa'i dbang gis myur bar tha mal pa'i gzugs las rab tu 'pho bar byed pa'i phyogs de nyid kyis rab tu 'grub par 'gyur ro / /
mchog gi chos can la zhes bya ba ni /
cho ga ji lta ba bzhin du sngags kyi bzlas brjod la sogs pa byed pa'o / /
thig le'i rnal 'byor gsungs pa ni /
ye shes 'khor lo zhes bya ba la sogs pa ste /
ye shes 'khor lo can zhes bya ba ni /
ye shes sems dpa'i thugs ka'i dbus su gsal ba'i dkyil 'khor gyi dbus kyi 'khor lo la gnas par bsgom par bya'o / /
'khor lo de'i dbus su zhes bya ba ste /
zla ba la 'khor lo'i don zhes bya ba ni mtshan ma 'khor lo'i lte ba'i zla ba la gnas pa'i rang gi sa bon thig le'i gzugs can du rang gi sems dang gnyis su med par bsgom pa rnam par snang mdzad kyi rigs kyi rnal 'byor pas bya'o / /
de bzhin du 'di'i 'og ma rnams la yang ci rigs par shes par bya'o / /
thams cad du yang ye shes sems dpa' dang de'i thugs kar mtshan ma la sogs pa zla ba'i gdan la bsgom par bya'o / /
rdo rje la sogs pa'i sgras ni mi phyed pa la sogs par bshad par bya'o / /
de bas na de ltar brtags nas /
rang snying dri ma med pa la / /
zhes bya ba la sogs pa'i tshigs su bcad pa gsum smos pa yin no / /
yang sngags bzlas pa dang 'brel ba'i don gsungs pa ni /
dkyil 'khor kun gyi zhes bya ba la sogs pa ste bdag po'i lha thams cad kyi dkyil 'khor gyi ngos bzhi po rnams su sangs rgyas lnga rnams zhes pa ni rnam par snang mdzad la sogs pa ste ji skad du gsungs pa'i cho gas dgod par bya'o / /
de nas ye shes kyi sa bon de bzhin gshegs pa lnga'i 'od zer spro ba la sogs pa dang ldan pa yi ge gsum dang spel bar bzlas brjod bya'o / /
sangs rgyas de dag dang dkyil 'khor pa de dag thams cad kyang de'i tshe dkyil 'khor gyi bdag po de nyid gcig pu'i sa bon de de bzhin du zlos par gyur par bsgom par bya ste de las byang chub 'thob par 'gyur ro / /
bye brag rnam pa gnyis su bsgrags / /
zhes bya ba ni de nyid bshad pa yin no / /
sku gsum rdo rje'i bye brag gis / /
zhes bya ba la don 'di yin te /
sku gsum zhes bya ba de kho na nyid gsum zlos pa ni rim gyis sam cig car spro ba 'di la ni nges pa med do / /
rdo rje zhes bya ba ye shes kyi sa bon zlos pa ni rnam pa thams cad du cig car spro bar bya ste 'di ni nges pa yin no / /
de ltar dbye ba rnam pa gnyis spro bar byas nas mchod pa la yang rang gi rigs nyid kyi lha mos mchod pa byed kyi /
rigs kyi bdag po gzhan gyis ma yin no zhes gsungs pa ni sku yis zhes bya ba la sogs pa ste sku ni rnam par snang mdzad de /
sku'i ngo bo nyid spyan la sogs pas mchod par byed do / /
de bzhin du thugs la sogs pa la'ang sbyar bar bya'o / /
spyan yang spro ba'i dus su rang gi dkyil 'khor gyi bdag po dang ldan par spro bar byed de /
der yang sa rnam par dag pa la rang gi gsang ba'i pad+mar sprul pa'i bdag po me long lta bur rnam par dag pa rnam par snang mdzad kyi 'byin pa'i sngags kyis de'i nang du chud pa dang ldan pa dang /
me long lta bur rnam par dag pa'i dngos por thal bas spyan de me long lta bur rnam par dag pa nyid du bya'o / /
de bas na me long lta bur rnam par dag pa'i rnam par snang mdzad nyid ni de rnam par dag pas rnam par dag pa yin pa'i phyir /
de'i ngo bo nyid dang ldan pa'i gsang ba'i mchod pas mchod kyi gzhan dag ni ma yin no zhes bya bar rigs so / /
yang na gcig pu nyid sa rnam par dag pa yin du zin kyang /
rnam par snang mdzad nyid de'i rigs las byung ba yin pas na phyi'i mchod pas mchod pa la nyes pa med do / /
dgongs pa 'di nyid kyis na /
lha mo rnams ni sangs rgyas rnams kyi btsun mo'i mchog /
ces bshad pa yin no / /
de bzhin du mA ma kI la sogs pa yang mi bskyod pa la sogs pa la mchod pa ci rigs par bshad par bya'o / /
da ni las rnam pa bzhi bstan pa'i phyir dkyil 'khor gyi 'khor lo sgrub pa re zhig bstan pa'i phyir /
dkyil 'khor chen po'i zhes bya ba la sogs pa gsungs te /
rdo rje lnga rnams zhes bya ba de bzhin gshegs pa rnams bsgom par bya la /
de rnams kyi dbus su gang gyur pa de ni bdag po ste /
rdo rje gsum dang ldan pa'i bdag po'i gzugs su bsams la /
rang sngags rdo rje'i zhes bya ba bdag po'i dkyil 'khor gang yin pa'i dkyil 'khor pa rnam par snang mdzad la sogs pa'i tshul de rnams kyis dkyil 'khor gyi gzugs rnam pa bzhi po dkar po la sogs pa kha dog rnam pa bzhir kun du brtags la snying po'i don ye shes kyi sa bon la sogs pa bsgom par bya'o / /
'di dag kyang dkyil 'khor thams cad nye bar mtshon pa'i don yin te /
de ltar na dkyil 'khor de rnam par bsgoms la /
rdo rje rnam pa bzhi zhes bya ba zhi ba la sogs pa'i las rnam pa bzhi bya'o / /
gzhan dag kyang nus pa rnams las sems can gyi bsam pa'i dbang gis re re'i las kyi nges pa gsungs pa ni /
zhi ba la ni spyan gyi tshul / /
zhes bya ba la sogs pa ste /
zhi ba'i las la de bdag po'i lha dkar po'i tshul du bsam par bya ba dang /
rgyas pa la 'od dpag tu med pa'i tshul ser po'i gzugs su bsam pa dang /
dbang la rnam par snang mdzad gnas / /
zhes bya ba sgras dgod pa'i tshul gyis na /
don yod par grub pa'i tshul dmar po'i rnam par gzung bar bya'o / /
mngon spyod la ni khro bo'i tshul te nag por gnas pa'o / /
de la mngon spyod pa'i las rnams kyi yul gsungs pa ni /
ma dad smra ba'i sems can dang / /
zhes bya ba la sogs pa'o / /
de nyid kyi cho ga gsungs pa ni khams gsum zhes bya ba la sogs pa ste /
khams gsum na gnas pa'i sems can ji snyed pa de kha sbyar dbye bar bya ba'i phyir sangs rgyas sku'i bdag nyid can du rnam par bsgom par bya'o / /
kha sbyar dbye ba ni ma bshad do / /
kha bzhi pa zhes bya ba ni mdung rtse mo gcig la rtse mo bzhis bskor bar gnas pa'i kha bzhi par 'gyur ba la bya'i sna tshogs rdo rje yin par gzung bar mi bya'o / /
rdo rje sems dpa' zhes bya ba ni sngar byung ba'i rdo rje 'dzin pa rdo rje rtse lnga pa yongs su gyur pa mi bskyod pa khros par bsgom par bya'o zhes shes par bya'o / /
rdo rje yongs su gyur pa yang rdo rje'i mtshan ma mnga' ba'i lha rnams kyi yin te /
de las gzhan dag pas kyang rang rang gi mtshan ma yongs su gyur pa nyid las byung ba yin no / /
mngon spyod kyi las kyi rtsol ba la ni sku mdog dang dbyibs mi sdug par bya ba 'di ni khyad par yin par shes par bya'o / /
sangs rgyas 'khor lo zhes bya ba ni de'i 'khor rnams so / /
de ltar khros pa'i mi bskyod pa de'i yang phyag g.yas par sangs rgyas kyi 'khor lo'i bdag nyid can stobs chen po yod pa'i rdo rje 'di gzhag par bya'o / /
de nas sems can rnams zhi ba'i bye brag gis bsdus te gong bu'i tshul du byas nas rang gi lus la gzhug par bya'o / /
de nas yang sangs rgyas rnams khros par gyur par 'khrugs pa ji skad du bshad pa'i gzugs dang ldan pa'i gdug pa rnams gsod pa la spro bar bya'o / /
des na bsgrub par bya ba de 'chi bar 'gyur ro / /
sangs rgyas lnga yang 'grub par 'gyur / /
zhes bya ba ni bsgrub par bya ba'i don gyi cho ga'o zhes bya ba ni lhag ma'o / /
bri ba'i dkyil 'khor du bgegs bsal ba gsungs pa ni nam mkha'i dbyings zhes bya ba la sogs pa ste /
rnam par snang mdzad ces bya ba ni rang gi sbyor ba dang rjes su mthun pa'i dgongs pas mi bskyod pa'i khang pa brtsegs ma la lha'i 'khor lo dang ldan par ji skad du gsungs pa'i tshul gyis bsgom par bya'o / /
rdo rje 'dzin pa dang spro ba dang bsdu ba la sogs pa ni snga ma dang 'dra'o / /
de nas 'khor lo'i sa gzhir ji skad du bshad pa'i cho gas bgegs bsal la sku gsung thugs kyi zhes bya ba la sogs pa smra zhing 'gro bar bya'o / /
de yang ji skad du /
'jam rgyal khros pas bltas nas ni / /
zhes bya ba la sogs pa smos pa yin no / /
gshin rje gshed kyi 'khor lo gsungs pa ni nam mkha'i rdo rje zhes bya ba la sogs pa ste /
gshin rje gshed bdag por gyur pa'i 'khor los dgra rnams gsod par byed pa cho ga ji lta ba bzhin du bsam par bya'o zhes bya ba'i don to / /
srung ba'i 'khor lo la sogs pa gsungs pa ni sku gsung thugs kyi zhes bya ba la sogs pa ste sku la sogs pas sam /
rang gi 'dod pa'i lha'i yon tan nam /
yang na gtsug tor gyi bka'i 'khor lo ste /
theg pa dman pa la sogs pa'i bgegs rnams dang byang chub bsrung ba'i phyir rab tu sbyar bar bya'o / /
de yang /
hUM mdzad yang na gtsug tor ram / /
zhes bya ba la sogs pa ji skad du bshad pa ste /
'di dag kyang gsal bar bdag gis ma bshad do / /
rnam par snang mdzad las byung ba'i khang pa brtsegs ma gsungs pa ni nam mkha' rdo rje zhes bya ba la sogs pa ste chos 'byung ba'i nang du chud pa'o / /
chos zhes bya ba ni khang pa brtsegs mar bsams la der gdan ni rab tu brtag par bya'o / /
de yang /
rig mar bcas pa'i rnam par snang mdzad yan lag yang dag byung / /
zhes smos pa yin no / /
de bzhin du /
nyi zla mgon bcas lha yi gnas rnams dang / /
zhes smos pa yin no / /
rdo rje'i nga rgyal du bya ba gsungs pa ni nam mkha'i dbyings zhes bya ba la sogs pa ste /
rang gi sngags kyis yi ge'i gnas kyi rdo rje'i nang du chud pa spro ba la sogs pa'i tshul gyis bsams la de dang gcig par nga rgyal bya'o zhes bya ba'i don to / /
de bas na nga rgyal de ldan zhes smos pa yin no / /
de nyid las rdo rje 'dzin pa byung ba bshad cing las kyi tshogs gsungs pa ni rnam pa'i mchog rnams zhes bya ba la sogs pa ste /
rim par zhes bya ba ni dbang bskur ba'i rim gyis mi bskyod pa'i rnal 'byor pas cho ga ji lta ba bzhin du bskyed de /
dkyil 'khor gyi 'khor lo can rnam par snang mdzad la sogs pa dang /
mA ma kI la sogs pa yang rnam par bzhag ste /
de'i rdul phra rab kyi gzugs kyi chu de bzhin gshegs pa'i tshogs kyi chu'i steng nas bcag par bya'o / /
rkang pa mnyam gzhag sbyor ba yis / /
zhes bya ba ni thams cad mnyam pa nyid kyis so / /
de ltar rnam par snang mdzad kyi rnal 'byor pas spyan la sogs pa'i spyi bo'i steng du rkang pa bsgom par bya'o zhes bya ba la sogs pa sbyar bar bya'o / /
'jam pa'i rdo rje zhes bya ba la sogs pa'i rnal 'byor pa rnams kyis kyang rang dang 'dra ba'i lha'i spyi bo'i steng du rkang pa bzhag nas bcag par bya'o zhes shes par bya'o / /
tshig gnon pa'i sbyor ba gsungs pa ni dbang chen dkyil 'khor zhes bya ba la sogs pa ste /
dbang chen gyi dkyil 'khor zur bzhi ser po yi ge laM las byung ba mtshams bzhir rdo rje rtse gsum pas mtshan pa la gnas par bsgoms nas las kyi rdo rje ste sna tshogs rdo rje sna tshogs pad+ma la gnas pas gnon pa dang /
yi ge suM kyang las byung ba'i ri rab spyi bor bsgom par bya'o / /
bsgrub par bya ba'i spyi bor ji skad du bshad pa'i ri rab la gnas pa'i dbang chen gyi dkyil 'khor la sna tshogs pad+ma de la gnas pa'i sna tshogs rdo rje cho ga bzhin du gzhal yas khang na gnas pa khros pa'i lha sngags zlos pa kha dog ser po bsgom par bya'o zhes bya ba'i don to / /
dpung gnon pa gsungs pa ni rdo rje gsum mchog ces bya ba la sogs pa ste dmag gi spyi bor snga ma bzhin du ri rab dang rdo rje gsum pa'i dkyil 'khor pa bsgom par bya'o zhes bya ba la sogs pa sbyar bar bya'o / /
dpung phur bus gdab pa gsungs pa ni hUM las zhes bya ba la sogs pa ste /
yi ge hUM yongs su gyur pa'i phur bu stod rtse mo lnga dang ldan pa 'og rtse gcig pa sor brgyad pa'i tshad du bsams la /
bsgrub par bya ba'i ming gi yi ge dang po las skyes pa'i gzugs brnyan gyi snying gar phur bu des rdo rje phur bus gdab pa /
oM g+ha g+ha g+hA ta ya zhes bya ba la sogs pa'i phreng ba'i sngags kyis byas par bsam par bya'o / /
yul phyogs su nye bar 'tshe ba zhi ba gsungs pa ni grong ngam zhes bya ba la sogs pa ste /
bar snang la rdo rje rtse mo lnga pa de bzhin gshegs pa lnga'i bdag nyid can /
bskal pa bsregs pa ltar zhes bya ba ni 'phro bas nam mkha'i khams khyab par gyur pa'i rdo rje'i lha rnams kyis yul de khyab pa ste de bas na nye bar 'tshe ba sreg par byed pa'i spro ba la sogs pa'i tshul bsams nas /
'od zer de las byung ba'i lha mo'i sprin rnams ye shes kyi bdud rtsi'i bum pa thogs pas dbang bskur ba ste /
nye bar 'tshe ba bsreg pa'i yul der cho ga ji lta ba bzhin du zhi ba'i sngags zlos pa'i rnal 'byor pas sbyin par bya'o / /
de ltar cho ga bzhin du las byas na nor phun sum tshogs par yang 'gyur ro zhes gsungs pa ni bsam gtan rdo rje zhes bya ba la sogs pa'o / /
gzhan yang nad bsal ba'i cho ga gsungs pa ni / /
der ni sangs rgyas sprin dang ni / /
zhes bya ba la sogs pa'o / /
bgegs med par byas pa'i yul du nye bar 'tshe ba'i nyes pa dgag pa'i phyir phur bu'i cho ga gsungs pa ni rdo rje bdud rtsi zhes bya ba la sogs pa ste /
bdud rtsi thab sbyor nyid du sku stod thabs dang shes rab kyi bdag nyid la sku smad rdo rje rtse gcig pa'i gzugs can gyi rdo rje phur bu byas la /
phur bu la gdab pa'i sngags kyis phyogs bcur spros nas gdab par bya'o zhes bya ba'i don to / /
de yang /
sku stod bgegs rgyal sku smad rtse / /
zhes bya ba la sogs pa gsungs pa yin no / /
zhi ba'i las kyi dbye ba gsungs pa ni mdangs bzang zhes bya ba la sogs pa ste zla ba la gnas pa'i rnam par snang mdzad dang lha mo rdo rje can oM AHdzi na dzika che ge mo shAn+tiM ku ru hUM zhes bya ba'i sngags zlos pa'am gdon pa'i sngags la gnas pa'am /
rang gi sa bon gyi yi ge gcig tu zlos par bsams la /
de'i ye shes sems dpa'i snying ga'i zla bar zhi ba'i don du gzhag par bya'o / /
spyan gyi rnam par spros pa rnams oM ru ru spu ru dz+wa la tiSh+Tha sid+d+ha lo tsa ne sar+b+ba r+tha sA d+ha ni che ge mo'i shAn+tiM ku ru swA hA zhes bya ba'i sngags zlos pa rnams kyis sam /
bsgrub par bya ba'i ming dang ldan zhing yi ge gsum dang spel ba'i 'byin pa'i sngags sam /
rang gi sa bon zlos pa rnams kyis nam mkha'i khams gang ba bsam par bya'o / /
de bzhin du 'di'i 'og ma rnams la yang ci rigs par sbyar bar bya'o / /
de nas de rnams yang dag par bsdus nas spyan la sogs pa bdud rtsir gyur pa'i 'od zer gyi gong bu'i gzugs kyis nang gi yan lag tshim zhing rgyas par bya ba'i phyir dbab par bya'o / /
ba spu'i bu ga rnams las kyang sangs rgyas kyi sprin de rnams nyid kyis bdag nyid bdud rtsi'i bum pa bsnams te /
nad pa'i nyes pa zhi bar bya ba'i phyir dbang bskur ba de la stsol to / /
rgyas par gsungs pa ni nam mkha'i rdo rje zhes bya ba la sogs pa ste khang pa brtsegs ma'i nang na gnas ba'i dbang chen gyi dkyil 'khor la bzhugs pa nyi ma'i gdan can 'od dpag tu med pa ser po bsams la /
oM AHA ro l-ika che ge mo'i puSh+TiM ku ru hUM zhes bya ba'i sngags zlos pa'i lha'i 'khor lo dang ldan pa bsams la ye shes sems dpa'i thugs ka'i zla ba la rgyas pa don du gnyer ba gzhag par bya'o / /
gos dkar mo la sogs pa spros pa /
oM a ka Te bi ka Te ni ka Te ka TaM ka Te che ge mo'i puSh+TiM ku ru oM zhes bya ba'i sngags zlos pa dang mngon par 'dod pa'i nor gyi char 'bebs pa rnams kyis nam mkha'i khams gang bar bya'o / /
de nas de yang dag par bsdus la snga ma bzhin du 'od zer gyi gong bus mngon par 'dod pa'i nor gyi char 'bebs pa bsgrub par bya ba'i lus dang ngag dang yid kyi gnas la dbab par bya'o / /
ba spu'i bu ga rnams kyang rin po che'i sprin can gyi 'od dpag tu med pa spro bar bya'o / /
de nas sangs rgyas par 'dod pa de nyid la dbang bskur ba rab tu stsol to zhes bya ba'i bar du snga ma bzhin du thams cad sbyar bar bya'o / /
dbang du bya ba'i cho ga gsungs pa ni nam mkha'i dbyings zhes bya ba la sogs pa ste /
rdo rje'i dkyil 'khor zla gam bsam / /
zhes bya ba ni zla ba'i dkyil 'khor yin gyi rlung gi dkyil 'khor zla ba phyed pa lta bu ni ma yin no / /
de bas na khang pa brtsegs ma'i dbus su rdo rje nam mkha'i mchog ces bya ba don yod grub pa dmar po'i mdog can sngags ji lta ba bzhin du zlos pa mdzes par bsams la /
snga ma bzhin du thams cad rjes su dpags te las rnams bya'o / /
sngar spyad pa'i mngon spyod dang rjes su 'brel pa'i las gsungs pa ni nam mkha' rdo rje zhes bya ba la sogs pa ste /
me'i dkyil 'khor ni gru gsum 'bar ba'i dkyil can te /
der gnas pa'i dgra bo la srin po la sogs pas rnam par gtses par gyur par bsams la khros pa'i lha'i rnal 'byor pas cho ga ji lta ba bzhin du spel ba'i sngags bzla bar bya zhing /
mA ma kI dang shes rab mthar byed la sogs pa bsgrub par bya ba dang /
spel ba'i rang rang gi dbyug pa'i sngags zlos shing /
bsgrub par bya ba'i rnam pa gzhig par brtson la spro ba la sogs pa'i tshul du ji skad bshad pa'i cho gas bsgom zhing mngon par 'dod pa bsgrub par bya'o zhes bya ba'i don to / /
'di dag kyang gsal bar ma bshad do / /
da ni rnam par snang mdzad la sogs pa'i zhal la sogs pa bshad pa dran par bya ba'i phyir dang /
ma bshad pa rnams bshad par bya ba'i phyir dang /
rnam par snang mdzad zhal gsum pa zhes bya ba la sogs pa gsungs te /
'dir yang sangs rgyas gsum po nyid ni sku dang gsung dang thugs nyid gtso bo nyid yin par bstan par bya ba'i phyir gsungs pa yin la /
mngon par rtogs pa la dgos pa'i khro bo rnams kyang bsam gtan dang bri ba'i dkyil 'khor dag la srung ba'i phyir dgos pa dang /
drag shul gyi las la sogs pa las kyi dbang du byas nas 'dod pa'i rgyal po la sogs pa gsungs pa ni Tak+ki'i rgyal po zhes bya ba sogs pa ste /
phyag bzhi zhes bya ba ni shes rab dam pa 'khyud pa'i phyag gnyis ma gtogs pa'o / /
'di rnams kyi zhal dbus ma dang sku ni nag po'o zhal g.yas pa ni dkar po'o / /
g.yon pa ni dmar po'o / /
gtsug tor gyis ni sku dang dbus ma'i zhal ni ser po yin la g.yas pa ni nag po'o / /
g.yon pa ni dkar po ste khyad par ni de yod do / /
yi ge gcig ces bya ba ni gtsug tor bdun char yang sa bon gcig pu nyid yin no zhes bya ba'i don to / /
las kyi tshogs kyi dbang du byas pa'i khro bo gsungs pa ni gzi brjid phung po zhes bya ba la sogs pa ste /
'di rnams ni zhes bya ba ni las kyi tshogs dang rjes su mthun pa rnams kyis so / /
rdo rje 'dzin pa mngon du gyur pas lhag par grub par bstan pa'i phyir don de nyid bzlas te bstan pa ni nam mkha'i dbyings zhes bya ba la sogs pa ste /
sangs rgyas gzugs ni zhes bya ba ni rdo rje 'dzin pa chen po ste de rab tu bsgoms la de yongs su gyur pa las rnam par snang mdzad cho ga bzhin du rnam par bsgom par bya'o zhes bya ba'i don to / /
rdo rje sems dpa' zhes bya ba ni sngar rdo rje sems dpar gyur pas rdo rje sems dpa' nyid zla ba'i dkyil 'khor la bzhugs pa'am /
mi bskyod pa nyi ma'i dkyil 'khor la bzhugs pa bsam par bya ste /
rdo rje sems dpa'i sgras gnyis ka la yang bshad pa yin pa'i phyir ro / /
sangs rgyas gsum po bshad nas /
spyan la sogs pa gsungs pa ni rdo rje'i dkyil 'khor zhes bya ba la sogs pa ste /
rdo rje'i dkyil 'khor 'od mchog can / /
zhes bya ba ni thugs rnam par dag pa'i mA ma kI'i dkyil 'khor te rigs kyi bdag po rnam par dag pa'o / /
de ltar lha mo rnams kyi dkyil 'khor dbang du byas pa yin no / /
nam mkha' rdo rje mchog ces bya ba ni mA ma kI ste zla ba'i dkyil 'khor la bzhugs pa'o / /
ut+pal mthing ga zhes bya ba ni 'dir ut+pal dmar po yin par bzhed de /
de yang /
'khor lo bzang dang ut+pal dmar po dang / /
zhes bya ba la sogs pa smos pa yin no / /
chos kyi dkyil 'khor zhes bya ba ni gsung rnam par dag pa gos dkar mo'i dkyil 'khor ro / /
rdo rje chos ma zhes bya ba ni gos dkar mo'o /
ut+pal dmar po zhes bya ba ni chos kyi brdas snga ma bzhin du pad+ma yin par bshad do / /
dngos grub dkyil 'khor zhes bya ba ni gdon mi za bar grub pa rnam par dag pa sgrol ma gtso bor gyur pa'i dkyil 'khor ro / /
de ltar lha mo rnams bshad nas / /
khro bo rnams gsungs pa ni nyi ma'i dkyil 'khor zhes bya ba la sogs pa ste me long lta bu rnam par dag pa las yang dag par byung ba'i bdag po ni gshin rje gshed de /
gshin rje gshed la sogs pa ni rnam par snang mdzad la sogs pas dbang bskur ba yin pa sngar bshad pa yin te /
de rnams ni de'i rigs dang yang dag par 'brel pa yin pa'i phyir ro / /
de yang /
rnam par snang mdzad thugs gtso bo / /
zhes bya ba la sogs pa smos pa yin no / /
'dod pa'i rgyal po la sogs pa gsungs pa ni nyi ma'i dkyil 'khor zhes bya ba la sogs pa ste / /
'di dag ni mi bskyod pas dbang bskur ba nyid de'i rigs las byung ba yin pa'i phyir ro / /
rig pa'i 'khor lo zhes bya ba ni gtsug tor 'khor los sgyur ba'o / /
'di dag ni srung ba la sogs pa'i bya ba rnams la yang sbyar bar bya'o / /
rdo rje ye shes sgrub pa nyid gsungs pa ni sangs rgyas zhes bya ba la sogs pa ste /
'gog pa ni bgegs rnams nye bar gcod pa'o / /
khro bo'i 'khor lo de las khro bo'i dkyil 'khor des sangs rgyas kyi 'khor lo nges par 'dzin pa ni dkyil 'khor ba'i lha'i 'khor lo dang ldan pa'i rnal 'byor pas ting nge 'dzin mi phyed pa'i ye shes thob par 'gyur ro / /
rdo rje dkyil 'khor zhes bya ba ni mi phyed pa'i dkyil 'khor te de 'grub par 'gyur ro zhes bya ba'i don to / /
le'u bcu gsum pa'i 'grel pa'o // //
le'u bcu bzhi par zhi ba la sogs pa'i las rnams bstan pa'i phyir /
de nas zhes bya ba la sogs pa gsungs te /
zhi ba'i dam tshig mchog ces bya ba ni zhi ba'i rgyur gyur pa'i dam tshig ni spyan te /
de'i mchog ni rnam par snang mdzad yin pas ming de skad ces bya'o / /
spyan lta bu nyid du ni ma yin no zhes bya ba'i don to / /
de bzhin du 'di'i 'og ma rnams la yang rigs kyi bdag po'i ting nge 'dzin bzung nas rigs de las byung ba'i sngags brjod pa ci rigs par shes par bya'o / /
de bzhin gshegs pa thams cad kyi btsun mo zhes bya ba ni thams cad kyi bdag nyid can yang dag par rdzogs pa'i sangs rgyas rnam par snang mdzad kyi sangs rgyas spyan te /
'di dag gis ni sgra'i bdag nyid can gyi sngags spyan gnyis tha mi dad par gsungs pa yin no / /
de bzhin du 'di'i 'og ma rnams la yang sbyar bar bya'o / /
sangs rgyas rnams kyi zhes bya ba ni drag shul bsgrub par rnam par dgod pa rnams la ji skad bshad pa'i cho gas zhi ba bskyed par bya'o / /
zhi ba'i las ni 'di'i bya ba'i gtso bo yin par bshad kyi gzhan dag la yang khyab par mdzad pa yin no / /
de yang 'di nyid na sku mdog ser po bsam zhing gdan dang gzhal yas khang la sogs pa'i dbye bas ji ltar mos pa bzhin du rgyas pa la sogs pa'i las rnams kyang rab tu sgrub par byed pa yin te /
lha thams cad ni las thams cad mdzad pa yin pa'i phyir ro / /
las 'di dag la cho ga gang gis sbyar bar bya ba de ni le'u bcu gsum pa nyid du bshad pa yin te /
de'i rjes su 'brangs nas gzhan dag la yang shes par bya'o / /
rdo rje dam tshig bskul mdzad ma / /
zhes bya ba ni bslang ba'i tshigs su bcad pas nur nur por gyur pa las rdo rje 'chang ba slong bar byed pa'o / /
shi ba sos par byed pa zhes bya ba ni spyan gyi sbyor ba cho ga bzhin du byas la rang gi sngags dang bsgrub par bya ba'i ming dang spel zhing yi ge gsum gyi nang du chud par bzlas la /
shi ba snga ma bzhin du rang gi snying gar bzhag nas rang gi snying ga nas grub pa'i rdo rje'i lcags kyu phyung la des shi ba de'i rnam par shes pa srid pa bar ma do'i bdag nyid can nam skye gnas su chud pa /
dri ma med pa'i mar me mi g.yo ba lta bur bkug nas snying gi dbus der bcug la /
mo ha ra ti zhes bya ba'i sngags bkod nas /
sngags kyi 'od zer rnams kyis lus de mi snang bar byas la bsgrub par bya ba de'i ming gi yi ge dang po las bskyed pa spyan lta bur yongs su gyur par bsams la /
phung po la sogs pa gang bar byas te /
de'i lus la phreng ba'i sngags 'dis phyi dang nang du bar mtshams med par khyab par gyur par bsgom mo / /
de nas sngags las snga ma bzhin du spros pa'i 'od zer gyi gong bu dbab pa la sogs pa byas par gyur pas shi ba 'tsho bar byed pa yin no / /
mA ma kI sngags bshad pa'i phyir de nas zhes bya ba la sogs pa gsungs te /
'di'i mdzad pa gsungs pa ni rdo rje srung ba zhes bya ba la sogs pa ste /
'di yang spyan bzhin du bsgrub par bya'o / /
snying gar dgod pa'i sbyor ba la yang snga ma bzhin du sbyar bar bya'o / /
gal te ro langs la sogs pa bsgrub pa la ni rang gi lha'i sbyor ba dang ji lta ba bzhin du ldan pas /
rang gi mgo la zla ba'i dkyil 'khor la gnas pa'i yi ge hUM las byung ba'i rdo rje bsgreng nas gnas pa mgo bor bsams la /
de'i lte bar mA ma kI'i rnam par bsgoms nas /
ye shes kyi lha mo thugs ka'i zla ba la gnas pa phreng ba'i sngags bkod la de las byung zhing zlos pa rdo rje phra mo spros pas yan lag thams cad rdo rje'i go bskon par bdag nyid bsgoms na srung ba gzhig tu med par 'gyur ro / /
las rnams rtag tu rab bsgrub pa / /
zhes bya ba ni spyan la sogs pa'i las rab tu sgrub par byed pa'o / /
rdo rje chen po ni rdo rje sems dpa'o / /
de ni 'jigs pas nyen pa rnams la yang 'di ni stobs byed pa yin no / /
de bas na gdon thams cad kyis 'jigs pa rnams la las thams cad du 'di ni bshad ma thag pa'i cho gas bsrung bar bya'o / /
gos dkar mo'i sngags bshad pa'i phyir de nas zhes bya ba la sogs pa gsungs te /
chos ni stobs dang mi 'jigs pa la sogs pa'o / /
rgyas pa ni rgyas par gyur pa nyid do / /
stobs ni sems can nyam chung ba rnams la gang stobs mdzad pa dang /
mdzod chen po dang ldan pa ste /
zhi ba la sogs pa mdzad pa gang yin pa'o / /
de yang ji ltar gdan ser po la sogs pa'i gos dkar mo'i sbyor ba byas la /
stobs dang mi 'jigs pa la sogs pa 'dod pa rnams snga ma bzhin du ye shes kyi lha mo'i snying gar bkod la /
rang gi phreng ba'i sngags gdon par bya zhing snga ma bzhin du spro ba dang /
'od zer gyi gong bu dbab pa dang /
dbang bskur ba la sogs pa bsgom par bya'o / /
de nas bsgrub par bya ba rgyas par 'gyur ro / /
bzlas pa tsam gyis zhes bya ba ni ji skad du gsungs pa'i bsgom pa sngon du 'gro ba'i sngags gdon pa nyid kyi ste /
phyi rol la ltos pa med par ro / /
sgrol ma'i sngags gsungs pa ni de nas zhes bya ba la sogs pa ste /
sangs rgyas rdo rje dang sde chen po la sogs pa dbang du byed pa yin no / /
de la cho ga ni 'di yin te /
sgrol ma'i sbyor ba sku mdog dang rgyan la sogs pa dmar po dang ldan pa /
cho ga ji lta ba bzhin du byas la ye shes kyi lha mo'i snying ga'i zla bar sngags kyi phreng ba'i kha dog dmar po mgo gyen du bltas pa bkod nas de'i 'od zer rnams dang /
ye shes kyi lha mo'i snying ga'i pad+ma la gnas pa'i yi ge tAM gi 'od zer rnams dang /
rang gi mtshan ma dmar po la sogs pa'i 'od zer rnams kyis kyang bsgrub par bya ba'i skyes bu de'i ming gi yi ge dang po las bskyed pa'i snying ga'i gnas su'o / /
bud med ni pad+mar yang dag par bskul la /
rang gi snying ga'i sngags kyi phreng ba skye gnas las phyung ste /
bsgrub par bya ba'i khar bcug la /
de'i sems zla ba dmar po lta bu blangs nas phyir log ste /
ye shes kyi lha mo'i pad+ma'i lam nas zhugs par gyur par bsams la bzlas brjod bya'o / /
bsgrub par bya ba yang snying phrogs shing brgyal bar gyur pas /
rang gi rkang pa'i drung du 'bab par gyur par bsam mo / /
de ltar na 'di bran dang 'dra bar 'gyur ro / /
'dir yang swA hA'i gnas su dbang du byed pa'i gnas skabs la yi ge hoHzhes bya ba dang sbyar bar bya'o / /
gal te mda'i mtshan ma dang ldan pa'i lha mos las 'di byed na de'i tshe mda' des skyes pa'i snying ga dang /
mgrin pa dbug pa dang /
bud med kyi pad+ma phug la lhag ma rnams ni snga ma bzhin du bya'o zhes khyad par du bya ba dag dpag par bya'o / /
gal te yang gzhan dag dbang du byed na /
de'i tshe dbang du byed par 'dod pa de ye shes sems dpa'i thugs ka'i pad+mar zla ba la bkod la /
le'u bcu gsum pa las gsungs pa'i stobs dbab pa la sogs pa'i cho ga byas la /
de nas las 'di dag thams cad kyis kyang kha bskang bar bya'o / /
gshin rje gshed kyi sngags gsungs pa ni de nas zhes bya ba la sogs pa'o / /
cho ga ni 'di yin te /
gshin rje gshed kyi rnal 'byor pas bzlas pa las gsungs pa'i cho gas dpag tu med pa bzlas la /
de nas lhas rjes su gnang zhing bzlas brjod 'bum byas nas /
ji skad du gsungs pa'i bud med kyi thod pa blangs la /
de'i dbus su rlung gi dkyil 'khor la gnas pa'i pad+ma 'dab ma brgyad pa bris te /
de'i lte bar dgug par byed pa'i bud med kyi gzugs brnyan gur kum la sogs pas bris nas /
de'i snying gar phreng ba'i sngags 'di che ge mo A kaR+Sha ya zhes bya ba dang /
bsgrub par bya ba'i ming dang spel zhing swA hA'i gnas su dgug pa'i gnas skabs su yi ge dzaHzhes bya ba bri bar byas la dgug par bya'o / /
thod pa de yang rnal 'byor pa'i g.yas brkyang bas gnas pas na /
rkang pa g.yon pa bskum pas mnan la sngags 'di lan gnyis sam gsum du brjod par bya'o / /
rang rang gi sngags las bskyed pa'i sngar bshad pa'i rdo rje lcags kyu la sogs pas rlung gi dkyil 'khor la gnas pa de dgug par bya'o / /
'ong ba'i tshe yang 'tshe ba bzlog par bya ba'i phyir /
spyan gyis ji skad gsungs pa'i cho ga dang po'o / /
mA ma kI yang ji skad du gsungs pa'i cho gas bsrung bar sems par bsgom par bya ste /
de ltar na de ni bud med dgug pa yin no / /
skyes pa dgug pa la ni skyes pa'i thod pa la g.yon brkyang bas rkang pa g.yas pas mnan par bya ste /
khyad par ni de yod do / /
bgegs mthar byed kyi sngags gsungs pa ni de nas zhes bya ba la sogs pa ste /
sngags rnams kun gyi sbyor ba dang / /
zhes bya ba ni lha thams cad kyi tshogs bsgrub pa la bcom ldan 'das 'di nyid sbyar bar bya ste /
bya ba thams cad mdzad pa yin pa'i phyir ro / /
khyad par yang gsungs pa ni /
rdo rje bskrad pa'i las rnams la / /
zhes bya ba la sogs pa'o / /
tshul bzhin zhes bya ba la cho ga ni 'di yin te /
bdud rtsi thab sbyor gyi sbyor ba dang ldan pas ro bsregs pa'i mes tshig pa'i sol ba dang /
myos par byed pa'i shing gi sol ba dang /
ba bla dang /
a riSh+Ta'i 'dab ma dang /
dug dang /
rkang pa g.yon pa'i srin lag gi khrag rnams gcig tu byas la btags te /
khwa'i gshog sgro'i smyu gus dur khrod kyi ras la rlung gi dkyil 'khor la gnas pa'i ral gri'i 'khor lo rtsibs brgyad pa bris la /
de'i lte bar bsgrub par bya ba'i gzugs brnyan bris nas /
de'i snying gar phreng ba'i sngags che ge mo uts+tsha Ta ya zhes bya ba 'di dang /
bsgrub par bya ba'i ming du spel ba bris la /
gnyi ga yang dgug par bya'o / /
bskul ba'i tshig dang ldan par brgya rtsa brgyad mngon par bzlas la /
ras de ma mo'i gnas la sogs par brkos la sba bar bya'o / /
de ltar na sangs rgyas kyi dpung dag kyang skrod par 'gyur ro / /
'dir yang sngon du bsnyen pa la phreng ba'i sngags sgra ji lta ba bzhin du bzla bar bya'o / /
las kyi tshe ni ma hA ga Na ba ti dzi bi ta an+ta ka rA ya zhes bya ba bton la de'i gnas su bsgrub par bya ba'i ming dang spel bar bya'o / /
swA hA'i gnas dang bskrad pa'i gnas skabs su yi ge hUM ngam phaT dam gnyi ga dang sbyar bar bya'o / /
de bzhin du gzhan dag la yang las dang rjes su mthun par sa bon gzhan dag yin par blta bar bya'o / /
de yang /
zhi dang rgyas dang dbang dang dgug /
sdang dang bskrad dang mngon spyod la / /
oM swA hA ho dzaHhUM hUM phaT /
sngags kyi mthar yang bskul bar bya / /
zhes bshad pa yin no / /
yang na zhes bya ba'i sgras ni ming yang spel bar bya ba dang /
thog ma dang tha mar bskul bar bya ba 'di bya'o zhes bya ba ni rnam pa gzhan yin no / /
sngags kyi tshig re re zhing ming dang spel bar bya'o zhes bya ba 'di yang rnam pa gzhan pa gcig yin no / /
gzhan gyis mi thub pa'i sngags gsungs pa ni /
de nas zhes bya ba la sogs pa ste /
cho ga bzhin du zhes bya ba de la cho ga ni 'di yin te /
khro bo gzhan gyis mi thub pa'i rnal 'byor pas srin po la sogs pas zil gyis mnan pa'i bsgrub par bya ba'i lus las srin po la sogs pa yid kyis bkug ste /
rkang pa gnyis thabs dang shes rab tu gyur pas /
mi bskyod pas kun du btsir lam nye bar bya zhing /
che ge mo rak+Sha sid+d+hi b+h+yo mo tsa ya zhes bya ba'i bskul tshig dang ldan par sngags kyi tshig 'don par bya'o / /
de nas ngu zhing yan lag gcog pa la sogs pa'i yid ches pa ston pa sngon du 'gro bas gtong bar 'gyur ro / /
'di nyid ni sbrul la sogs pa'i dug la yang sbyar bar bya'o / /
yang na des 'dzin pa nyid du 'dod na /
de'i tshe de'i sbyor ba nyid kyis mar gyi ngo'i tshes brgyad dam bcu bzhi la dur khrod kyi sol bas 'gegs te shi ba'am /
mtshon gyis bsad pa gang yang rung ba'i thod pa la yi ge hUM las byung ba /
'jigs su rung ba'i mche ba gtsigs pa /
skra gyen du brdzes la /
lag pa g.yas par ro langs kyi chu gri thogs pa /
g.yon pa sdigs mdzub byed pa'i srin po bris la /
de'i snying gar dug dang rus pa'i phye ma dang /
mthe'u chung gi khrag gis che ge mo gr-ih+Na hUM phaT ces bya ba'i tshig dang ldan pa'i sngags bri bar bya'o / /
thod pa gnyis par bsgrub par bya ba'i rkang rjes kyi sa dang /
ro bsregs pa'i sa dang /
thal ba dang /
skob dang rdo rje chu dang bsnos pas bsgrub par bya ba'i gzugs brnyan byas la /
de'i snying gar dug dang rus pa'i phye ma dang /
mdzum mo'i khrag dang /
ming dang sngags su bcas pa bris pa'i tA la'i lo mar bcug la /
gnyi ga yang bkug ste /
bsgrub par bya ba'i gzugs brnyan de'i 'og tu gzhag par byas la /
des mnan cing bzung bar bsams la /
bsgyings pa dang bcas pas sngags dur khrod du nam phyed na bzlas brjod bya'o / /
des na 'di des gzung bar 'gyur ro / /
bri ba 'di nyid kyis ni sbrul la sogs pas kyang 'dzin pa yin no / /
rta mgrin gyi sngags bshad pa /
de nas zhes bya ba la sogs pa gsungs te /
'dir dug bsal ba'i cho ga ni 'di yin te /
rta mgrin sku mdog dkar po'i rnal 'byor pas snying gar zla ba'i dkyil 'khor la yi ge hUM dkar po bkod de /
de'i 'od zer rnams kyis yan lag thams cad la gnas pa'i dug rab tu sbar la /
lag pa g.yas par yi ge hUM las byung ba'i pad+ma 'dab ma brgyad pa'i lte ba la hUM dkar po 'od zer rnam par 'phro ba bdud rtsi 'bab par bsams la /
des ming gi yi ge dang po las byung ba bsgrub par bya ba'i lus las dug nag pos khyab pa gzhan du blangs la /
bdud rtsi dkar po'i 'od zer bsdus pas bsgrub par bya ba dug dang bral bar bsgom par bya'o / /
ming dang bcas pa'i phreng ba'i sngags zlos shing byab par yang bya ste /
de nas dug dang bral bar 'gyur ro / /
khro bo dbyig sngon gyi sngags bstan pa'i phyir /
de nas zhes bya ba la sogs pa gsungs so / /
'dir ni cho ga ni 'di yin te /
dbyig sngon gyi rnal 'byor ji lta ba bzhin du byas la sha chen po dang /
dur khrod kyi sol ba dang /
grog mkhar gyi sa dang /
phub ma dang /
bsgrub par bya ba'i rkang rjes kyi sa las gzugs brnyan byas la /
dur khrod kyi ras la dug dang khrag dang rams kyis rdo rje rgya gram la gnas pa'i me'i dkyil 'khor gyi dbus su bsgrub par bya ba'i ming dang spel te /
mngon spyod kyi gnas skabs su swA hA'i gnas su yi ge hUM bkod la sngags bris te de'i snying gar bcug nas bkug ste /
thod pa gnyis kyi nang du gzhug par byas la /
shin tu khros pa dang /
rkang pa g.yon pas mnan te /
rdo dang rus pa dang /
nim pa'i 'dab ma'i sbyin sreg nyi ma gung ngam nam phyed na bya zhing bzlas brjod brgya rtsa brgyad bya ba nyin zhag bdun gyi bar du byas na 'chi bar 'gyur ro / /
de ltar na yang grub par ma gyur na /
dur khrod du sngon la mtshan phyed kyi dus su ro bsregs pa'i thal ba la me thab gru gsum byas la /
nim pa'i shing gis me sbar nas bkug ste /
de'i dbus su shin tu zhal rnam par 'gyur ba'i khro bo'i rgyal po bsams la /
gzugs brnyan gyi rkang pa g.yon pa nas brtsams te /
mtshon rnon pos bcad la /
khro bas non pas che ge mo mA ra ya zhes bya ba'i bskul ba'i tshig dang bcas pa'i sngags khro bo'i tshig gis bzlas brjod bya zhing de'i zhal du sbyin sreg bya'o / /
de nas mtshan mo de nyid la de 'chi bar 'gyur ro / /
khro bo stobs po che'i sngags bshad pa'i phyir /
de nas zhes bya ba la sogs pa gsungs te /
las rnams thams cad ces bya ba ni sngar bshad pa'i cho gas bzlas brjod 'bum byas la /
ji skad du gsungs pa'i sbyor bas zhi ba la sogs pa'i lha thams cad kyi las rnams bsgrub par bya'o zhes bya ba'i don to / /
chu yi dkyil 'khor 'bebs par byed / /
ces bya ba la 'dir cho ga ni 'di yin te /
char 'bebs pa'i gnas skabs su /
stobs po che'i rnal 'byor thams cad dmar por bsams la /
bzlas brjod 'bum byas nas /
kham phor so ma btang ba la ral gri'i 'khor lo rtsibs brgyad la gnas pa'i pad+ma 'dab ma brgyad pa rams kyi khu bas mdung can ma'i sngags oM shU li ni nAM swAhA zhes bya ba klu thams cad kyi snying po yi ge nAM dang spel ba bris la /
so ma btang ba'i kham phor gnyis pas kha sbyar byas te /
srad bu sngon pos kun du dkris la /
mdung can mas klu bkug ste /
legs par mchod la /
klu gnas pa'i mtsho la sogs par kha sbyar gyi kham phor de gzhug par bya'o / /
gzhan du na skye bo med pa'i sa phyogs su me'i dkyil 'khor la rlung /
de'i steng du chu der pad+ma 'dab ma brgyad pa bris la /
de'i lte ba la chu lha skyes bu'i gdong dang ldan pa /
gdengs ka bdun pa lag na klu'i zhags pa thogs pa dkar po bri bar bya'o / /
shar phyogs kyi 'dab ma la ni mtha' yas te ljang gu'o / /
lhor ni nor rgyas te dkar po'o / /
nub tu ni 'jog po ste dmar po'o / /
byang du ni karko Ta ste nag po'o / /
me'i phyogs dang bden bral gyi phyogs gnyis su ni pad+ma dang /
pad+ma chen po ste skya bo'o / /
rlung gi phyogs su ni dung skyong ste ser po'o / /
dbang ldan gyi phyogs su ni rigs ldan te sna tshogs pa'i mdog can no / /
de ltar klu'i dkyil 'khor bris nas /
yi ge nAM gis klu thams cad bsams la bsngo zhing bska ba dang /
'o ma dang /
bu ram la sogs klu la 'os pa'i bshos sbyin par bya ste /
dzaHdang spel ba'i yi ge nAM gyis bkug la /
rang rang gi gnas su bzhugs par bsams nas legs par mchod de 'di skad du /
klu chen po khyed rnams kyis bdag la dga' ba dang /
bcom ldan 'das kyi bkas char phob shig ces brjod par bya'o / /
de nas klu rnams char gyi rgyun rab tu 'bebs par bsams shing /
bzlas brjod byas na de nas klu de rnams bcom ldan 'das kyi bkas char 'bebs par 'gyur ro / /
de lta na yang char mi 'bebs na /
me thab zlum por stobs po che de bzhin du dkyil 'khor bris te /
spyan drang ba nas sngon du 'gro bas 'og nas bshad pa'i sbyin sreg gi thab kyi cho gas klu thams cad kyi lce'i dbus su yi ge nAM bkod la mchod yon la sogs pa sngon du 'gro bas bu ram dang /
'o ma dang /
mar gyi dgang blugs gsum byin te /
bu ram la sogs pa ci 'dod par sbyin sreg bya'o / /
de nas tshim pas char 'bebs par 'gyur ro / /
de lta na yang char 'bebs par mi byed na mngon spyod bya ste /
rnam pa thams cad du nag po'i stobs po che'i rnal 'byor pas grog mkhar dang /
chu bo'i ngogs gnyis kyis bshang ba dang /
gci ba dang bsnos pa las klu'i gzugs brnyan byas te /
dur khrod kyi ras la dug dang khrag dang /
ske tshe dang lan tshwa dang /
yungs mar gyis ral gri'i 'khor lo rtsibs brgyad pa bris la de'i steng du pad+ma 'dab ma brgyad pa bris te /
'dab ma brgyad du klu brgyad khyad par gyi snying po'am /
yi ge nAM gis so so'i sngags spel te /
de'i lte ba la chu lha'i baM nyid ji lta ba bzhin du bris la /
bkug nas gzugs brnyan de'i khar bcug la /
yan lag thams cad tsha ba gsum dang /
ske tshe la sogs pas byugs te /
me la gdungs nas sngags brjod na nges par char 'bebs so / /
de ltar na yang char mi 'bebs na de bzhin du yang sa la klu'i dkyil 'khor bris te /
stod g.yogs dang /
smad g.yogs dang /
ze'u ka sngon po bgo ba'am /
gos dmar po gcig bgo ba'am /
gcer bus nyi ma'i dkyil 'khor 'bar ba la gnas pa'i rdo rjes byin gyis brlabs pa'i rkang pa g.yon pas dkyil 'khor de na gnas pa'i klu gan rkyal du 'dug pa mnan pa dang skrag ste /
gdengs ka bsgyings pa kha gyen du bltas pas yi ge phuHzhes bya bas nam mkha' khyab cing khrag skyug pa'i char 'bebs pas rgya mtshor byed par gyur par bsams la /
tshig re re'i mthar nAM dang spel ba'i phreng ba'i sngags bzlas par bya ste /
des na de rnams char 'bebs par 'gyur ro / /
des kyang char 'bebs par ma gyur na /
me thab gru gsum byas la /
de'i dbus su stobs po che bsams nas /
sme sha can las me blangs te /
yi ge phuHzhes bya bas sbar te klu'i gzugs brnyan dug dang /
lan tshwa dang /
d+ha du ra dang /
ske tshe las byas pa phreng ba'i sngags zlos shing lag pa g.yon pas mjug ma'i rtse mo nas brtsams te /
mtshon rnon pos bcad la sbyin sreg bya ste /
bshang ba dang gci bas lus la byugs shing /
sbyin sreg brgya rtsa brgyad byas na /
char 'bebs par 'gyur ro / /
de lta bus kyang char 'bebs par ma gyur na nyes pa 'di ni stobs po che nyid kyi yin no zhes te /
sngar bshad pa'i rdzas rnams kyis stobs po che'i gzugs brnyan byas la /
dpal gnod mdzes kyi sbyor ba dang ldan pas dgug pa sngon du 'gro ba dang /
rkang pa g.yon pas de bzhin du mnan te /
ma hA ba la bar ShA pa ya shI g+h+raM zhes bya ba'i bskul tshig dang ldan par hUM bzhi dang ldan pa'i gnod mdzes rgyal po'i sngags bzlas brjod bya'o / /
de nas khro bo dpal gnod mdzes mngon spyod kyi thab khung la bzhugs pa zhal gdangs pa'i ljags la yi ge hUM bsams te /
gzugs brnyan gtub cing gtub cing de'i zhal du sbyin sreg khri bya'o / /
de nas stobs po ches char 'bebs par mdzad par rjes su myong ste /
rnal 'byor pa thams cad kyi rab tu grags pa yin no / /
de nas klu thams cad dang /
stobs po che la zhi ba bya ba'i phyir /
me thab zlum po la gnas pa'i spyan ma dkar po zhi ba'i zhal du de'i sngags dang /
zhi ba'i cho gas mar dang 'o ma la sogs pa'i sreg blugs khri dbul bar bya'o / /
de bas na bcom ldan 'das ma yum 'di ni sangs rgyas rnams kyi zhi ba bskyed pa yin no / /
'dod pa'i rgyal po'i sngags bshad pa'i phyir /
de nas zhes bya ba la sogs pa gsungs te /
rdo rje sems dpa'i sbyor ba yis / /
zhes bya ba ni Tak+ki'i rnal 'byor pas cho ga ji lta ba bzhin du byas la bsgrub par bya ba'i gzugs brnyan gshin rje gshed kyi sbyor bar gsungs pa'i thod par bzhag ste bkug la thod pa de g.yon brkyang ba'i g.yas pa'i rkang pas mnan nas Tak+ki'i sngags spel ba dang bcas par bzlas brjod bya'o / /
snga ma bzhin du rdo rje lcags kyu dgug par yang bya'o / /
mi g.yo ba'i sngags bshad pa'i phyir de nas zhes bya ba la sogs pa gsungs te /
kha sbyar lus su zhes bya ba ni chung ma dang bcas pa'o / /
de yang mi g.yo ba'i rnal 'byor pas skyes pa'i thod pa skyon med pa blangs la der rkang pa g.yas pa'i sor mo'i khrag dang /
lan tshwa dang yungs mar dang /
ske tshe la sogs pas lha chen po la sogs pa'i gzugs brnyan rang gi chung ma dang bcas pa snga ma bzhin du bris la bkug ste /
thod pa de rkang pa g.yas pas mnan nas /
snga ma bzhin du lcags kyus bsgrub par bya ba 'gugs bzhin par bsams la bskul ba dang bcas par sngags brjod par bya'o / /
de nas chung ma dang bcas pa nyid du khugs par 'gyur ro / /
gnod mdzes kyi sngags bshad pa'i phyir /
de nas zhes bya ba la sogs pa gsungs te /
gnod mdzes kyi rnal 'byor pas mtshan nyid dang ldan pa'i bud med kyi thod pa bsgrub par bya ba'i bu mo rkang pa g.yon pa'i srin lag gi khrag gis bris pa de'i b+ha gar rkang pa g.yon pas mnan te /
snga ma bzhin du lag pa g.yas par gnas pa'i lcags kyus snying gar phug ste /
zhags pas bcings la /
phreng ba'i sngags tshig re re zhing ngam /
sngags bskul ba'i tshig dang bcas par bzla zhing dgug par bya'o / /
dgug par bya bar gtogs pa ni bsgrub par bya ba'i sems 'gag cing rnam par 'jig pa'i bsgrub par bya ba'i las rnams kyang mngon spyod nyid du gtogs pa yin no / /
de nas phaT ces bya ba 'di yang gal te ma bor du zin kyang nyes pa med do / /
de ltar sngags kyi rgyud dang ldan pa'i las gsungs nas /
bsam gtan las skyes pa nyid kyi dgug pa gsungs pa ni /
de nas zhes bya ba la sogs pa yin te /
dam tshig chen po'i sems dpa'i ni thugs rdo rje ste /
de 'byung ba dbyer med par gang las gyur pa de la de skad ces bya ste /
rdo rje 'dzin pa lta bu'i ting nge 'dzin to / /
dam tshig chen po ni dpal rdo rje sems dpa' ste /
de'i sku la sogs pa las so / /
gsung nyid ni 'da' bar bya ba ma yin pas na dam tshig go / /
de nyid ni de kho na nyid kyi tshig de gsung de nyid phyung ngo zhes bya ba'i don to / /
sangs rgyas rdo rje ni mi bskyod pa ste /
'di'i sku gsum la rdo rje sems dpa' 'ang rnam par bsgom zhing lhag par mos par bya'o / /
de byas nas rang gi snying ga nas rdo rje lcags kyu dang zhags pa la sogs pa dang ldan pa'i lha rnams spros pas sangs rgyas rnams kyi bar du yang dgug par bya'o zhes bya ba'i don to / /
sangs rgyas sku ni rnam par snang mdzad do / /
gsung ni 'od dpag tu med pa ste /
de dag las gang yang rung ba'i sbyor bas 'khor lo'i zhes bya ba lha'i dkyil 'khor gyi rab tu sbyor ba ye shes 'khor lo'i lcags kyu dang pad+ma'i lcags kyus go rims ji lta ba bzhin du rdo rje sems dpa' yang 'gugs par 'gyur ro / /
gang gis she na /
ci rigs par rdo rje gsum dang 'brel ba'i 'khor lo dang /
pad+ma dang rdo rje chen po dang rdo rje lcags kyu nyid du lhag par mos pas sngags rnams thams cad de /
lha thams cad dgug par bya'o / /
mi bskyod pa la sogs pa rnal 'byor pa gsum gyis dgug pa'i cho ga gsungs nas /
gzhan rnams kyis kyang gsungs pa ni thams cad ces bya ba la sogs pa ste /
rang gi sngags kyi skyes bu ste /
rang gi 'dod pa'i lha 'khor lo dang ldan par bsgoms la /
rang gi snying ga nas 'dod pa'i rgyal po'i bka' dang /
rdo rje lcags kyu dang ldan pa'i lha'i spros pa'i sbyor bas bu mo dgug par bya'o / /
dgug par bya ba la rlung gi dkyil 'khor la gnas pa'i dgug pa 'di dag thams cad la yang sbyar bar bya'o / /
rlung gi dkyil 'khor der zla ba'i dkyil 'khor rnam par snang mdzad kyi rang bzhin bsgoms la /
sha tsi zhes bya ba spyan dang /
mA ma kI sngar bshad pa'i bsrung ba la sogs pa'i cho gas bkug bzhin pa /
bdud rtsi'i rgyun 'dzag par bsam par bya'o / /
'gugs pa'i sngags kyang lan lnga bcu'i bar du brjod na nges par 'gugs par 'gyur ro / /
'dod pa'i rgyal po'i sbyor bas dgug pa gsungs pa ni rdo rje kyo ba zhes bya ba la sogs pa ste /
mi phyed pa'i lcags kyu ni 'dod pa'i rgyal po'i mtshan ma'o / /
des nye bar mtshon pa'i gzugs chen po zhes bya ba 'dod pa'i rgyal po'i phyag rgya chen po bsams la /
nam mkha'i bu mo zhes bya ba lha la sogs pa'i bu mo dgug par bya'o / /
rdo rje dkyil 'khor zhes bya ba ni rlung gi dkyil 'khor la gnas par bsgrub par bya ba dgug par bya'o zhes ston to / /
gnod mdzes kyi sbyor bas kyang dgug pa gsungs pa ni rang gi zhes bya ba la sogs pa ste /
rang gi khro bo ni rdo rjer gyur cing 'da' bar bya ba ma yin pa dang /
rdo rje sa 'og gnas pa dag /
ces bya ba gnod mdzes rgyal po bsams la / /
shU la dang rdo rje kyo ba la sogs pa dang ldan pa'i lha rnams spros pas lha ma yin la sogs pa'i bu mo dgug par bya'o zhes bya ba'i don to / /
mtshan ma thob pas lha gang yang rung ba'i sbyor ba dang ldan pa'i rnal 'byor pas btsag gam /
rdo rgyus zla ba gzas zin pa'i tshe khar bcug nas der yang rdo rje lcags kyu dang ldan pa'i lha mo'i gzugs su bskyed pa de kho na nyid gsum gyis byin gyis brlabs te /
de las byung ba'i lha rnams spros pas nam mkha'i khams bkang la /
yang dag par bsdus nas /
gnas su brtan par gyur cing rjes su mnyes par byas pa /
ji srid zla ba btang bar gyur pa de srid kyi bar du bsgom par bya ste /
des na 'grub par 'gyur ro / /
de nas tshangs pa la sogs pa rang gi ming bris pa tsam gyis 'ong bar 'gyur ro / /
rnam pa'i mchog ni kun ldan pa / /
zhes bya ba ji skad bshad pa'i mtshan nyid dang ldan pa'i 'jam pa'i rdo rjer bdag nyid lhag par mos pa'i dbang gis bsgoms nas gnod sbyin mo dgug par bya ste /
spyi bor gshin rje gshed dang /
rdo rje lcags kyu spro ba'i bdag nyid can bskal pa bsreg pa'i 'khor lo chen po'i gzugs can bsgoms nas /
gnod sbyin mo de bkug la nye bar spyad par bya ste /
gnod sbyin mo'i sngags dang /
rgyud ces bya ba la sogs pa 'og nas bshad pa yin no / /
sngags kyi khyad par zhes bya ba ni phyag rgya chen po'i dbye ba ste /
de ltar na thams cad kyang rnam pa thams cad du rang rang gi sngags kyi dbye ba gang yin pa des dgug par bya'o / /
lha gzhan dag gi sngags la /
lha gzhan pa'i rnal 'byor gyis dgug par mi bya zhing /
de bzhin du las gzhan dag kyang mi bya'o zhes khong du chud par bya'o / /
gal te de ltar mi byed na /
de'i tshe sbyor ba ma tshang bas na /
dngos grub de'am bdag nyid 'jig par 'gyur ba thob par 'gyur ro / /
sbyor ba 'di dag thams cad la yang bcom ldan 'das rdo rje sems dpa' nges par bskul bar mdzad pa bsgom par bya'o / /
gang gi phyir de nyid ni sngags rnams thams cad de /
lha rnams kyi rgyal po ste gsal bar mdzad pa rang rig pa'i ngo bo nyid yin pa'i phyir dang /
de rnam par dag pa yang thams cad kyi rjes su 'gro ba yin pa'i phyir ro / /
de mngon du phyogs pa med par ni thams cad rnam par ma dag par 'gyur ba yin pas thams cad du yang gnyis su med pa'i ye shes kyi tshul gyis bsgom par bya'o zhes bya ba'i bar du'o / /
lha mo sgrol ma'i dbye ba ral pa gcig ma zhes bya ba bshad pa'i phyir /
de nas zhes bya ba la sogs pa gsungs te /
kun du rnam par 'phrul pa'i ye shes ni bya ba sgrub pa'i ye shes te /
de nyid ni mi phyed pa'i bdag nyid can du ting nge 'dzin gang las gyur pa de ni gdon mi za ba lta bu zhes bya ba'i don to / /
dam tshig chen po'i rgyas pa'i rdo rje gdon mi za bar grub pa ste /
de'i mchog gang yin pa de ni mdung can ma ste /
sku dang dbus ma'i zhal sngo ba /
g.yas pa dkar ba /
g.yon pa dmar ba /
phyag g.yas pa gnyis kyis gri dang ral gri bsnams pa /
g.yon pa gnyis na thod pa dang rin po che bsnams pa /
phyag dang po gnyis kyis thabs la 'khyud pa /
zhal gyi mche ba cung zad gtsigs pa phyung ngo / /
'dir dgug pa'i cho ga ni 'di yin no / /
rdo rje 'dzin pa yongs su gyur pa la /
ral pa gcig ma'i rnal 'byor cho ga bzhin du byas la /
rkang pa g.yon pa'i srin lag gi khrag dang /
nA ga ge sar du bcas pas bud med kyi thod pa la rlung gi dkyil 'khor la gnas pa'i klu'i bu mo snying gar sngags dang /
spel ba dang bcas pa snga ma bzhin du bris la bkug ste /
g.yas brkyang ba'i rkang pa g.yon pas mnan la bskul ba dang bcas pa'i sngags brjod na khugs par 'gyur ro / /
khro gnyer ma'i sngags bshad pa'i phyir /
de nas zhes bya ba la sogs pa gsungs te /
nam mkha'i dam tshig so sor rtog pa gang las byung ba rdo rje'i bdag nyid can gang yin pa de ni 'od dpag tu med pa lta bu'o zhes bya ba'i don to / /
khro gnyer ma'i phyag mtshan la sogs pa ni gos dkar mo dang 'dra ba las /
dmar skya'i mdog can thod pa'i phreng ba dang ldan pa cung zad mche ba dang ldan pa phyung ngo / /
dam tshig la sogs pas zhes bya ba ni snga ma bzhin du sbyor ba'i dam tshig la sogs pas dgug par bya'o zhes bya bar shes par bya'o / /
bsam gtan 'ba' zhig gis dgug pa gsungs pa ni 'gog pa zhes bya ba la sogs pa ste /
'gog pa ni sems kyi kun du rgyu ba dang bral ba'o / /
de nyid kyis mi phyed pa'i bzlas pa rtse gcig par rdzogs par gyur pas mi g.yo bar bsgrub par bya ba tsam du gyur pa'i rtse gcig pa gnyis su med pa'i sems su byas la /
sngags dang rgyud la sogs pas lus la sogs pa dang mi ldan pa'i bsgrub par bya ba'ang 'gugs so zhes bya ba'i don to / /
sngags bzlas pas kyang sngags pa las rnams byed do zhes phyogs gzhan dag gsungs pa ni yang na zhes bya ba la sogs pa'o / /
bsgrub par bya ba'i khyad par gsungs pa ni rdo rje slob dpon zhes bya ba la sogs pa'o / /
phyogs bcu'i sems can thams cad kyi / /
zhes bya ba la sogs pa ni kha sbyar dbye ba gsungs pa yin te /
de ni bdag gis ma bshad do / /
khrag dang chu yis gsher ba'am / /
zhes bya bas ni 'di skad ston te snga ma las khro bo gang yang rung ba'i sbyor ba dang ldan pas ma mo'i gnas dang /
dur khrod la sogs par skra'i rtse mo thur du bkrol bas khro bo'i sprin spros la /
khrag la sogs pas thams cad gsher bar byas pa'i gos bgos nas /
sngar bshad pa'i cho gas bsgrub par bya ba'i mtshan ma mnan nas /
bzlas brjod brgya rtsa brgyad byas pas 'chi bar 'gyur ro / /
khro bo rnams ni 'dug pa'i las bsgrub pa'i phyir dang /
las thams cad mdzad pa'i phyir khro bo'i rgyal pos sbyar bar bya zhes gsungs pa yin no / /
khro bo'i mchog gi bcings pa yis / /
zhes bya ba ni khro bo'i mchog gi rnal 'byor pas bdag nyid ji skad du bshad pa'i gos bgos la zhes bya ba'i don to / /
phur bu'i cho ga gsungs pa ni mi'i rus pa zhes bya ba la sogs pa'o / /
don ni 'di yin te /
khro bo'i rnal 'byor pas ske tshe dang /
dug dang /
lan tshwa dang /
yungs mar gyis dur khrod kyi ras la khro bo'i rdo rje rtse mo lnga pa rnon po bris la /
de'i lte bar sngags dang spel ba'i bsgrub par bya ba'i ming bris te /
ro bsregs pa'i thal ba dang /
sol ba dang /
chu bo'i ngogs gnyis kyi sa dang /
phub ma dang /
bsgrub par bya ba'i rkang rjes kyi sa bsdus la /
bshang ba dang gci bas sbrus te /
gzugs brnyan byas pa'i snying gar ras de bcug la bkug ste kha sbyar dbye ba byas nas dgra'i sgor sbas nas mi'i rus pa las byas pa'i phur bu sor brgyad pa'i tshad dag la sngags brgya rtsa brgyad bzlas pa byas te /
phur bus btab na /
de nas ji skad du gsungs pa bzhin du 'grub par 'gyur ro / /
bsad pa'i cho gar bstan pa bshad nas /
gnas nas spo ba'i cho ga gsungs pa ni /
yang na thod pa zhes bya ba la sogs pa ste /
khyad par du zhes bya ba ni skyes pa dang bud med bskrad pa la de dang rjes su mthun pa'o / /
don ni 'di yin te /
khro bo'i sbyor ba gang yang rung ba dang ldan pas ji skad du bshad pa'i thod pa la bab pa dang /
a riSh+Ta'i 'dab ma'i khu ba dang /
rkang pa g.yon pa'i srin lag gi khrag gis mtshan pa'i rlung gi dkyil 'khor bris la de'i steng du bsgrub par bya ba'i gzugs brnyan bris la de'i snying gar de'i ming dang spel ba'i sngags bris nas bkug ste /
brgya rtsa brgyad bzlas pa'i sngags kyis mngon par bzla zhing / /
rdo rje'i tshig gis sngags bzlas brjod byas la /
dgra'i sgo la sogs par sbas na /
de nas skrod par 'gyur ro / /
tA la'i lo ma la sogs pa la yang cho ga 'di nyid kyis gzugs brnyan byas la /
sgo'am gzhan dag tu sbas na nges par skrod par 'gyur ro / /
sku dang gsung dang thugs kyi phur bur mngon spyod bya ba gsungs pa ni de nas zhes bya ba la sogs pa ste /
sku dang gsung dang thugs gang gi 'ching ba de ni nges par 'ching ba ste /
phur bu'i sngags so / /
de gang las mi phyed par gyur pa mi bskyod pa lta bu'i ting nge 'dzin de byas na /
bdud rtsi thab sbyor gyi phur bu'i sngags 'di phyung ngo / /
'dir yang sar+b+ba duSh+TA na zhes bya ba dang /
sar+b+ba pA paM zhes bya ba'i tshig gnyis bton la /
bsgrub par bya ba'i ming dang spel bar bya'o / /
che ge mo'i kA ya bAka tsit+ta zhes bya ba 'di ltar yang spel bar bya'o / /
de lta bu'i sbyor ba ni bgegs mthar byed dam gzhan dag gi sbyor ba byas la /
mi'i rus pa'am /
seng ldeng ngam lcags las byas pa'i phur bu stod bgegs kyi dgra'i gzugs smad rtse mo can gyi gzugs su bsams la /
sngags 'di bsgrub par bya ba'i ming dang spel ba mngon par bzlas te /
de nas des bsgrub par bya ba'i gzugs brnyan snga ma bzhin du byas pa la /
phur bus gdab par bya'o / /
yang na mi'i rus pa la sogs pa phyi'i phur bu dang sngags spangs la /
bsam gtan tsam gyis thams cad bskyed nas phur bus gdab par bya'o / /
khams gsum pa'i 'am bdag nyid kyi lus la sogs pa le'u bcu pa las gsungs pa'i drag shul bsgrub pa la sogs pa'i dus su phur bu'i cho ga gsungs pa ni 'od 'phro 'khrug cing zhes bya ba la sogs pa ste /
rdo rje sems dpa' zhes bya ba ni mi bskyod pa'i rigs las byung ba shes rab mthar byed dam /
khro bo'i rgyal po gzhan gang yang rung ba sku stod thabs dang shes rab kyi bdag nyid can /
sku smad rtse mo can du mnyam par gzhag la bsgrub par bya ba'i ming dang spel ba'i 'og nas bshad pa'i sngags dang ldan pa bsams la /
des thugs kyi phur bus phur bu gdab bo / /
de bzhin du rnam par snang mdzad rgya chen nam zhes bya ba sku la gshin rje gshed kyi phur bu gdab po / /
de bzhin du 'dod chags rdo rje ste /
pad+ma mthar byed kyi phur bu gdab par bya'o / /
thugs rdo rje la sogs pa la /
rigs de dang 'brel ba'i phur bus gdab pa yin par ji ltar shes she na /
le'u bco brgyad pa las /
rigs kyi dbye ba'i sbyor ba yis / /
rdo rje phur bus phur bu gdab / /
ces gsungs pa'i phyir ro / /
'di dag gis ni re zhig lha rnams kyi sku dang gsung dang thugs kyi lha 'jig rten las 'das pa'i phur bus gdab par bya ba yin la /
bgegs mthar byed kyis ni sngar bshad pa'i rim gyis gdug pa can thams cad phur bus gdab pa'i 'jig rten pa de bya'o zhes gsungs pa ni /
rdo rje bdud rtsi 'khyil ba yis / /
zhes bya ba la sogs pa'o / /
phur bu rnams kyi rang gi ngo bo gsungs pa ni snying ga nas ni zhes bya ba la sogs pa'o / /
bshad ma thag pa'i rnam par snang mdzad la sogs pa'i phur bu'i sngags gsungs pa ni /
de nas zhes bya ba la sogs pa ste /
rnam par snang mdzad kyi sngags phyung ba'i dus su /
gang gi phyir sku'i rnam par 'phrul ba la /
khyad par med pa yin pas /
rdo rje 'dzin pa nyid la rnam par snang mdzad du gsungs pa yin te /
de yang rnam par snang mdzad lta bu nyid kyi ting nge 'dzin zhes bya ba'i don to / /
sku'i dam tshig tsham ngam du bya zhing drangs la gnon cing mi g.yo bar byas la /
rlung dang mi phyed par bya ba'i phur bus sngags kyis byas pa gang yin pa de phyung ba'o / /
de bzhin du 'di'i 'og ma rnams la yang sbyar bar bya'o / /
sku la sogs pa'i phur bu'i cho ga 'di ni bdag gis gsal bar ma bshad do / /
le'u bcu bzhi pa'i 'grel pa'o // //
de nas zhes bya ba la sogs pas ni le'u bco lnga pa gsungs pa yin te /
dbang bskur ba thams cad shes pa na /
kun mkhyen pa'o zhes bya bar sbyar ro / /
las kyi tshogs gsungs nas /
rigs re re zhing dngos grub chen po bshad pa las /
re zhig mi bskyod pa'i rigs kyi cho ga gsungs pa ni sme sha can zhes bya ba la sogs pa ste /
na tshod kyi khyad par smos pa ni nye bar mtshon pa tsam du zad kyi ji srid shukra yod pa de srid kyi bar du gzung ba la 'gal ba med do / /
dkyil 'khor gru bzhi lham par bya / /
zhes bya ba ni bshang ba dang gci ba la sogs pa la the tshom rnam par bsal bar bya ba'i phyir te /
de ltar byas pa'i dkyil 'khor du gzhal yas khang du mos par bya'o / /
dam tshig gi dkyil 'khor la sogs pa 'di dag ni rigs gsum char la yang sbyar bar bya'o / /
'khor lo'i rigs su phyag rgya chen po'i dngos grub kyi cho ga gsungs pa ni sku gsung thugs kyi zhes bya ba la sogs pa ste /
bsam gtan sngags kyi sbyor ba yis / /
zhes bya ba ni bsam gtan gyi bdag nyid can gyi sngags bzlas pas so / /
sangs rgyas kyi ni 'od 'drar 'gyur / /
zhes bya ba ni rnam par snang mdzad dang gcig par 'gyur ba'o / /
rdo rje sems dpa'i sbyor ba yis / /
zhes bya ba ni mi bskyod pa la sme sha can gyi bu mo dang sbyar bar bya'o / /
[(]gtso [,]btso [)]blag mkhan gyi bu mo ni mdog dkar bas 'khor lo'i rigs la sbyar bar bya'o / /
ut+pal mthing ga'i mdog 'dra ba / /
zhes bya ba ni rdo rje rigs la sme sha can gyi bu mo dang sbyor ro / /
sbyor ba'i cho ga zhes bya ba ni gtso blag mkhan gyi bu mo phang par bzhag pa la sogs pa'o / /
rdo rje sems dpa' dang mi bskyod pa sbyor ba gcig pa de ni mi bskyod pa'i rnal 'byor par 'gyur ro / /
pad+ma'i rigs la yang dngos grub gsungs pa ni rgyal po zhes bya ba la sogs pa ste /
chos rnams thams cad 'dzin pa ni 'od dpag tu med pa'i rnal 'byor pa ste /
cho ga bzhin du gar mkhan gyi bu mo snga ma bzhin du phang par gzhag na rdo rje chos dang 'dra bar 'gyur ro / /
de ji lta bu zhe na /
sa bcu la ni gnas par 'gyur / /
zhes bya ba gsungs te /
gzugs rdo rje la sogs pa lha mo bcu 'bras bur gyur pa /
sbyin pa'i pha rol tu phyin pa la sogs pa'i ngo bo nyid rab tu dga' ba la sogs pa'i sa bcu rnam par dag pa'i tshul la ni sa bcu zhes bya ba ste /
de rnams la rab tu gnas par 'gyur ro zhes bya ba'i don to / /
sme sha can gyi bu mo la sogs pa med du zin kyang gzhan dag gzung ba la 'gal ba med par gsungs pa ni /
bram ze rgyal rigs zhes bya ba la sogs pa'o / /
de yang sems can bsam pa la brten nas /
tshad la sogs pa nges byas yin / /
thabs shes las byung dngos grub la / /
rigs sogs nges pa ci zhig bya / /
zhes bshad pa yin no / /
de lta bu'i mchog gi sems kyis nyi ma ma nub pa nas sgrub pa kun du brtsams nas nyi ma 'char ba'i dus su skyes bu dam pa 'grub par 'gyur ro / /
ji skad du bshad pa'i bu mo bdag gir bya zhing /
gnon pa'i cho ga gsungs pa ni de nas zhes bya ba la sogs pa ste /
dam tshig chen po ni me long lta bu'o / /
de nyid ni rdo rje khro bo'i rgyur gyur pas na /
rdo rje khro bo ste /
de ting nge 'dzin du mdzad nas gshin rje gshed kyi sngags phyung ba'o / /
dug ni zhes bya ba la sogs pa la cho ga ni 'di yin te /
gshin rje gshed kyi rnal 'byor pas sngon du bsnyen pa ji lta ba bzhin du byas nas /
khros pas mngon spyod kyi thab gru gsum du tsher ma'i me la /
yi ge hUM dang ldan pa'i ljags mnga' ba'i gshin rje gshed kyi zhal du bsreg cing dbab par bya ste /
oM hrIHSh+T+r-IHbi kr-i tA na na bu mo che ge mo staM b+ha ya hUM phaT phaT swA hA /
zhes bzlas la nyi ma'i gung ngam /
nam phyed nyi ma gsum du dug dang khrag la sogs pa stong rtsa brgyad sbyin sreg bya ste /
des na de rengs par 'gyur ro / /
bcu bzhi 'am zhes bya ba la sogs pa la /
cho ga ni 'di yin te /
mar gyi ngo'i nyin zhag gang yang rung ba la gshin rje gshed kyi rnal 'byor pas dur khrod kyi sol ba la bzlas brjod stong rtsa brgyad byas pas bdag che ge mo stsol cig ces bya ba'i bskul ba'i tshig dang bcas pa'i sngags srin po la sogs pa'i ming dang bcas pa bris nas /
de nyid kyis khyer te 'ongs nas ster bar 'gyur ro / /
sbyor ba'i khyad par gzhan dag bshad pa ni dgra bo'i gzugs brnyan bshad ma thag pa'i rim pas mngon par bzlas pa'i dur khrod kyi sol bas dur khrod kyi sa gzhi la bris te /
bkug nas de'i mid pa bcad pa rnam par bsgoms la /
de yang mtshon cha lta bur bsams te /
mgul par ri mo bris na /
des mgo 'chad par 'gyur ro / /
tho ba la yang snga ma bzhin du gshin rje gshed kyi rnal 'byor pas de'i ngo bo nyid du lhag par bsams la /
mdun du lhag par mos pa'i bsgrub par bya ba'i lus la bsnun na nges par bcom par 'gyur ro / /
hUM zhes bya ba la sogs pa la khro bo'i rnal 'byor pas rang gi lag par 'od zer gyi tshogs 'phro ba'i rdo rje hUM las byung ba /
hUM dang bcas pa rtse mo lnga pa rdo rje 'bar ba bsgoms la /
de bzhin du bsgrub par bya ba'i lus la dbab par bya'o / /
de nas gdug pa rnams 'jig par 'gyur ro / /
rdo rgyus zhes bya ba la sogs pa la sngar bshad pa'i sbyor bas mngon par bzlas pa'i rdo rgyus la sogs pas bsgrub par bya ba'i gzugs bris la /
hUM las byung ba'i sta re bsams nas /
des mid pa bcad par 'gyur ro / /
char ches pa bcad par gsungs pa ni las rdo rje zhes bya ba la sogs pa ste /
kha dog ser po'i rdo rje 'dzin pa'i sbyor bas char dbab pa'i steng du yi ge hUM las byung ba'i sna tshogs rdo rje ser po 'bar ba mngon par 'dod pa'i phyogs khebs nas gnas par bsams nas /
de'i dbus su hUM las byung ba'i bskal pa'i me lta bu mgo steng du bltas pa rnam par bsams nas /
de'i lte bar de nyid kyi sbyor bas 'dug ste rang nyid kyi ba spu'i bu ga las byung ba'i 'od zer ser po rnams kyis phyogs thams cad khyab par bsams na /
de lta bus ni mngon par 'dod pa'i gnas las phyi rol du 'bab par 'gyur ro / /
gal te thams cad bzlog par 'dod na /
'di nyid kyis thams cad du khyab par rnam par bsams la /
'od zer 'bar ba'i tshogs kyis klu thams cad yongs su bskams par bsam par bya'o zhes bya ba ni man ngag yin no / /
rtse gcig par nyams su myong ba dang bcas par bsgom par mi nus pa dag la /
bya ba'i cho ga bshad par bya ste /
sngar bshad pa'i bri ba'i rdzas kyis dur khrod kyi ras la pad+ma 'dab ma brgyad pa klu brgyad rang gi sa bon gyis de'i lte ba la yi ge phaT gnyis dang spel ba'i lha bris la /
bkug ste ras gnyis pa la 'bar ba dang bcas pa'i rdo rje rgya gram ser po'i lte bar rdo rje rtse lnga pa bsgreng ba /
yi ge hUM gis byin gyis brlabs pa bris la /
dang po'i ras bkan te bting ba'i steng du /
de kha sbub ste /
kha sbyar du byas nas /
rdo leb kyis mnan la gzhag par bya ste /
de nas char 'chad par 'gyur ro / /
nye bar 'tshe ba thams cad zhi bar bya ba'i phyir /
bgegs mthar byed kyi sbyor ba gsungs pa ni dkyil 'khor dag ni zhes bya ba la sogs pa ste /
mche ba'i phyag rgya ni bgegs mthar byed kyi phyag rgya chen po ste /
de bcings nas dgug pa'i dgra ste /
de'i sngags sngar gsungs pa las /
ma hA ga Na pa ti dzI bi ta an ta ka rA ya zhes bya ba bor la /
bsgrub par bya ba'i ming gzhug pa dang spel te snga ma bzhin du rjes su dran par bya zhing bsgom par bya'o / /
des na rlung la sogs pa bzlog par 'gyur ro / /
phan yon gsungs pa ni sangs rgyas zhes bya ba la sogs pa'o / /
sngags de nyid dam gzhan dag la swA hA zhes bya ba bor la las dang rjes su mthun par phaT ces bya ba gzhug par bya'o zhes gsungs pa ni /
de la zhes bya ba la sogs pa'o / /
mngon par rtogs pa dang nye bar 'tsham pa'i don gsungs pa ni /
ye shes sems dpa'i sbyor ba yis / /
zhes bya ba la sogs pa ste /
ye shes sems dpa' ni srid pa bar ma do'i sems sngon du 'gro ba'i zla ba zhu ba ste /
de'i mthus dkyil 'khor gyi dbus su mngon par 'dod pa'i lha'i gzugs gnas gzhir gzhag pa'i spyan la sogs pa'i lha mo rnams glus slong ba'i cho ga bzhin du bsgom par bya'o zhes bya ba'i don to / /
de skad du de lha'i glu'i ngo bo ru byas nas ni zhes bya ba la sogs pa smos pa yin no / /
pad+ma dang rdo rje dag gi rnam par dag pa gsungs pa ni pad+mo zhes bya ba la sogs pa ste /
sme sha can la sogs pa'i bu mo'am rang gi rigs gang yang rung ba la pad+mar rdo rje zhugs pas rab tu rgyas par byas la /
bskyod pa'i las la gnas pa ni pad+ma'o / /
rdo rje can gyi sbyor ba zhes bya ba ni rdo rje yang ji skad du bshad pa'i 'od dang ldan pa'i hUM las bskyed de /
rab tu bsgom par bya'o / /
de skad du hUM gis pad+ma 'dab brgyad rnam par sprul zhes bya ba dang /
hUM gis rdo rje las byung dri med pa'i / /
zhes bya ba smos pa yin no / /
de nas sku la sogs pa'i ngo bo gru gsum dang ldan pa'i chos 'byung bar zla ba zhu ba'i gzugs su cho ga bzhin phab na /
ji skad du bshad pa'i phan yon 'thob par 'gyur ro zhes gsungs pa ni rang lus zhes bya ba la sogs pa'o / /
'di nyid du gsang ba'i dbang bskur ba'i dam tshig gsungs pa ni bzhin bzang zhes bya ba la sogs pa ste /
cho ga bzhin zhes bya ba ni bskyed pa la sogs pa'i rim gyis sbyangs pa'i rang gi rigs kyi bu mo mtshan nyid dang ldan pa rnyed na /
shin tu dben par ji skad du bshad pa'i mchod pa'i cho ga byas la /
de las byung ba'i gsang ba zla ba zhu ba zhes bya ba 'bar ba la sogs pa'i cho ga sngon du 'gro bas bza' bar bya'o / /
de nas ji skad du bshad pa'i phan yon thob par 'gyur ro / /
mi snang ba'i dngos grub kyi cho ga gsungs pa ni bshang ba'am zhes bya ba la sogs pa ste / /
rang gi rigs kyi bu mo dang snyoms par zhugs pa'i 'khor lo can te /
mi snang ba'i dngos grub 'thob pa'i phyir /
mtshan ma thob pas bshang ba la sogs pa'am bza' ba ste /
'bras chan la sogs pa'i bza' ba rnams kham phor kha sbyar gyi nang du bcug la yi ge gsum mam / /
rang gi sngags kyis brgya rtsa brgyad mngon par bzlas la 'bar ba la sogs sngon du 'gro bas zos na /
sangs rgyas nyi ma dag gis kyang mthong bar mi 'gyur ro zhes bya ba'i don to / /
de ni 'bar ba'i oM gyis byin rlabs zhes bya ba la sogs pa smos pa yin no / /
sngar bshad pa'i ril bu'i dngos grub kyi sbyor ba la /
ci 'dod pa'i ril bu dkri ba'i rdzas gzhug pa gsungs pa ni ba lang zhes bya ba la sogs pa gsungs pa'o / /
'dir bsdus pa'i don ni 'di yin te lha'i khyad par gang yang rung ba'i phyag rgya chen por byin gyis brlabs la /
dkyil 'khor gyi 'khor lo dang ldan pa'i sngon du bsnyen pa byas nas mtshan ma thob pa dang /
bshang ba la sogs pa'i rdzas thams cad kyis sam /
ji snyed pa dang ldan pa'i lcags gsum gyis ril bu byas la /
snga ma bzhin du cho ga thams cad bya'o / /
de nas ji skad du gsungs pa'i phan yon 'thob par 'gyur ro / /
da ni dbang bskur ba'i nges pa'i don gsungs pa ni /
de nas ston pa rdo rje 'dzin / /
zhes bya ba la sogs pa ste /
sems dpa' ni rdo rje sems dpa'o / /
rdo rje ni mi bskyod pa ste /
de gnyis ni sbyor bas mnyes par 'gyur ba ni dga' bar 'gyur ba ste /
dbang bskur ba zhes bya ba'i bar du'o / /
sangs rgyas rdo rje can zhes bya ba ni mi bskyod pa dang /
rdo rje sems dpa' ni go rims ji lta ba bzhin sbyar te /
ji skad du /
'bras bus rgyu ni rgyas btab cing / /
zhes bya ba la sogs pa gsungs pa yin no / /
sangs rgyas byang chub rab dbye bas / /
zhes bya ba ni mi bskyod pas so / /
rdo rje can zhes bya ba ni sangs rgyas bzhi po rnams mnyes pa'o / /
rdo rje can la sogs pa bcu'i dbu rgyan la ni gtsug tor te /
rang rang gi rigs kyi bdag po rnams gzhag par bya'o / /
khro bo bcu po rnams la rang rang gi bdag po de nyid gzhag par bya'o / /
rig pa'i rgyal po chos mchog rnams / /
zhes bya ba ni rig pa'i rgyal po rnams la dkon mchog dpal gyis dbang bskur bar bya'o / /
rig pa'i rgyal mo ni rig 'dzin ma ste /
de rnams la tshe dpag tu med pa rab tu bsgom par bya'o / /
las thams cad byed pa ni ci bgyi ste /
de rnams la don mi za bar grub pa bsgom par bya'o / /
sngags rnams ni lha chen po dang /
khyab 'jug la sogs pa ste /
de rnams kyi spyi bor rdo rje 'dzin pa bsgom par bya'o / /
gnod sbyin ma rnams la ni gshin rje gshed kyi dbang bskur bar bya'o / /
rgyud gzhan dag las gsungs pa'i gang de bzhin gshegs pa'i cod pan nyid stsol bar bya ba'i phyir gsungs pa ni sngags rnams zhes bya ba la sogs pa ste /
lha'i rnal 'byor pa thams cad la dkyil 'khor gyi lha spyi bor bsgom par bya'i /
ji lta ba bzhin du ni ma yin no / /
dkyil 'khor du zhugs pa'i slob ma la dbab par bya ba'i phyir dang /
spyir sbyor ba shes par bya ba'i phyir /
sbyor ba spyad pa gsungs pa ni de nas zhes bya ba la sogs pa ste /
sngags bzlas pa yi sbyor ba yis / /
zhes bya ba ni 'og nas bshad pa'i hUM la sogs pa dang bskul ba'i sbyor bas so / /
de ltar gyur pa'i rnal 'byor pa ni rdo rje sems dpa' la sogs pa'i sngags dang bsam gtan gyis bskul bas las sna tshogs byed do zhes gsungs pa ni /
rdo rje sems dpa' la sogs kun / /
zhes bya ba la sogs pa'o / /
rdo rje chos kyi gzungs chen po / /
zhes bya ba ni ji ltar lhag par mos pas AHlas byung ba'i 'od dpag tu med par snod bsams la /
gnas gsum du yi ge laM las byung ba'i dbang chen dang /
chu dang rlung gi dkyil 'khor la hUM ha a zhes bya bar rigs rnams kyi brtag pa zhes bya ba ni de rnams kyis slob ma'i sems dang ngag byin gyis brlabs par bsam par bya'o zhes bya ba'i don to / /
de ltar byas nas de'i rkang pa'i 'og tu me'i dkyil 'khor la gnas pa'i dz+haiHzhes bya ba nye bar gyur par bsams la /
yi ge dz+haiHlas byung ba'i 'od zer gyi tshogs kyis rkang pa nas rkan gyi bu ga'i bar du zhugs shing rab tu 'bar bar gyur par bsam par byas nas /
de nas rigs gsum gyi yi ge'i bdag nyid can dang bskul bar bya ste /
A be sha ya sto Sha ya ra ra ra ra zhes bya ba la sogs pa'i sngags rdo rje dril bu dang bcas pas brjod par bya'o / /
dbab pa'i cho ga 'di rgyun du bya ste /
de nas bcom ldan 'das der 'bab par mdzad do / /
de nas babs pa'i rang gi lce la yi ge AHdmar po rnam par 'phro ba bsams la /
bru hi badzra zhes brjod par bya'o / /
de nas de dge ba dang mi dge ba rnams ston par 'gyur ro / /
de nas dbab pa de brtan por byas la tiSh+Tha badzra zhes bya ba de la brjod do / /
de nas me tog 'khor lor dor bar bya'o / /
'di dag kyang dkyil 'khor gyi cho ga las /
de nas slob ma la de bzhin gshegs pa thams cad kyis byin gyis rlobs la zhes bya ba la sogs pa smos shig ces bya ba yin pa blta bar bya'o / /
bskul dang zhes bya ba la sogs pa la /
snying ga dang /
lkog ma dang /
spyi bor dbang chen la sogs pa'i dkyil 'khor la gnas pa'i yi ge gsum po ni lha chen po ste /
'phags pa'i ngo bo bskul ba la sogs pa bya ba'i phyir /
me'i dkyil 'khor la gnas pa'i yi ge dz+haiHni 'phags pa'i sa bzhi pa'o / /
rdo rje grub pa zhes bya ba ni brtan pa'i sems kyis so / /
rtag pa zhes bya ba ni bde ba chen po'o / /
da ni cung zad ye shes babs pas bu mo dang khye'u lo bcu gnyis pa dkyil 'khor gyi khang bur bcug nas /
cho ga bzhin du dbab par bya ste /
sgo bcad nas de gnyis dang dkyil 'khor bri bar bya'o zhes gsungs pa ni /
bu mo lo grangs bcu gnyis ma'am zhes bya ba la sogs pa yin te /
cho gas zhes bya ba ni srad bu bri ba dang /
tshon dgye ba la sogs pa'o / /
sngar bshad pa'i sngags kyi yi ge bstan pa'i phyir /
de la snying po zhes bya ba la sogs pa gsungs pa yin no / /
sa bon rnams lha'i bdag nyid can du gsungs pa ni /
hUM ni rdo rje sems dpa'i bdag /
ces bya ba la sogs pa gsungs pa yin te /
slob ma gzhug pa la sogs pa ni 'dir yang las dang po pa'i rnal 'byor pa bzhin du bya'o zhes gsungs pa ni snga ma bzhin du zhes bya ba la sogs pa yin no / /
da ni bdud rtsi thab sbyor gyi rtog pas gdug pa rnams tshar bcad pa gsungs pa ni /
de nas zhes bya ba la sogs pa ste /
'dir yang bya ba'i cho ga ni sngar bshad pa nyid yin pa las de la yang kha bskang bar bya ba'i phyir 'di nye bar bkod pa yin te /
'di rnams dang lhan cig pa nyid kyis ci rigs par der sbyor ba re re dang rim bzhin du bya'o zhes bya ba'i don to /
dkyil 'khor gru gsum zhes bya ba ni bdud rtsi thab sbyor gyi rnal 'byor pas cho ga ji lta ba bzhin du me'i thab byas la /
rdzas 'di rnams kyis bskus nas der me'i lha bsams te /
de'i zhal du ji skad du bshad pa'i rdzas las byas pa'i gzugs brnyan la /
me thab de'i dbus su bsgoms pa'i bdud rtsi thab sbyor gnyis pa'i zhal du ming spel ba dang bcas par yang dang yang du snga ma bzhin du sbyin sreg bya'o zhes de ltar sbyar bar bya'o / /
khros nas bsreg ces bya ba ni bshad ma thag pa'i thab dang 'dra bar sbyin sreg bya'o / /
chu bo 'bab pa'i 'gram gnyis sa / /
zhes bya ba ni chu bo'i 'gram gnyi ga'i ngogs kyi sa la sogs pa las gzugs brnyan byas la /
mgo byang phyogs su bstan te /
gan rkyal du bzhag la /
sbrul dang sdig pa la sogs pa'i tsher ma'i dug gis smin pa rnams kyis bar mtshams med par dbug par bya zhing bsgrub par bya ba'i ming dang bskul ba'i tshig dang bcas pa'i sngags gsang bstod pa dang bcas par brjod cing /
til gyi 'bras bu tsam du dgang bar bya'o / /
ske tshe la sogs thams cad du gzugs brnyan la sogs pa la gzhug par bya'o / /
ling ga zhes bya ba ni rus pa'i phye ma la sogs pa la byas nas snga ma bzhin du rkang pas mnan la /
che ge mo rak+Sha se gra ha ya zhes bya ba'i bskul tshig dang bcas par sngags bzlas par bya'o / /
tsha ba chen pos btab par 'gyur / /
zhes bya ba ni bskul ba'i dbang gis so / /
'dir las kyi tshogs kyi phyir /
bdud rtsi thab sbyor gyi sngags bshad pa gsungs pa ni de la zhes bya ba la sogs pa'o / /
sbyin sreg yang na bsam gtan dag /
ces bya ba ni bshad ma thag pa dang 'og nas 'chad pa'o / /
rdo rje sems dpa' zhes bya ba ni gdug pa rnam par 'jig par mdzad pa /
khro bo bskyed pa'i rgyur gyur pa bsams la /
gdug pa 'jig par byed pa'i bsam gtan cho ga bzhin du brtag par bya'o / /
de la 'di ni zhes bya ba la sogs pa'i tshigs su bcad pa gsum ni bdag gis ma bshad do / /
srin po zhes bya ba la sogs pa la 'di rnams kyis gdug pas rnam par gtses par cho ga bzhin du bsam par bya'o zhes bya ba'i don to / /
'di dag kyang snga ma'i sbrul la sogs pa'i sbyor ba la sbyar bar bya'o / /
de ltar nyams su len pa'i rnal 'byor pas gal te bsgrub par bya ba sngags kyi lha la sogs pas bsrung bar mdzad pa dag kyang srid pas de'i phur bu gdab par bya'o zhes gsungs pa ni bsrung ba la sogs zhes bya ba la sogs pa yin te /
srung bar byed pa'i lha la sogs pa bkug la /
kha sbyar dbye ba bya ste /
snga ma bzhin du bdud rtsi thab sbyor gyi phur bus cho ga bzhin du oM g+ha g+ha g+hA zhes bya ba la sogs pa'i sngags bzlas shing phur bu gdab par bya'o / /
'di ni zhes bya ba ni bsrung ba la sogs pa'i kha sbyar dbye ba med pa ni dam tshig shin tu 'da' bar dka' ba'o / /
rdo rje phung po zhes bya ba la sogs pa ni bdag gis ma bshad do / /
bsam gtan gyi nus pa gsungs pa ni / /
ston pa sangs rgyas rdo rje 'dzin / /
zhes bya ba la sogs pa yin te /
gnyis su med pa'i phyin ci ma log pa dngos po'i stobs kyis gnas pa ni gang la ji ltar mos pa de bzhin du 'byung bar 'gyur ro zhes bya bar dgongs so / /
dngos po rnams ngo bo nyid kyis dag pa nyid du bstan par bya ba'i phyir /
de nas zhes bya ba la sogs pa gsungs te /
ma skyes pa'i zhes bya ba ni rtog pa'i bdag nyid bsad pa la sogs pa'i tshul gyis ni /
ngo bo nyid las gnyis su med pa'i tshul du byang bar bstan to zhes bya ba ste /
mdor bstan pa'o / /
da ni sngar bshad pa'i sbrul la sogs pa'i sbyor ba rnams kyi phyogs su gtogs pa'i las phran tshegs rab tu bsgrub par bya ba'i phyir gsungs pa ni /
de la 'di ni zhes bya ba la sogs pa ste /
bri ba la sogs pa'i bya ba gtso bo yin pa las phran tshegs kyi rdo rje gsang ba ste /
khaM zhes bya bas rdo rgyus la sogs pa dang /
ro bsregs pa'i sol ba sngags brgya rtsa brgyad bzlas pa tsam gyis mi sdug pa la sogs pa'i gzugs can gyi sbrul bris la /
de'i khar khaM zhes bya ba me'i mdog dang ldan pa dug gi bdag nyid can bsreg pa rang gi sbyor ba la gnas nas bsgom par bya'o / /
de nas sbrul de gnas la bskyod par 'gyur ro / /
hri zhes bya ba yang de'i khar bsams la de las byung ba'i 'od zer gyi lcags kyu rnams kyis khams gsum na gnas pa'i dug rnams bkug la /
sbrul gyi khar gzhug par bya'o / /
de nas yi ge khaM gyis sbrul de bskul la /
gang gzung bar bya ba de nyid gzung bar bsams na /
'jig par 'gyur ro / /
sdig pa dang zhes bya ba la sogs pa la sbyor ba 'byung ba'i mtshan nyid kyis zhes bya ba ni snga ma bzhin du las thams cad khaM la sogs pa byas la /
de nyid kyis kyang 'dzin du bcug na gdug pa 'jig par 'gyur ro zhes bya ba'i don to / /
de la 'di ni zhes bya ba la sogs pa la /
rnam par snang mdzad kyi sbyor ba dang ldan pas yi ge oM las byung ba'i 'od zer gyi tshogs dang ldan pa'i 'khor lo rtsibs brgyad pa dkar po la /
lte bar yi ge oM 'od zer gyi tshogs kyis khyab par bsams la /
des dug nyid nag por byung bar drangs te /
gnas gzhan du btsal nas /
dug spangs te /
dkar po 'jug pas khyab cing nam mkha' la sogs par dug spo bar bya'o / /
dug gso ba gsungs pa ni de la 'di ni zhes bya ba la sogs pa gsungs pa yin te /
cho ga ji lta ba bzhin du 'khor lo'i dbus su gnas pa'i mi bskyod pa'i sbyor ba dang ldan pas bsgrub par bya ba'i snying gar yi ge hUM las byung ba'i rdo rje dkar po las skyes pa'i 'od dkar po'i sprin gyi tshogs bsil bas de'i lus khyab par byas la /
de nyid snying ga dang /
lkog ma dang /
dpral ba dang /
mgo'i gnas su dug yang dag par bsdus par gyur pa lan gnyis lan gsum gyi bar du bsams la /
yang thams cad snying gar bsdus te skyugs pa'i tshul du kha dog nag por byung bar bsam mo / /
'bras la sogs pa dug dang nye ba'i dug gzhig par bya ba'i phyir de la 'di ni zhes bya ba la sogs pa gsungs te /
gang gzhan zhes bya ba ni g.yan pa dang /
sha bkra la sogs pa'o / /
bsams pa tsam gyis zhes bya ba ni bshad ma thag pa bzhin du 'od dpag tu med pa'i rnal 'byor bya ba ste /
lag pa g.yas par yi ge AHlas byung ba'i pad+ma dkar po 'dab ma brgyad pa'i dbus su yang yi ge AH'od zer lngas rgyas par bsams la /
des byab par bya'o / /
sdud pa ni dam tshig gnag ces bya ba la sogs pa la AHlas byung ba'i 'od zer rnams kyis sdud pa na dug dang bcas pa yin pa'i phyir nag po yin la spros pa na yang 'dir gzhan dag tu dug bsal ba yin pa'i phyir /
dkar po'i mdog tu gyur pa yin no / /
'di dag ni 'di'i snga ma rnams la yang shes par bya'o / /
gdon pa'i sngags kyis kyang nad la sogs pa bsal bar bya'o zhes gsungs pa ni zhes bya ba la sogs pa yin te /
gal te 'di lta bu'i sngags kyi yi ge'i tshig ni mos pa'i dbang du gsungs pa yin te /
de'i rnal 'byor nyid kyis las bya'o zhes bya ba'i don to / /
nad ni rdo rjes bskul ba yis / /
zhes bya ba ni ji ltar rnam par snang mdzad kyi rnal 'byor pas ni oM AHdzi na dzika nad che ge mo a pa na ya hUM zhes bya ba la sogs pa'i rnam par bya ba ste /
de la sogs pa'i rnam pa ji lta ji lta ba de bzhin du sbyar bar bya'o / /
nad de yang spre'u la sogs pa dang 'dra bar bsgrub par bya ba'i lus la sogs pa las byung bar bsams la /
rang gi lag pa na 'dug pa'i 'khor lo la sogs pas spre'u la sogs pa de rnams kyi lus la sogs pa phye mar brlag par rdo rje go 'phang rang gi rnal 'byor la gnas pa'i rnal 'byor pas bsgom par bya'o / /
rang gi lus zhes bya ba la sogs pa la rnam par snang mdzad la sogs pa'i sku /
sku mdog nag por cho ga bzhin du bsgoms la /
de spros pa'i khro bo rnams kyis phyogs bcu khyab par byas la /
spre'u la sogs pa'i nad de rnams kyi lus rang gi lag na gnas pa'i phyag mtshan gyis phye mar brlag par bya zhing sngags brgya rtsa brgyad thun mtshams bzhir bzlas brjod bya'o / /
de nas yang bdag nyid kha dog dkar por bsgoms la /
spro ba la sogs pa byed bzhin du snga ma bzhin du nad pa la dbang bskur ba la sogs pa bzhin du bya zhing zhi ba bya'o / /
de nas nges par las las byung ba'i nad kyang nyin zhag bdun gyis med par 'gyur ro / /
yang na bdag gi sngags rgyal gyis / /
zhes bya ba ni rin chen 'byung ldan la sogs pa'i sbyor bas kyang ci rigs par nad rnams bsal bar bya'o / /
da ni rmi lam gyi mtshan ma bshad pa'i phyir /
de nas zhes bya ba la sogs pa gsungs te /
'di ni rmi lam chen po'i dam tshig ces bya ba la sogs pa gang mngon par 'dod pa'i 'bras bu 'thob pa'i ltas so / /
rmi lam gyi mtshan ma bstan nas mtshan ma de la mngon par zhen pa btsal bar bya ba'i phyir gsungs pa ni de la 'di ni zhes bya ba la sogs pa yin te /
dam tshig gi snying po zhes bya ba ni 'da' bar bya ba ma yin pa'i nges pa'i ye shes so / /
sems la dmigs pa ni sems la nges par brtags pa ste /
khams gsum pa 'di dag ni rnam par shes pa 'di nyid do zhes bya ba'o / /
rnam pa de lta bu yin pas na sems ni chos thams cad de rmi lam du dmigs pa'i sangs rgyas thob pa lta bu ste /
khams gsum pa'i tshul yang de'i bdag nyid du rab tu gnas pa yin no / /
de dag kyang nam mkha'i mtshan nyid can gyi sems la gnas par 'gyur ro zhes gsungs pa ni /
nam mkha'i rdo rje la gnas sems / /
zhes gsungs pa yin no / /
de bas na btags pa'i ngo bo nyid kyi chos med la /
de med pas na chos nyid kyang med pa'o / /
de ni 'di dag gsan pa dang sangs rgyas ngo mtshar du gyur cing rmad du gyur pa thob par gsungs pa ni de nas zhes bya ba la sogs pa yin te /
chos rnams ngo bo med pa la zhes bya ba ni btags pa'i tshul dang bral ba'i chos rnams la /
chos kyi de kho na nyid gnyis su med pa zhes bya ba 'di bshad pa yin no / /
nam mkha' la ni nam mkha' bsgom / /
zhes bya ba ni dmigs su med pa'i ye shes ni rang gi ngo bo nyid kyis bsgom pa'o / /
de skad du 'phags pa byams pas kyang /
'di ni btags pa dgag pa ste / /
rang gi ngo bo bzlog pa min / /
zhes gsungs pa yin no / /
chos gang gis she na /
bems po'i tshul gyis nam mkha' dang ye shes gcig pa nyid kyi phyir ro / /
mi ldan pa yang ma yin no zhes bya ba ni nam mkha' ni chos thams cad kyi bdag nyid can yin pa'i phyir ro / /
nam mkha' la yang nga ni thams cad du song ba'o zhes bya ba las gos pa gzung ba la sogs pa'i rnam par rtog pa yod pa ma yin no / /
nam mkha' la brtag tu med ces bya ba la sogs pa ni gzung ba dang 'dzin pa dang bral ba'i phyir ro zhes bya bar dgongs so / /
de'i skye ba med de zhes bya ba ni sems kyi ngo bo nyid de la brtag pa'i bdag nyid can gyi skye ba med pa ste /
dngos su na gnyis su med par 'byung ba nyid yin no / /
ngo bo nyid med pa zhes bya ba la /
ngo bo nyid ni gzung ba la sogs pa'i brtags pa'i tshul te de dang bral ba'o / /
yang na mtha' ni /
gzung dang 'dzin pa'i rnam pa ni / /
phyi yi mtshan nyid yod min te /
de bas mtshan nyid stong pa'i phyir / /
dngos po med par bshad pa yin / /
zhes 'byung ba yin no / /
rmi lam de ni zhes bya ba la sogs pas ni rmi lam dang gnyid ma log pa'i gnas skabs dngos su na khyad par med par gsungs pa yin no / /
nam mkha'i khams kyi rjes 'brang ba'i / /
zhes bya ba nam mkha' khyab pa rnams la'o / /
rjes su 'brang ba zhes bya ba ni mngon par 'phel bar gyur pa'o / /
sems nam mkha' la gnas so zhes bya ba ni de'i bdag nyid kyis so / /
nam mkha' ni gang la yang mi gnas so zhes bya ba ni dmigs su med pa nyid du gyur pas na /
rten dang brten par gyur pa ni brtags pa tsam yin pa'i phyir ro / /
rang gi sems kyi chos nyid la gnas pa zhes bya ba ni rang gi sems kyi chos nyid ni stong pa nyid ni stong pa nyid de /
gzung ba la sogs pa dang bral ba'o / /
gang 'phags pa byams pas /
gang zag dang ni chos rnams kyi / /
dngos po med 'dir stong pa nyid / /
ces bshad pa yin no / /
des gnas pa ni stong pa nyid du ro gcig pa ste /
de sems shing cang mi smra bar 'khod par 'gyur ro / /
le'u bco lnga pa'i 'grel pa'o // //
de nas zhes bya ba la sogs pas ni le'u bcu drug pa gsungs pa yin te /
ting nge 'dzin zhes bya ba ni rnam par dgod pa me long lta bu'o / /
cho ga rdo rje zhes bya ba ni mi phyed pa'i cho gas dkyil 'khor rdzogs pa'i dbus ma'i gdan la rnam par snang mdzad kyi phyag rgya 'khor lo'i gzugs su bri bar bya'o / /
mi bskyod la sogs zhes bya ba ni sngar gyi rnam par snang mdzad kyi dbus su mi bskyod pa'i rdo rje bris la /
lhag ma rnams gnas ji lta ba bzhin du bri bar bya'o / /
bshang gci la sogs zhes bya ba la /
tshon dang thig la sogs pa dang /
bza' ba la sogs pa la cho ga ji lta ba bzhin du sbyar bar bya'o / /
gsung gi dkyil 'khor bshad pa'i phyir gsungs pa ni de nas zhes bya ba la sogs pa ste /
ting nge 'dzin zhes bya ba ni so sor rtog pa'i rnam pa'o / /
rdo rje bsgoms pas zhes bya ba ni 'od dpag tu med pa la sogs pa slob dpon dang slob ma gnyis kyis bzung ba'i srad bu sngar bshad pas thig btab la bri bar bya'o / /
rang gi sku yi dkyil 'khor gnas / /
zhes bya ba ni gzugs dang ldan pa'i sku'i dkyil 'khor nyid yin du zin kyang /
'dod chags rnam par dag pa'i dbang gis gsung gi rdo rje'i yon tan 'thob pa yin no / /
nub phyogs kyi 'od dpag tu med pa'i gnas su ni mi bskyod pa'i phyag rgya bris la /
lhag ma rnams gnas ji lta ba bzhin bri bar bya'o zhes gsungs pa ni de nyid ces bya ba la sogs pa gsungs pa yin no / /
gsang ba'i mchod pa zhes bya ba ni gar mkhan gyi bu mo blangs la ji skad du bshad pa'i mchod pa bya'o zhes shes par bya'o / /
de ltar na sku dang gsung gi dkyil 'khor de dag bshad pa yin no / /
thugs kyi dkyil 'khor ni le'u bzhi par bshad pa yin no / /
da ni lha gzhan dag gi dkyil 'khor dag kyang bsgres nas bstan pa'i phyir gsungs pa ni de nas zhes bya ba la sogs pa ste /
dkyil 'khor gyi dbus su gang gi gzugs bris pa dkyil 'khor de nyid kyi yin par 'gyur ro / /
de skad du gang zhig dbus su gnas par gyur pa'i 'khor lo de yang de'i yin par 'gyur zhes bshad pa yin no / /
dkyil 'khor thams cad bskyed pa la sogs pa la thun mong du gyur pa'i thugs la sogs pa ngo bo nyid kyi yi ge gsum bshad par bya ba'i phyir / /
de nas zhes bya ba la sogs pa gsungs te /
sku la sogs pa'i dkyil 'khor de'i sngags ni snying po rnams te /
de'i thig gdab pa'i phyir /
yi ge'i gnas yin no zhes mtshams sbyar bar bya'o / /
ye shes babs pa thob pa'i rnal 'byor pa'i bri ba'i dkyil 'khor gyi cho ga gsungs pa ni tshon rtsi zhes bya ba la sogs pa ste /
sngags kyi sems dpas zhes bya ba ni sngags kyis byin gyis brlabs pa'i sems kyis mthu thob pas tshon dgye ba dang /
thig gdab pa la sogs pa bdag nyid kyis mi bya ste /
byas na byang chub rnyed par dka' bar 'gyur ro / /
de lta na go dkyil 'khor ji ltar bri bar bya zhe na /
de bas zhes bya ba la sogs pa gsungs te /
khye'u dang bu mo la sngags kyi lha rnam par snang mdzad dang spyan phab ste /
mig la sogs pa byin gyis brlabs pa'i gnas bsams la /
bla ma dang slob ma'i tshul can de gnyis kyis sku'i dkyil 'khor bri bar bya'o / /
de nyid kyis gsung gi dkyil 'khor bri ba'i cho ga gsungs pa ni rdo rje chos zhes bya ba la sogs pa'o / /
thugs kyi dkyil 'khor gyi yang cho ga gsungs pa ni rdo rje sems dpa' zhes bya ba la sogs pa ste /
de skad du /
ye shes dbab pa legs thob pas / /
zhes bya ba nas brtsams te /
thugs la'ang mi bskyod mA ma kI / /
zhes bya ba la sogs pas bshad pa yin no / /
yul dang dus gzhan dag tu rnam par bsgom bzhin du 'khor lo bkug nas 'di nyid kyi nang du chud par bya ba gsungs pa ni bkug nas zhes bya ba la sogs pa'o / /
khro bo'i rgyal pos zhes bya ba ni gshin rje gshed kyis so / /
'di ni nye bar mtshon pa tsam du zad de /
sgo srung gsum po gzhan dag gis kyang gzhug pa dang /
bcing ba dang mnyes par bya ba byas la /
dus gsum gyi sangs rgyas nang du chud pa'i bdag nyid can gyis 'khor lo mchod par bya'o / /
de ni rang gi 'khor lo gsal bsgoms te / /
zhes bya ba nas brtsams te /
gshin rje gshed la sogs pas dgug /
ces bya ba'i bar gyis bshad pa yin no / /
gtor ma'i cho ga gsungs pa ni sngags rnams thams cad ces bya ba la sogs pa pa ste /
'di dag ni bdag gis ma bshad do / /
las dang po pa'i rnal 'byor pas thig gdab pa'i cho ga gsungs pa ni thig gi zhes bya ba la sogs pa ste /
sku'i dkyil 'khor bri ba'i dus su /
slob dpon bdag nyid srad bu'i mtha' gcig 'dzin pa'i rnam par snang mdzad du bsams la /
slob ma srad bu gnyis pa 'dzin pa'i rdo rje sems dpa' 'am /
bdud rtsi thab sbyor du bsam par bya'o / /
las kyi gnas zhes bya ba ni thig mngon par sbyar ba la sogs pa'o / /
de dag kyang dkyil 'khor gyi cho ga las gsal ba nyid du shes par bya'o / /
srad bu de dang tshon la sangs rgyas lnga'i bdag nyid can lha nyi shu rtsa lnga'i gzugs su dbye bar bya'o zhes gsungs pa ni /
sangs rgyas rgyal chen lnga rnams ni / /
zhes bya ba la sogs pa'o / /
de bas na de'i mdog sa bon las byung ba'i mi bskyod pa la sogs par snang zhes bya ba la sogs pa smos pa yin no / /
da ni sngar bshad pa'i gtor ma phul nas rdo rje hUM mdzad kyi gzugs kyis dkyil 'khor du zhugs la bskor bar bya'o zhes gsungs pa ni sngags rnams zhes bya ba yin te /
rdo rje hUM mdzad ni khams gsum rnam par rgyal ba ste /
gnod mdzes yin par bshad do / /
de nyid kyis na /
phyogs skyong rang rang sbyor gnas pa / /
zhes bya ba nas brtsams te /
'jig rten gsum las rnam par rgyal gyur pa / /
zhes bya ba la sogs pa smos pa yin no / /
zhi ba'i sgrub pas spyan ras kyis mi 'tsho ba'i /
sangs rgyas rnams kyi spyan ras kyis btsa' ba'i phyir sku gsung thugs zhes bya ba la sogs pa smos te /
sku gsung thugs zhes bya ba ni gnod mdzes rgyal po ste /
sangs rgyas lnga'i dbu rgyan la bdag po gnyis pa bsgom par bya'o / /
yang na sku gsung thugs kyi dam tshig ces bya ba ni rdo rje 'dzin pa ste sangs rgyas rnams kyi gnas lnga po mgo bo dang /
lkog ma dang /
snying ga dang /
lte ba dang /
rked pa'i gsang bar bsgom pa'o / /
rdo rje sems dpa'i zhes bya ba ni rnal 'byor pa rnams kyi'o / /
bum pa dgod pa'i cho ga gsungs pa ni rdo rje bum pa gzhag pa zhes bya ba la sogs pa ste /
rnam par rgyal ba'i bum pa la sogs pa la ni dkyil 'khor gyi lha rnams dang 'brel ba'i sngags dkyil 'khor pa'i lha so so'i bzlas pa byas pa'i rang bzhin no / /
rgyud ni 'dab ma la sogs pa'o / /
bdag po ni dkyil 'khor pa so so ste /
de rnams kyi rjes su 'brang ba'i yi ge rnams kyis so / /
rang bris pa ni rang rang gi mtshan mas mtshan pa dang /
bdud rtsi lnga dang /
'bru dang gos la sogs pa dang ldan pa bzlas shing rang gi sbyor ba dang ldan pa ji skad du bshad pa'i gnas rnams su dgod par bya'o / /
de bas na /
mgrin pa bzang po gos kyis dkris /
a mra la sogs 'dab mar ldan / /
zhes bya ba la sogs pa smos pa yin no / /
sbyin sreg gi cho ga gsungs pa ni rdo rje sems dpa' zhes bya ba la sogs pa ste /
dbus su rang gi lha'i gzugs zhes bya ba ni dang po me lha la ji skad bshad pa'i sbyin blugs phul la de'i 'og tu de'i dbus su rang gi lha'i sku bsams te /
de'i zhal du sreg rdzas bstab par bya'o / /
de bas na kun nas sor bzhi dor nas ni /
kha khyer de'i tshad pad+ma kha bye ba'i kha khyer las khru zabs su khru phyed pa /
'khor lo lta bu las kun byed / /
ces bya ba la sogs pa smos pa yin no / /
slob ma gzhug pa'i cho ga gsungs pa ni rnam par snang mdzad ces bya ba la sogs pa ste /
ji ltar lhag par mos pas rnam par snang mdzad kyi rnal 'byor pa'i slob ma la gnas ji lta ba bzhin du /
rdo rje gsum gyis byin gyis brlabs par bsam par bya ste /
a zhes smos pa ni de nye bar mtshon pa'i don du gsungs pa yin no / /
rdo rje gzung bar bya zhes bya ba ni rdo rje gsum gyis byin gyis brlabs pa'o / /
'di nyid gsungs pa ni rdo rje sems dpa' zhes bya ba la sogs pa'o / /
'dir 'od dpag tu med pa ma bshad pa ni sngar a zhes bya ba nyid kyis de ston pa yin pa'i phyir ro / /
de yang /
slob ma spyi yi sdom pa dang / /
zhes bya ba nas brtsams te /
sgor ni phreng thogs yang dag mchod / /
de bzhin yon ni phul ba dang / /
zhes bya ba la sogs pa smos pa yin no / /
slob ma gzhug pas yi ge lnga gsungs pa ni A khaM bI ra hUM zhes bya ba'o / /
gshin rje gshed la sogs pa'i sngags dang /
'di nyid kyis slob ma dgug pa la sogs pa bya'o / /
de bas na /
gshin rje gshed sogs rang sngags ni / /
dam pas dgug cing gzhug par bya / /
zhes bya ba la sogs pa smos pa yin no / /
slob ma dbang bskur bar gsungs pa ni de la ni 'di zhes bya ba la sogs pa yin te /
sangs rgyas thams cad ji skad du bshad pa'i bum pa gang ba bsnams pa nam mkha'i khams yongs su gang bar rab tu bsgoms la /
sangs rgyas de rnams yungs kar lta bu'i rdo rje gsum gyi 'od zer gyis bskul bar bya'o / /
de nas de la dbang bskur ba stsol bar 'gyur ro / /
spyan la sogs pa bum pa thogs pas 'di la dbang bskur bar sbyin par bya'o zhes gsungs pa ni yang na zhes bya ba la sogs pa ste /
rdo rje sems dpa'i ting 'dzin gyis / /
zhes bya ba ni ji ltar lhag par mos par byas pa'i ting nge 'dzin gyis so / /
dam tshig gi mchog rnams ni zhes bya ba ni spyan la sogs pas so / /
slob ma dkyil 'khor du gzhug pa la ji lta ba'i lhag par mos pas rnam par snang mdzad lta bur bsam mo zhes bya ba la sogs pa sngar bshad pa de dran par bya ba'i phyir gsungs pa ni rdo rje rnam par snang mdzad ces bya ba la sogs pa yin te /
dgod par bya zhes bya ba ni yi ge gsum mo / /
dbang bskur ba'i dus su slob dpon gyis brjod par bya ba'i tshigs su bcad pa gsungs pa ni de la /
'di ni slob ma thams cad kyi / /
zhes bya ba la sogs pa yin no / /
dbang bskur ba len pa'i sngon rol du slob ma'i gsol ba 'debs pa'i tshigs su bcad pa gsungs pa ni de la 'di ni slob ma thams cad kyis zhes bya ba la sogs pa yin no / /
tshigs su bcad pas gsol ba btab pa'i rjes thogs la /
slob dpon gyis dbang bskur bar bya'o zhes gsungs pa ni de'i tshig de la dbang bskur ba zhes bya ba la sogs pa'o / /
lha'i gzugs kyis sbyor bas slob ma'i snying gar bdag po gzhag par bya zhing de nas sngags kyis yi ge'i tshig dang /
dam tshig ji lta ba bzhin du sbyin par bya'o zhes gsungs pa ni /
lha'i gzugs kyi zhes bya ba la sogs pa yin no / /
dbang bskur ba na ming la sogs pa dkyil 'khor cho ga las shes par bya'o / /
dkyil 'khor dag ni bstan par bya / /
zhes bya ba ni mig dbye ba byas pa yin te /
de nyid kyis na mig 'bar bcas / /
oM bsams la zhes bya ba nas brtsams te /
'khor lo'i bdag po nas brtsams te /
bdud rtsi thab sbyor bar du'o / /
zhes bya ba'i bar du bshad pa yin no / /
de nas /
dam tshig gsang ba bsgrag par bya / /
zhes bya ba la sogs pa ni bdag gis gsal bar ma bshad do / /
slob ma la sngags 'dod pa'i lha'i ting nge 'dzin cho ga bzhin du sbyin par bya'o zhes gsungs pa ni sngags kyi zhes bya ba la sogs pa yin no / /
gsang ba sbyin la zhes bya ba yang /
gsang ba'i dbang bskur ba'i dam tshig gi cho ga yin te /
'di dag ni bdag gis ma bshad do / /
srog gcod pa la sogs pa bzhi po 'di dag ni rnal 'byor pa thams cad kyis 'da' bar bya ba ma yin zhing /
rdo rje gsum gyi ngo bo nyid 'gro ba'i don gyi spyod pa dang 'tsham pa yin no / /
glang po'i sha la sogs pa ni sngags mnyes par byed pa rnams kyis bsten par bya'o / /
bza' ba la sogs pa'i khyad par de nyid 'bar ba la sogs pa mngon sum du gyur par bya bas slob ma la yid ches par bya ba bstan par bya ste /
'bar bar bya ba la sogs pa la dgos pa'i yi ge oM gsungs pa yin no / /
de yang rang gi sbyor ba la gnas te /
yi ge yoM las byung ba'i rlung gi dkyil 'khor gnas shing /
yi ge raM las byung ba'i me'i dkyil 'khor gru gsum la gnas pa la yi ge a las byung ba'i thod par sha dang bdud rtsi 'di dag thams cad sangs rgyas kyi 'khor lo dang ldan par bsams la de'i steng du hUM las byung ba'i rdo rje bar snang la bsgoms te /
de las bdud rtsi'i rgyun 'dzag pa thod par gnas par byas la /
rdo rje yang thod par byas la /
de thams cad byin gyis brlabs la /
cho ga bzhin du sba bar bya ste /
ye shes kyi bdud rtsi'i ngo bo nyid de kho na gsum gyis mngon par bzlas pa byas la lha rnams dang lhan cig nye bar longs spyad par bya'o / /
de bas na /
'bar ba'i oM gyis byin gyis brlabs / /
zhes bya ba la sogs pa smos pa yin no / /
de'i phan yon gsungs pa ni dngos grub ces bya ba la sogs pa'o / /
kham phor kha sbyar zhes bya ba ni thod pa ste /
bza' ba la sogs pa 'di dag kyang /
mngag gzhug pa'i sbyor ba la yang brjod par bya'o / /
de nyid gsungs pa ni /
de las 'di ni zhes bya ba la sogs pa yin no / /
de'i don ni 'di yin te /
mngon par 'dod pa'i lha'i rnal 'byor dang ldan pas mdun du nam mkha'i dbus su hrIHzhes bya ba 'od spro ba dang bcas pa'i sngags bsams la /
nam mkha' la bsgoms pa'i sangs rgyas rnams kyi sku dang gsung dang thugs dang /
der hrIHzhes bya bas dbab la de yongs su gyur pa las de'i byin gyi rlabs kyis /
A khaM d+hIHzhes bya ba'i yi ge bsams la /
de yongs su gyur pa'i mngag gzhug pa rigs dang rjes su mthun par bgegs mthar byed la sogs pa gsum las gang yang rung bar bsam par bya'o / /
de nyid gsungs pa ni phyag na rdo rje zhes bya ba la sogs pa ste zhes bya ba ni bgegs mthar byed do / /
lhag ma gnyis po ni pad+ma mthar byed dang /
gshin rje mthar byed yin no / /
de dag las gang yang rung ba'i gzugs su mngag gzhug pa bsams la /
de nyid la A khaM d+hIHzhes bya bas rim pa ji lta ba bzhin du de'i sku gsung thugs byin gyis brlabs la /
'og nas bshad pa'i gsang ba'i gnas de'i snying ga'i phyogs su gzhag par bya'o / /
gsang ba'i gnas de gang yin zhe na /
de la 'di ni zhes bya ba la sogs pa ste /
nyi ma'i dkyil 'khor la gnas pa'i mi bskyod pa dang /
'od dpag tu med pa dang /
rnam par snang mdzad zla ba la gnas pa /
rim pa ji lta ba bzhin du bgegs mthar byed la sogs pa'i gzugs can gyi mngag gzhug pa'i snying gar gzhag par bya'o / /
de nas yi ge AHdang /
sdug bsngal drag po 'byin pa'i mdung rtse chen po la sogs pas drag shul gyi mngag gzhug pa de ji ltar lhag par mos pa lta bur byin gyis brlab par bya ba'i phyir /
ye shes sems dpa' de spyan drang zhing bskul bar bya'o / /
de nas rim gyis sangs rgyas kyi byang chub rab tu 'grub par 'gyur ro / /
de nas grub pa'i mngag gzhug pa des sgrub pa po de sangs rgyas kyi zhing la sogs par khyer nas chos thos par byed cing /
sangs rgyas nyid thob pa'i rgyur 'gyur ro / /
mi bskyod pa la sogs pa'i rigs dang mthun pa'i rnal 'byor pa gang yang rung bas mngag gzhug pa 'di bsgrub par bya'o zhes gsungs pa ni de la 'di ni zhes bya ba la sogs pa yin no / /
dam tshig bzhi po yang thun mong yin no zhes gsungs pa ni dam tshig bskul ba zhes bya ba la sogs pa yin te /
'dir de bzhin gshegs pa thams cad kyi dam tshig byin gyis brlabs pa ni sngags de byin gyis brlabs pas bskul ba yin no / /
dam tshig gtong ba ni phyogs bcu'i de bzhin gshegs pa rnams spyan drang ba'i phyir mdung rtse la sogs pa phyag na bsnams pa'i de bzhin gshegs pa la sogs pa khros pa rnams spros pa'o / /
dam tshig smra ba ni spros pa'i de bzhin gshegs pa de rnams nyid kyi yang dag par gsungs pa'o / /
dam tshig 'ching ba ni 'od zer rnams kyi de bzhin gshegs pa thams cad yang dag par bsdus te sa bon der gzhug pa'o / /
da ni mngag gzhug pa de'i mthu gsungs pa ni nam mkha'i dbyings zhes bya ba la sogs pa yin te /
nam mkha' la yang 'gro ba la sogs pa'i gzugs rmad du byung bar yang mngag gzhug pa des byed pa yin no / /
'jam pa'i rdo rje'i sbyor bas yang dbang du bya ba'i sbyor ba gsungs pa ni sangs rgyas zhes bya ba la sogs pa ste /
'jam pa'i rdo rje'i rnal 'byor cho ga ji lta ba bzhin du byas la /
mda' la dbu rgyan gyi rtse mor zhugs pa'i khu tshur bzung la /
mda' dmar de rnams kyi mgo dang /
dpral ba dang /
kha dang /
snying ga dang /
lte ba rnams bsgrub par bya ba bskul bar bya'o / /
de nas de brgyal bar gyur pa bzhin du rkang pa gnyis kyi drung du 'gyel bar bsam par bya'o / /
de lta bu 'di ni mtshan ma thob par zla ba phyed cig bya ba yin no / /
slob ma dkyil 'khor du gzhug pa'i gdong g.yogs dgrol ba'i cho ga gsungs pa ni nam mkha' rdo rje zhes bya ba la sogs pa ste /
slob ma khang pa brtsegs ma'i nang du chud par cho ga ji lta ba bzhin du bsams la /
hUM AHoM zhes bya ba thugs rdo rje la sogs pa dang /
ye shes sems dpa' ste /
de ltar phyag rgya bzhi dang ldan par byas nas /
oM gyis byin gyis brlabs pa'i mig gis dkyil 'khor de bstan par bya'o / /
de bas na /
mig tu 'bar bcas oM bsams la / /
zhes bya ba la sogs pa tshigs su bcad pa gnyis smos pa yin no / /
bkres pa la sogs pa sel ba'i sbyor ba gsungs pa ni bkres skom la sogs zhes bya ba la sogs pa ste /
rnam par snang mdzad kyi rnal 'byor pas /
de'i khar yi ge bza' bar bya ba'i rdzas rnams kyi gnas su gyur pa /
bum pa lta bu bsams la /
de'i lce la yi ge oM bsams te /
bza' bas gang ba'i yi ge ba kha thur du bltas pa'i nang du chud pa las bdud rtsi'i rgyun gyis tshim par byed cing /
sdug bsngal thams cad sel bar byed par bsgom par bya'o / /
de bzhin gshegs pa dpa' bo rdo rje'i sa bon la sogs pa bshad pa'i phyir gsungs pa ni de nas zhes bya ba la sogs pa ste /
dpa' bo rdo rje bskyed pa'i rgyu'i phyir te /
dpa' bo rdo rje zhes bya ba'i sgra ni mi bskyod pa la bya bar bshad la /
de dang por rdo rje 'dzin par gyur pas /
yi ge d+hIHlas byung ba'i rdo rje ser po'i rim gyis dpa' bo rdo rje phyag rgya bzhi dang ldan pa zla ba'i gdan la bzhugs pa /
ral pa dang thor tshugs dang bcas pa /
mi bskyod pas dbang bskur ba / /
phyag mtshan gyi gtso bo rdo rje ser po mnga' ba dang /
ral gri bsnams pa /
phyag g.yon pa gnyis na /
pad+ma dang nor bu bsnams pa /
phyag lhag mas rang rig pa'i rig ma la 'khyud pa /
sku mdog ser po ji lta ba bzhin du bsgoms la /
mngon par 'dod pa'i las brtsam par bya'o / /
skul byed ma bskyed pa'i cho ga gsungs pa ni de nas zhes bya ba la sogs pa ste /
dang po rgyu rdo rje 'dzin par gyur pas yi ge hUM tsuM las byung zhing pad+ma dkar po las skyes pa /
pad+ma dang ral gri dang /
nor bu dang /
'khor lo bsnams pa /
rin po che'i cod pan can rang snang ba'i thabs la yang dag par 'khyud pa /
spro ba la sogs pa dang yang dag par ldan pa /
phyag rgya bzhi dang ldan pa'i skul byed ma bsgom par bya'o / /
bcom ldan 'das yum 'di ni byang chub sems dpa'i gzugs can yin pas na /
zla ba'i dkyil 'khor nyid la bzhugs par bsgom par bya ste /
gang 'dir nyi ma'i dkyil 'khor zhes 'byung ba ni gal te ma dag pa yin par blta bar bya'o / /
rdo rje sems dpa' zhes bya ba ni mi bskyod pa dbu rgyan la bsgoms la /
las kyi khyad par gyi phyir sngags kyi tshig dgod par bya'o / /
gnod mdzes bskyed pa'i cho ga gsungs pa ni de nas zhes bya ba la sogs pa ste /
dang po rdo rje 'dzin par gyur pas dzaM las byung ba'i bi dza pU ra las byung ba /
gser gyi mdog can bi dza pU ra dang /
ral gri dang /
rin po che dang /
pad+ma bsnams pa /
rang snang ba'i rig ma la 'khyud pa /
phyag rgya bzhi dang ldan pa /
zla ba'i gdan la bzhugs pa /
mi bskyod pa'i cod pan can bsam par bya'o / /
rdo rje bsgoms pas zhes bya ba ni gnyis su med pa'i bsgom pas so / /
gnod sbyin gzugs 'dzin pa zhes bya ba ni rnam pa sna tshogs pa'i nor gyis 'gengs pa yin gyi /
mche ba la sogs pa dang ldan pa ni ma yin no / /
sangs rgyas lnga zhes bya ba ni mi bskyod pa dang /
rin chen dpal dang 'od dpag tu med pa dang /
rnam par snang mdzad dang /
gdon mi za bar grub pa /
mgo bo dang /
dpral ba dang /
kha dang snying ga dang /
lte ba rnams su go rims ji lta ba bzhin du bsgom par bya'o / /
rdo rje bdud rtsi'i chu zhes bya ba la man ngag ni 'di yin te mngon par 'dod pa'i lha'i rnal 'byor pas /
de bzhin gshegs pa thams cad rjes su zhugs pa sngon du 'gro ba'i byang chub kyi sems las byung ba'i dkyil 'khor rang gi rig ma'i pad+mar sprul la /
de'i dbus ma'i gdan la lha thams cad dang ldan pa'i gnod mdzes bsams te /
yang de bzhin gshegs pa thams cad zhugs pa sngon du 'gro ba'i byang chub kyi sems rdo rje'i chu gnod mdzes de'i kha'i lce de la /
yi ge dzaM bsams la /
lha'i bsam gtan gyis gnas la gnas te /
oM AHdzad+haM naM de hi hUM zhes bya ba'i sngags kyis dbul bar bya'o / /
de nas de'i dbu rgyan la mi bskyod pa bsgoms te gshegs su gsol bar bya'o / /
gnod sbyin mo sgrub pa'i cho ga gsungs pa ni zhes bya ba la sogs pa yin te /
khang pa brtsegs ma'i nang du chud pa'i mngon par 'dod pa'i 'jam pa'i rdo rje'i rnal 'byor pas gnod sbyin mo thams cad kyis nam mkha'i dbyings thams cad gang bar bsams la /
yi ge k+ShiM las rdo rje gsum gyi ngo bo nyid kyi gnod sbyin mo'i gzugs cig dpal 'byung po 'dul ba la sogs pa'i lung las bshad pa'i gzugs dang ldan pa gshin rje gshed kyi cod pan mdun du bsams la /
der ye shes sems dpa' dgug go / /
las gsum rdo rje'i bye brag gis / /
zhes bya ba ni bzhams te bsgo ba dang /
dbye ba dang /
sbyin pa'i las kyi dbye ba bzhin du bsgrub par bya'o / /
de lta na yang grub par ma gyur na /
tshar gcad par bya'o / /
de yang de'i snying gar khro bo'i sngags bsgoms la /
de yang 'khyud nas rdo rje'i sbyor ba drag shul can gyi brtsam par bya zhing / /
drag shul bsgrub pa'i cho ga bzhin du sbyar bya'o / /
yang na /
las gsum rdo rje'i bye brag gis / /
zhes bya ba ni 'jam pa'i rdo rje nyid sku rdo rje la sogs pas byin gyis brlabs par bsgom par bya'o zhes bya bar sbyar bar bya'o / /
da ni dngos grub dman pa grub pa rnams kyi che ba'i ngo bo bshad pa'i phyir gsungs pa ni de nas zhes bya ba la sogs pa ste /
gang dngos grub dman pa thob pa rnams la /
de nyid yongs su smin pa'i dbang gis sku dang gsung dang thugs kun du grub pa'i sangs rgyas 'dzam bu chu bo'i gser gyi 'od dang 'dra bar 'gyur ro / /
de nyid gsungs pa ni mi snang ba'i zhes bya ba la sogs pa yin te /
gnod sbyin gyi rgyal po la sogs pa'i dngos grub yod pa la ni nor la dbang ba'i bdag por gyur pa'i dbang gis rig pa 'dzin pa dag gi dbang por 'gyur ro / /
phan yon gsungs pa ni de la 'di ni zhes bya ba la sogs pa gsungs pa yin no / /
rang snang ba'i rig pa dang lhan cig brtul zhugs kyi spyod pa'i cho ga gsungs pa ni de nas zhes bya ba la sogs pa ste /
rang gi rig pa'i tshul sku dang gsung dang thugs rdo rje'i sku la sogs pa bsgom pa rang gi ngo bos mngon sum nyid du bya ba yin no / /
de la nye bar mtshon pa'i don du rnam par snang mdzad gsungs pa ni de la 'di ni zhes bya ba la sogs pa ste /
cho ga bzhin du thams cad bya / /
zhes bya ba ni rnam par snang mdzad kyi dkyil 'khor gyi 'khor lo la sogs pa'i tshul gyi rnal 'byor te /
rnal 'byor de byas la cho ga gang yin pa de gsungs pa ni lo grangs bcu drug ces bya ba la sogs pa yin no / /
spyan ni rang snang ba'i rig ma ste /
de'i go 'phang ni gsang ba'i pad+ma yin pas /
de dang yang dag par ldan pa'i rang gi gsang ba'i rdo rjes bsgom par bya'o / /
rig pa de yang mngon par sbyangs pa dang ldan pa nyid du bya'o zhes gsungs pa ni phyag rgya sngags kyi cho ga zhes bya ba la sogs pa yin no / /
dus bzhir zhes bya ba ni bsam pa'i khyad par gyi dbang du mdzad nas gsungs pa yin te /
mngon par brtson pas ni nyin dang mtshan du bya ba yin no / /
bsrung bar bya ba'i dam tshig gsungs pa ni rtag tu gzhan gyis zhes bya ba la sogs pa yin no / /
rnam par snang mdzad kyi rnal 'byor pa'i cho ga gsungs nas /
'od dpag tu med pa dang /
mi bskyod pa dag gi rnal 'byor pa'i yang gsungs pa ni / /
'dod chags rdo rje'i kyo ba mo / /
zhes bya ba la sogs pa yin no / /
'jam pa'i rdo rje la sogs pa'i rnal 'byor pas kyang ji ltar mos pa bzhin du rig pa'i brtul zhugs 'di bya'o zhes gsungs pa ni /
rdo rje can gyi zhes bya ba la sogs pa yin no / /
rdo rje can gyi yi ge gsum / /
zhes bya ba ni de kho na nyid gsum gyis byin gyis brlab pa la sogs pa'i cho gas so / /
lhag ma rnams ni go sla'o / /
le'u bcu drug pa'i 'grel pa'o // //
ji skad gsungs pa'i dam tshig bsrungs pa las mngon par 'dod pa'i dngos grub tu 'gyur ro zhes bstan pa'i phyir le'u bcu bdun pa gsungs pa ni de nas zhes bya ba la sogs pa yin te /
de bzhin gshegs pa thams cad kyi dam tshig bsrung bar bya ba'i phyir /
gsol ba btab pa yin la /
thog ma dang tha ma med pa'i ye shes kyi bdag nyid yin pas na ye shes che'o / /
sku rdo rje la sogs pa bskyed pa'i rgyur gyur pas na rdo rje dbyings so / /
chos thams cad dri ma med par thugs su chud pas na mkhas pa chen po'o / /
sku gsum la sogs pa'i mchog tu gyur pas na rdo rje gsum mchog go / /
dkyil 'khor gsum gyi bdag nyid can yin pas na /
dkyil 'khor gsum mo / /
rdo rje dbyangs zhes bya ba ni dam tshig la sogs pa gsungs shig ces brjod de phyag 'tshal lo / /
'dis ni rdo rje sems dpa' la mi bskyod pa'i bdag nyid kyi bstod pa yin no / /
me long lta bu la sogs pa'i tshul gyis tshigs su bcad pa gsungs pa ni rnam par snang mdzad ces bya ba la sogs pa'o / /
rnam par dag pa'i 'dod chags kyi pha rol tu phyin pa'i shes rab brnyes pas na /
'dod chags kyi pha rol tu phyin pa zhes bya'o / /
de ltar tshigs su bcad pa re res de bzhin gshegs pa lnga'i bdag nyid bstan nas 'di dag ni ston pa'i spros pa med pas skabs su gsungs pa yin no / /
chos kyi dbyings nyid ni yi ge chen po yin la /
de yang sangs rgyas thams cad dang 'brel pa'o / /
de nyid ni sku rdo rje la sogs pa'i dbye bas bshad pa'i phyir /
de nas zhes bya ba la sogs pa gsungs pa yin no / /
dam tshig bzhi ni srog gcod pa la sogs pa bsrung bar bya'o / /
sha lnga la sogs pa ni bza' bar bya ba'i dam tshig go / /
sku rdo rje'i dam tshig gsungs nas /
gsung rdo rje dang thugs rdo rje dag gi yang so so'i dam tshig gsungs pa ni de nas zhes bya ba la sogs pa ste /
dam tshig bzhi la sogs pa ni snga ma bzhin du bshad par bya'o / /
dam tshig 'di dag bsrung ba ni de nyid 'grub par 'gyur gyi gzhan du ni ma yin no zhes pa'o / /
ji ltar zhe na /
nye bar bsdu ba ni sku gsung thugs kyi rdo rje'i zhes bya ba la sogs pa yin no / /
rang sangs rgyas kyi dam tshig gsungs pa ni de nas zhes bya ba la sogs pa ste /
'di ni rang sangs rgyas kyi rang gi ngo bo tsam zhig bshad pa yin no / /
de thob pa'i rgyu'i tshogs pa dag kyang rig pa 'dzin pa la sogs pa'i dngos grub kyi tshogs pa bzhin du shes par bya'o / /
'dir phyag rgya chen po grub pa'i rgyu'i tshogs pa nyid du sbyar ba ni ma yin no / /
de'i tshul du rtogs pa yin pas rang sangs rgyas kyi dngos grub yin no / /
nyan thos la sogs pa la yang de bzhin du sbyar bar bya'o / /
ye shes spang ba rnams zhes bya ba ni gnyis su med pa'i ye shes dang bral ba'i nyan thos rnams so / /
gti mug lam gyis zhes bya ba la /
gti mug ni bdag dang gzhan gyi char rtog pa dang bral ba ste /
de'i lam gyi las gang bsgom pa'o / /
nyan thos la sogs pa rnams la 'jigs pa skyed par byed pa yin pas na 'jigs shing mi sdug pa ste /
des phan tshun du sangs rgyas nyid du 'gyur ba'o / /
de la cho ga ni 'di yin te /
ji lta ba bzhin du yi ge aM las byung ba'i tshangs pa de'i lung dang rjes su mthun par gdong bzhi la sogs pa dang ldan pa /
rdo rje 'dzin pas dbang bskur ba bsgrubs la /
ji srid mngon par 'dod pa'i dus kyi bar du 'dug nas /
de'i 'og tu sku rdo rje la sogs par mos pa las de'i don sgrub par gyur pa'i sku rdo rje nyid kyi phyag rgya chen po'i bdag nyid du 'gyur ro zhes bya ba'i don to / /
de bzhin du drag po'i dam tshig la yang yi ge a las byung bar cho ga bzhin du sbyar bar bya'o / /
de bzhin du khyab 'jug gi dam tshig la yang zhe sdang gi rigs kyi rgyud dang ldan pa yi ge hUM las byung bar blta bar bya'o / /
'di rnams nye bar bsdu ba'i rigs kyi dbye ba gsungs pa ni de nas zhes bya ba la sogs pa'o / /
gnod sbyin mo rnams kyi ngo bo nyid gsungs pa ni de nas zhes bya ba la sogs pa ste /
sha dang khrag za ba'i rang bzhin can ni phal cher gnod sbyin mo yin te /
de nas de bzhin du mchod la /
cho ga bzhin du bsgrub par bya'o zhes dgongs so / /
de bzhin du klu'i dbang po la sogs pa rnams kyi bu mo'i rang gi ngo bo bsgrub par bya ba'i phyir gsungs pa ni de nas zhes bya ba la sogs pa yin no / /
phyag rgya chen po'i dngos grub bsgrub par 'dod pas kyang dam tshig 'di dag thams cad cho ga bzhin du spyad par bya'o zhes bstan par bya ba'i phyir /
de nas zhes bya ba la sogs pa gsungs te /
lus kyi rnam gsum zhes bya ba ni srog gcod pa la sogs pa'o / /
tshig gi las zhes bya ba ni /
brdzun du smra ba la sogs pa rnams bzhi'o / /
yid kyi rdo rje'i rang bzhin kun / /
zhes bya ba ni gnod sems la sogs pa rnam pa gsum du bshad pa'o / /
de ltar thams cad bsnyen pa'i rnal 'byor pa nyid 'grub par 'gyur ro / /
de bas na 'di ni kun nas spyad pa la spyod pas na /
kun du mdzes dga' ste /
bcom ldan 'das phyogs med par 'jug pa'o / /
da ni rnal 'byor pa thams cad kyi snying po bsdus pa gsungs pa ni de nas zhes bya ba la sogs pa yin te /
kha phyi rol du bltas pas sangs rgyas la sogs pa la phyag byas pa la sogs pa dang /
rnal 'byor pas byang chub yang dag 'thob par mi 'gyur ro zhes bya ba'i don to / /
'o na ji ltar phyag bya zhe na /
de nas zhes bya ba la sogs pa gsungs te /
rdo rje sems dpa' dang 'brel ba'i sku dang gsung dang thugs kyi dkyil 'khor du rang nyid rdo rje gsum gsum bsgoms la /
sngags las tha dad pa'i blo dang bral bas phyag bya'o / /
'di nyid bshad par bya ba'i phyir de nas zhes bya ba la sogs pa gsungs te /
sems can gyi khams rdo rje gsum gyi ngo bo nyid rdo rje 'dzin par byas la phyag bya ba'i bdag nyid can du bsams la /
bdag nyid kyang de'i ngo bo nyid du gyur pa dang /
bsam gtan gyi phyag bya'o zhes bya ba ni dam tshig go / /
da ni chen po'i yan lag bzhi byas nas /
bdud rtsi myang bar bya'o zhes bstan par bya ba'i phyir /
de nas zhes bya ba la sogs pa gsungs te /
dus gsum sangs rgyas dag la zhes bya ba ni dkyil 'khor ram /
chos 'byung gi nang du chud pa rnams la 'bar ba la sogs pa'i cho gas bsgrubs pa'i bdud rtsi dbul bar bya'o / /
de yang ji skad du /
'bar ba'i oM gyis byin brlab bya / /
zhes bya ba la sogs pa smos pa yin no / /
rnal 'byor pas dus bzhir bya ba gsungs pa ni de nas zhes bya ba la sogs pa yin te /
rdo rje thams cad ni rnam par 'khrul pa ste /
de rnams kyi mi snang ba ni rnam par 'jig pa rnam par dag pa'i ngo bo ste /
de nyid ni dam tshig yin te de phyung ba'o / /
spyad ces bya ba ni phyi'i bud med rang snang ba'i rig ma'i bdag nyid du byas la gsal bar snang ba'i bdag nyid thun bzhir spyad par bya'o / /
rdzas zhes bya ba ni de las byung ba'i dam tshig rdo rjes cho ga bzhin du blang bar bya'o / /
yang na rdzas zhes bya ba ni 'jig tshogs la lta ba spang bar bya'o / /
rig pa 'dzin pa'i dam tshig gsungs pa ni de nas zhes bya ba la sogs pa ste /
dbu rgyan dag la bsam gtan bsam / /
zhes bya ba ni rin chen 'byung ldan rig pa 'dzin pa grub pa mgo la bsam par bya'o /
las dang po pa rnams kyi dam tshig bshad pa'i phyir gsungs pa ni de nas zhes bya ba la sogs pa ste /
sku'i rdo rje zhes bya ba ni nye bar mtshon pa tsam du zad de thugs rdo rje la sogs pa gang yang rung ba'i sbyor ba dang ldan pa'o / /
phyi rol rdo rje ni rdo rje 'dzin pa lta bur rang gi kha zas la bsam par bya'o / /
rdo rje chos zhes bya ba ni hU~M dgod pa'i rdo rje'i lce dam par rnal 'byor pa bdag nyid bya ba ste de nas de bza' bar bya'o / /
'di dag kyang /
mdor bstan cho ga spyad par bya / /
zhes bya ba ste /
mdo tsam du byas pa'i bya ba zhes bya ba'i don to / /
'di dag thams cad ni lha rnams kyi 'khor lo la sogs par bsam par bya'o / /
de yang ji skad du /
kun du mnyam zhing rnam par dag pa'i zhes bya ba la sogs pa smos pa yin no / /
da ni bcom ldan 'das yid kyis mdzad pa gsungs pa ni de nas zhes bya ba la sogs pa yin te de bzhin gshegs pa thams cad kyi ngo bo nyid kyi rdo rje 'dzin pa'i nyid kyi sku dang gsung dang thugs nyid ni mi phyed pas na rdo rje ste /
de nyid ni snying po ste /
de kho na nyid do / /
de'i ngo bo nyid kyis rdo rje mnyam pa nyid la rnam par dgongs nas cang mi gsung bar gyur to / /
byang chub sems dpa' rnams kyis zhus pa'i rjes thogs la /
de bzhin gshegs pa rnams kyis bka' stsal pa /
sku dang gsung dang thugs rdo rje ni dmigs su med pa ste /
de bzhin nyid de de'i ngo bo nyid do / /
rang gi rang bzhin las mi 'gyur bas na mi 'gyur ba'i gnas so / /
de bas na rtog pa'i bdag nyid can de nyid ni ngo bo nyid med pa'i mi 'gyur ba'i gnas te /
tshig la sogs pa'i tshul dang bral bar rnam par brtags nas cang mi gsung bar bzhugs so / /
bcom ldan 'das 'di ni thugs de lta bur gyur pa yin la sku nyid mi 'gyur ba yin te /
'di nyid ni phyin ci log gi tshul gyis ma skyes pa'o / /
gsung dang thugs kyang de bzhin du shes par bya'o / /
de ltar na gsung dang thugs kyi bya ba rdzas can gyi mtshan nyid dang bral ba yin te / /
sku yang de bzhin du shes par bya'o /
sku la sogs pa de yang dmigs su med par rtogs pa las yang dag par 'byung ba'o / /
de bas na khams gsum po 'di dag ni phyin ci log pa ste /
de ltar gyur pas yang dag par shes pas /
yang dag par bsdus shing bsdams pa yin no / /
'jam dpal la sogs pa byang chub sems dpa' rnams kyis rtogs pa'i rjes thogs la /
de bzhin gshegs pa rnams kyis bka' stsal pa yin no / /
de ci'i slad du zhe na zhes bya'o /
byang chub sems dpa' rnams kyis smras pa /
de bzhin gshegs pa thams cad ces bya ba la sogs pa la /
de bzhin gshegs pa thams cad ni 'di ltar rdo rje dbyings kyi ngo bo nyid de /
de rnams kyi spyod pas 'gro ba'i don gyi rjes su 'gro ba yin pas na sems can gyi don gyi rjes su 'gro ba'o / /
'di skad ston te /
gang de bzhin gshegs pa gzhan rnams kyis 'jig rten gyi brtson pa'i dbang du mdzad nas /
phyi rol la bsten pas chos nyid ston pa yin la /
de bas na rdo rje 'dzin pas kyang /
de bzhin du ston par mdzad par rigs te /
phyin ci log gis kun 'byung bas / /
ci phyir de la rtog pa mdzad / /
ces bya'o / /
de yang de bzhin gshegs pa rnams kyis bka' stsal pa /
de ci'i phyir zhe na bya ba'o / /
byang chub sems dpa' rnams kyis gsol ba tshangs pa la sogs pa zhes bya ba la sogs pa ste /
gang gi phyir tshangs pa la sogs pa byang chub sems dpa' rnams ni 'jig rten pa'i mngon par shes pa'i ye shes tsam yod par gyur pas kyang /
chos kyi de kho na nyid ma lus par mi shes pa rnams 'di ltar rnam par rtog ste /
rdo rje'i bdag nyid ces bya ba la sogs pa la /
chos kyi de kho na nyid mi mkhyen par ci'i phyir bcom ldan 'das ni chos rnams ston par mdzad ces de rnams blo la sems par 'gyur ro zhes bya ba'i don to / /
de bzhin gshegs pa rnams kyis gsungs pa de nas zhes bya ba la sogs pa ste /
tshangs pa la sogs pa skad cig ma de la 'khrul pa 'dir 'gyur mod kyi /
de ltar na yang chos nyid ji ltar gnas pa bzhin du bstan par bya'i /
sems can rnams slu bar ni mi bya ste /
des na tshangs pa la sogs pas kyang rnam par dpyod na shes par 'gyur ro / /
nged kyis mi shes so zhes bya ba ni chos nyid zab pa nyid du bshad pa yin no / /
sku gsum gyi rdo rje chos nyid nye bar bzung nas zhes bya ba ni de lta bu'i chos nyid nye bar bzung na /
de lta bu nyid kyi bya ba 'byung bar 'gyur la /
chos nyid de yang sems can thams cad kyi rgyud la gnas pa yin no / /
de bas na /
zhi ba dang ni srid pa'i ngo bo 'dir / /
zhes bya ba la sogs pa smos pa yin no / /
smra bar byed pa zhes bya ba ni dmigs su med pa'i ye shes kyi bdag nyid can rtogs pas kun rdzob tu bshad pa'o / /
smra ma yin zhes bya ba ni dngos su na tshig la sogs pa'i tshul dang bral ba yin pa'i phyir ro / /
'di bdag nyid gsal bar bya ba'i phyir de bzhin gshegs pa thams cad kyis zhus pa'i rjes thogs la /
rdo rje 'dzin pas gsungs pa ni rang gi sku dang gsung dang thugs zhes bya ba la sogs pa'o / /
de ltar zhus pa dang /
lan gyi rim gyis chos nyid dmigs su med pa'i tshul nyid du gsungs pa yin no zhes bya ba ni mdor bsdus pa'o / /
gang du sku dang gsung dang thugs med ces bya ba ni /
sku la sogs pa nam mkha' dang 'dra ba nyid yin pa'i phyir ro / /
der gzugs su rnam par bsgom zhes bya ba ni /
de'i tshul gyis de nyid la rang nyid so sor snang ba'i rig pa 'byung ba'i phyir ro / /
da ni dbang bskur ba bstan pa'i phyir de nas zhes bya ba la sogs pa gsungs pa yin te /
sangs rgyas dkyil 'khor zhes bya ba ni /
rnam par snang mdzad yongs su gyur pa'i rdo rje'o / /
spyi bor rdo rje zhes bya ba ni sku rdo rje'i spyi bor mi bskyod pa bsgom pa'o / /
rdo rje 'khor lo 'dzin pa zhes bya ba la /
dbu la rang gi rdo rje mi bskyod pa 'dzin pa ste /
de'i rten sku'i rdo rje 'khor lo 'dzin pa bsam par bya'o zhes bya bar sbyar ro / /
de bzhin du rig pa'i skyes bu'i gzugs gzhan dag la yang rigs dbye bas dbang bskur ba'i nges pa bsam par bya'o zhes gsungs pa ni /
thams cad rigs kyi bye brag gis / /
zhes bya ba la sogs pa yin no / /
mchog 'gyur zhes bya ba ni de lta bus 'grub par mi 'gyur ro zhes bya ba'i don to / /
bsgrub par bya ba 'grub pa na bsrung bar bya zhing ting nge 'dzin gyis kyang tshim par byas la spyan bsam par bya'o zhes bya ba gsal bar bya ba'i phyir /
gsang ba'i dbyings las zhes bya ba la sogs pa gsungs te /
de ni spyan dang mA ma kI dag kyang zhes bya ba la sogs pa gsungs pa yin no / /
rdo rje gsum gyis mtshan pa'i phyag rgya chen po bsgom par bya'o zhes bya ba de dran par bya ba'i phyir gsungs pa ni de nas zhes bya ba la sogs pa ste /
sku dang gsung dang thugs nyid ni dam tshig ste /
phyag rgya chen po la 'da' bar mi bya ba yin no / /
cho ga bzhin du thams cad ces bya ba ni ji skad bshad pa'i bskyed pa la sogs pa'i cho gas phyag rgya chen po'i don thams cad brtag par bya'o / /
lag pas phyag rgya mi bcing ngo / /
zhes bya ba ni de yang rnam par g.yeng ba'i tshul yin pa'i phyir te /
dgug pa la sogs pa yid kyis bya'o / /
cho ga bzhin zhes bya ba ni 'bar ba la sogs pa byas nas so / /
bza' zhes bya ba ni bshang gci la sogs pa nyid do / /
bdud rtsi lnga la sogs pa'i sbyor ba rnams nges par bya ba nyid du bstan par bya ba'i phyir yang nye bar dgod par smos pa yin te /
de bzhin du 'di'i 'og ma rnams la yang ci rigs par khong du chud par bya'o / /
phung po la sogs pa'i rnam par dag pa gsungs pa ni mdor na zhes bya ba la sogs pa ste /
rdo rje'i skye mched rnams nyid ni / /
zhes bya ba la sogs pas ni 'di skad ston te /
mig la sogs pa'i gnas rnams nyid du sa'i snying po la sogs pa gzhag par bya ba'i gzugs rdo rje la sogs pa ltar dkyil 'khor ba ni ma yin no / /
rdo rje 'dzin pa de nyid yin / /
zhes bya ba la /
rdo rje ni de bzhin gshegs pa rnams te /
de 'dzin pas na nam mkha'i dbyings yin gyi ston pa po ni ma yin no / /
slob dpon gyi ba spu'i bu ga gcig khyad par du 'phags so zhes bya ba ni gsang ba 'dus pa'i byang chub kyi sems bsgom pa la sogs pa'i bsod nams kyi phung po ni sa 'og ma pa'i pha rol tu phyin pa'i sangs rgyas rnams kyi bsod nams kyi phung po las khyad par du 'phags pa yin no / /
de yang gang gi phyir gsang ba 'dus pa'i slob dpon ni tshe 'di nyid la sangs rgyas zhes bya ba'i grangs su 'gro ba yin no / /
da ni de lta bu'i slob dpon la brnyas pa byas pa'i sems can rmongs pa ni dmyal bar 'gro bar 'gyur ro zhes sems shing byams pa la sogs pa cang mi smra bar gyur pa yin no / /
de nas zhes bya ba la sogs pa nas brtsams te /
khyed rnams nyon cig ces bya ba la sogs pa nas bsam gtan gyi dkyil 'khor ro zhes bya ba'i bar ni gsang ba'i dbang bskur ba dang 'brel ba yin te bdag gis ma bshad do / /
khro bo rdo rje mkha' 'gro'i rnal 'byor bshad pa'i phyir gsungs pa ni de nas zhes bya ba la sogs pa yin te /
'dir rim pa ni 'di yin no / /
cho ga bzhin du rdo rje 'dzin pa yongs su gyur pa las /
yi ge hrIHzhes bya ba las byung ba'i mdung rtse gsum pa las byung ba /
nyi ma'i gdan can kha dog nag po zhal gsum pa phyag g.yas pa gnyis na /
rdo rje dang rtse gsum bsnams pa /
g.yon pa gnyis na thod pa dang nor bu bsnams pa /
phyag gtso bo gnyis kyis rdo rje mkha' 'gro ma la 'khyud pa /
rdo rje gsum la sogs pas byin gyis brlabs pa'i rdo rje mkha' 'gror bsams la bsgrub par bya ba'i sha la sogs pas nam mkha'i khams gang bar bsams te /
'od zer lnga'i 'od dang ldan pa'i rang gi lce rnam par 'gyur ba bsgoms la bsgrub par bya ba'i khrag la sogs pa hUM hrIHkhaM zhes bya ba'i sngags kyis phab la thod pa las btung bar bya'o / /
sbyor ba'i 'di nyid kyis bsgrub par bya ba phur bus gdab par yang bya'o zhes gsungs pa ni rtse gsum zhes bya ba la sogs pa ste /
des na bsgrub par bya ba'i khrag la sogs pa drangs par 'gyur ro / /
dam tshig gi bza' ba'i rdzas gsal bar bya ba ni bza' ba'am zhes bya ba la sogs pa ste /
cho ga bzhin du zhes bya ba ni dkyil 'khor gyi 'khor lo la sogs pa bsgom pas so / /
mchod pa'i yo byad mchog lnga yis / /
mchod pas zhes bya ba ni dpa' bo lnga la sogs pas lha rnams la mchod par bya'o / /
dbang po gnyis kyi sbyor ba yis / /
zhes bya ba la sogs pa ni las la gnas par gyur nas byang chub kyi sems rgyas pas nam mkha'i khams bkang la /
de'i tshe byang chub kyi sems kyi phra rab kyi tshogs de bzhin gshegs pa'i bkod par bskyed nas lha mo'i pad+mar bcug ste /
ye shes kyi bdud rtsi'i rnam par gyur par bsams la /
rang gi khar drangs te spyad la /
des rang gi lus la gnas pa'i lha'i 'khor lo dang /
dkyil 'khor pa rnams tshim par bya'o / /
sems can khams rnams mtha' yas kyi / /
zhes bya ba la sogs pa ni bdag gis ma bshad do / /
dam tshig 'dzin pa zhes bya ba ni rgyud las gsungs pa'i dam tshig gi spyod pa dang de kho na nyid shes par byas pa'o / /
dam tshig gsum gyis rdo rjes spyad / /
ces bya ba ni sku la sogs pa byin gyis brlabs pa'i rjes thogs la cho ga bzhin du spyad par bya'o / /
sku gsung thugs kyi longs spyod ces bya ba ni rdo rje gsum mi phyed pa'i zla ba zhu ba'i gzugs so / /
der gsang gnas gsum ni chos 'byung ba'o / /
rdo rje ni rdo rje ste /
de gnyis las byung ba'i bde ba chen po skyes pa de bdag gis bsgrub par bya zhing dge ba yin no zhes bya ba de lta bu'i bsam pa dang lhag par mos pas bsgom par bya ste /
mngon par zhen pa brtan por bya ba'i don to / /
rnal 'byor pa bsgom pas dub pa la skyo ba bsal ba'i cho ga gsungs pa ni /
mtho gang tsam gyis zhes bya ba la sogs pa ste /
spyi bo'i steng du mtho gang tsam gyis spags par bdud rtsi lnga'i dkyil 'khor mtho gang tsam pa nyid gdugs dkar po lta bu yongs su brtags la /
de'i dbus na gnas pa'i kha dog lnga pa'i oM gyi 'od kyis zhu bar gyur nas zla ba lta bu'i bdud rtsi'i rgyun nyid rkan gyi phyogs su babs pas sku rdo rje la sogs pa rtsa sbubs ma lus pa'i rgyu ba nas cho ga bzhin du tshim par bya'o / /
'di dag kyang /
rang gi snying po'i de nyid nges rtogs pas / /
zhes bya ba la sogs pa'i tshigs su bcad pa gnyis dang sbyar bar bya'o / /
phyi rol du lta ba la zhen pa'i mchod rten gyi las la sogs pa dgag pa gsungs pa ni mchod rten dag gi zhes bya ba la sogs pa yin te /
gang zhig phyi rol la zhen pa'i blos mchod rten la sogs pa byed pa de la ni bsod nams cung zad du 'gyur mod kyi /
de la dmigs pas mngon par zhen pas ni yang dag par rdzogs pa'i byang chub tu ni ma yin no zhes shes par bya'o / /
dug bsal ba'i cho ga gsal bar bya ba'i phyir gsungs pa ni b+h+rUM zhes bya ba la sogs pa'o / /
'dir cho ga ni 'di yin te /
yi ge b+h+rUM las gtsug tor 'khor los sgyur ba dkar po'i rnal 'byor ram /
rnam par snang mdzad kyi rnal 'byor byas la lag pa g.yas par yi ge b+h+rUM nyid la 'khor lo rtsibs brgyad pa dkar po la de'i lte bar yi ge b+h+rUM 'od zer dkar po dang ldan pa rnam par bsams la /
dug gis khyab pa'i lus la gnas pa'i dug la 'od zer gzhug cing phyir 'byin pas byab cing bsal bar bya'o / /
don 'di nyid ni lhag par bcug la /
rta mgrin la bshad pa'i cho gas dug drang bar bya'o zhes sbyar bar bya'o / /
de bzhin du gnon pa la yang kha dog ser po'i rnal 'byor la sogs pa bya ste /
snga ma bzhin du las rnams ci rigs par bya'o / /
gro ga la sogs pa la bri bar bya ba'am /
bsgom par bya ba'i srung ba'i 'khor lo'i cho ga bshad pa'i phyir gsungs pa /
de ni de nas zhes bya ba la sogs pa ste /
'di yang bdag gis ma bshad do / /
any+dza na'i khyad par bshad pa'i phyir gsungs pa ni de nas zhes bya ba la sogs pa ste /
'di dag la dmigs nas cho ga bzhin du bzlas brjod 'bum byas te /
snyoms par zhugs pa dang ldan pa'i rang gi lha'i rnal 'byor dang ldan pas /
lam gyi gzhi mdo la sogs par mar gyi ngo'i tshes bcu bzhi la mtshan phyed kyi dus su thod pa'i steng du 'dug ste thod pa de las gzhan pa gnyis rkang pa gnyis kyi 'og tu bzhag nas dkyil 'khor bris la /
kha sbub pa'i thod pa gsum gyi steng du gnas te /
bdud rtsi lnga la sogs pa dang bcas pa'i til mar chen pos gang ba'i khrag dang bshang ba la sogs pas bsgos pa'i arka'i shing bal gyi sdong bu pad+ma'i snal mas dkris pas mar me sbar nas thod pa gnyis par rang gi sngags bzlas pa'i dud pa bcug la /
de nyid du bshad ma thag pa'i phreng ba'i sngags kyis brgya rtsa brgyad mngon par bzlas pa byas te mig tu byug par bya'o / /
de nas sku la sogs pa'i dngos grub gsum du 'gyur ro / /
chos kyi rnam grangs 'di'i che ba'i bdag nyid shes par bya ba'i phyir de bzhin gshegs pa thams cad kyis zhus pa gsungs pa ni de nas zhes bya ba la sogs pa ston to / /
lan gsungs pa ni de nas phyag na rdo rje zhes bya ba la sogs pa ston to / /
ngas ma gsungs so zhes bya ba ni mar me mdzad la sogs pa'i bdag nyid du mdzad nas ma gsungs pa ste /
spros pa med pa'i rdo rje 'dzin pa'i bdag nyid kyis na /
bcom ldan 'das shAkya thub pa dang /
mar me mdzad la sogs pa ni tha mi dad pa nyid yin la /
spros pa'i tshul gyis ni khyad par yod do zhes bya bar dgongs so / /
sdug bsngal gsum zhes bya ba ni lus la sogs pa'i sdug bsngal lo / /
de'i tshe 'byung ba'i sems can 'di lta ste /
sems can rnam pa gnyis dang /
'byung po rnams sdug bsngal gsum dang ldan par shes nas byang chub sems dpa' rnams ngu ba yin no / /
de nas de rnams bzlog par bya ba'i phyir /
de bzhin gshegs pa rnams kyis bka' stsal pa ni yi ge ni thun mong ste zhes bya ba la sogs pa'o / /
yi ge'i tshig 'di ni thun mong nyid yin te /
ji ltar byang chub sems dpa' khyed rnams kyis de'i tshe gsang ba'i yi ge de mi shes pa de bzhin du bdag cag rnams kyis kyang mngon par rdzogs par sangs rgyas pa na /
thun mong du gyur pa'i phongs pa de la ci'i phyir mya ngan byed byang chub sems dpa' rnams kyis gsol ba /
khyed rnams kyis ci'i phyir gsang ba'i yi ge de rnams mkhyen par ma gyur de bzhin gshegs pa rnams kyis bka' stsal pa /
gsang ba'i yi ge gsum rnam par dag pa'i phyir ro zhes bya ba ste /
yi ge de rnams ni sku la sogs pa rnam par dag pa'i ngo bo nyid yin zhing de kho na nyid du gyur pa thams cad mkhyen pa'i rgyu yin la /
bdag cag rnams ni de'i tshe mngon par rdzogs par sangs ma rgyas pa yin te /
des na bdag cag rnams kyis mi shes pa yin no / /
rdo rje gsum yi ge sngags kyi mchog phyag rgya chen po la sogs pa bsgom par bya'o / /
ye shes rdo rje zhes bya ba ni bar skabs 'dir kA lir gyur pa'i rdo rje 'dzin pa la /
lha mo rnams kyis blangs pa'i tshigs su bcad pa bshad pa'i phyir de nas zhes bya ba la sogs pa gsungs so / /
de bas na spyan la sogs pa'i lha mo rnams kyis ni glu'i sgra yis bskul bar byas par bsam zhes smos pa yin no / /
rig ma'i pad+ma'i nang du sprul pa'i dkyil 'khor du zhugs pa'i sems can gyi khams snod du rung bar bya ba'i phyir /
dbang bskur ba sbyin pa gsungs pa ni de nas zhes bya ba la sogs pa yin te /
dam tshig gi 'khor los zhes bya ba ni yi ge hUM yongs su gyur pa'i rdo rje 'dzin pa'i bdag nyid kyis nam mkha'i khams thams cad ces bya ba ni chos 'byung bar khang pa brtsegs ma la sogs pa de bzhin gshegs pa thams cad yongs su gyur pa'i tshul gyis dbang bskur ba sbyin pa'i don dang /
rab tu ldan pas zla ba zhu bas gang bar gyur pa'o / /
'di ni sems can thams cad kyi dbang bskur ba'o / /
de yang zla ba zhu ba'i gzugs su gyur pa dang /
de ni /
de rnams de 'og dbang bskur bya / /
zhes smos pa yin no / /
de nas sems can de rnams rdo rje'i ye shes can du gyur to / /
de yang ji skad du /
sa yi snying po phyag na rdo rje dang / /
zhes bya ba la sogs pa smos pa yin no / /
'dod pa'i khams na ma yin zhes bya ba la sogs pas ni rtogs par bya ba'i ngo bo nyid las tha dad par gyur pa'i gzugs kyi phung po la sogs pa dgag pa yin te /
chos thams cad dmigs su med pa'i ye shes kyi bdag nyid can gyis gnyis su med pa yin pa'i phyir ro / /
de yang ji skad du /
zhi ba dang ni srid pa'i ngo bo 'dir / /
zhes bya ba la sogs pa smos pa yin no / /
khams gsum po sku dang gsung dang thugs rdo rje zhes bya ba ni brtan pa dang /
g.yo ba'i dngos po thams cad kyi ngo bo nyid sku'i dkyil 'khor du rang rang gi ngo bo tha mi dad par gnas so zhes bya ba'i don to / /
lus dang bral bas ngag dang sems nye bar dgos pa ste /
de nyid kyis na de bzhin gshegs pa thams cad ces bya ba la sogs pa smos pa yin no / /
de bzhin du 'di'i 'og ma rnams la yang shes par bya'o / /
de skad ces bka' stsal nas zhes bya ba'i mthar thug pa'i le'u bcu bdun gyis ni rtsa ba'i rgyud rdzogs pa yin no / /
le'u bcu bdun pa'i 'grel pa'o // //
dpal gsang ba 'dus pa zhes bya ba'i rtsa ba'i rgyud kyi 'grel pa rdzogs so // @ / /
'jam dpal gzhon nur gyur pa la phyag 'tshal lo / /
da ni de nas zhes bya ba la sogs pas rtsa ba'i rgyud kyi bshad pa'i ngo bor gyur pa rgyud phyi ma le'u bco brgyad pa gsungs pa yin te /
ji skad du bshad pa'i de bzhin gshegs pa thams cad kyi dbang bskur ba dang sku dang gsung dang thugs kyi gsang ba de dag bstan pa'i le'u bcu bdun pa las bshad pa'o / /
dngos po thams cad kyis zhes bya ba ni rang gi lus la sogs pa rtse gcig pa ste /
'di ni byed pa po'i khyad par ro / /
ji lta ba dang zhes bya ba ni lus la sogs pa lha'i bdag nyid can te /
'di ni las kyi khyad par ro / /
dus ji bzhin par zhes bya ba ni gleng gzhi'i le'u la sogs pa las gsungs pa'i rim gyis te /
'di ni bya ba'i khyad par ro / /
mthong ba ni sku'i rnam pas so / /
thos pa ni gsung gi rnam pas so / /
khong du chud pa ni thugs kyi rnam pas te /
so so rang rig pa'i tshul gyis 'di skad ces gsol to zhes bya bar sbyar ro / /
rdo rje gsum gyis zhes bya ba ni /
sku rdo rje la sogs la go rims ji lta ba bzhin du bzhugs pa 'di ni sku gsung thugs kyi nges pa ste /
de ni ngo mtshar che'o / /
de'i don ni 'di yin te /
rnal 'byor pa rnams kyi sku rdo rje'i dngos po thams cad kyi ngo bo nyid ni sku rdo rje nyid la rnam par gnas la sdud pa na yang rang gi sku rdo rje nyid la rab tu 'jug gi gzhan du ni ma yin te /
de bzhin du gzhan dag la yang sbyar bar bya'o / /
de bas na 'dis ni de nas bcom ldan 'das rnam par snang mdzad khams gsum pa thams cad kyi las zhes bya ba la sogs pa 'di nyid kyi le'u bcu bdun pa las gsungs pa'i 'das ma thag pa'i don ston pa yin no / /
dus gsum rdo rje'i ngo bo nyid / /
ces bya ba ni dus gsum gyi sangs rgyas kyi ngo bo nyid du sems can thams cad yang dag par 'byung ba yin la de bas na de rnams ni don dam par sangs rgyas nyid yin par gsungs so / /
byang chub rdo rje'i gnas thob pa / /
zhes bya ba ni de nyid kyis na sems can thams cad ni de bzhin gshegs pa'i snying po can no zhes gsungs pa dang /
de bzhin du /
srid dang zhi ba'i ngo bo'i chos nyid dag /
'dir ni dbye ba 'ga' yang yod min te /
gzung bya la sogs rnam bral bas / /
de phyir thams cad du ni rtag tu 'grub / /
ces bshad pas so / /
e ma'o mchog tu mya ngan 'das / /
zhes bya ba ni 'khor ba'i rgyun nyid ni de kho na nyid shes pa ni mya ngan las 'das pa'o zhes bya ba ni ngo mtshar che'o / /
de yang /
'khor ba dang ni mya ngan 'das / /
'di gnyis yod pa ma yin te / /
'khor ba yongs su shes pa ni / /
mya ngan 'das zhes bshad pa yin / /
zhes 'byung ba'o / /
gsang ba zhes 'dir gang la bgyi / /
zhes bya ba la sogs pa ni byang chub sems dpa' rnams kyis de bzhin gshegs pa rnams la zhus pa yin te /
zhus pa 'di rnams kyi don ni 'og nas bshad pa las 'di nyid gsal bar ston par 'gyur ro / /
sku gsung thugs kyi rdo rje yis / /
zhes bya ba la sogs pa ni rang rang gi lus dang ngag yid rdo rje rnams kyis so / /
sku gsung thugs kyi rdo rje la / /
zhes bya ba ni yang dag par rtogs pa'i bdag nyid can gyi rdo rje can sku la sogs pa'i lha'i bdag nyid can du yang dag par bzung zhing yang dag par rtogs pa la rtse gcig tu byas nas nyon cig ces bya ba'i don to / /
de bzhin gshegs pa'i gsung dang rjes su mthun par de nyid la byang chub sems dpa' de rnams rjes su 'jug par bstan pa'i phyir /
de nas zhes bya ba la sogs pa gsungs te /
byang chub sems dpa' chen po zhes bya ba ni byang chub pa'i bdag nyid can rdo rje 'chang chen po'i sku rdo rje la sogs pa rang rang gi lus rdo rje la sogs pas dmigs na /
lus la sogs pa'i ngo bo nyid rdo rje 'chang gi bdag nyid yin par rtogs shing mngon du byas nas cang mi smra bar gyur to zhes bya ba'i don to / /
byin gyis brlabs nas zhes bya ba ni byang chub sems dpa' de rnams nyan pa po'i slob ma nyid du gyur par mdzad ces bya ba'i don to / /
'di nyid ni chos ston par mdzad pa'i dus yin no / /
da ni zhus pa rnams kyi lan bstan pa'i phyir /
sku gsung thugs ni rnam pa gsum / /
zhes bya ba la sogs pa gsungs te /
rgyud kyi 'brel ba ji lta bu / /
zhes bya ba'i lan bstan par bya ba'i phyir lnga pa zhes bya ba la sogs pa gsungs te lnga pa las ni sgrub po gsungs la /
dgu pa las ni dam tshig bzhi gsungs so / /
bcu bdun pa zhes pa ni bcu bdun pa las ni bsrung bar bya ba'i dam tshig go / /
bcu gsum pa las ni gsang sngags kyi bzlas brjod la sogs pa gsungs so / /
de'i don ni 'di yin te /
lnga pa las bshad pa'i sgrub pa po ni le'u dgu pa la sogs pa las gsungs pa'i don dang 'brel te /
de bas na 'di ni bcom ldan 'das kyis gang bstan par mdzad pa de nyid ni sgrub pa chen po'o / /
bzhi par ni dkyil 'khor gyi cho ga gsungs la /
slob dpon gyi las de yang bcu drug pa las brtul zhugs dang dkyil 'khor gsungs so / /
rgyas pa las ni de kho na nyid dang rjes su 'brel pa'i mchod pa gsungs te de nyid ni sdom pa'o / /
bcu gnyis pa las ni thun mong gi dngos grub gsungs so / /
brgyad pa zhes bya ba la sogs pa la sngar brgyad pa'i sgra smos pa'i phyir gzhung lhag pa yin pas na drug pa yin par bshad la /
de la drug pa las ni rjes su mnyes pa dang nye bar sgrub pa gsungs so / /
gnyis pa las ni dam tshig ces bya ba byang chub kyi sems gsungs so / /
bcu pa dang bcu bzhi pa las ni drag po'i sbyor ba gsungs so / /
bdun pa las ni sgrub pa'i sdom pa rjes su dran pa'i ngo bo nyid gsungs so / /
gsum pa las ni bsnyen pa'o / /
bcu gcig pa las ni dngos grub kyi zhing ri bo la sogs pa'o / /
de nyid du bcu zhes bya ba'i sgra mi mngon par byas nas le'u dang po bzung ste /
der de bzhin gshegs pa thams cad kyi phrin las lha rnams 'byin pa la sogs pa gsungs pa yin no / /
bco lnga pa las ni bskyed pa'i rim pa dang 'brel ba'i lha'i dkyil 'khor bskyed pa'i bsgrub pa'i go rims kyi sbyor ba gsungs so / /
bsnyen pa rdo rje'i cho ga bzhi / /
zhes bya ba ni rdo rje bzhis bsnyen pa bya'o zhes ston to / /
mchog tu gyur pa gzhung nyid do / /
zhes bya ba ni dngos grub mchog dang 'brel pa'i gzhung ngo / /
slob ma bzang po la sangs rgyas la sogs pa dang 'brel bar ston pa nyid ni de'i 'khor ba las yongs su grol ba zhes bya ste /
de dag thams cad ni le'u de dang de dag la ci rigs par gsungs so zhes bya ba ni rgyud kyi 'brel ba yin no / /
rnal 'byor zhes 'dir ci la bgyi / /
zhes bgyi ba'i lan bstan par bya ba'i phyir shes rab thabs dang zhes bya ba la sogs pa gsungs so / /
de ltar dang po rgyud kyi 'brel pa gsungs nas /
da ni rgyud ces bya ba'i sgra nyid kyi don bstan par bya ba'i phyir /
rgyud ni rgyun zhes bya bar grags / /
zhes bya ba la sogs pa gsungs te /
gzhi dang rang bzhin rgyu yin no / /
zhes bya ba la rang bzhin ni rnam pa'am 'byung gnas te /
khyad par gyi rgyu la rang bzhin zhes bya'o zhes bya ba'i don to / /
rang bzhin de nyid kyi 'bras bu ni mi 'phrogs pa ste mya ngan las 'das pa zhes bya ba yin te /
rgyu dang 'bras bu dbyer med pas so / /
gzhi'i don rnam par dbye ba ni thabs dang zhes bshad pa ste /
chos 'byung ba'i gzhal yas khang zhes bya ba'i don to / /
de ltar na rgyun gsum po de dag la ni rgyud ces bya'o / /
rgyun las rab tu ston pa'i phyir ro / /
gal te rgyud 'di las gzhan dag ston pa de dag kyang gsum po 'di dag gi nang du 'dus pa yin no zhes bstan par bya ba'i phyir rigs gsum zhes bstan pa gsungs te /
dngos po gang yin pa de dag ni sems su rigs gcig la de rnam par spros pa rnams sku la sogs pa'i dbye ba las ni rigs gsum du 'gyur la rigs lnga'i sangs rgyas kyi dbye ba las ni rigs lngar 'gyur ro / /
de rnams nyid rnam par phye ba'i dbye ba las ni rigs brgyar 'gyur ba 'di ni nye bar mtshon pa tsam ste /
rnam pa 'di nyid kyis na rigs rnams kyi dbye ba ni mtha' yas so / /
de bas na rigs 'di dag dang 'di lta bu gzhan dag kyang rgyu dang 'bras bu dang bzhi ste /
gsum du ji ltar rigs par 'di'i khongs su gtogs pa yin no zhes bya ba'i don to / /
de ltar rtsa ba'i rgyud bshad nas rgyud phyi ma'i le'u bco brgyad par bshad pa'i don bstan pa'i phyir / /
byang chub rdo rje zhes bya ba la sogs pa gsungs te byang chub kyi sems rdo rje'i le'u bcu bdun par gsungs pa'i bka' dang bcas par lhan cig tu de bzhin gshegs pa rnams kyis gang gsungs pa de nyid ni rgyud phyi ma yin par 'dod de ston pa pos don ji lta bu gsungs pa de dang 'dra bar bshad pa'i tshul nyid ni rgyud phyi ma zhes bya'o zhes bya ba'i don to / /
de nyid rnam pa du ru bshad / /
ces bya ba la sogs pa dris pa bzhi la lan bzhi bstan par bya ba'i phyir /
de nyid rnam pa lnga ru bshad / /
ces bya ba la sogs pa gsungs te /
gsang ba rnam pa gsum zhes bya ba ni sku dang gsung dang thugs nyid la bya ste / /
don 'di ni sngar /
sku gsung thugs ni rnam pa gsum / /
gsang ba zhes ni bstan pa yin / /
zhes 'di nyid kyi nang nas bshad zin mod kyi /
'on kyang yang dris pa'i rim pa'i sgo nas rigs lnga'i dbye bas de kho na nyid la sogs pa'i chos kyi mtshon pa mdzad pa ni de nyid dran pa'i phyir gsungs pa yin pas na 'di la zlos pa'i nyes pa yod pa ma yin te /
bcom ldan 'das ni sems can gyi bsam pa'i dbang gis bstan par mdzad zin pa'i don la yang ming gi rnam pa gsungs pa ni srid pa yin no / /
che ba'i lha ni bdag por gyur pa'i lha ste thugs rnam par dag pa'i rang bzhin don dam par rigs gcig pa'i ngo bo nyid do / /
gsang ba zhes bya ba ni brda la bya'o / /
byang chub sems zhes gang la bgyi / /
zhes 'dir smras pa'i lan bstan pa'i phyir /
thog ma tha ma med zhi ba / /
zhes bya ba la sogs pa gsungs te /
dngos dang dngos med mi zad ces bya ba ni dngos po dang dngos po med pa'i rdzas dang bral ba'o / /
sems gtso zhes bya ba ni mig yor gyi tshul gyis khyab pa'o / /
stong nyid snying rje mi phyed pa / /
zhes bya ba ni chos kyi de kho na nyid kyi bdag nyid can no / /
de bzhin rig pa'i skyes bu ci / /
zhes bya ba'i lan bstan par bya ba'i phyir sku gsung thugs kyi rdo rje ye shes zhes bya ba la sogs pa gsungs te /
mi phyed pa ni zhes bya ba la thabs dang shes rab ni sku gsung thugs rdo rje nyid kyi gnyis su med pa'i tshul du ngo bo nyid gcig pas mi phyed pas so / /
phye ba'i dngos zhes bya ba ni de dag nyid rnam par dbye ba'i dbye bas phye bas so / /
badzr-i d+h+r-ika ces gang la bgyi / /
zhes bya ba la sogs pa dris pa lnga la lan lnga'i tshigs su bcad pa bstan pa ni rgyu lnga dang ni zhes bya ba la sogs pa gsungs pa yin te /
rgyu lnga ni rgyur gyur pa'o / /
'bras bu lnga ni 'bras bur gyur pa ste /
rdo rje'i rtse lnga ni sangs rgyas lnga'i bdag nyid can yin la /
de nyid steng dang 'og gi chas rgyu dang 'bras bu rnam par dag pa'i gzugs can ni rdo rje zhes bya ba la de 'chang bar mdzad pas ni rdo rje 'dzin pa'o / /
chos kyi dbyings rnam par dag pa ni rnam par shes pa ste /
de nyid ni yid ces kyang bya'o / /
yod dang med dang dbus las 'das / /
zhes bya ba ni yod pa dang med pa'o zhes bya ba'i rnam par rtog pa dang bral zhing 'byung ba dang 'byung ba las gyur pa'i me long rnam par dag pa'i gzugs can yin la /
de nyid ni sems can kun gyi lus yin te /
kun gzhi'i rnam par shes pa'o / /
de ni 'di ltar dzi na dzika /
ces bya'o / /
dzi na zhes bya ba'i sgra nyid kyi don bstan par bya ba'i phyir /
skye las rgyal ba zhes bya bar gsungs te /
dzi na'i sgra ni skye ba la bya la de las rgyal bar mdzad pas na dzi na dzika ces bya ste /
brtags pa'i bdag nyid du mi skye'o zhes bya ba'i don to / /
don rnams thams cad ces bya ba ni don thams cad la gang mnyam pa nyid de las kun du 'byung ba ni de rnam par dag pa'i sems nyid ni rin po che de yin la /
de yang tshor ba pos rang rig pas nges par tshor ba yin pas na /
tshor ba rnam par dag pa'i yid la rin chen 'dzin zhes bya ba'o / /
mtshan gzhi mtshan nyid dngos pos ni / /
zhes bya ba la /
mtshan gzhi ni sngon po dang ser po la sogs pa'o / /
mtshan nyid ni de'i brtag pa'o / /
dngos po ni rnam par rtog pa'i ngo bo drug pa yin te /
des rnam pa thams cad du gang rtog cing sems can gyi don la so sor rtog pa ste /
de rnam par dag pa nyid kyi mtshan ma mtshon par bshad ma thag pa gang yin pa de ni A ro l-ika ces bya'o / /
rnam par shes rab mthar phyin byed / /
ces bya ba ni byams pa dang /
snying rje la sogs pa la rab kyi mthar phyin par slob par byed pa'i rnam par shes pa ni bya ba grub pa'i ye shes kyi ngo bo nyid gang yin pa de ni shes rab ces bya la /
de 'dzin par byed pas 'du byed sems pa rnam par dag pa'i yid ni shes rab 'dzin ces bya bar bshad do / /
de ni de bzhin rigs ni 'dir gang lags zhes bya ba'i lan 'dir bstan pa'i phyir /
rigs ni rgyud ces bya bar bshad / /
ces bya ba la sogs pa gsungs te /
mi 'jig ces bya ba ni de bzhin gshegs pa lnga'i bdag nyid can gnyis su med pa'i ngo bo nyid la ni rnam par 'jig pa med do / /
skye ba med pa gang yin zhes pa ni sku dang gsung dang thugs kyi chos rnams ni gcig dang du ma'i sbyor bas skye ba med pa ste /
de bzhin gshegs pa rnams kyi rnam par dag pa nyid kyis skye ba med pa'i phyir ro / /
rigs ni lnga po 'di dag ste / /
zhes bshad pa'o / /
sngags kyi sgo nas sangs rgyas rnams kyi rnam par dag pa sngar bshad nas /
da ni rgyu dang 'bras bu zhes bya ba la sogs pas phung po'i sgo nas rnam par dag pa gsungs pa yin te /
rgyu dang 'bras bu dag rgyu la rgyu nyid dang /
'bras bu la 'bras bu nyid du gang mngon par zhen pa ste /
pha rol tu phyin pa'i gzhung lugs gsungs pa'o / /
gnyis po de dag gi 'jig pa'i rnam par shes pa ste /
rnam par shes pa'i phung po'i ngo bo de ni zhe sdang yin par bshad de rgyu dang 'bras bu dag tha mi dad par mngon par zhugs pa'i ye shes la ni zhe sdang zhes bya ba'i don to / /
bems pos bcings pa yis zhes bya ba la sogs pa la gzugs kyi phung po de nyid sems med pas bcings pa'i rang bzhin yin la /
de rnam par dag pa'i ngo bo nyid ni gti mug ces bya bar bshad de /
thams cad du rang rig pa'i nga rgyal gyi rab tu 'jug pa ni gti mug chen po zhes bya ba'i don to / /
tshor ba zhes bya ba ni tshor ba'i phung po ste /
dregs pa dang nga rgyal la sogs pa rjes su myong ba'i ngo bo'o / /
de rnam par dag pas thams cad bdag mnyam mo zhes bya ba'i nga rgyal gyi ngo bo nyid kyis mnyam pa'i bdag nyid can ni rin chen 'byung ldan no / /
'du shes ni 'du shes kyi phung po'o / /
dngos la chags pa'i mtshan nyid can / /
zhes bya ba ni mtshan mar nye bar 'dzin pa'i bdag nyid can te /
de rnam par dag pa'i so so rang rig pa'i ngo bo nyid kyi 'dod chags kyi bdag nyid can ni 'od dpag tu med pa'o / /
'du byed ces bya ba ni 'du byed kyi phung po ste /
de rnam par dag pa 'da' ba'i ngo bo nyid ni don yod grub pa'o / /
rkyen gyis drangs pa'i bdag nyid can / /
zhes bya ba ni bdag nyid kyis sems can rnams kyi don bya'i /
gzhan dag gis ni ma yin no zhes nan tan byed pas drangs pa'i bdag nyid can gang yin pa de la de skad ces bya ste /
bya ba sgrub pa'i ye shes zhes bya ba'i don to / /
byang chub kyi sems ni thams cad kyi rjes su 'gro ba yin no zhes bstan par bya ba'i phyir byang chub kyi sems zhes bya ba la sogs pa gsungs te /
byang chub kyi sems ni gcig tu mnyam pa'i ngo bo nyid yin pas sems yang dag par bzlog par bya ba'i phyir /
srid pa kun 'byung zhes bya ba gsungs te /
de ni srid pa dang mnyam pa'i ngo bo nyid do zhes bya bar dgongs so / /
da ni 'di las /
'dod dang thar pa rab bsgrub pa / /
zhes gsungs pa'i 'dod pa'i sgra'i don bstan par bya ba'i phyir 'dod chags zhes bya ba la sogs pa gsungs te dam tshig ces bya ba ni rdo rje sems dpa'i bdag nyid can no / /
sna tshogs 'dra ba yin zhes bya ba ni dngos po thams cad dang mnyam pa nyid kyi rang bzhin no / /
mngon phyogs zhes bya ba ni rang rig pa la mngon par phyogs pa'o / /
las las skyes zhes bya ba ni byams pa dang snying rje la sogs pa bsgoms pa las yang dag par byung ba'o / /
da ni /
mo ha zhes ni gang la bgyi / /
zhes bya ba la sogs pa dris pa'i lnga'i lan bstan pa'i phyir gnyis med ces bya ba la sogs pa gsungs te chos nyid kyi gnyis su med pa'i ye shes kyi ngo bo nyid kyi dngos po rnams gang rang gi ngo bo nyid lhag par mos pa'i nga rgyal de la ni rmongs pa zhes bya'o zhes bshad do / /
gang phyogs nges pa med pa'i ngo bos phan tshun ma thug cing 'dzer ba'i gnyis su med pa'i ye shes kyi ngo bor de nyid ni zhe sdang ngo / /
gang gi mtshan nyid ngo bo nyid gnyis su med pa la zhen pa'i ye shes kyi bdag nyid can de nyid ni 'dod chags so / /
gang 'di ltar mi chod cing mi shigs pa'i ngo bo nyid kyi ye shes de ni rdo rje zhes bshad de /
bzhi po de dag ni dga' ba rdzogs pa'i longs spyod mchog ni gcig tu gyur pa ste /
'di dag ni mo ha ra ti zhes bya ba la sogs pa lha mo bzhi'i sngags kyi don gsungs pa yin no / /
btsun mo'i mchog phun sum tshogs pa'o zhes gsungs pa'i sgra'i don phun sum tshogs pa ji ltar lags zhes zhus pa 'di'i lan bstan par bya ba'i phyir bud med bde mchog phun sum tshogs pa'o zhes bya ba gsungs te /
mo ha ra ti la sogs pa 'di dag ni bde mchog gi rgyur gyur pas na bde mchog ste /
de nyid la phun sum tshogs pa'o zhes bya ba'i don to / /
gti mug la sogs pa gsum la rdo rje dga' ba khongs su gtogs par bstan par bya ba'i phyir /
gti mug ces bya ba la sogs pa gsungs te /
gnyis su med pa'i ye shes kyi bdag nyid can dga' ba ni thams cad kyi rjes su 'gro ba ste rgyu des na gti mug la sogs pa'i thabs sangs rgyas rnams kyi rdo rje theg pa'o zhes bshad cing gsungs par gyur pa yin no / /
da ni /
ya mAn+ta kr-ita don ni gang / /
zhes bya ba la sogs pa khro bo'i sngags bzhi'i don zhus pa'i lan bstan par bya ba'i phyir mi 'jigs pa dag nyid ces bya ba la sogs pa gsungs te /
lus dang ngag dang yid kyi chos rnams ni gcig dang du ma la sogs pa'i phyin ci log gi tshul gyis ma skyes pa'i ngo bo nyid yin pas na mi 'jigs pa'i bdag nyid can gyi chos rnams te /
btags pa'i bdag nyid can nyid ni 'jigs pa yin pa'i phyir ro / /
de lta bas na lus la sogs pa'i dngos po 'di dag thams cad kyi mi 'jigs pa'i ngo bo ni dam tshig ste /
lus la sogs par gtogs pa'i gcig dang du ma la sogs pa dang bral ba'i yul la dang po rnam par dag pa'i ngo bo nyid ni gshin rje mthar byed ces bya ste /
gang gi phyir phyin ci log ni gshin rje zhes bya la de'i mtha' rnam par 'jig par byed pa'o zhes bya bar dgongs so / /
rnam shes min bdag ces bya ba ni don dam par mi 'gyur ba'i tshul gyis dag par gyur pa 'dzin pa po'i ngo bo nyid du mi 'gyur ba'i chos rnams ni byang chub pa'i bdag nyid do / /
de lta bu'i sems can thams cad kyi dam tshig gang yin pa de'i tshul gyis na shes rab mthar byed ces bya ste /
nyes pa skyes pa rnams spong ba'i phyir dang /
ma skyes pa rnams ni mi skyed pa dang /
de bzhin du yang dag pa'i byang chub ma skyes pa rnams bskyed par bya ba'i phyir dang /
skyes pa rnams gnas par bya ba'i phyir dang /
dad pa dang ldan pa'i brtson 'grus rnam pa bzhi po de rnam par dag pa'i rang bzhin rgyal ba nyid ni shes rab mthar byed ces bya ste /
'di lta bu'i shes rab kyis nyes pa rnams mthar byed pa'o zhes dgongs so / /
brjod med bdag nyid ces bya ba ni dngos po rnams kyi de nyid ni brtag par mi nus pas na brjod du med pa'i bdag nyid can gyi chos rnams te /
de bas na 'di ltar /
ming dang gzugs blo dngos po med / /
ces bya ba ste /
gzugs la sogs par so sor snang ba'i blo dngos po med pa ste /
med par gyur pa'i dngos po la ni yul med do zhes bya ba'i bar du'o / /
de lta bur gyur pa'i chos thams cad kyi dam tshig gang yin pa des na /
pad+ma mthar byed ces bya ste /
brjod du med pa'i bdag nyid can gyi phung po'i yul rnams la 'dun pa dang /
brtson 'grus la sogs pas de rnams la skyes bu dran pa dang /
brtson 'grus rtsom par gyur pa ste /
'di ni dngos po'i chos rnams dang bral bar byung ba'i 'dun pa la sogs pa'i yul rnams dran pa'i pad+ma zhes bya la /
de nyid 'dun pa med pa la sogs pa'i nyes pa mthar byed pas na /
bcom ldan 'das pad+ma mthar byed ces bya'o / /
mi rtog bdag nyid ces bya ba ni rang bzhin gyis 'di ltar zhi ba nyid yin pas 'dzin pa po la sogs pa'i spros pa dang bral ba'i phung po lnga rnams yin la de nyid 'dir rdo rje kun gyi dam tshig ste /
rjes su 'da' bar mi bya ba'i ngo bo nyid yin la /
tshul des na bgegs mthar byed ces bya ste sngar bshad pa'i mi rtog pa'i chos rnams la rnal 'byor pa dran pa dang ldan pas sems rtse gcig pa'i ngo bo nyid dngos po'i de kho na nyid la dmigs pa'i ting nge 'dzin ni shes rab kyi rigs las byung ba rdzogs par gyur pa ste /
de rnam par dag pa'i ngo bo nyid ni khyab bdag bgegs mthar byed pa yin te /
ma dad pa la sogs pa'i bgegs rnams mthar byed pa'o zhes bya ba'i don to / /
da ni nges par bshad pa bzhi po rnams kyi 'di nyid kyis kyang de dag sangs rgyas kyi byang chub kyi ngo bo nyid yin pas de dag shes pa las bde ba chen po thob par 'gyur ro zhes bstan par bya ba'i phyir mi 'jigs zhes bya ba la sogs pa gsungs so / /
gshin rje gshed kyi bya ba gsal bar bstan par bya ba'i phyir /
gti mug ces bya ba la sogs pa gsungs te /
gti mug ces bya ba ni thams cad du song ba'i nga rgyal gyi bdag nyid can gyi gti mug chen po'o / /
de yang gti mug la nye bar longs spyod par 'gyur te /
gti mug chen po'i bdag nyid rnam par snang mdzad kyi rnam par dag pa'i gti mug la bslabs pa las skye bar 'gyur ro zhes bya ba'i don to / /
gti mug zad phyir zhes bya ba ni rnam par snang mdzad de'i phyin ci log gi rab tu 'jug pa 'byung ba zad par byed pa'i sgo'i dbang du mdzad pa ni gshin rje mthar byed ces bshad do / /
de nyid kyis na lus mthar byed / /
ces bya ste /
'jig tshogs la lta ba mthar byed cing / /
rnam par 'jig par mdzad pa dang / /
'dzin pa po dang bral ba nyid kyis ni / /
shes rab mthar byed ces bya ba yang de nyid do / /
shes rab mthar byed kyi bya ba bstan pa'i phyir / /
nyes pa zhes bya ba la sogs pa gsungs te /
nyes pa zhes bya ba ni zhe sdang chen po ste /
bdag dang gzhan du rnam par 'byed pa dang bral ba'o / /
nyes pa de nyid la nye bar spyod par gyur pa ni zhe sdang chen po'i bdag nyid mi bskyod pa yongs su dag pa'i bdag nyid la bslabs pa las skye zhes bya ba'i don to / /
nyes pa zad phyir zhes bya ba ni mi bskyod pa de las zhe sdang kha phyir bltas pa'i zhe sdang gi rab tu 'jug pa 'byung ba zad par mdzad pa'i sgo'i dbang du mdzad nas shes rab mthar byed ces gsungs so / /
de nyid kyis na sems ni mthar byed cing zhes pa ste /
de nyid kyis na sems ni zhes bya ba ni 'dzin pa'i bdag nyid can gyi sems te /
de mthar byed pa'o / /
de nyid kyis na nyon mongs mthar byed de /
'dzin pa po'i bdag nyid kyi rgyur gyur pa'i nyon mongs pa gzhan gyis mi thub pas na de 'gog par mdzad pa'i phyir ro / /
de bzhin du pad+ma mthar byed kyi dgos pa bstan par bya ba'i phyir 'dod chags zhes bya ba la sogs pa gsungs te /
'dod chags ni 'od dpag tu med pa'i bdag nyid can gyi 'dod chags chen po'o / /
de yang rnam par dag pa'i chags pa la bslabs pa las skye bar gyur pa ste /
de yang 'od dpag tu med pa de ni phyin ci log gi chags pa dang 'dres pa'i dogs pa sel ba'i mchog yin pas /
'di ni pad+ma mthar byed ces bya'o / /
ngag mthar byed ces bya ba ni / /
ngag gi ngo bo 'gog par mdzad pa'o / /
de nyid kyis na snyoms par 'jug pa mthar byed par gyur pa ni rta mgrin te /
smra ba po dang brjod par bya ba gang yin pa'i snyoms par 'jug pa ni yul dang yul can gyi mtshan nyid du 'dus pa ste /
de rab tu 'jig par byed ces bya ba'i don to / /
bgegs mthar byed kyi yang sbyor ba bstan pa'i phyir /
nyon mongs zhes bya ba la sogs pa gsungs te /
nyon mongs pa dang las kyi sgrib pa ma lus pa zad par byed nus pa'i ye shes nyid bya ba thams cad byed pas bgegs mthar byed ces bya ba'i don to / /
nyon mongs rdo rje nyid sgrib pa yin la de rnam par dag pa ni gnyis su med par lhag par mos pa las thams cad rnam par dag par gyur la /
de nas las las skyes pa'i yang 'bras bu rnam par dag par 'gyur te /
ji skad du /
rnam pa de 'dra'i sems ldan lus dang ni / /
ngag gi las rnams ci yang rung ba dag /
phyag rgya dang ni sngags kyi rnam pa ru / /
rdzogs pa'i sangs rgyas kun gyis de gsungs so / /
zhes bya ba la sogs pa smos pa yin no / /
rdo rje'i bdag nyid can de dag ji ltar 'byung ba de yang bstan par bya ba'i phyir gzung dang zhes bya ba la sogs pa gsungs te /
gzung ba ni de'i rnam par so sor shes pa'o / /
chags pa ni de la rjes su phyogs pa'o / /
rnam pa ni 'dra bar bskyed pa'o / /
mi g.yo ba ni dran pa'i tshul mi g.yo ba de nyid du bstan par gyur pa'o / /
rgyu nyid ni de nyid kyi gnyis su med pa'i rang bzhin gyis 'bras bu dang mi phyed par slob pa'o / /
'bras bu nyid ni de nyid kyi rgyu'i rnam pa dang /
gnyis su med pa'i bdag nyid gsal bar gyur pa ste /
de ni 'dir rdo rje rnams kyis bskyed pa'o / /
da ni khro bo'i gnas skabs bshad pa yin pas na /
'dod pa'i rgyal po la sogs pa yang bshad par bya ba'i phyir /
'dod pa'i rgyal po zhes bya ba la sogs pa gsungs te /
'byin pa'i sngags kyi skabs na med pas 'di dag dkyil 'khor pa ma yin par dgongs so / /
sa'i snying po dang /
sa rdo rje la sogs pa rnams zhus pa med kyang the tshom med pa'i don du /
ming la sogs pa bstan par bya ba'i phyir /
dam tshig ces bya ba la sogs pa gsungs te /
dam tshig rdo rje ni sa'i snying po'o / /
de la sogs pa drug ni mig la sogs pa rnam par dag pa'i ngo bo nyid de /
de dag kyang gzugs yongs su dag pa nyid yin pas 'byung ba las gyur pa nyid du rnam par grags so / /
rig pa'i rgyal po zhes bshad do / /
zhes bya ba la sogs pa la rig pa'i rgyal po'i sgra yang de nyid yin par bshad do / /
sa la sogs pa zhes bya ba la sogs pa las rdo rje la sogs pa ni spyan la sogs pa'i ngo bo nyid yin la /
nam mkha' rdo rje dang bcas pa ni 'byung ba rnam pa lnga nyid du rnam par grags so / /
gzugs rdo rje la sogs pa'i yang ming la sogs pa bstan par bya ba'i phyir /
gzugs rdo rje la sogs pa drug ces bya ba la sogs pa gsungs te /
rdo rje'i bdag po thams cad ni / /
'dod chags de nyid don sems pa / /
zhes bya ba la sogs pa la /
rdo rje'i bdag po'i sgras ni gzugs rdo rje la sogs pa 'byung ba las gyur pa'i lha mo drug yin par rnam par bshad do /
'byung ba las gyur pa rnam par dag pa'i ngo bo nyid kyi skabs kyi dbang du mdzad nas gsungs pa yin no / /
gzugs rdo rje la sogs pa lha mo drug pa de dag nyid kyi 'byin pa'i sngags bstan par bya ba'i phyir /
sku gsung thugs kyi rdo rje las / /
zhes bya ba la sogs pa gsungs te /
bdag nyid chen po zhes bya ba ni gzugs rdo rje la sogs pa rnams te sku la sogs pa'i ngo bo nyid kyi yi ge gsum las dbyung bar bya ste /
de bas na 'di dag ni dkyil 'khor pa nyid yin gyi /
'dod pa'i rgyal po la sogs pa ni ma yin no zhes bya bar dgongs so / /
da ni /
kun du spyod pa gang zhig lags / /
zhes bya ba 'di'i lan bstan par bya ba'i phyir /
thabs dang shes rab ces bya ba la sogs pa gsungs te /
ji skad du bshad pa'i thabs dang shes rab las byung zhing skyes pa ni dkyil 'khor 'khor lo'i rnam pa thams cad dag par lhag par mos pas phung po la sogs pa gnyis su med pa'i sbyor ba nges par byas la sngags pas 'jigs pa thams cad dang bral zhing mi 'gyur ba'i sems kyis seng ge dang 'dra bar gnas par bya'o / /
rnal 'byor pa de la gnas pas ni mi bya ba la sogs pa ci yang med de /
sngags pas 'di dag thams cad bya'o zhes bya ba'i don to / /
de bas na 'di nyid ni mnyam par ma gzhag pa ste /
smyon pa la sogs pa'i tshul gyi sbyor ba kun du spyod pa zhes bshad do / /
de bas na sbyor ba 'dis gang spyod pa de ni rtag tu mnyam par gzhag pa yin pas kun du spyad pa la spyod pa zhes bshad do / /
de skad du /
phyin ci log rtog rnam grol na / /
bya ba ma lus pa ni rdzogs par bya / /
zhes bshad pas so / /
de bzhin du sngags kyi spyod pa ci zhes bya ba 'di'i lan bstan par bya ba'i phyir /
rkyen las byung ba zhes bya ba la sogs pa gsungs te /
yul dang dbang po la brten nas rnam par shes pa gang 'byung bar 'gyur ba de ni yid kyi sgrar bshad la /
de nyid rnam par dag pas 'khor ba las skyob pas na man+t+ra ste sngags so / /
des 'jig rten gyi spyod pa las rnam par grol ba'i dam tshig dang /
sdom pa yongs su bsrung ba'i ngo bo nyid gang yin pa de ni sngags kyi spyod pa zhes bya ba'i don to / /
'dir ni bzlas pa gang zhig lags / /
zhes bya ba 'di'i lan bstan par bya ba'i phyir rang rang gi ngo bo zhes bya ba la sogs pa gsungs te sku rdo rje la sogs pa'i ngo bo nyid kyi gsang sngags bzlas pa'i cho gar bshad pas /
rnam par brtags pa'i dbye bas sngags brjod la /
spro ba la sogs pa cho ga bzhin du bya'o / /
ye shes sa bon zhes bya ba ni ye shes sems dpa'i sa bon gyi ste /
byang chub bdag med pa'i ngo bo nyid kyis so / /
bdag med gzung zhes bya ba ni 'dzin pa po'i rang bzhin dang bral ba ste /
de lta bu'i sangs rgyas lnga po sna tshogs rdo rje'i bdag nyid can cig car spro zhing bsdu'o / /
gzung zhes bya ba ni gnas pa brtan par bsgom par bya'o / /
sna tshogs bzhin zhes bya ba ni / /
rang nyid dngos po thams cad ngo bo nyid du mos pa ste /
ji skad du yang bzlas la /
sems nyid ni dngos kun bdag nyid rang gi sems dbang po zhes bya ba la sogs pa smos pa yin no / /
sna tshogs zhes bya ba ni sna tshogs pa'i ngo bo ye shes kyi sa bon te /
dus gsum la ni yi ge gsum dang lhan cig tu yang bzlas pa'o / /
de nas yang spro ba la sogs pa bya ba ni sngags bzlas pa'i cho ga'o / /
bzlas pa zhes bya ba'i sgra ni smra ba yin par bshad pas ngag 'di dag thams cad kyang sngags kyi sgrar bshad de /
de kho na nyid bskul ba'i ngo bo nyid gyur pas sngags dang rnal 'byor pa'i thams cad du de kho na nyid la mngon par zhugs pa yin pa'i phyir ro / /
dam tshig sems dpa' 'dra bar ye shes sems dpa' yang bsgom par bya'o zhes bstan par bya ba'i phyir /
ji ltar thugs so zhes bya ba la sogs pa gsungs so / /
sangs rgyas rnams kyi spro bas kyang dbang bskur ba la sogs pa de bzhin du bya'o zhes bstan par bya ba'i phyir de rnams spyi bor zhes bya ba la sogs pa gsungs te spyi bo na yang gang gi rig pa gang dang gang yin pa lhan cig tu sbyor bar 'gyur ba ni rdo rje 'chang bzhin du de thams cad kyi yang longs spyod rnam bzhir shes par bya'o / /
de bstan pa'i phyir bdag byin brlab la sogs zhes bya ba la sogs pa gsungs te /
bdag la byin gyis brlab pa zhes bya ba ni de la /
oM d+harma d+hA tu swa b+hA ba At+ma ko\u0f85haM zhes bya ba ni bdag la byin gyis brlab pa'o / /
sogs pa'i sgras ni thugs byin gyis brlab pa la sogs pa'o / /
de bas na 'dis ni /
bsnyen pa la sogs pa yan lag bzhi gsungs pa yin no / /
'di dag kyang nye bar mtshon pa tsam du zad de /
thams cad la yang dkyil 'khor gyi bdag po gtso bo rnams kyi bzhin du bstan par bya'o / /
phyag rgya gang la bgyi zhes bya ba 'di'i lan bstan par bya ba'i phyir /
dpa' bo zhes bya ba la sogs pa gsungs te snying po phyag rgya zhes bya ba ni ye shes sems dpa' la sogs pa'i phyag rgya ste /
rjes su mthun pas rigs kyi bdag pos rgyas gdab bo / /
'bras bu zhes bya ba ni mi bskyod pas so / /
rgyu ni rdo rje 'chang ba ste /
'bras bu mi bskyod pa rdo rje 'chang bas rgyas gdab bo / /
chos 'byung ba ni ji ltar bsgom / /
zhes pa 'di'i lan bstan par bya ba'i phyir / /
longs spyod bzhi dang yang dag ldan / /
zhes bya ba la sogs pa gsungs te /
longs spyod bzhi ni bsnyen pa la sogs pa ste /
de dang ldan pa'i rdo rje can lha thams cad dang ldan pa sku la sogs pa'i ngo bo nyid kyi zur gsum dang ldan pa'i chos 'byung bar bsgom mo / /
de dbus zhes bya ba ni chos 'byung ba bsgoms pas mtshon pa'i zhing rnam par dag par bya ba'i phyir dang po nyid du 'khor lo rtsibs bcu pa /
khro bo bcu dang ldan pa bsrung ba'i phyir bsgom par bya'i / /
chos 'byung ba'i nang du srung ba'i 'khor lo bsgom par bya ba ni ma yin te /
ji skad du /
de 'og hUM gis rdo rjer byas pa'i sa / /
zhes bya ba la sogs pa smos pa dang /
de bzhin du hUM mdzad dang yang na gtsug tor ram zhes bya ba la sogs pa bshad pas /
'dir dbus su zhes bya ba'i sgra'i dogs pa ni ma bshad do / /
ye shes bdag nyid bcu las byung / /
zhes bya ba ni dad pa la sogs pa rnam par dag pa'i ngo bo nyid do / /
'gog pa'i rdo rjes zhes bya ba ni /
sems ma 'phros pa'i mtshan nyid do / /
mi g.yo ba dang mtshungs par 'khor / /
zhes bya ba ni myur du 'khor bas mi 'gul ba dang mtshungs par 'khor bar blta bar bya'o / /
de bzhin sdom pa ji lta bu / /
zhes bya ba 'di'i lan bstan par bya ba'i phyir rdo rje can gyi zhes bya ba la sogs pa gsungs te /
sgrub pa zhes bya ba ni rim pa 'di gnyis kyi sgrub pa'i rgyu'o / /
nan tan zhes bya ba ni nyams su blang ba'o / /
dam tshig ni bsrung bar bya ba la sogs pa ste /
'di dag thams cad ni rtsa ba'i rgyud du rgya cher gsungs so / /
sdom pa yang sngar bshad pa nyid do / /
de nyid ni /
rim pa'i dbye bas phye ba yin / /
zhes bya ste /
dbye ba'i khyad par gyis gsungs so zhes bya ba'i don to / /
gzugs dang sgra sogs 'dod pa ni / /
zhes bya ba la sogs pas ni de nyid ston pa yin te /
gzugs la sogs pa rnams las 'dod chags dang zhe sdang dang gti mug skye bar 'gyur ba /
de la 'dod chags la de'i rang bzhin 'od dpag tu med pa'i ngo bo nyid bsam mo / /
de bzhin du rin chen 'byung ldan ni mnyam pa'i bdag nyid can yin la /
mnyam pa'i rang bzhin nyid ni dam tshig ste /
rdo rje 'chang ba yin pas gzugs la sogs pa'i 'dod pa rnams rdo rje 'chang ba'i bdag nyid can yin par bsgom par bya'o / /
de ltar gzugs la sogs pa'i gnyis su med par gyur pa de nyid bsten pa ni sdom pa zhes bya ba yin par dgongs so / /
rnam pa zhes bya ba la sogs pas ni zhe sdang gti mug ces bya ba la sogs pa'i lan gsungs pa ni rnam pa dang ni zhes bya ba ni thabs dang shes rab kyi bdag nyid can no / /
rnam pa med pa ni gnyis su med pa'i ngo bo nyid kyis te /
kun du 'gro ba'i yi ge gsum gyi bdag nyid can du rnam par bsams nas /
bzlas brjod spro ba la sogs pa'i bya bas sems can gyi don bya'o / /
bya ba zhes bya ba ni gsod pa'o / /
'phrog pa ni rdzas dbrog pa ste /
de dag la sogs pa'i las rnams bya'o / /
de ltar zhes bya ba ni bshad ma thag pa'i lha'i gzugs las dang rjes su mthun par zhe sdang la sogs pa'i ngo bo nyid du thams cad bskyed la /
gsang ba rnam par dag pa'i cho ga bzhin du phyag rgyas btab na /
rnal 'byor pa rnams kyi don byed do / /
des de ltar thun mong du bshad nas /
re re'i zhe sdang la sogs pa'i las bstan par bya ba'i phyir zhe sdang 'khor lo zhes bya ba la sogs pa gsungs te /
zhe sdang gtso bor gyur pa'i 'khor lor bskyed la /
thams cad zhe sdang gi rang bzhin du bsams te spro ba la sogs pa rnams byed par bsgrub par bya ba gzhig pa la sogs pa bya'o / /
'di'i phan yon bstan pa'i phyir /
'di lta'i sbyor zhes bya ba la sogs pa gsungs so / /
zhe sdang gi rnal 'byor pa'i las bstan nas /
gti mug gi rnal 'byor pa'i las bstan par bya ba'i phyir /
gti mug sbyor bas zhes bya ba la sogs pa gsungs te /
snga ma bzhin du gti mug gi 'khor lo thams cad bskyed la bzlas pa la sogs pa bya ste /
rdzas dbrog pa la sogs pa bya'o zhes bya ba ni mdor bsdus pa'o / /
'dod chags can gyi rnal 'byor pa'i yang las bstan par bya ba'i phyir / /
'dod chags sbyor ba'i rnal 'byor pas / /
zhes bya ba la sogs pa gsungs te /
'di yang snga ma bzhin du 'dod chags kyi ngo bo nyid du bltas la /
bzlas pa dang spro ba'i las la sogs pa byas nas /
lha mo'i rnam pa la sogs pa bya'o zhes bya ba'i don to / /
zhe sdang la sogs pa'i rnal 'byor pa'i las kyang rim pa 'di ni le'u dgu pa las rgya cher gsungs pas de nyid du shes par bya'o / /
yang 'di la nus pa 'di lta bu yod par ji ltar shes she na /
de'i phyir dkyil 'khor dang ni zhes bya ba la sogs pa gsungs te /
dkyil 'khor la sogs pa'i 'dod pa tsam gyis byed la /
de bas na grub pa po rnams kyi bkod pa ni bsam gyis mi khyab po zhes bya bar dgongs so / /
dkyil 'khor zhes ni gang la bgyi / /
zhes bya ba 'di'i lan bstan par bya ba'i phyir b+ha ga zhes bya ba la sogs pa gsungs te /
gsum po dkyil 'khor yin par gsungs / /
zhes bya ba ni chos 'byung ba'i dkyil 'khor dang pad+ma la byang chub kyi sems yongs su gyur pa'i dkyil 'khor dang /
lus la phyag rgya bzhi'i 'khor ro / /
phyag rgya dgod pa ji ltar lags / /
zhes bya ba'i tshig 'di'i lan dang /
dkyil 'khor gyi don 'di gsal bar bya ba'i phyir phung po skye mched ces bya ba la sogs pa gsungs te /
phung po la sogs pa kun nas rgyas btab pa nyid lha thams cad kyi 'khor lo la sogs pa'i dkyil 'khor yin no zhes bya ba'i don to / /
khro bo rnams kyi phyag rgya dgod pa bstan par bya ba'i phyir /
lcags kyu zhes bya ba la sogs pa gsungs te / /
'khor lo rtsibs bcu pa'i shar lho la sogs pa'i mtshams rnams su 'dod pa'i rgyal po dang dbyig sngon dang /
stobs po che dang /
mi g.yo mgon po'i phyag mtshan lcags kyu la sogs pa rnam pa bzhi rim bzhin dgod par bya'o / /
steng du bltas pa'i rtsibs la gtsug tor gyi 'khor lo'i mtshan ma dgod /
'og tu bltas pa'i rtsibs la gnod mdzes kyi rdo rje dgod par blta bar bya'o / /
rig rgyal rdo rje can rnams kyi / /
zhes bya ba ni sa'i snying po la sogs pa rnams kyi phyag rgya ni 'khor los sgyur zhes bya ba de bzhin gshegs pa rnams yin pas de dang rjes su 'brel ba'i sku mdog dang phyag mtshan la sogs pa'i tshul ni ci rigs par sbyor /
de bas na kun du bzang po ni rdo rje 'dzin pa lta bu'o / /
sa la sogs pa'i zhes bya ba ni spyan la sogs pa ste /
spyan la sogs pa'i phyag rgya ni /
rang gi dkyil 'khor du gsungs so / /
gzugs rdo rje la sogs pa'i phyag mtshan rim pa ji lta ba bzhin du bstan par bya ba'i phyir /
me long zhes bya ba la sogs pa gsungs so / /
sangs rgyas zhes bya ba ni de bzhin gshegs pa drug po rnams so / /
byang chub sems dpa' rnams dang /
khro bo'i rgyal po thams cad mngon par rgyas btab pa'i de rnams kyi phyag rgya ni bshad zin pa nyid do / /
dpa'o gcig ces bya ba ni rdo rje dpa' bo la sogs pa'o /
pad+ma rnam pa lngar zhes bya zhes bya ba la sogs pa gsungs pa'i pad+ma la sogs pa me tog gi don zhus pa de'i lan bstan par bya ba'i phyir lha mo zhes bya ba la sogs pa gsungs te /
lha mo bcu ni me tog gi sgrar bshad de /
'di bdag ni de nyid du gsal bar byas pa yin no / /
gzugs rdo rje la sogs pa drug kyang /
yi ge gsum gyis 'byin pa yin par bstan pa'i phyir /
sku gsung zhes bya ba la sogs pa gsungs te /
rigs kyi rim gyis zhes bya ba ni rang gi rigs kyi phyag rgyas btab pa'i 'byin par bstan to / /
mchod rten zhes ni ga la bgyi / /
zhes bya ba 'di'i lan bstan par bya ba'i phyir mchod rten zhes bya ba la sogs pa gsungs te /
gzhal yas khang la mchod rten zhes bya'o zhes bya ba'i don to / /
ye shes 'khor lo ji lta bu / /
zhes bya ba 'di'i lan bstan par bya ba'i phyir /
ye shes sems dpa' zhes bya ba la sogs pa gsungs te /
ye shes sems dpa' gang reg pa zhes bya ba ni /
ye shes sems dpa'i 'od zer rnams kyis gang yang dag par bskul ba'i sangs rgyas kyi 'khor lo gzhan pa la ni ye shes kyi 'khor lo zhes bya'o zhes bya ba'i don to / /
'dir ni gnas kyang gang zhig lags / /
zhes bya ba 'di'i lan bstan par bya ba'i phyir mi 'gyur zhes bya ba la sogs pa gsungs te /
sa bon gyi yi ge ni sngags te /
de'i ngo bo nyid gnas zhes bya'o / /
mgon po ji ltar bskul bar bgyi / /
zhes bya ba la sogs pa dris pa bzhi'i lan bstan par bya ba'i phyir /
bskul ba zhes bya ba la sogs pa gsungs te /
sangs rgyas thams cad kyi sku la sogs pa'i de kho na nyid kyi tshul gyis ji ltar mos pa'i rnam par byin gyis brlab par bya ba'i phyir gsol bar bya ba ni bskul zhes bshad do / /
phyogs bcu na bzhugs pa'i de bzhin gshegs pa rnams spyan drang bar bya ba'i phyir /
'od zer spro ba ni stong pa zhes bshad do / /
rdo rje can thams cad de de bzhin gshegs pa thams cad kyi rdo rje thams cad spros pas gang de bzhin gshegs pa rnams spyan drangs pas mngon du byed pa de ni spyan 'dren pa zhes bya ste /
de dag gnyis ka la yang bskul ba sngon du 'gro ba yin par blta bar bya'o / /
rdo rje can gyi ngo bo nyid kyi 'od zer gyis rdo rje thams cad yang dag par bsdus nas de'i gnas te /
snying ga'i sa bon gyi bdag nyid can la gong bu'i tshul gyis gzhug pa ni byin gyis brlab pa ste bcing ba zhes bya ba yin no / /
dbang bskur ba ni ji ltar stsal / /
zhes bya ba 'di'i lan bstan par bya ba'i phyir /
sku gsung zhes bya ba la sogs pa gsungs te /
rdul tshon ni yid kyis dkyil 'khor bris la dbang bskur ba sbyin par bya ste /
dbang bskur ba'i cho ga de ni bdag gis ma bshad do / /
de bzhin rig pa'i brtul zhugs gang / /
zhes bya ba 'di'i lan bstan par bya ba'i phyir /
chos kun gnyis su med pa zhes bya ba la sogs pa gsungs te /
dngos po gnyis su med pa zhes bya ba ni shes rab dang thabs kyi bdag nyid du'o / /
rnam bral bar zhes bya ba ni shes rab dang lhan cig pa dang bral bar mi bya'o zhes bya ba ste /
'di na rig pa'i brtul zhugs zhes bya'o / /
bdud rtsi lnga rnams ji ltar bza' / /
zhes bya ba 'di'i lan bstan par bya ba'i phyir /
lus kyi chos nyid ces bya ba la sogs pa smos te /
dkyil 'khor gyi 'khor lor gyur pas bar snang la yi ge hUM las byung ba'i rdo rje bsams la de de bzhin gshegs pa thams cad kyi gzugs su zhu ba'i bdag nyid can du yi ge a las byung ba'i thod par bdud rtsi lnga po oM gyis mtshan par dbab bo / /
mtshon cha'i mchog ces bya ba ni ye shes kyi sa bon gyi 'od zer gyis drangs pa'o / /
bza' ba'i sbyor ba zhes bya ba ni bza' ba'i cho gas te /
de skad du /
'bar ba'i oM gyis byin gyis brlabs / /
rlung me zhes bya ba la sogs pa smos pa yin no / /
de bzhin dpa' bo lnga gang lags / /
zhes bya ba 'di'i lan bstan par bya ba'i phyir /
bsgrub bya'i dngos grub ces bya ba la sogs pa gsungs te /
bshad ma thag pa'i cho gas dpa' bo lnga zhes pa sha lnga'i ngo bor bsgrub par bya ba'i dngos grub kyi cho ga'i don du spyad par bya'o / /
dngos grub thun mong ji lta bu / /
zhes bya ba la sogs pa 'di'i lan bstan par bya ba'i phyir /
mi snang la sogs zhes bya ba la sogs pa gsungs so / /
sangs rgyas nyid du sgrub pa ni / /
zhes bya ba ni sangs rgyas nyid du grub pa ni dngos grub mchog yin par sangs rgyas kyis gsungs so / /
de la thabs ni rnam pa du / /
zhes bya ba 'di'i lan bstan par bya ba'i phyir / /
thabs ni rnam pa bzhi po dag /
ces bya ba la sogs pa gsungs te /
bsnyen pa la sogs pa'i yan lag bzhi ni thabs rnam pa bzhi'o / /
de la bsnyen pa la sogs pa'i dbye ba bstan par bya ba'i phyir thun mong zhes bya ba la sogs pa gsungs te /
thun mong gi bsnyen pa rnam pa gnyis dang /
mchog gi bsnyen pa rnam pa gnyis te /
bsnyen pa rnam pa bzhi ni bsnyen pa'o / /
de la thun mong gi bsnyen pa gcig ni rdo rje rnam pa bzhi'o / /
mchog gi bsnyen pa gcig kyang ye shes bdud rtsi dang srid pa bar ma pa gcig tu gyur cing mer mer por gyur pa la sogs pa'i rim gyis bdag po'i lha 'byung bar 'gyur ro zhes bya ba'i don to / /
'di yang lha gtso bo'i yan lag tu gyur pas mchog gi bsnyen pa zhes bshad do / /
mchog gi bsnyen pa gnyis pa 'og nas bshad do / /
da ni thun mong gi bsnyen pa dang 'brel pa rdo rje bzhi bstan par bya ba'i phyir /
dang por zhes bya ba la sogs pa gsungs te /
'di dag kyang le'u bcu gnyis pa las bshad pas de nyid du shes par bya'o / /
mchog gi ye shes bdud rtsi'i nyid / /
ces bya ba ni ye shes kyi bdud rtsis mchog gi bsnyen pa 'di byas nas thun mong gi bsnyen pa bya'o zhes bya ba'i don to / /
thun mong gi sgrub pa gnyis pa bstan par bya ba'i phyir sbyor ba drug gi zhes bya ba la sogs pa gsungs te /
sgrub pa zhes bya ba ni dngos grub mchog gi yan lag drug gi sbyor ba byas nas sgrub pa po zhes bya ba'i don to / /
yan lag drug gi sbyor ba de gang yin zhe na /
so sor sdud pa dang zhes bya ba la sogs pa gsungs so / /
de las so sor sdud pa bstan par bya ba'i phyir /
dbang po bcu zhes bya ba la sogs pa gsungs te /
mig la sogs pa rnams dang /
gzugs la sogs pa rnams ni rang rang gi bya ba la dbang byed pas 'di dag bcu char yang dbang po zhes bshad de /
de rnams kyi rang gi ngo bo nyid tsam du gnas pa las gang 'dod pa las sdud pa'i ngo bo nyid de ni so sor sdud pa'o / /
bsam gtan gyi ngo bo nyid bstan par bya ba'i phyir 'dod pa lnga ni zhes bya ba la sogs pa gsungs te /
'dod pa lnga rnams sangs rgyas lnga'i bdag nyid du btags pa de ni bsam gtan zhes bya'o zhes bya ba'i don to / /
bsam gtan de yang rtog pa la sogs pa'i tshul gyis rnam pa lngar 'gyur la /
rtog pa la sogs pa de rnams kyi rang gi ngo bo nyid bstan par bya ba'i phyir /
gsang ba zhes bya ba la sogs pa gsungs te /
sku dang gsung dang thugs kyi tshul gyis byung ba'i gsang ba gang yin pa de ni rtog pa zhes bshad la /
gsang ba de nyid kyi rab tu sbyor ba la kun nas longs spyod pa ni dpyod pa'o / /
de nyid gsal ba'i ngo bo nyid dga' ba'i bdag nyid can yin pas dga' ba'o / /
'dra ba zhes bya ba ni de nyid rab tu ston pa'i ngo bo nyid de /
dga' ba de'i 'og tu rjes su gzung bar bya ba'i khyad par ni bde ba'o / /
de nyid rang gi sems te ye shes dang shes bya'i rnam par dbye ba zad pa'i ngo bo nyid ni /
sems rtse gcig pa zhes bya ste /
bsam gtan lnga pa'i rab tu dbye ba'o / /
srog dang rtsol ba'i ngo bo nyid bstan par bya ba'i phyir /
sangs rgyas kun dngos zhes bya ba la sogs pa gsungs te /
phra mo'i rnal 'byor la gnas pa na der gal te skyo bar gyur na /
sangs rgyas thams cad la sogs pa'i ngo bo nyid kyi dbugs te /
rang gi mtshan ma'i gzugs kyis zhes pa lha'i rang bzhin gyis gong bu'i tshul gyis rang gi rdo rje las byung ste /
lha mo'i sna rtse bsgom par bya'o / /
de nas nye bar mtshon pa tsam gyi don du mtshan ma gcig bstan par bya ba'i phyir /
rin chen kha dog sna lnga pa / /
zhes bya ba gsungs te /
de la ni 'dir srog dang rtsol ba zhes bya bar bshad do / /
'dzin pa'i ngo bo bstan par bya ba'i phyir /
rang sngags zhes bya ba la sogs pa gsungs te /
phra mo'i rnal 'byor la rang gi sa bon ye shes sems dpa'i thugs ka na gnas pa'i mtshan ma'i lte ba bsams la /
sa bon de la thig le yod par srog gi ngo bo nyid la sems gzhag par bya'o / /
rang gi dbang po zhes bya ba ni srog de nyid mchog tu yang dag par gzung bar bya ste /
de la 'di ni gzung ba zhes bya ba yin par bshad do / /
'gog pas sems brtan par gyur na mtshan ma rnam pa lnga ste /
de las 'od zer gong nas gong du 'phags pa'i mtshan nyid can smig rgyu lta bu la sogs pa 'byung bar 'gyur ro / /
rjes su dran pa'i ngo bo nyid bstan par bya ba'i phyir /
brtan 'gyur zhes bya ba la sogs pa gsungs te /
phra mo'i sbyor ba la gnas pa'i rnal 'byor pas brtan par gyur pa'i mtshan nyid can /
de'i lam nas nam mkha'i khams rnams su ji skad bshad pa'i cho gas spro bar bya'o / /
der spro ba ni rjes su dran pa gang rnams bsgom pa de dang 'dra bar spro bar bya ba de ni rjes su dran pa zhes bshad de /
so sor snang ba de la skye zhes bya ba ni mtshan ma rnam pa lnga 'byung ba'i 'og tu rgyas par 'phro ba spro ba so sor snang ba de la skye bar 'gyur te /
rjes su dran pa 'di'i ngo bo nyid le'u bdun pa las rgyas par shes par bya'o / /
ting nge 'dzin gyi rang gi ngo bo nyid ni bstan par bya ba'i phyir /
thabs dang shes rab ces bya ba la sogs pa gsungs te /
shes rab dang thabs kyi bdag nyid snyoms par 'jug pas dngos po thams cad gong bu'i tshul du bsdus nas /
gzugs gcig la dkyil 'khor ba'i lha rnams kyi 'khor lo'i dbus su rnam par bsgoms la /
der lha rnams kyi 'khor lo'i bdag nyid du bsgom par gyur pa nas gang skad cig yud tsam gyis ye shes rdzogs pa de ni ting nge 'dzin zhes bshad do / /
so sor sdud pa la sogs pa drug po rnams kyi phan yon bstan par bya ba'i phyir /
so sor sdud pa zhes bya ba la sogs pa gsungs te /
de dag gis ni sbyor ba'i yan lag drug gi rang bzhin thun mong gi bsnyen pa'i yan lag gnyis pa bstan pa yin no / /
da ni nye bar sgrub pa'i gnas skabs su / /
sgrub pa'i don bstan par bya ba'i phyir / /
snying po de ni zhes bya ba la sogs pa gsungs te /
thugs rdo rje la sogs pa'i thugs ka'i phyag mtshan gyi lte bar snying po de zhes pa sngags kyi rang bzhin du gnas pa'o / /
zla ba rdo rje'i sbyor ba blta / /
zhes bya ba ni mi phyed pa'i zla ba'i dkyil 'khor la gnas par blta ba'o / /
mtshon cha mchog gi zhes bya ba ni de'i 'od zer rnams kyis so / /
sngags kyi gzugs kyi tshul gyis ni / /
zhes bya ba ni shes rab dang ldan pa rnams kyis rang gi dkyil 'khor la zhugs pa'i de bzhin gshegs pa rnams kyi tshogs cho ga bzhin du shes rab dang sbyor ba dang 'dra bar rang gi thugs sngags kyi rang bzhin du byas na /
de bzhin gshegs pa de rnams kyis byin gyis brlab bo zhes bya ba'i don to / /
ji skad du snying po de'i 'od zer gyi tshogs kyis ni zhes bya ba la sogs pa smos pa yin no / /
de nas byang chub pa'i tshigs su bcad pa /
dpal ldan rdo rje thugs 'chang ba / /
zhes bya ba la sogs pa brjod de / /
de nas thugs rdo rje la sogs pa des drangs pas rgyal ba thams cad kyi bdag nyid can ye shes kyi gzugs kyis gcig tu gyur par bsgom pa ni nye bar sgrub pa zhes bya ste /
'dis bsgrub par bya ba yin pas na sgrub pa ste /
sangs rgyas kyi tshogs so / /
de'i rgyur gyur par nye bar gnas pas na nye bar sgrub pa'o / /
'dir thugs la sogs pa byin gyis brlab pa ni nye bar sgrub pa yin par bshad nas /
de bzhin gshegs pa rnams kyi sgrub pa'i rnam par dbye ba nyid bstan par bya ba'i phyir ji srid ces bya ba la sogs pa gsungs te /
mthong ba zhes bya ba ni byin gyis brlabs pa'i mtshan nyid do / /
sgrub pa rnam pa gnyis ni zhi ba'i sbyor ba dang drag po'i sbyor ba'o / /
de la dang por ni zhi ba'i sbyor ba nyid kyis 'dod pa thams cad la nye bar longs spyod pas zla ba drug gi bar du de bzhin gshegs pa rnams kyi sgrub pa la 'bad par bya'o / /
de ltar na yang 'grub par mi 'gyur na /
de'i tshe ji skad du bshad pa'i cho gas lan gsum gyi bar du brtsam par bya'o / /
gal te 'di tsam gyis kyang sgrub pa po la zhal ston par mi mdzad cing /
byang chub kyang mi 'grub na de'i tshe le'u bcu pa la sogs pa las gsungs pa'i drag po'i sbyor ba'i cho gas bsgrub par bya'o / /
drag po'i cho ga nyid ni le'u bcu bzhi pa las gsungs te /
der thugs rdo rje la sogs pa ni rigs de dang 'brel pa shes rab mthar byed la sogs pas phur bus gdab par bya'o zhes bstan par bya ba'i phyir /
rigs kyi dbye ba zhes bya ba la sogs pa gsungs te /
rdo rje phur bus zhes bya ba ni 'og tu mdung rtse gcig pa la steng thabs dang shes rab kyi bdag nyid can gyi gzugs kyis so / /
de nas zhes bya ba ni drag po'i sbyor ba'i 'og tu dbang du bya ba la sogs pa'i sbyor ba dag kyang bya'o zhes pa'o / /
le'u dang po las 'dod chags chen po'i tshul zhes bya ba'i ting nge 'dzin bya ba la sogs par de bzhin gshegs pa thams cad bud med kyi gzugs su bcom ldan 'das kyi sku las mngon par byung bar gyur to zhes gsungs pa de'i 'og tu de rnams kyi bud med kyi gzugs nyid kyis le'u dang por rigs pa la rab tu zhugs par yang shes par bya'o zhes bstan par bya ba'i phyir /
'dod chags chen po'i tshul zhes bya ba'i ting nge 'dzin gyi ye shes kyi 'khor lo can te /
sangs rgyas rnams yang dag par bsdus nas de yongs su bsdus pa'i ngo bo nyid spyan la sogs pa lha mo dgu'i gzugs su spros nas /
bsgrub par bya ba zhes bya ba rang rig pa'i nang du chud par bsgom zhes bya ba ste /
ji skad du /
mchog tu rjes chags phun tshogs dpag med kyis / /
zhes bya ba la sogs pa smos pa yin no / /
da ni ye shes kyi bdud rtsir gyur pa las spyan la sogs pa rnams kyis bskul ba'i glu dang /
bcom ldan 'das yang dag par blang ba'i mchog gis bsnyen pa bstan par bya ba'i phyir yongs su gyur pa zhes bya ba la sogs pa gsungs te / /
yongs su gyur pa zhes bya ba ni zur bzhir 'khor ba'i tshul du gnas pa'o / /
phyag rgya bzhi'i dkyil 'khor zhes bya ba ni spyan la sogs pa lha mo bzhi ste /
gnas der bstan par bya'o / /
bdag nyid dbus su gnas byas la / /
zhes bya ba ni bdag nyid zla ba zhu ba'i gzugs su lha mo rnams kyi dbus na 'dug par byas pa'o / /
'khor lo can kun zhes bya ba ni sangs rgyas rnams so / /
bsdu bar bya zhes bya ba ni bdag nyid kyi nang du bsgom par bya'o / /
de nas thams cad rdo rje'i dngos por bdag nyid byas la /
byang chub pa'i bdag nyid can du bsgoms nas lha mo de rnams kyis 'di ltar bskul ba'i glu dbyangs kyis bskul bar gyur par bsam mo / /
dus gsum rdo rje'i rang bzhin sems / /
zhes bya ba la 'das pa la sogs pa'i rdo rje'i ngo bo nyid kyi sems ye shes lta bu ste /
ye shes dang 'dra ba lus kyi bdag nyid can te /
thabs dang shes rab kyis ngo bo nyid kyi lus su bsgom par bya'o zhes bya ba'i don to / /
las dang rjes su mthun par kha dog la sogs pa'i rnam par dbye bar 'gyur ro zhes bstan par bya ba'i phyir /
dregs pas zhes bya ba la sogs pa smos te /
sku mdog de nyid cung zad tsam gyi khyad par yod par bya'o zhes bya ba'i don to / /
nyams kyis zhes bya ba ni khro bo la sogs pa'i nyams kyis thugs phye ba ste /
nang dang phyi rol du khro bo la sogs par gsal bar mngon par snang bar 'gyur ro zhes bya ba'i don te /
de ltar mod kyi nang du bsil la phyi rol 'bar ba'i bdag nyid yin par blta bar bya'o / /
dbang bskur bas ni rang gi rgyu / /
zhes bya ba ni dbang bskur bas rang gi rgyu ste /
rigs kyi bdag po 'byed par 'gyur ro zhes pa ste /
mgo bo na gnas pas rgyu phye bar 'gyur ro zhes bya ba'i don to / /
'bras bu che ba yin zhes bya ba ni 'bras bu yang bzhi'i tshul gyis 'bras bu phye bar gyur pa yin te /
de dag gi rgyu dang 'bras bu dag gi cha rnam par gzhag go zhes bya ba'i bar du'o / /
sngags kyis chos ni 'byed 'gyur la / /
zhes bya ba ni rang gi sngags kyis chos zhes bya ba rang gi shes rab bskyed pa ste /
de bzhin rang gi lha 'di rang snying pos zhes bya ba la sogs pa smos pa yin no / /
rig pa yang chos kyi phyag rgyas so zhes bya ba ni /
chos kyi phyag rgya ni ye shes kyi lha mo ste /
des rig pa 'byed de /
shes rab kyi snying gar ye shes sems dpa' bud med kyi gzugs su 'dzin pa ste /
de lta mod kyi skyes pa'i gzugs kyis gnas pa bsal ba ste /
des na 'di ltar thabs kyi cha las shes rab bye brag tu 'gyur ro zhes bya ba'i don to / /
gtsug tor mnyes par bya bar grags / /
zhes bya ba la /
gtsug tor la sogs pa'i sgra'i don bstan par bya ba'i phyir /
'khor los sgyur ba zhes bya ba la sogs pa gsungs te /
'khor los sgyur ba'i de bzhin gshegs pa drug po de nyid ni gtsug tor zhes bya ba'i sgras bshad do / /
rgyal po zhes bya ba ni shin tu rnam par mdzes pas na de nyid la rgyal po zhes bya ba'i don to / /
longs spyod bzhi zhes bya ba ni spyan la sogs pa bzhi ste /
de ni rig pa'i rgyal mo zhes bya bar bshad do / /
rdo rje'i bdag po rnams ni gzugs rdo rje la sogs pa ste /
de ni 'dod pa thams cad ces bya ba'i sgras brjod pa yin par shes par bya'o / /
da ni sku la sogs pa'i dbang bskur ba thams cad ni bsam gtan nyid kyis bya ba mchog yin gyi /
phyi'i tshul gyis ni ma yin no zhes bstan par bya ba'i phyir /
thams cad bsam gtan 'khor lo yis / /
zhes bya ba la sogs pa gsungs te /
dbang bskur ba'i mthar thug pa'i mchog gi sbyor ba 'dis ji ltar mngon par 'dod pa'i sku la sogs pa'i lha'i gzugs rnam par bsgoms la /
shes rab dang lhan cig gnyis su med par bya'o zhes ston te /
cho ga'i sbyor ba 'di yis zhes bya ba la sogs pa la /
ye shes kyis zhes bya ba ni rig pa dang ngo / /
de ltar sngar bshad pa'i tshul gyis rig pa dang bdag tu ldan par bskyed la /
dkyil 'khor dbyung bar bya'o zhes bstan par bya ba'i phyir /
sngar bshad pa'i zhes bya ba la sogs pa gsungs te /
rig pa dang ldan pa'i skyes bus rdo rje gsum byin gyis brlab pa nas rjes su chags pa'i mthar thug pas bdag nyid rab tu bsgrubs la /
bdag dang 'dra bar dkyil 'khor gyi lha rnams dbyung bar bya ste /
sgrub pa chen po'i mthar thug pa'i bar du bya'o / /
bdag nyid brtan par bya ba'i phyir bsnyen pa'i dus su zhes bya ba la sogs pa gsungs te /
mchog gi bsnyen pa'i dus su gtsug tor chen po zhes bya bar sangs rgyas gang yang rung ba'i gzugs su dmigs so / /
sbyor ba zhes bya ba ni chung ngu dang 'bring dang ting nge 'dzin rgyu mthun pa la sogs pa'i rim gyis rjes su chags pa'i mthar thug pa'i dang po'i sbyor ba byas pa dang /
thun mong gi bsnyen pa'i rgyu mchog gis byed pas rgyu mthun pa'i 'bras bu byas pa'o / /
nye bar sgrub pa ni bdud rtsi 'khyil pa'i bar gyi lha thams cad kyi mig la sogs pa byin gyis brlab pa'i mtshan nyid can rnam par smin pa'i 'bras bu bya'o / /
de ltar sgrub pa yang skyes bu byed pa'i 'bras bu la dkyil 'khor pa'i lha rnams kyi bdud rtsi 'khyil pa'i bar thams cad la cho ga shes pa'i sngags pas rang gi lha'i sbyor ba ste /
thugs byin gyis brlab pa la sogs pa bya'o / /
de nas dbang gi 'bras bu ni sgrub pa chen po'i dus su bdud rtsi 'khyil pa nyid kyi bar gyi lha thams cad kyi dbu rgyan la rang rang gi bdag po'i sangs rgyas kyi sku cho ga bzhin du sngags pas gzhag par bya'o / /
de de ltar nye bar sgrub pa la sogs pa'i bdag nyid can gyi rab tu dbye ba gsungs nas /
phan yon bstan par bya ba'i phyir /
'di ni rdo rje can dang zhes bya ba la sogs pa gsungs so / /
de lta bu'i thabs kyi rnam par dbye ba rnal 'byor pas shes par byas la /
dngos grub mchog gi bsgrub par bya'o zhes pa'o / /
sangs rgyas skyob pa rnams kyi yang / /
zhes bya bar shes par bya'o / /
da ni mchog gi bsnyen pa gnyis bstan par bya ba'i phyir /
bsgrub bya sgrub par zhes bya ba la sogs pa gsungs te /
bsgrub par bya ba dang /
sgrub pa dag ni pad+ma dang /
rdo rje dag yang dag par 'dus pa gang yin pa de ni bsnyen pa zhes bya bar bshad de /
dngos grub mchog gi rgyur gyur pa'i phyir ro / /
de bzhin du nye bar sgrub pa la sogs pa'i yang dbye ba gzhan dag bstan par bya ba'i phyir /
rdo rje pad+ma zhes bya ba la sogs pa gsungs te /
rdo rje pad+ma dang lhan cig yang dag par zhugs pa'i 'og tu yang dag par reg pa gang yin pa de ni nye bar sgrub pa zhes bya ste /
'og nas bshad pa'i sgrub pa dang nye ba'i phyir ro / /
yang de dag nyid gang yin pa yi ge hUM las bskyed pa dag rnam par 'byin pa'i yi ge phaT kha dog ser pos bkag la /
las kyi khyad par gyi ngo bo bskyed pa de ni sgrub pa zhes bya bar bshad de /
'dis bde ba chen po sgrub pa yin pa'i phyir ro / /
de'i 'og tu ngo bo nyid kyis gnyis su med pa'i bdag nyid can du gyur pa spros pa rnams dang bral bas zhi ba'i bde ba chen po gang skye bar 'gyur ba de ni sgrub pa chen po zhes bshad de /
dngos grub chen po'i ngo bo nyid yin pa'i phyir ro / /
de lta bu'i thabs kyis bsnyen pa la sogs pa bzhi bshad nas /
da ni thabs las byung ba ji lta bu zhes bya ba 'di'i lan bstan par bya ba'i phyir /
dpal ldan sangs rgyas kun gyi bdag /
ces bya ba la sogs pa gsungs te /
phun sum tshogs pa thams cad dang ldan pa'i rdo rje 'dzin pa chen po de nyid ni sangs rgyas kyi thabs las byung ba yin te /
de ci'i phyir zhe na /
de nyid ni chos rnams kyi chos nyid gnyis su med pa thugs su chud pa'i ngo bo nyid gang yin pa de nyid la rdo rje 'dzin pa zhes bshad do / /
de bas na de nyid ni bsgrub par bya ba yin no zhes bya ba'i don to / /
bka' ni ji ltar bsgo bar bgyi / /
zhes bya ba'i lan bstan par bya ba'i phyir / /
las dang rjes mthun gang gang gis / /
zhes bya ba la sogs pa gsungs so / /
las kyi mchog gi tshogs rnams ni / /
sna tshogs ji ltar byed par 'gyur / /
zhes bya ba 'di'i lan bstan par bya ba'i phyir bsgrub bya'i las gang yin pa la zhes bya ba la sogs pa gsungs te /
'di dag gnyi ga yang bdag gis ma bshad do / /
de ltar zhus pa thams cad kyi lan 'di rnams kyis byang chub sems dpa' rnams kyi the tshom bcad nas /
de bzhin gshegs pa thams cad rang gi sku la sogs pa dang /
ngo bo nyid gcig pas bzhugs pa'i rdo rje 'dzin pa rang gi sku la sogs pa la dmigs nas cang mi gsung bar gyur to zhes bstan par bya ba'i phyir /
de nas bcom ldan 'das zhes bya ba la sogs pa gsungs te /
rdo rje 'dzin pa'i mthus de rnams kyi ye shes phul du byung ba yin la /
de bas na 'di ltar de nyid la dmigs nas bzhugs so zhes bya bar dgongs so / /
de nas byang chub sems dpa' sems dpa' chen po rnams kyang dga' bar gyur nas /
de bzhin gshegs pa de dag thams cad ji lta ba bzhin du bzhugs pa la zhugs pa'i sku la sogs pa'i ngo bo nyid ston par mdzad pa la bstod pa byed par bstan par bya ba'i phyir /
de nas zhes bya ba la sogs pa gsungs te /
thams cad mdzad ces bya ba ni sngar bshad pa'i srog gcod pa la sogs pa'i las byed pa'i rnal 'byor pa rnams kyis sku la sogs pa mi phyed pa'i ngo bo nyid kyi las sna tshogs pa byed de /
sku la sogs pa'i ngo bo nyid de bzhin gshegs pa rnams yin te /
de bas na 'di ltar las thams cad byed par gyur pa yin no / /
de'i phyir sku gsung thugs ni zhes bya ba la sogs pa gsungs te /
sems can thams cad kyi lus la sogs pa rnam par dag pa yin pas rnam par snang mdzad la sogs pa'i ngo bo nyid kyi sku dang gsung dang thugs nyid thob pas sems can thams cad nyid mi mnyam pa ste /
thun mong ma yin pa'i sangs rgyas nyid dang mnyam pa yin te /
ji skad du /
so so'i skye bo rnam par dag pa dang / /
de bzhin gshegs pa'i rnam par dag pa 'di ni gnyis su med do zhes gsungs pas so / /
gnyis su med pa'i dgongs pa nyid bstan par bya ba'i phyir /
bsgrub bya gang yin zhes bya ba la sogs pa gsungs te /
de'i don ni 'di yin te /
bsgrub par bya ba dang sgrub pa po nyid ni 'ga' yang med mod kyi /
'on kyang gnas skabs tsam las de 'khrul ba tsam du gzhag pa yin gyis /
dngos su ni sems can thams cad ni rnam par snang mdzad la sogs pa de bzhin gshegs pa'i ngo bo nyid yin te /
de lta bu'i tshul gyis gnas na /
sgrub pa po gang srog gcod pa la sogs pa'i las rnams byed pa de ni sangs rgyas thams cad nyid kyang bcom par byas pa yin no / /
sangs rgyas thams cad rnam par bcom pa des gti mug can 'di sdig pas gos par ji ltar mi 'gyur /
gal te sdig pas gos par gyur na /
de'i tshe 'bras bu mngon par byang chub pa'i mtshan nyid du gyur par yang gang zhig yin zhes dris pa dang /
da ni de bzhin gshegs pa de rnams kyis legs so zhes bya ba sngon du 'gro ba'i rjes su dgyes par gyur nas /
de nas zhes bya ba la sogs pas 'di'i lan du gsungs te /
sgrub pa po de nyid ni slob dpon te /
sangs rgyas kun ni dkyil 'khor du gtogs pa ste /
de'i bdag po'o / /
de bas na dpal ldan no / /
de lta bu'i byang chub kyi rdo rje can gyis dngos po thams cad sgyu ma lta bu'i tshul gyis 'byin pa dang /
sdud pas na tha dad pa'i blos ni ma yin pa'i phyir ro / /
de bas na rmi lam dang 'dra ba'i tshul gyis las thams cad byed do / /
rgyu des na slob dpon de'i sdig par mi 'gyur te /
de dang 'dra bar bsod nams su yang mi 'gyur ro / /
de bas na 'di ltar bsod nams dang sdig pas mi gos te /
de'i phyir 'bras bu yang byang chub pa'i mtshan nyid can du 'gyur ro zhes bstan par bya ba'i phyir /
gang la sdig dang bsod nams med / /
ces bya ba la sogs pa gsungs te /
phyi rol gyi lta ba dang bral bas sdig pa dang bsod nams su mngon par rlom pa med pas /
de'i byang chub rdzogs par 'gyur ba nyid yin no zhes bya bar dgongs so / /
de bas na 'di ltar mgon po de'i zhes bya ba la sogs pa gsungs te /
mgon po de'i zhes bya ba ni /
slob dpon des lus can thams cad tha mi dad pa'i blos slu ba ni /
'dul bar mdzad pa ste /
gzhan yang las gang yang rung ba zhig byed par 'gyur la /
des slu ba la sogs pas mgon po rnal 'byor pa de ngan 'gror skye bar mi 'gyur zhing sdig par mi 'gyur gyi /
slar zhing de bzhin nyid kyi sbyor ba la bslabs pas byang chub nyid rnyed sla bar 'gyur ro / /
lus can ma rig pas ldongs pa de rnams kyang rnal 'byor pa des ji skad du bshad pa'i 'bras bu chen po'i mchog 'thob par 'gyur ro zhes bstan pa'i phyir /
sngon ni zhes bya ba la sogs pa gsungs te /
sngon shin tu mi bzad pa'i sdig can gyi las byas pas skye bo rnams dmyal ba'i sdug bsngal du skyes pa de'i tshe /
dmyal ba de rnams kyi dmyal ba dang mtshungs pa rnams kyi yang 'bras bu chen por 'gyur ro zhe na de ni ma yin te /
bzhin du gyur pas sgrub pa po'i snying rje chen po dang ldan pa /
ji lta ji ltar gsungs pa'i tshogs rnam par 'jig par byed pa'i 'bras bu chen po'i sdig pa dang bral ba la sogs pa'i mtshan nyid can 'byung bar 'gyur te /
ji skad du le'u dgu pa las kyang /
mi bskyod sangs rgyas zhing dag tu / /
rgyal ba'i sras de skye bar 'gyur / /
zhes bya ba la sogs pa gsungs so / /
cho ga gang gis lus can rnams bsgrub par bya ba de nyid bstan par bya ba'i phyir /
byang chub rdo rje zhes bya ba la sogs pa gsungs te /
byang chub rdo rje zhes bya ba slob dpon gyis sngags la sogs pa dang ldan pa'i gnyis su med pa'i bdag nyid can gyi ye shes kyis rgyas btab cing yang dag par sbyar nas bsgrub tu rung bar 'gyur ro / /
de ltar bsgrub par bya ba'i yan lag gi ngo bo nyid bstan nas /
sgrub pa po'i yan lag kyang bstan par bya ba'i phyir /
tshar gcod pa dang zhes bya ba la sogs pa gsungs te /
sbyor ba des sems can de rnams la mchog tu phan btags par shes par bya ste /
sbyor ba 'di lta bus lus can 'di rnams kyi dgongs pa'i mchog tu 'gyur ro zhes shes par byas la ci rigs par las rnams byed pa'i rnal 'byor pa rnams ni snying rje chen po dang ldan pa yin no zhes bya bar dgongs te /
ji skad du /
gang gi snying rje ma nyams pa / /
de yis las 'di bya bar 'os / /
zhes gsungs pas so / /
de bas na de ltar shes par byas nas bdag nyid chen po des tshar gcod pa dang rjes su gzung ba'i las rnams bya'o / /
rnal 'byor pa de thams cad rtsom pa ni ci zhig bya zhe na /
sgrub pa chen po zhes bya ba la sogs pa gsungs te /
snying rje'i sems bskyed pa nas brtsams te /
mchog gi sgrub pa chen po'i mthar thug pa'i bar gyi las rnams byas la /
sgrub pa chen po dkyil 'khor rdzogs par gyur nas /
de'i 'og tu las kyi mchog gi ting nge 'dzin gyis ji ltar mngon par 'dod pa'i las rnams bya'o zhes bya bar dgongs so / /
da ni de de bzhin gshegs pa rnams kyi thugs rje chen po'i tshul dang ldan pa'i chos thos pas /
byang chub sems dpa' rnams legs so zhes bya ba la sogs pa sngon du 'gro bas ji ltar gsungs pa'i don gyi rjes su smra bar byed pas bstan pa'i phyir /
de nas zhes bya ba la sogs pa gsungs te /
sangs rgyas nyid kyi 'bras bu stsol / /
zhes bya ba ni ji skad du bshad pa'i cho ga phun sum tshogs pa'i nus pa'o / /
da ni byang chub sems dpa' rnams ji skad du bshad pa'i dngos po la zhugs pa nyid du mkhyen nas /
de bzhin gshegs pa rnams de nyid bstan par bya ba'i phyir /
de nas zhes bya ba la sogs pa gsungs te /
byang chub rdo rje las byung ba / /
zhes bya ba ni rang rig pa tsam gyi ngo bo nyid rdo rje 'dzin pa lngar gyur pa ni /
zhe sdang rdo rje la sogs pa bdag nyid chen po rnams te /
de nas sngags kyi rgyun bsdus pa spang zhing dor bar mi bya ste /
zhe sdang gi las la sogs pa 'di dag thams cad kyang so so rang rig pa nyid kyis rnam par dag pa yin no zhes bya bar dgongs so / /
da ni rgyud kyi don thams cad bstan pa'i sgo nas /
de bzhin gshegs pa rnams la byang chub sems dpa' rnams kyis bstod par bstan pa'i phyir /
de nas zhes bya ba la sogs pa gsungs te /
dus gsum rdo rje thugs yin zhes bya ba la sogs pa'i sangs rgyas rnams kyi thugs yin pa'o / /
srid dang thar gyur zhes bya ba ni mi gnas pa'i mya ngan las 'das pa'i bdag nyid can no / /
nam mkha' dag pa'i ngo bo nyid / /
ces bya ba ni dmigs su med pa'i nam mkha' bzhin no / /
ci'i phyir zhe na /
sangs rgyas la sogs zhes bya ba la sogs pa gsungs te /
'dis ni bcom ldan 'das rdo rje 'dzin pa spros pa med pa'i tshul gyis nyid kyi don phun sum tshogs pa la phyag byas pa'o / /
spros pa'i bdag nyid las gzhan gyi don gyi sgo nas kyang phyag bya ba bstan pa'i phyir /
gang zhig gzugs dang zhes bya ba la sogs pa gsungs te /
'dir rnam par shes pa'i bar gyis ni phung po lnga bstan la /
skye mched drug ni chos kyi skye mched kyi bar du'o / /
dbang po drug ni yid kyi dbang po'i mthar thug pa ste /
de dag gis ni skye mched bcu gnyis gsungs pa yin no / /
sa chu zhes bya ba la sogs pas ni 'byung ba lnga ston to / /
de'i don ni 'di yin te /
gzugs kyi phung po la sogs pa lnga ni rnam par snang mdzad la sogs pa'i ngo bo nyid do / /
gzugs kyi skye mched la sogs pa bcu gnyis gzugs rdo rje la sogs pa'i ngo bo nyid do / /
sa la sogs pa rnams ni spyan la sogs pa nyid rnam par dag pa ste /
de dag thams cad ni byang chub kyi sems rdo rje dang 'dra ba nyid du rgya che zhing yangs pa ste /
spros pa'o zhes bya ba'i bar du'o / /
de bas na de dag thams cad la lus dang ngag yid kyi bdag nyid can gyi bya ba rnam pa gsum gyis rtag tu phyag 'tshal lo zhes bya'o / /
gti mug la sogs pa rnam par dag pa'i tshul gyis kyang phyag bya bar bstan pa'i phyir /
gti mug ces bya ba la sogs pa gsungs te /
nyes pa zhes bya ba'i sgras ni zhe sdang gsungs so / /
rdo rje chos can zhes bya ba ni 'dod chags rnam par dag pa'i ngo bo rdo rje chos la bya bar mngon par 'dod do zhes zer ro / /
'dir khro bo'i sgo nas kyang phyag bya ba yin par blta bar bya'o / /
spro ba la sogs pa'i sgo nas kyang bstan pa'i phyir /
spros dang zhes bya ba la sogs pa gsungs te /
spros dang zhes bya ba ni spros pa'o / /
dga' ba ni sdud pa'o / /
rnam pa ni rang gi lha'i rnam pa'o / /
mi 'gyur ba ni brtan par bya'o / /
rgyu ni rnam pa bye brag la slob pa'o / /
'bras bu ste de nyid gsal bar gyur pa dang /
rang bzhin du gtogs pa'i chos gang yin pa ci yang rung ba dang /
sems su gtogs pa'i chos gang yang rung ba dang /
de bzhin du gti mug dang /
zhe sdang dang /
'dod chags dang /
sgrib pa ste /
nyon mongs pa ma lus pa'i ngo bo nyid la de dag thams cad rnam par dag pas na rdo rje ste /
de bas na rdo rje 'dzin pa dang 'dra ba de la phyag 'tshal lo zhes bya ba'i don to / /
'di la sngar shes rab dang thabs las byung ba'i ngo bo nyid du gsungs pa /
gsang ba'i dbang bskur ba dang ldan par bsgom pa de yang rdo rje 'dzin pa dang 'dra bar bya'o zhes bstan par bya ba'i phyir /
gang zhig thog ma med dngos zhes bya ba la sogs pa gsungs so / /
yan lag bzhi'i sbyor ba nyid kyis bsgom par bya'o zhes bstan par bya ba'i phyir /
gang zhig dngos grub mchog gi zhes bya ba la sogs pa gsungs so / /
thun bzhir bsgrub par bya'o zhes bstan par bya ba'i phyir /
gang zhig thun bzhi zhes bya ba la sogs pa gsungs te /
mi snang ba la sogs pa ni lha la sogs pa'o / /
mchog dang dman bsgrub ces bya ba ni dngos grub mchog dang tha ma grub ste /
'dis ni rig pa 'dzin pa la sogs pa grub pa'i sgrub pa pos kyang rim gyis sangs rgyas nyid la sogs pa'i dngos grub kyi rgyur 'gyur ro zhes ston pa yin no / /
gsang ba 'dus pa'i rgyud nyan pa la sogs pa dang ldan pa rnams kyang sangs rgyas kyi sa bon legs par thob pa yin pas phyag bya bar 'os par bstan pa'i phyir /
gang zhig ces bya ba la sogs pa gsungs so / /
gang yang 'khrul 'khor dang sngags la sogs pa dang ldan pas zhi ba la sogs pa'i las rnams grub par byed pa'i skye bo rnal 'byor gyi dbang phyug de yang dge ba'i bshes gnyen gyi mthus sdig pa'i las rnams dang bral bar gyur pas phyag bya bar 'os pa yin no zhes bstan par bya ba'i phyir /
gang zhig bsgrub bya zhes bya ba la sogs pa gsungs te /
'khrul 'khor ni le'u bcu bzhi pa las gsungs pas so / /
sngags bshad pas zhes bya ba ni ji ltar rang gi sngags la sogs pas byin gyis brlabs te /
khyad par de rnams kyis zhi ba la sogs pa'i las kyi tshogs kyi phyogs ston pa yin no / /
gang yang de lta bur gyur pa'i slob dpon mthong ba dang /
mi thos pa la sogs par yang mngon par dga' ba de rnams kyang dad pa'i khyad par gyis /
mi dge ba'i las rnam par 'jig pas phyag bya bar 'os pa yin no zhes bstan par bya ba'i phyir /
gang gis gtso bo sgrub pa mthong / /
zhes bya ba la sogs pa gsungs te /
sgrub pa po gtso bo zhes bya ba ni gnyis su med pa'i sbyor ba dang ldan pa'i slob dpon gyis te /
ji skad du /
gang zhig mthong dang ldan pa dang / /
thams cad du ni mchod gyur na / /
sangs rgyas thams cad mthong ba dang / /
mchod pa nyid du gyur pa yin / /
zhes gsungs pas so / /
de ltar tshigs su bcad pa bcu po de dag gis ni bstod pa'i sgo nas /
rgyud kyi don rjes su bshad pa bstan nas /
da ni tshigs su bcad pa 'di dag nyid kyis don chen po ston pa'i phan yon bstan par bya ba'i phyir /
bstod pa'i tshig ni zhes bya ba la sogs pa gsungs so / /
gsang ba 'dus pa'i rgyud 'di thams cad ni rgyud gzhan rnams las mchog tu gyur pa yin no zhes bstan par bya ba'i phyir /
'dus pa gsungs pa las byung ba / /
zhes bya ba la sogs pa gsungs so / /
de bzhin gshegs pa de rnams la sogs pa ji ltar gsungs pa'i de nyid kyi don mngon du bya ba'i phyir cang mi gsung bar gyur te zhes bstan par bya ba'i phyir /
de skad ces bka' stsal pa dang zhes bya ba la sogs pa gsungs so / /
de'i don 'di yin te /
sku dang gsung dang thugs rdo rje'i zhes bya ba ni rdo rje 'dzin pa'i sku rdo rje la sogs pa ste de bzhin gshegs pa rnams kyi nyid kyi sku dang gsung dang thugs la rang rig pa tsam nyid kyi de dang tha mi dad par bzhugs te /
de bzhin gshegs pa la sogs pa de rnams nyid la dmigs so zhes bya ba ste /
de bzhin du de dang gcig pa'i ngo bo nyid du bskyed nas cang mi gsung bar gyur pa'o / /
'dir yang sku la sogs pa mang po nyid kyang /
tshig gcig par byas pa ni 'di rnams kyang phan tshun dbyer med par bya ba'i phyir yin te /
lus la sogs pa 'di dag rang rig pa tsam du gnyis su med pa'i ngo bor de bzhin nyid gang yin pa de spros nas gsungs pa ni de nyid nges par byas pa yin no / /
de bzhin gshegs pa thams cad kyi ngo bo nyid kyi sku dang gsung dang thugs de'i bdag nyid can gang yin pa de nyid ni gsang ba'o / /
de bas na gsang ba 'dus pa'i rgyud du gsang ba thams cad ston pa'i rdo rje'i ye shes kyis byin gyis brlabs shing so sor shes pa gang yin pa 'di ni le'u bco brgyad pa ste de rdzogs so // //
dad ldan rnams kyis dran pa'i rgyur ni 'dus pa 'di'i / /
nyung zad tsam gyi tshig gang yin pa bshad byas pas / /
bdag gis dge ba zla ba ltar snang gang thob pa / /
des ni 'gro ba rgyal ba'i lam mchog la gnas shog /
dpal gsang ba 'dus pa'i 'grel pa slob dpon tha ga na'i zhal snga nas mdzad pa'o / /
rgya gar gyi mkhan po A tsAr+ya shrad+d+hA ka ra war+m+ma dang /
d+harma shrI b+ha dra dang /
zhu chen gyi lo tsA ba ban+de rin chen bzang pos bcos shing bsgyur te gtan la phab pa'o // //
