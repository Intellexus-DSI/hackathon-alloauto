@## / /
rgya gar skad du /
e ka dza TI sA d+ha naM /
bod skad du /
ral gcig ma'i sgrub thabs /
ral gcig ma la phyag 'tshal lo / /
dang por re zhig sngags pas yid dang rjes su mthun pa'i bsam gtan gyi khang par bde ba'i stan la nye bar gnas la /
bla ma dang sangs rgyas dang byang chub sems dpa' rnams la phyi'i mchod pa dag gis yang dag par mchod de /
gsum la skyabs su 'gro ba dang /
sdig pa bshags pa la sogs pa yang tshul bzhin du bya zhing shin tu brtan par byang chub tu sems bskyed la /
oM zhes bya ba'i yi ge brjod pas chos thams cad stong pa nyid mngon sum du byas te /
yang yi ge aM brjod la de yongs su gyur pa las sna tshogs pad+ma rnam par bsgom par bya ba'o / /
de'i dbus su yi ge trAM las byung ba'i pad+ma'i snod shel 'tsher ba dang mtshungs pa'i 'od zer can no / /
de'i dbus su 'od zer spros pas 'jig rten gyi khams mtha' yas pa kun du snang bar byed pa'i yi ge hUM in+d+ra nI la'i 'od dang mtshungs pa rnam par bsam mo / /
yongs su gyur pa las /
rin chen in+d+rA ni la yi / /
'od kyis 'jig rten gsum khyab ma / /
'jigs byed chen mo phyag bzhi ma / /
spyan gsum 'jigs su rung bar dmar / /
stag gi pags pa'i sham thabs bsnams / /
pad+ma'i snod kyis rgyan du byas / /
mi rus do shal dang ldan zhing / /
gtum pa yi ni gzugs ldan pa'i / /
lo ni brgyad gnyis mar gyur pa / /
'o rgyas nu ma 'phyang ba dang / /
shin tu ser ba'i ral gcig ma / /
khro ba'i klu ni rgyan dang ldan / /
zhal gyi mche ba cung zad gtsigs /
ljags 'dril bas ni 'jigs par mdzad / /
grod 'jol byams pa chen po dang / /
thugs rjes gdengs pa'i yid ldan pa / /
do shal rkang pa dpung ba'i rgyan dang ni / /
dril bu g.yer kha rked pa'i rgyan sogs dang / /
ldan dang hUM gi yi ge gtum po yis / /
bdud dang rtsa mu chen po las rgyal mdzad / /
g.yon pa'i phyag gis pad+ma'i snod bsnams shing / /
g.yas pa'i phyag gis gsor mdzad pas / /
bdud rnams kun nas skrag par mdzad pa yi / /
rdo rje dang ldan gri gug bsnams pa ste / /
yang ni g.yon par rtsa ba dang bcas pa'i / /
ut+pal gzugs ni dri ma med pa'o / /
g.yas pa'i phyag na ral gri bsnams pa ni / /
blta bya de dag yongs su gyur pa las / /
spro bya skar ma'i phreng bar dga' ba yi / /
bgrang ba'i phreng ba bsgom par bya ba yin / /
thod pa khrag gis gang bar gyur pa yi / /
dbus su g.yon bskum pas ni legs par bzhugs /
dus kyi mtha' yi me ltar 'od zer ni / /
'bar ba'i nang du 'jug par gyur pa'i skur / /
bsgom par bya ba'i lha mo ral gcig ma / /
spro bya de nas gsang sngags bzlas pa bya / /
sngags kyang nus pa bsam gyis mi khyab ste / /
yi ge phyed dang bcas pa'i bzhi po rnams / /
'jig rten bskyod dang dbang bya gzhug bya dang / /
skrag par byed pa sangs rgyas rnams kyis gsungs / /
zhabs gnyis brkyang bskum mdzad pa'i rtse yis ni / /
bsgrub bya'i mgo nas zhabs gnyis dag gis gnon / /
pad+ma'i snod ni rnam bsgom de ltar ni / /
rnal 'byor pa yis spro bas sngags bzlas so / /
sngags kyang lha mo yang dag sad byed pa'i / /
grub pa nyid ni brjod par bya ba las / /
dang po sa mtha' yin te me yi shing / /
rta la zhon pa dbyangs yig i yis brgyan / /
zla phyed thig le phyed pas mgo bo ni / /
brgyan par gyur pa btu bar bya ba yin / /
gnyis pa yang ni de bzhin 'on kyang ni / /
Na mtha'i gzugs la gnan par bya ba yin / /
sa mtha' nyid ni gsum pa yang yin te / /
dbyangs yig drug pa dang ni ldan pa la / /
mgo bo sngar bzhin du ni mdzes pa'o / /
bzhi ba pha ste Ta yi mtha' can yin / /
sngags 'di dag ni sngags pas bzlas bya ste / /
hrI twAM hUM phaT bya ba 'dra ba'o / /
'phags ma ral gcig ma'i sgrub thabs rdzogs so // //
paN+Di ta chen po dA dang a b+ha ya las dge slong tshul khrims rgyal mtshan gyis bsgyur ba'o / /
[ ]
