@# / /
rgya gar skad du /
tsa tu rAM ga sA d+ha nAM no pi ka sa man+ta b+ha drI nA ma /
bod skad du /
yan lag bzhi pa'i sgrub thabs kun du bzang mo zhes bya ba /
dpal rdo rje sems dpa' la phyag 'tshal lo / /
dpal ldan 'khrul pa kun bsal dri ma med pa yi / /
gzi brjid mtha' yas rigs kyi sprul pas rnam brgyan pa / /
shes rab ma yis lus 'khyud mdzes pas klubs pa gang / /
'jam dpal de la de mchod don dngos cho ga 'di bshad bya / /
dpal ldan 'dus pa'i tshul gyis dam pa'i bshes gnyen gsol gdab byed brod pas / /
'gro ba'i don kun phun sum tshogs gzhi dngos po cho ga bshad par bya / /
skabs ldan g.yo ba 'di dang dam pa'i skye bo dang 'grogs shin tu thob dka' 'jig rten la / /
de phyir thabs dang shes rab mthar phyin byed 'dod sems ni mchog tu gyur pa yin / /
de nas snying rje'i mthu las byung ba'i byang chub yid ldan gsang sngags pa / /
gtong ba la sogs yon tan brgyad pa zab mo'i tshul la mos pa'am / /
dpal ldan gsang 'dus dkyil 'khor cho gas shin tu dbang bskur phun sum ldan / /
cho ga bzhin du lung stsal thob pa bzhi sngags bsnyen pa blo ldan pas / /
gang zhig dri med chu sogs ljon shing mchog gi phreng ba klubs pa yi / /
goms pa'i ri la bcom ldan 'jam dbyangs zhes bya rab tu bsgrub par bya / /
dang po tho rangs snying ga'i dbus su dri med 'od 'phro de nyid bsam / /
bkod nas snying rje can gyis sgo la sogs pa yang dag par yang bya / /
dam pa'i tsan+dan sogs bkrus dri zhim me tog bkram pa'i mchog cha la / /
bsam gtan gnas su bde ba'i gnas su 'dug nas dus gsum sangs rgyas rnams / /
dmigs te sna tshogs mchod sprin spro sogs sngon du byas nas blo ldan pas / /
sdig pa la sogs 'di ltar bya'o dge ba 'phel don du / /
thog ma med ldan srid pa'i rgyun la rtog pas bsags pa'i sdig kun gang / /
snying rje chen po'i mdun rim bzhin te thams cad bshags par bgyi / /
yang dag sangs rgyas byang chub 'phags dang gzhan rnams mdzad pa'i dge ba gang / /
ma lus bdag gis yi rang yang dag de ni byang chub phyir bsngo'o / /
sems rgyas zla ba dri ma med las grub pas mtha' yas snying rje gnas / /
bdag gi yid la gnas pa'i bde bar gshegs la rtag tu skyabs su mchi / /
rtog pa kun las nges grol ma lus dam pa sems dpa'i bkra shis gzhi / /
dngos po kun gyi ngo bor chos la bdag nyid skyabs su mchi / /
bcings pas yang dag spangs pa'i snying rje mchog gis drangs pa'i dpal ldan pa / /
rab dga' la sogs sa la gnas pa dam bcas tshogs la skyabs su mchi / /
bsam pa rnam smin dag pas sgrib kun bag chags ma lus bcom pa ste / /
mos pas rnam par brgyan pa'i sems kyis byang chub sems ni bskyed par bgyi / /
bde gshegs sras bcas lam gcig sbyin sogs bcu po dkar po yon tan ngo bo la / /
rdzogs sangs rgyas dag kun gyi rang bzhin blo yis de ltar bsten par bgyi / /
'jig rten 'di dag lta ba'i dra bas bkab la snying rjes dmigs nas su / /
yang dag byang chub sems kyi gzhal med bsgom rim 'di ni sngags pas bya / /
stong pa rang bzhin med phyir rgyu 'bras phyir ni rang bzhin mtshan ma med / /
rjes su dpag pa bsal bas ma lus gzhi yi smon pa nges bral lo / /
oM shU n+ya tA dz+nyA na badzra swa b+hA wa At+ma ko\u0f85haM /
de 'og ston zla dkar po mtha' med phyogs 'khor gnas pa sna tshogs 'od / /
'phags par gnas pa'i gru gsum nang gi mkha' yi rang bzhin rdo rje 'dzin / /
chos kyi 'byung zhes phyag rgya dbus gnas pad+ma sna tshogs rdo rjes brgyan / /
hUM gis rdo rje brgyan pa'i sa la kun du bzang po las byung bsgom / /
b+h+rUM yig 'khor lo las byung rig ma dang bcas snang mdzad skur gyur pa / /
gsal ba thub dbang dkyil 'khor sna tshogs 'od zer gyis khyab phyogs 'khor kun / /
gru bzhi mnyam pa'i phyir na mchog bzhis dran pa dbang po sgo rnams kyis / /
bsam gtan bzhi yi twar Na ting 'dzin mu khyud bzhi yis yongs bskor ba / /
mu khyud de la gnas pa dam pa'i mchod pas 'brel ba'i gzugs rnams rgyun / /
sna tshogs rgyan rnams bkod pa 'gro ba'i bsam pa thams cad yongs rdzogs phyir / /
'dul bas bskyod pa gsung rab yan lag dgu yi dam chos kun 'gro ci yi phyir / /
rlung gis bskyod pa rgyal mtshan phreng dang dril sgra grag pas phyogs sgo kun / /
me long ye shes rtag tu dri med byang chub yan lag me tog spos bkram zhing / /
dra ba dra phyed me long me tog phreng ba sna tshogs brgyan pa'i gzugs / /
rnam par thar brgyad rnam par dag pas ka ba brgyad kyis klubs pa'i mchog /
rdo rje tshul gyis chos kyi 'khor los sgyur phyir rdo rje'i thig ldan la / /
gzugs la sogs pa'i spyod yul dag pas bla med mtha' yas 'dod pa'i yon tan lnga / /
zas lngas brgyan pas rnam par dag pa'i chos kyi dbyings rgyu mthun / /
sna tshogs pad+ma la gnas nyi ma zla bar bcas pa lha yi gdan / /
ma lus rin chen bkod pa'i gzhal yas brtsegs pa de la bsgom / /
bcu drug cha shas sde pa las byung zla ba'i dkyil 'khor ba yi dbus / /
dbus kyi gdan la cho ga bzhin du 'od dpag med gzhi bsam par bya / /
mchog gi dang po'i snying po las byung rdo rje dam pa ye shes gzugs / /
grangs med thug pa'i 'od zer phreng bas grub pa'i phyogs sgo kun / /
bsams nas dang po'i snying por bcas pa'i nga rgyal ldan pas sprul pa mtha' yas kyis / /
'gro ba'i don mchog rab mdzad pa yi thugs mchog rdul phran rnam bkod gzugs brnyan can / /
g.yas g.yon zhal ni gnag dang dmar po zla ba rdzogs ltar dkar ba'i mdog /
gsal bas rnam par bkod pas brgyan pa'i phyag gnyis dam pa'i rig ma 'khyud / /
lhag ma'i phyag zung gnyis brgyan rdo rje ral gri rin chen pad+ma 'dzin / /
'jig rten gsum khong brgyan pa'i 'od zer rnam pa bde 'gro thub pa'i dbang / /
rnam thar gsum dag shes rab bdag nyid snying rje'i mchog gi thabs ldan pas / /
'gro kun de nyid gcig pa rgyal ba skyed byed sku bzhi mngon sum bya / /
mchog tu rjes chags phun sum tshogs pas 'jig rten thams cad 'dul dmigs nas / /
dga' ba'i rdzu 'phrul sgra yis rgyal ba'i tshogs rnams rang gi lus nang bzhugs / /
de ni spyan la sogs pa'i lha mo gzugs sogs yul gyi rang bzhin pas / /
phyung nas rig ma thams cad gzhi yi rig ma'i nang du thim par bya / /
de yi pad+ma'i snying po'i dbus su dkyil 'khor dri med zla 'od las byung ba / /
blo yis bsams nas rdzogs par bde la skye bo'i tshogs rnams gzhug par bya / /
dam pa gsang ba'i rdo rje dkyil 'khor rnam snang mdzad sogs rgyal ba'i rgyan zhugs nas / /
zla ba zhu ba'i ngo bor gyur pas dbang bskur byas te de 'og tu / /
sa snying phyag na rdo rje nam snying 'jig rten dbang phyug sgrib pa sel / /
dpal ldan kun du bzang po de dag mig la sogs pa'i grangs su gyur / /
gzugs sgra dri dang ro dang reg bya chos dbyings rdo rje yang / /
sa chu me rlung rang bzhin gyur pa spyan la sogs pa'i grangs 'gyur ro / /
gzugs dang myong ba mtshan ma de bzhin kho na 'du byed yid brjod pas / /
rnam snang mdzad sogs bde gshegs rnams te de 'og sa bon gyis dbyung bya / /
k+ShiM dzr-IM khaM gaM Sh+kaM saM brjod pa de dag mig la sogs rnams so / /
myong ba mtshan ma de bzhin kho na 'du byed yid brjod pa / /
rnam snang mdzad sogs bde gshegs dzaH hUM baM hoH khaM raM brjod pas gzugs kyi rdo rje la sogs so / /
laM mAM paM tAM zhes kyang gsungs pa de bzhin spyan la sogs pa'o / /
b+h+rUM AM dzr-IM hUM zhes pas rtag pa la sogs so / /
oM AH hUM zhes sems 'bar ho yi bar du zhugs pa cho ga bzhin / /
pad+ma'i nang gnas mnyam med shes rab chags pas zhu ba byed mthong ste / /
de yi 'od kyi mthu yis kyang ni zla ba zhu bar byed mthong ste / /
'di ltar spyan la sogs pa'i lha mo'i dbyangs kyi sgra yis bskul bar bsam /
sems can khams na gnas pa'i dbang phyug khyod ni rdo rje'i thugs / /
dga' ba yid 'ong don chen 'dod pas bdag la bskyab tu gsol / /
mgon po gal te de ring bdag ni gson par mchis bzhed na / /
sems can yab chen gnyen mchog bdag la dgyes par mdzad du gsol / /
rdo rje'i sku khyod bka' yi 'khor los sems can kun la phan / /
sangs rgyas don du byang chub mchog sgrub rab tu phan par gzigs / /
mgon po gal te bdag ni de ring gson par mchis bzhed na / /
'dod chags dam tshig chags pas bdag la dgyes par mdzad du gsol / /
khyod ni rdo rje'i gsung ste kun la phan pa'i thugs brtse ba / /
'jig rten dag gi dgongs pa'i don mdzad pa la rtag tu brtson / /
mgon po gal te bdag ni de ring gson par mchis bzhed na / /
spyod pa dri med kun du bzang pos bdag la dgyes par mdzod / /
khyod ni rdo rje'i 'dod pa dam tshig mchog gi phan don che / /
yang dag rdzogs sangs rgyas kyi gdung mchog mnyam pa nyid gzigs pa / /
mgon po gal te bdag ni de ring gson par mchis bzhed na / /
yon tan rin chen mang po'i gter gyur bdag la dgyes par mdzod / /
de ltar dbyangs kyis bskul bas sgyu 'phrul dra bar dngos kun legs bsams nas / /
'od zer 'bar bas bskor ba'i gzhi yi sngags kyis lus su rang bsgyur bya / /
de la 'od kyis ma lus lha rnams rgyal ba'i thub dbang rnams / /
nang du thim nas 'od kyis dpal ldan 'jam pa'i rdo rjer gyur par bya / /
gur kum mchog 'od dmar 'dra g.yas g.yon zhal ni gnag dang dkar ba'i mdog /
sna tshogs rgyan gyis brgyan pa'i phyag gnyis dam pa'i shes rab 'khyud / /
gsal ba'i ral gri mda' dang ut+pal mthing ga gzhu ni mtha' yas 'od / /
ma lus rigs rnams 'phro bas brgyan pa'i mkha' kun dkyil 'khor ldan skyob pa / /
gzung 'dzin bral bas dngos po thams cad ngo bo nyid med shes nas su / /
rnam par byang ba mngon bzhugs zab don byin brlabs 'di ltar bya / /
oM d+harma d+hA tu swa b+hA wa At+ma ko\u0f85haM / /
de 'og gzhi yi sa bon 'od kyis ji ltar rang la gang ste mig sogs rnams / /
sa snying la sogs dri med rang snying zla ba'i rdo rje bum pa'i dkyil gnas pa / /
hUM gi thugs kyi rdo rje kha dang mgo la pad+ma 'khor lo'i dkyil du yang / /
AH dang phyag mtshan gnyis kyis gsung gi rdo rje sku yi rdo rje'ang bsam par bya / /
de thugs 'od zer rgyun gyis rang gi shes rab dang sbyor snang bas kun du ni / /
rgyal ba'i dbang po rnams la mchod nas thugs kyi rdo rje la sogs byin gyis brlab / /
dpal ldan thugs kyi rdo rje 'chang / /
rdo rje mi phyed gsum bsgoms pas / /
de ring bdag la byin brlabs nas / /
thugs kyi rdo rjes mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms nas / /
de ring bdag la byin brlabs nas / /
thugs kyi rdo rjes mdzad du gsol / /
oM sarba ta thA ga ta tsit+ta badzra swa b+hA wa At+ma ko\u0f85haM /
dpal ldan chos kyi gsung gi lam / /
rdo rje mi phyed gsum bsgoms pas / /
de ring bdag la byin brlabs nas / /
gsung gi rdo rjes mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
de ring bdag la byin brlabs nas / /
gsung gi rdo rjes mdzad du gsol / /
oM sarba ta thA ga ta wA ka badzra swa b+hA wa At+ma ko\u0f85haM /
dpal ldan sku yi rdo rje 'chang / /
rdo rje mi phyed gsum bsgoms pas / /
de ring bdag la byin brlabs nas / /
sku yi rdo rjes mdzad du gsol / /
phyogs bcur bzhugs pa'i sangs rgyas rnams / /
rdo rje mi phyed gsum bsgoms pas / /
de ring bdag la byin brlabs nas / /
sku yi rdo rjes mdzad du gsol / /
oM sarba ta thA ga ta kA ya badzra swa b+hA wa At+ma ko\u0f85haM /
rdo rje gsum ni nam mkha'i rang bzhin mtshan ma spangs pa mtshon byas te / /
sems kyi 'od zer rnams kyis bskul nas thams cad tshogs su gyur pa'i thub pa'i sde / /
thub mchog 'od zer las byung rig ma'i tshogs kyis yang dag 'dzin pa yi / /
bum pa'i ye shes chu yis blugs pas rang rig gtso bo snang bas dbu brgyan gyur / /
de bzhin rang gi lha mo 'dra bar rang gi snying po'ang bsgoms nas rig mar sprul / /
mig la sogs pa gang nas yig 'bru gsum bkod 'bar ba'i lus ldan ma / /
'og snying lte ba gsang ba de bzhin brla gnyis sogs la de nyid shes par bya / /
oM hUM swA AH hA zhes bya bas lus yid rdo rje dam pa'i rigs tshogs kyi / /
de lnga'i byin rlabs lus ni 'gro gsum khyab pas dam pa'i 'od tshogs bsam / /
AH sa bskyed rnam par bkod pa'i snying po hUM las sprul pa'i pad+ma 'dab brgyad pa / /
pad+ma'i shes rab rgyu mthun rang bzhin thabs dang bcas par gyur pa'i gzhi yi lus bsngags pa / /
de dang lhan cig bde gshegs rnams la rjes su chags par bgyi zhes brtsams / /
oM sarba ta thA ga tA nu rA ga na badzra swa b+hA wa At+ma ko\u0f85haM / /
sems kyi zla ba'i 'od kyis ma lus sangs rgyas tshogs ni bzhugs gnas te / /
hUM gi rdo rjer byung nas dri med pad+ma la gnas dam pa'i yid kyi gzugs / /
bsams nas rang gi snying pos bskyed pa thams cad gzhi yi dkyil 'khor lha gzugs su / /
mchog gi rjes su dkar mo zhes par mtha' yas yon tan rin chen ma / /
rin chen dbang phyug dra ba'i dngos po sgrol ba badzra ra tI zhes bskul bas / /
dri med rin chen phreng bas bsgoms pa'i phyogs 'khor byed ma dbang ldan la / /
dam pa'i 'khor lo ut+pal dmar po pad+ma ut+pal ser po rnams kyis mtshan / /
de dag gi ni rim pa'i nges pa'i lhag ma'i ji ltar 'dod pa'i phyag bsnams yin / /
dkyil 'khor grwa bzhi dang ni shar gyi sgo gnyis la ni bsam bya ba / /
gzugs sogs rdo rje lha mo sku la sogs dang gsum gyis so / /
shar gyi sgo ru grags pa bsam pa thams cad 'grub mtha' yas pas 'jigs pa'i 'od / /
'bar la ya mAn+ta kr-ita ces bas zad dus drag sprin dkyil 'khor dngos po ste / /
thugs bdag rgyal po mnyam pa'i sku ni du ma'i khro bo rigs kyi 'od phyung ba / /
gshin rje mthar byed ces bya mi bzad pa yi sbrul gyis sku brgyan dpal ldan pa'o / /
lho phyogs kyi sgor gnas pa pradz+nyAn+ta kr-ita ces pas bla na med ldan pa / /
sku yi dbang phyug bzhin du phyag la sogs pa drag po gzhan gyis mi thub gsal / /
de nas rta mgrin nub kyi phyogs su sgo ru 'od zer 'khrigs pas phyogs bskor ba / /
pad+mAn+ta kr-ita ces pas 'bar ba'i 'jig pa'i me ltar 'jigs pa'i gzugs / /
gsung gi bzhin du phyag la sogs pa du mas sdang ba 'jigs byed zhal / /
gad sgrogs bzhad pas ri rnams g.yo bar byed dang thub pa'i dbang rnams so / /
de nas mi bskyod 'dra ba'i zhal sogs big+h+nAn+ta kr-ita ces bya byang sgo ru / /
zad dus byin za lta bu 'phags pa bdud rtsi 'khyil pa dpa' ba'o / /
rnam snang mdzad dang thub dbang snang ba mtha' yas thugs kyi dbang phyug dbu rgyan dang / /
rim par tho ba be con pad+ma rdo rje la sogs phyag kyang de bzhin no / /
de ltar rdzogs par bskyed par dkyil 'khor mthong nas dngos po thams cad kyis / /
snying po sngags kyi 'od zer lcags kyus bde gshegs spyan drangs bsgom par bya / /
thabs dang shes rab dngos po dri med ting 'dzin las byung dam pa'i bde bas gsang bar ni / /
dkyil 'khor bsams te de nas mthar byed la sogs bsrung byas nas / /
rang snying bzlas pa'i tsan+dan sogs dang me tog mdzes pa phul te thim / /
rang dang 'dra ba'i cho gas dbang bskur byas nas 'di ltar nan tan mchod par bya / /
pad+ma'i nang gi rang gi sa bon 'od kyis drangs nas gzugs sogs thams cad ni / /
pad+ma'i 'od zer dkyil 'khor yang dag byang chub yid kyi sa bon bsam par bya / /
shes rab so so'i ba spu'i las byung sna tshogs rnam pa'i 'od zer rgyas pa'i tshogs / /
ma lus khyab pa'i mkha' gzhi thams cad de nas blo dang ldan pas spro bar bya / /
'od zer sgo nas byung ba'i dri med thams cad rgyan gyis shin tu brgyan sku dang / /
me long pi wang dri dang ro yi snod dang na bza' chos 'byung la sogs dang / /
mtshan ma rnams kyi rim pas mdzes pas ldem bag phyag ni lo ma 'od dang bcas / /
gsal ba'i 'od zer sprul pa mang po sna tshogs mchod pa'i sprin gyi dra ba rnams 'byung dang / /
sgyu ma la sogs dra ba'i dngos po so so yang dag rig pa'i 'jig rten lta dge dang / /
rtog pa thams cad nges grol mchog gi bde ba 'byung rgyu'i dngos ldan pa'i / /
gzugs la sogs pa'i lha mo rnams kyis de bzhin phyi ma'i dri sogs thams cad kyis / /
dbye ba'i rtog pa grol bas rgyal ba'i dbang po rnams la yang dag mchod par bya / /
oM sarba ta thA ga ta pU dza badzra swa b+hA wa At+ma ko\u0f85haM /
de yi 'og tu sgra brnyan 'dra bar sgra yul thams cad la ni yod bsams na / /
rang yid rig pa'i lha yi stod pa'i sgra dang ldan pa'i chos rnams zhes su gsungs / /
gzugs la sogs pa gcig min rdul phran cha yang ma mthong du ma'i gzugs kyang ma yin zhes pa'ang de bzhin no / /
yan lag med pa'i rdul phran nyid la du ma'i rdul phra rab kyi rjes 'brang med phyir dang / /
sa yi dkyil 'khor la sogs gzugs kyi dbye bas de la 'ga' yang mi 'gyur ro / /
de bas 'dzin pa la sogs bral bas rang dbang gzugs la sogs pa kun brtags ngo bo yin / /
ma lus g.yo dang mi g.yo'i dngos po dri za'i grong khyer dag dang 'dra ba yin / /
bdag gir 'dzin pa'i rtog pa'i rgyun gyi ngo bos 'khor ba 'di dag ste / /
dag pa yang ni de las ldog pa'i ngo bo tsam la rnam par shes par bya / /
chos nyid kyis ni srid dang zhi ba'i ngo bo 'dir ni dbye ba 'ga' yang med / /
ci'i phyir 'dzin pa la sogs rnam par bral ba rtag tu kun la sgrub pa'i phyir / /
thams cad 'ga' yang med de so sor snang ba'i rang bzhin rtog pa las / /
sems las gzhan du gyur pa'i nga zhes 'ga' yang med de de phyir bdag kyang de / /
gang gi ngo bo gang yin de yis de nyid rtogs pa'i gzhi ste ci phyir dngos / /
de bas thams cad dbyer med shes te dngos po thams cad dbyer med pa nyid yin / /
kha cig yul dang kha cig gzhan du snang bar rtogs pa phun sum tshogs pa gang zhig gis / /
de dang de yi bral dang bral ba'i phyis te de phyis thams cad ma yin no / /
dad dang brtson 'grus rnam par dag pa de bzhin dran pa bsam gtan dag pas kyang / /
dam pa'i sgo srung gzugs te shes rab rnam par dag pas thams cad yul du snang / /
mtshan ma med pa'i dag pa thams cad dag pas lha mo tshogs kyi rang bzhin dang / /
thams cad don dang bdag po rnam par rtog pa rab tu 'jug pa rnam par dag pa yis / /
me long la sogs mkha' chen po / /
rdo rje gsum mchog dkyil 'khor gsum / /
rdo rje dbyangs la phyag 'tshal lo / /
rnam par snang mdzad dag pa che / /
rdo rje zhi ba dga' ba che / /
rang bzhin gyis ni 'od gsal mchog /
ston pa rdo rje phyag 'tshal lo / /
rin chen rgyal po rab tu zab / /
rdo rje nam mkha' dri ma med / /
dngos nyid dag pas gos pa med / /
rdo rje sku la phyag 'tshal lo / /
rdo rje mi 'chi 'dod chags che / /
mi rtog nam mkha'i rdo rje 'dzin / /
'dod chags pha rol phyin pa brnyes / /
rdo rje gsung la phyag 'tshal lo / /
don yod rdo rje rdzogs sangs rgyas / /
bsam pa thams cad yongs rdzogs pa'i / /
dag pa ngo bo nyid las byung / /
rdo rje sems la phyag 'tshal lo / /
phyag 'tshal 'bar bas byin gyis brlabs pa'i rlung me'i dkyil 'khor gnas 'bar ba'i / /
bdud rtsi lnga la de nas 'bru gsum bzlas pa'i dkyil nas grangs med thub pa'i dbang / /
ye shes bdud rtsi'i rang bzhin brtsams te yi ge hUM bkod rdo rje dam pa'i lce / /
snying ga'i zla ba'i dbus su ma lus rgyal ba'i dkyil 'khor de yis tshim par bya / /
kun du 'khrul pa spangs pa'i snying gi 'od zer las byung thub dbang mtha' yas kyi / /
'gro ba ma lus yang dag sangs rgyas byed pa bzhi yi sngags nang thim par bya / /
gzugs la sogs pa'i rnam par grol bas mngon sum gyis ni mthong min de 'dzin pa / /
gzung ba 'ga' yang med de gzhan yang yod pa ma yin 'brel pa ma mthong bas / /
sim pa la sogs rang gi las kyang 'ga' yang ma mthong de yongs bzung bas na / /
dus gcig 'brel par gyur pa gzugs la sogs pa bzhin du de dag gzung 'dzin med / /
dkar po la sogs gang gis dang por mthong ba de nyid dus gzhan mthong ba min / /
de gnyis phan tshun du yang mi mthun phyir na rtag tu sim la sogs pa bzhin / /
de nas bzlas pa byed 'dod sems kyis dngos kun bdag nyid rang sems bdag por ni / /
byas nas sems kyi 'od zer ldan pa bzhi yi sngags ni mkhas pas bsgom par bya / /
'phro bas sngags kyi rgyal po gsal bar gtong dang dgag pa'i dbang du byas nas bzlas nas su / /
sku la sogs pa rnams kyi spro ba'i rim gyis sam ni dus gcig byas pa yis / /
nam mkha'i nang du sku la sogs pa'i 'od zer rnams kyis bkang bya ste / /
gong ma bzhin du sna tshogs mchod sprin tshogs rnams de nas kun du dbyung bar bya / /
mchog gi rig ma 'khyud pa bde ba chen po chags pas gzhan dbang mthong nas su / /
rgyas pa thub pa'i dbang po'i rgyun ni rang gi lus la mthar ni thim par bya / /
gzhi yi snying po de nyid sems dpas lus nyams zhan pas sems kyi spyod chung ba / /
rig ma mchog gi dbyangs kyis rab tu gsol ba btab nas dkyil 'khor mchod par bya'o / /
dam pa'i sems kyi chu rgyun 'gags pa'i dbugs kyi 'od zer lcags kyus drangs nas su / /
lus nyam chung na cho ga bzhin du sku yi rdo rje sogs la dbab par bya / /
de ltar skad cig 'dug nas gong nas gsungs pa'i cho ga yis ni de bzhin nyid shes pas / /
dam pa'i sngags kyis bzlas pa nyin mtshan med par bya'o sngags kyang ma 'dres pa'o / /
gsungs pa'i bstod dang mchod la sogs pa rdzogs par bskyed pa brtson pa'i sngags pa yis / /
phyag 'tshal la sogs bkod pa'i dkyil 'khor sku la sogs par rtog pa bsgom par bya'o / /
de 'dra'i cho ga de nyid mthong bas sems can khams ni nges dgrol dmigs nas su / /
snying rjes 'gro la phan don brtan pa'i sems kyis cho ga 'di yis 'jig rten phan pa'i rgyu phyir 'byung bar bya / /
badzra d+h+r-ika ces bskul nas thugs kyi rdo rje 'gro ba'i don mchog byed pa ni / /
g.yas g.yon zhal ni dkar dmar 'bar ba'i mthing ga dam pa nor bu 'dra ba'i mdog /
mchog gi dang po bzhin du phyag dang ldan pa du ma'i mdog gi 'od kyi tshogs / /
'dus nas bdag la blo dang ldan pas dngos po kun gyis thim par bya / /
dzi na dzika ces bskul ba'i rdo rje 'dzin ltar mdog dang zhal sogs ldan / /
shar gyi zla ba pad+ma'i dbus su 'khor sogs mtshan pa de bzhin bsam / /
rat+na d+h+r-ika ces lho ru rin chen dbang phyug zhal rnams gzhon nu'i mdog 'dra ba / /
btso ma'i gser dang 'dra ba margad rin chen la sogs mdzes pa'i phyag drug pa / /
A ro l-i ka ces pad+ma rA ga bzhin du dmar la zhal gnyis de bzhin te / /
snang ba mtha' yas 'bar ba 'od ldan nub tu pad+ma la sogs mtshan pa'i phyag /
ma ra ga ta'i nor bu lta bu sngon bzhin la sogs phun sum tshogs ldan pa / /
byang du don yod ces pa pradz+nyA d+h+r-ika ces ral gri la sogs rnam ldan pa / /
mdzes pa'i ral pa'i dbu rgyan sna tshogs rin chen 'od kyis rab brgyan pa / /
rig ma dang bcas lus can thams cad nyi ma'i dkyil 'khor la ni bsam par bya / /
me yi phyogs mtshams su ni mo ha ra tI zhes pas lha mo spyan mar gyur / /
bzlas pa rdzogs pa'i dkyil 'khor la gnas mchog gi 'jo sgeg sku yi rdo rje'i mdog /
bden bral dag la sgeg mo thugs kyi dbang phyug lta bur mdzes pa'i zhal / /
dwe Sha ra tI zhes pas dga' ba mchog tu spro ba mA ma kI zhes bya / /
ngag dbang dri med sku ni rA ga ra tI zhes ni re zhig bsam pa la / /
sems kyi dri med ngo bo nyid pas sangs rgyas kun gyi gzugs / /
de nyid dag dang sbyor bas dkyil 'khor bdag po nyid du cher gnas de dag go / /
gzugs sogs 'khrul dang bral bas dri med la sogs dngos grub pa'o / /
ser sna la sogs 'das pas grub pa'i pha rol phyin dang sa dang dkar ba'i chos kyi dbyings / /
rnam par rtog med bdag gzhan 'byung ba'i rkyen nyid rim pa la'o / /
zab cing rgya che nyid kyang thabs dang shes rab bdag nyid du ni sems pa'o / /
don dam par yang dbyer med dbyer med ma yin kha cig 'dod de gzhan phyir na / /
gzhan du gzung ba'i gnas med phyir dang de bzhin dbye sogs rtogs pa'i mi 'byor phyir / /
de ltar brtags nas zhi ba'i snying po dri med zla bar gnas pa'i mtshan ma'i dbus gnas pa'i / /
dam pa'i sngags kyi thig le'i gzugs su rang gi sems ni 'od ldan bsgom par bya / /
sems de'i 'od zer phreng bas sku gsung rdo rje mchog gi lus la gsal byas nas / /
de nas lus nang thams cad gsal bar byas nas kun du de nyid mtha' yas pas / /
so sor ba spu las byung 'od kyi sde yis sna tshogs kun du gang byas te / /
slar yang de nyid du ni thim ste ye shes bdud rtsi'i rgyun ni bsgom par bya / /
yang na rang gi phyag mtshan phra mo gsal ba sna rtser gnas par bsgom par bya / /
nang du thub pa'i dkyil 'khor snying rje can gyis nyin mtshan dam pa'i shes rab ldan / /
brtan pa'i mtshan ma mthong nas spro ba de yi 'od zer thub dbang las byung dang / /
rnam pa sna tshogs phyag mtshan rnams kyang yang dang yang du blo dang ldan par bya / /
bsdu ba bsngo dang smon lam rnams ni sngon du bya / /
langs nas dag pa'i sems dpa' rang gi lha yi rnam pa 'dzin pa'i sems ldan pa / /
yul las gsal ba la gnas gong ma bzhin du yongs su bsgoms nas yul rnams kyang / /
sku la sogs pa'i rdo rjer gyur pa go rims rang gi rang bzhin dag pa yis / /
chos nyid kyis ni dpal ldan rdo rje 'dzin pa lta bur gzhan dang gzhan du dbyer med chos / /
thams cad bya ba bya'o phyin ci log pa'i rtog pa las ni grol ba yi / /
thub pa'i dkyil 'khor thams cad mchod pa'i mchog 'di dag gis rtag tu de yis so / /
bza' ba'i dus na snying ga ru ni gzhi yi sa bon rnams ni dmigs nas su / /
byang chub sems dang ldan pa'i rang bzhin kun du 'od zer 'bar ba bsam par bya / /
thams cad mnyam nyid dag pa'i bza' ba de nyid gsum gyi sngags ni gdab byas te / /
des ni sku yi rdo rje la sogs lha rnams rab tu tshim par bya / /
phyi yi sbyin sreg cho ga rjes su dpag tsam yid las byung ba'i sems nyid de / /
phung po la sogs bud shing bsregs nas ye shes me sbar ba ni bla med gsungs / /
de ltar thams cad 'dod pa rnams kyis bdag la rang rang lha yi gzugs nyid la / /
mchod par bya ba gzhan yang dam tshig der ni bde bar gshegs rnams 'dod pa yin / /
rjes su rig pa 'gro ba'i don dang bde gshegs kun la mchod pa yang byas te / /
lus la sogs pa'i las kyang de bzhin rtag tu mnyam par gzhag par bya ba yin / /
de 'dra'i rnam pa'i sems la 'ga' zhig lus ngag dngos kyi las ni gang yin pa / /
de dag thams cad phyag rgya'i sngags kyi rnam par sangs rgyas kyis ni gsungs pa yin / /
gcig pu kho na'i gzhi la sna tshogs rtog pas bsags pa'i rnam pa de rnams ni / /
sdug bsngal bde ba grol ba bskyed pa las ni khyad par ci yi phyir / /
dge dang mi dge'i rnam pas lus la sogs pa sems kyi dbang gi phyir zhes gsungs / /
bde bas nyes pa thams cad spangs pa'i sems la nag po'i lus su gyur / /
dam tshig zad ma thag tu ji bzhin snying zlar bzhag pa'i rdo rje rgya gram sems / /
dpal ldan dam tshig rdo rje'i sbyor bas rang bzhin rnam dag 'gro ba bsams nas ni / /
sna tshogs pad+ma'i dbus su gong ma'i rim pas dbang bskur ba ni bsgom par bya / /
phyi yi khrus kyi cho ga la yang rim pa 'di dag khyad par du ni bsam srid kyi / /
mtshams la'ang de bzhin mchod pa la sogs sngon du byas nas bzlas byas te / /
sems kyi nang du gnas pa'i 'khor los shes rab snying rjer ldan pas nyal bar bya / /
tho rangs langs pa'i dus na lha mo rnams kyi dbyangs kyis bskul nas dpal ldan pas / /
byas nas langs te thub pas bzlas pa la sogs gong ma'i cho ga nyid kyis bya / /
grub pa'i mtshan ma thob pas de nyid gsum gyi mchod pa'i cho ga byas nas zhi sems la / /
gong nas gsungs pa'i dkyil 'khor la gnas pas ni 'dod pa'i dngos grub 'grub / /
bdud rtsi zhes pa'i dkyil 'khor la ni dbang bskur byas te nan tan dgra gzhom bya / /
gang zhig de yi dbus la gnas te gyur pa de ni de yi 'khor lo yin / /
sgyu ma rnam par rtog par gyur las gzhan 'ga' 'ang srid pa'i sdug bsngal yod pa med / /
de dang mi mthun pa ni de dag sems dpa' mngon sum du ni byang chub shes par bya / /
thabs dang shes rab bdag nyid de la gang yang snang ba ma yin rtog med pas / /
kun rdzob pa las lhag pa gzhan ni med do zhes te grub par sngar byas so / /
gang dag gang zhig mi mthun dus gcig 'gyur ba de gsal mchog gyur ci yi phyir /
mthong ba goms pa 'phel ba'i phyir na rang gi mi mthun gtan du 'gag pa yin / /
rgyu yi gzhi yi ngo bo rnams la bdag med ldan yang sben la sogs pa ni / /
'gog pa ma yin ci'i phyir bden yang de las log par mi byed do / /
de ltar shes nas snying rje ldan pas rdzogs chen ye shes rab tu 'grub pa'i sems / /
dpal ldan kun du bzang po gzhi yi dngos po gang gis bsgom par mi bya'o / /
dri med blo gros 'od zer gyis ni mun pa thams cad spong bar byed rnams kyis / /
rnam par mdzad la de ni bdag 'dra'i go skabs ga la yin te gzhag par bya / /
skye bo bla ma'i 'dod pa gang la 'ga' zhig dang por de ni gzung byas nas / /
bcings pa grol 'dod ci yi phyir na de'i phyir bdag gis sems khral 'di byas so / /
de ltar byas pa las byung dge ba dri med gang yin de yis 'gro yid ni / /
sangs rgyas ye shes mgon po de la gnas pa'i go 'phang rtag tu bsam gyur cig /
bsnyen bsgrub yan lag bzhi pa'i sgrub thabs kun du bzang mo zhes bya ba /
dkyil 'khor chen po'i slob dpon sangs rgyas dpal ye shes zhabs kyis mdzad pa rdzogs so // //
rgya gar gyi mkhan po smr-i ti dz+nyA na kI rtis bsgyur ba'o // //
