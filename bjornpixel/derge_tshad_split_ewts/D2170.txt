@## / /
rgya gar skad du /
ma hA ya k+Sha se na pa ti nI lAM ba ra d+ha ra badzra pA Ni sA d+ha naM / /
bod skad du /
gnod sbyin gyi sde dpon chen po lag na rdo rje gos sngon po can gyi sgrub thabs /
dkon mchog gsum la phyag 'tshal lo / /
rdo rje mkha' 'gro'i rgyud dag la / /
brten nas nang gi sgrub thabs 'di / /
bdag gis dran phyir bshad par bya / /
lha yi rnal 'byor yud tsam bsam / /
rang gi snying gar zla dkyil bsam / /
de yi steng du hUM yig bsam / /
hUM las 'od zer 'phros pa las / /
phyi nang gsal nas 'od zer 'phros / /
bla ma dang ni gos sngon can / /
dkon mchog la sogs spyan drangs nas / /
phyag 'tshal mchod cing bshags pa dang / /
rjes su yi rang bskul zhing gsol ba gdab / /
skyabs gsol lus dbul dge rtsa bsngo / /
tshad med bzhi yang bsgom par bya / /
de nas stong pa'i ting 'dzin bsgoms / /
de la 'od phung tshul du bdag rang nyid / /
de yi nang na hUM gnas la / /
de las tsaM 'phros 'khor lor gyur / /
lte bar nyid bsams hUM de nyid / /
de las gnod mdzes rgyal por gyur / /
de yi hUM gi 'phro 'du yis / /
khro bo chen po bcu ru gyur / /
hUM bzhi'i gsang sngags brjod pa yis / /
khro bcu'i sprul pas gdug pa bkug /
sku gsung thugs kyi phur bus gdab / /
btul zhing sbyangs nas nam mkhar gyur / /
de nas hUM gi 'phro 'du yis / /
rdo rje gur dang ra ba dang / /
dra ba nyid du gyur pa'o / /
hUM gi 'phro 'dus slar la zhu / /
stong pa nyid las 'od spung byung / /
de las nyi zla kha sbyar gyur / /
A li kA lis nyi zla brgyan / /
dbus su a dang hUM sbyar te / /
kha dog dkar dmar nyid du blta / /
'od zer dkar dmar 'phro 'du las / /
zhu bas rdo rje pad+mar gyur / /
pad steng rdo rje rkang nub tsam / /
lte ba gnyis la snying pos bskor / /
de gnyis las ni thugs dang gsung / /
gnyi gas sku bsdus byin gyis brlab / /
de nyid 'od du zhu ba las / /
rdo rje las ni khro bor gyur / /
pad+ma las ni khro mor gyur / /
khro bo rdo rje gos sngon can / /
sku mdog mthing nag zhal gcig pa / /
phyag gnyis rdo rje dril bu bsnams / /
mche ba gtsigs pas 'dod dgur gyur / /
zhabs gnyis brkyang bskum 'khril ba'i tshul / /
g.yon du rdo rje khro mo ni / /
sku mdog ljang dmar zhal gcig ma / /
phyag g.yas rdo rje gri gug gtso la 'khyud / /
g.yon pa b+ha na dmar gtso la stob / /
gnyis med 'khril pa'i tshul bsgoms nas / /
ye shes sems dpa'i spyan drangs te / /
phyi nang bdud rtsi mchod nas bstim / /
'od zer 'phro 'du byin gyis brlab / /
de bzhin khro chung lus byin brlab / /
dbang bskur bas ni mi bskyod 'gyur / /
de ltar bsgoms nas bzlas pa bya / /
de steng ye shes sems dpa' yi / /
mtshan ma la sogs bsgoms nas su / /
thugs kar 'khor ram yul 'khor ba / /
'od zer la ni yig 'bru bskyon / /
ma gsal bar du bsgom par bya / /
de ltar rab 'bring tha ma yis / /
'bum mam nyis 'bum sum 'bum 'grub / /
the tshom med na dngos grub 'grub / /
dam tshig nyams sam sdig che bas / /
sbyin sreg la sogs mang du bya / /
mtshan ma gsum mam nus pa brtag /
de ltar byung na sgrub pa brtsam / /
ston du bsnyen pa'i cho ga'o / /
sgrub pa'i rim pa bstan pa ni / /
mkha' 'gro 'du ba'i gnas phyin la / /
dkyil 'khor gru gsum nag por bya / /
rdo rje gri gug nang du ste / /
bar du me ri gtang bar bya / /
gzhu dang dgra sta mdung dang gsum / /
me ri'i zur nas gtang bar bya / /
tshub ma dur khrod sol ba dang / /
bdud rtsi bag zan gzugs brnyan bya / /
snying gar gru gsum gzugs brnyan gzhug /
kha bcad seng ldeng phur la btod / /
mtshan ldan ka pA la ru ni / /
bdud rtsi lnga dang sha lngas dgang / /
de ni gos sngon nyid la mchod / /
lcags kyi gru gsum nang du ni / /
bdud rtsi sha lnga khrag gsum dgang / /
de ni nag po'i gtor gta'o / /
rnel gre'i snod du dug gtor bsags / /
phye ma gsum dang yungs kar gdab / /
slob dpon slob ma gnyis ka yang / /
gos sngon gos nag rgyan cha bgo / /
rak+Sha rus pa'i phreng ba bgrang / /
nub dang lho ru kha bltas te / /
bskyed pa'i rim pa tshul bzhin bsgom / /
thun mong sngags dang khyad par sngags / /
dgra'am 'byung po klu rnams la / /
bzlas pas gsang ba'i rim pa brtsam / /
snying ga'i mtshan ma la sogs gsal / /
lce ni hUM gi rdo rjer bsgyur / /
'od zer dkar dmar 'phros pa las / /
de la khro tshogs byung bas dgug /
yang na mgon po bskul bas bsam / /
khri yi bar du bzlas nas ni / /
thun bar du ni phye ma gsum / /
mgon pos las kyi gtor mar gdab / /
yungs kar gos sngon can gyis so / /
phye ma dug nag 'od zer dgang / /
yungs kar khro chung nyid du spro / /
rtags byung nas ni gzugs brnyan gzhug /
de nas sgrub khang them rtsa ru / /
gru gsum nag po'i brub khung du / /
de nyid bcug la kha bcad ri rab bri / /
de steng mnan zhing stang stabs bya / /
de ni mnan pa'i sbyor ba'o / /
phur bus gdab cing gri gug gtub / /
de nas gru gsum gtor mar dbul / /
nag po chen po nyid la bstabs / /
drag sngags bzlas pa'i gtor ma yi / /
gsang ba'i man ngag shes par bya'o / /
yang na sbyin sreg nyid kyis bya / /
de rnams gsad pa'i sbyor ba'o / /
pad+ma 'dab brgyad bskyed pa yi / /
lte bar gtso bo bskyed nas ni / /
klu chen brgyad po 'dab mar bskyed / /
rin chen snod du gtor ma bsham / /
chu gtsang sman la sogs pa dang / /
khyad par klu sman sna tshogs dang / /
dkar gsum mngar gsum rnams kyis bya / /
sbyang zhing byin gyis brlab sogs bya / /
klu la byin pas zhe sdang zhi / /
lhag ma 'khor lo byin pa yis / /
gnod pa rnams ni zhi bar 'gyur / /
sngags bzlas 'od zer phog pa yis / /
gtso bo'i dam tshig rjes dran pas / /
'khor rnams zhe sdang zhi bar 'gyur / /
yang na zhi ba'i sbyin sreg bya / /
bskrad dang bcing dang dgug pa yis / /
de la sogs pa'i sbyor ba ni / /
sbyor ka chen por shes par bya / /
'khor lo ser po'i lte bar gtso / /
mdun du rgyal po bskyed par bya / /
de yi g.yas su nor lha ni / /
sku mdog dkar po 'dzum bag can / /
nor bu'i sgrom ni g.yas g.yon bsnams / /
mchod cing bstod pa gsang sngags bzlas / /
gzugs brnyan 'di la rin chen brten / /
kha dog lnga dang gser gyis mtshon / /
kha dog ser po'i bzlas thems nas / /
ci 'dod pa yi nor rnams ster / /
de ni thun mong dngos grub bo / /
bdud rtsi rtsa ba lnga btsal la / /
bdag nyid lha yi rnal 'byor bya / /
dkar gsum mngar gsum nyid la ni / /
sngags bzlas ri lu byas te bza' / /
zas dang sman ni srang la brje / /
brjes zin zhig gsum 'bras bu 'byung / /
de gsum skye ba bdun pa dang / /
yul gyi cha bsres sman rnams sbyar / /
de sgrub 'od zer btul zhing sbyang / /
rtags byung nas ni bza' zhing byug /
de yis thun mong dngos grub 'grub / /
mchog gi yang ni grogs su 'gyur / /
mchog gi dngos grub bsgrub pa yang / /
thugs ka yi ni dkyil 'khor du / /
rtsa rgyud 'dab ma brgyad du bsam / /
de dkyil rtsa ni rta rnga'i tshad / /
de yi nang du dbugs kyi lha / /
kha dog lnga dang ldan pa'o / /
de dkyil thig le byang chub sems / /
de la lta zhing bsgom pa ni / /
rtags lnga'i mthar ni stong nyid 'gyur / /
de nyid spro zhing bsdu ba dang / /
dgug cing bskyil ba'i rim pa'am / /
mnan cing bzlog pa'i man ngag gis / /
rim gyis ye shes skye bar 'gyur / /
de nas phyag rgya'i dngos grub 'thob / /
nang sgrub rim pa 'di yis ni / /
bdag dang mtha' yas sems can dang / /
'di la brten pa'i rnal 'byor pa / /
bla med byang chub thob par shog /
gnod sbyin gyi de dpon chen po phyag na rdo rje gos sngon po can gyi sgrub thabs /
slob dpon b+ha bas mdzad pa rdzogs so //
[ ]
