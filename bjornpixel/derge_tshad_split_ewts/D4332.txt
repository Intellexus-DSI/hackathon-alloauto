@## / /
rgya gar skad du /
sha ta gA thA /
bod skad du /
tshigs su bcad pa brgya pa /
dkon mchog gsum la phyag 'tshal lo / /
rig pa gzhon pa'i dus su slob / /
ba ni rgun gyi dus su gsos / /
zhing ni ser dang ldan la rmos / /
'di gsum 'bras bu smin pa'i rgyu / /
mkhas pas rig pa rnam kun du / /
lang tsho yol kyang bslab bya ste / /
gal te 'dir 'bras ma smin yang / /
skye ba gzhan du rnyed par sla / /
yon tan dag la 'bad bya yi / /
'gying tshul bstan pas ci zhig bya / /
'o ma med pa'i ba dag ni / /
dril bu btags kyang nyor mi 'gyur / /
yon tan ldan pa yon tan la dga' zhing / /
yon tan med pa yon tan la mi dga' / /
nags kyi bung ba mtsho yi pad+mar dga' / /
sbal pa lhan cig gnas kyang de lta min / /
yon tan ldan la phyug po dkon / /
phyug po la yang yon tan dkon / /
yul ljongs dpag tu med mod kyi / /
rin po che dag skye ba dkon / /
'gro ba dpag tu med mod kyi / /
pha ma rnyed pa shin tu dkon / /
dam pa ring na gnas gyur kyang / /
pho nya yon tan nyid byed de / /
ke ta ka yi dri yis ni / /
bung ba rang bzhin 'ong ba bzhin / /
rgyal po yon tan ldan pa gnyis / /
mnyam zhing 'dra ba ma yin te / /
rgyal po rang gi yul na 'khur / /
yon tan ldan pa kun tu 'khur / /
dus ni yun thung rig pa'i rnam pa mang /
gang zhig gces pa de ni bsten par gyis / /
yul ni shin tu dus ring gnas kyang nges pa kho nar 'gro bar 'gyur / /
'bral la khyad par gcig zhig yod na 'gro ba rang nyid spong mi byed / /
dbang med 'bras las yid la yongs su gdung ba mtha' yas skyed par byed / /
'di dag rang gis spangs na zhi ba'i bde ba mtha' yas 'byung bar 'gyur / /
dam pa min dang lhan cig gnas gyur kyang / /
chu dang pad+ma bzhin du 'dres mi 'gyur / /
dam pa thag ring dag na gnas gyur kyang / /
zla ba ku mud ltar dga' bar byed / /
'du 'dzi kun du spang bar bya / /
dam pa dag dang 'grogs par brtson / /
nad kyis 'jig pa med pa ni / /
nyin gcig lo brgya bas kyang mchog /
'dod pa kun tu spang bar bya / /
gal te de spong ma nus na / /
thar pa dag la 'dod par gyis / /
de nyid de yi sman yon no / /
skar ma chen po mang du shar gyur cing / /
sa yi rgyan gyur zla ba shar na yang / /
gang tshe nyi ma nub na mtshan mor 'gyur / /
nyi ma ma gtogs shar nub phyogs mi byed / /
gang zhig shar bar gyur na yang / /
nyi ma med na gzi can med / /
nyi ma shar ba mchog yin gyi / /
gzhan dag shar ba ci zhig dgos / /
me tog gi ni mgo lcogs bzhin / /
dam pa'i 'gro ba gnyis yin te / /
'jig rten kun gyi spyi bkur ba'am / /
nags nyid du ni rengs par bya / /
mi srun skye bo khungs nas byung pa yi / /
tshig ngan sbrul gyis skye bo dam pa zin / /
sbrul de zhi bar byed pa'i gnyen por yang / /
shes rab bzod pa'i smad dag bsten par bya / /
brtan rnams sdug bsngal myong gyur kyang / /
yid ni zhum par mi byed de / /
zla ba sgra gcan khar zhugs nas / /
'char bar cig mi byed dam / /
sems can rnams la gang gi sems / /
snying rjes brlan par gyur ba dag /
thar dang ye shes de yin gyi / /
ral pa thal ba chos gos min / /
nags sreg pa yi me la ni / /
rlung langs grogs su 'gyur ba yi / /
de nyid med par gsod byed pa'i / /
nyam chung ba la bshes yod min / /
gzhan gyis gzhan du bsgrags nas ni / /
med pa'ang yon tan can du 'gyur / /
rang nyid yon tan smra byed na / /
brgya byin yon yang btsun mi 'gyur / /
gang zhig rigs ldan khengs pa dang / /
nor yod ser sna ldan pa dag /
de ni lha yis smod 'dor te / /
chu las me ni byung dang mtshungs / /
gang zhig yid dang rjes mthun pa / /
ring na gnas kyang nye ba yin / /
gang zhig yid dang mi mthun pa / /
gam na gnas kyang ring pa yin / /
gzhan gyi 'byor ba dam pa mthong nas ni / /
gang zhig sems 'khrugs pa ni skye 'gyur ba / /
don de cung zad rnyed par mi 'gyur gyi / /
'bro des rang gi bsod nams 'joms par byed / /
chags pa dang 'dra'i dri ma 'gro na med / /
phrag dog dang 'dra'i gnod pa gzhan yod min / /
slong ba dang 'dra'i mdza' bo yod min te / /
gtong ba dang mnyam gnyen ni 'gro na med / /
bkres pa dang 'dra'i lus kyi zug gzer med / /
sems las dang mtshungs lus kyi skem byed med / /
yon tan lta bu'i rgyan ni yod min la / /
bzod pa dang mnyam lus kyi go cha med / /
skye bo ser sna can la nor yod ci zhig bya / /
g.yo sgyu phrag dog can gyi bshes kyis ci zhig bya / /
pha rol gnod byed yon tan mang ldan ci zhig bya / /
phongs dus rgyab kyis phyogs pa'i mdza' bos ci zhig bya / /
rnam pa kun du rang phan spyad bya yi / /
'khor mang nang du smras pas ci zhig bya / /
skye bo thams cad yongs su mgu 'gyur ba / /
de 'dra'i thabs ni gang na'ang yod ma yin / /
gnas skabs dang ni mthun par bya / /
bden dang bstun dang byams sdang dang / /
bdag gzhan dus dang sbyar nas spyod / /
gang yin de shes mdzangs pa yin / /
ji srid 'tshe ba bsad kyang ni / /
dgra bo zad par mi 'gyur gyi / /
rang gi khro ba nyid bsad na / /
des ni dgra rnams kun bsad yin / /
mi srun skye bo gdul bar bya / /
yon tan can dag kun du bkur / /
drang po'i spyod pas dkor mdzod dgang / /
rang gi yul 'khor bskyang bar bya / /
ji srid las ni mthong ba dang / /
ji srid rkang pa brtan pa dang / /
ji srid shes rab ma nyams pa / /
de srid rang gi phan pa gyis / /
rgyal po byi bo byed pa dang / /
de yi blon po mi mkhas pas / /
nor bsags ba lta ga la ste / /
'bad pa chen pos srog srungs shig /
gang na zhal ta byed pa med / /
kun kyang mkhas bar nga rgyal che / /
thams cad gtso bo byed 'dod pa / /
de yi tshogs ni 'jig par 'gyur / /
gang na byi bas mdzod pa byed / /
byi las mar ni srung ba dang / /
bya rog phyag tshang byed pa yi / /
de yi dngos de smos ci dgos / /
kun dga' ra ba'i phreng rgyud bzhin / /
me tog rgyas pa btu bya yi / /
ji ltar sol ba mkhan bzhin du / /
rtsa nas gcad par mi bya'o / /
grog mkhar sa dang sbrang rtsi dang / /
zla ba tshes ba yar gyi ngo / /
rgyal po'i nor dang sprang po'i nor / /
cung zad cung zad bsags pas 'phel / /
ti ti ra ni zil ba yi / /
thigs pa tsam gyis srog 'dzin byed / /
bslangs pas thob par mi 'gyur na / /
brgya byin la yang mi slong ngo / /
rma bya so ga'i cha bas gdungs kyang ni / /
mkha' dkyil char gyi rgyun la re bla yi / /
rdzing bu rnyog ma can gyi chu dman la / /
dregs pas bstod pa'i mgrin pa ma gdud cig /
stobs ldan seng ge ri dgas sha khrag za 'thung yang / /
lo gcig khyud kor la ni 'khrig pa lan cig spyod / /
bong bu rdul tsam za ba'ang 'dod pa rtag tu spyod / /
de gnyis gang gi rgyus bskyed khyed kyis nga la smos / /
nags kyi glang po rtswa lo za yang stobs dang ldan / /
sbrul ni zas su rlung zar gyur kyang sbegs pa med / /
drang srong rtsa ba 'bras bu tsam gyis dus 'da' byed / /
de bas khrel 'dzem chog shes kho nar 'byor pa'i mchog /
gang zhig yi ge mchog gis brgyan pa'i kha ni gang yin pa / /
de ni yid 'ong pad+ma rab gsar rgyas pa lta bur mdzes / /
yi ge med par gyur pa'i kha ni gang yin pa / /
de ni kha min sa yi bu ga dag dang mtshungs / /
bong bu phyugs la nor bu mu tig ci / /
dud 'gro phag la kha zas zhim po ci / /
long la snang dang 'on pa dag la glu / /
glen pa dag la chos kyis ci zhig bya / /
ka tan tra zhes sbra mkhan dang / /
gces sgrub shes pa'i sman pa dang / /
dbyig pa thog pa'i ral ka bas / /
de gsum 'jig rten bzhad gad sa'o / /
bdag la byin zer dman pa'i tshig /
mi sbyin zer ba dman pas dman / /
'di khyer zer ba mchog gi tshig /
mi khyer zer ba de bas mchog /
gnod spangs phan pa bsten pa yi / /
sbyor ba gang yang rung ba yis / /
lus ni shin tu bsrung bya yi / /
nor la sred pas ci zhig bya / /
'byor pa yod kyang gtong med na / /
nye bar 'tsho bas ci zhig bya / /
kiM shu ka yi 'bras bu ni / /
chags kyang kha bas ci byar yod / /
'dod pas gdungs la khrel med ngo tsha med / /
bkres pas gdungs na stobs med mdangs kyang med / /
nad kyis gdungs na gnyid med bde ba med / /
lam gyis dub na 'jigs dang brtson pa med / /
grogs po nor la brkam pa spang /
chung ma log g.yem che ba spang / /
rgyal po chos min spyod pa spang / /
blon po rab gtum dbyen smra spang / /
yul ngan 'tsho ba ngan pa spang / /
bshes gnyen ngan pa spang bar bya / /
bkur dka' gso dpyad mi mkhas pa / /
de lta bu yi sman pa spang / /
phan dang mi phan dpyod pa'i blo med cing / /
thos dang bsam dang bsgom pa rnam spangs te / /
lto ba 'gegs pa tsam zhig gtsor 'dzin pa / /
skyes bu de blo phyugs dang khyad ci yod / /
chu yis bum pa phyed bkang ba / /
rab tu 'bad pas bzung byas te / /
spyi bor bdag gis khur ba bzhin / /
skye bo ngan pa bkur na khro / /
rang bzhin ngan pa'i mi rnams dang / /
srang gi mtshan nyid shin tu mtshungs / /
cung zad tsam gyis mtho 'gyur la / /
cung zad tsam gyis dma' bar 'gyur / /
tsan dan gla rtsi ga bur gyis byugs kyang / /
sgog skya'i dri ni rang bzhin mi 'dor ltar / /
legs pa'i gzhung lugs bzang po rab bslab kyang / /
rang bzhin ngan pa'i mtshan nyid 'dor mi srid / /
ji ltar rigs pas brgyan gyur kyang / /
skye bo ngan pa yongs su spang / /
sbrul gdug nor bus brgyan gyur kyang / /
ci ste 'jigs pa mi skyed dam / /
ngan pa ji ltar nyam chung ba / /
de srid bar du rang bzhin bzang / /
ston ka yi ni chu bo dab / /
skyes bu kun gyis rgal bar bla / /
yon tan tshul spyod rang bzhin gsal ba yis / /
skye bo ngan pa bcos su ga la rung / /
tsha zhing drod che rtsub bas bsgrubs pa yi / /
bad kan nad bzhin rab tu 'phel bar 'gyur / /
mi srun skye bo ma gus bran / /
ma dul rta dang chung ma ngan / /
brdungs na mnyen par 'gyur ba ste / /
'di dag legs bya'i snod ma yin / /
rgya mtshor char phab don med do / /
'grangs la zas byin don med do / /
phyug la nor byed don med do / /
dman la legs byas don med do / /
dam pa'i bu yi gdong la pad+ma yod / /
smad 'tshong bu yi glang nas dug lo skyes / /
ji lta ji ltar log par spyod par byed / /
de lta de ltar go 'phang 'da' bar 'gyur / /
sprin gyi grib ma skye bo ngan dang mdza' / /
rje bo ngan dang bdag po dman la brten / /
zil pa'i chu dang rtswa las 'bar ba'i me / /
drug po de dag chu yi chu bur mtshungs / /
sha skam dang ni bud med rgan / /
chang gsar zho ni 'chag ma thag /
nyin phyed gnyid dang nam phyed zas / /
'di drug 'phral du srog 'phrog pa'o / /
mar gsar 'bras chan 'o mar bcas / /
sha gsar bud med gzhon nu dang / /
shing gi grib ma chu dron khrus / /
'di drug 'phral du stobs skyed do / /
sdug pa dang bral rang mis brnyas pa dang / /
bu lon mang zhing ngan pa dag la brten / /
dbul por gyur nas mdza' bos ring du spangs / /
'di lnga me med par ni sreg pa'o / /
bogs med chong dang stobs ldan dag la 'tshe / /
slong zhing 'gying la nor med 'dod la dga' / /
na chung sdug la tshig rtsub smra byed pa / /
'di lnga log par spyod pa'i skyes bu'o / /
gang zhig chos ni sbyin byed dang / /
mi 'jigs sbyin dang kha zas sbyin / /
lus skyed pa dang gdams ngan sbyin / /
'di lnga phan 'dogs byed pa'o / /
rab tu byung nas slar log dang / /
bud med khyo gsum mthong ba dang / /
ce spyang rnyi las shor ba ste / /
'di gsum g.yon can shes par bya / /
sman pa kha zas ma zhu dang / /
rgyal po brdzun du smra ba dang / /
rigs ldan sdig pa spyod pa ste / /
'di gsum shin tu mi rigs pa'o / /
gzhan las tshol zhing zas zhim 'dod / /
slong mos 'tshe zhing khengs pa che / /
bstan bcos mi shes rtsod par 'dod / /
'di gsum 'jig rten bzhad gad rgyu / /
rgyal po smra ba lan cig dang / /
bu mo gtong ba lan cig dang / /
'phags pa mthong ba lan cig te / /
'di gsum 'jig rten lan re ba / /
dka' thub lus ni 'tsho ba dang / /
mdzes ma gcig pur nyal ba dang / /
dpa' bo rma mtshan med pa ste / /
'di gsum yid mi chos pa'i rgyu / /
rgyal po byi g.yem byed pa dang / /
bral ze gzhan la 'tshe ba dang / /
dge slong rtsed 'jo byed pa ste / /
'di gsum 'jig rten smad pa'i gnas / /
mkhas pa nga rgyal med pa dang / /
dba' bo nye bar zhi ba dang / /
phyug po gtong ba'i sgo phye ba / /
'di gsum 'jig rten bstod pa'i gnas / /
brtser ldan phan 'dogs ngoms pa med / /
gdug can 'tshe bas ngoms pa med / /
byis pa 'dod pas mi ngoms te / /
'di gsum 'jig rten ngoms med pa'o / /
nor phyir yid mi gdungs pa dang / /
khyim na chung ma log par spyod / /
bslus dang brnyas pa byas pa rnams / /
blo dang ldan pas smra mi bya / /
mkha' la skar mkhan dag gis rtsis byas na / /
zla ba dang ni skar ma'i lam rnams shes / /
khyim na chung ma lag g.yem byed pa dang / /
sna tshogs ngan spyod de ni mthong ma gyur / /
de nyid shes na slob dpon ci / /
nad dang bral la sman pa ci / /
chu bo rgal la gru pa ci / /
chags bral mdzes mas ci zhig bya / /
lha dang bram ze dam pa dag /
bden pa yis ni dga' bar 'gyur / /
mkhas pa tshig zab smra bas dga' / /
phal pa zas dang skom gyis dga' / /
ri bo kun la rin chen med / /
nags tshal kun na tsan dan med / /
nya rnams kun la mu tig med / /
dam pa kun la yod ma yin / /
ngang pa chu skyar tshogs nang mdzes ma yin / /
cang shes bong bu'i tshogs nang mdzes ma yin / /
seng ge wa yi tshogs nang mdzes ma yin / /
mkhas pa blun po'i tshogs nang mdzes ma yin / /
khu byug tshul ni sgra snyan yin / /
mkhas ba'i tshul ni rig pa yin / /
bud med tshul ni khrel yod yin / /
dka' thub tshul ni bzod pa yin / /
mthu chen bcos su mi rung la / /
bzod pa byar yang ci zhig yod / /
zhi ba dul bar spyod pa la / /
bzod pa bya ba ci zhig dgos / /
phan med gnyen ni gzhan yin te / /
pha rol yin yang gang phan gnyen / /
lhan cig skyes pa'i nags sogs dang / /
gangs can ri po'i sman bzhin no / /
mthu che ba dang 'grogs gyur na / /
mthon po nyid du su mi 'gyur / /
me tog phreng dang 'brel ba yis / /
srang bu mgo la 'ching bar byed / /
rang bzhin bden par smra ba la / /
slu byed mkhas pa yin nam ci / /
pang par brten te nyal ba'i mi / /
gsod pa de ci dpa' bo'am / /
gzhon nu'i dus na pha ma'i dbang gyur cing / /
lang tsho'i dus na bud med dbang gyur te / /
rgan po'i dus na bu yi dbang gyur pas / /
blun po nam yang rang dbang yod ma yin / /
ji ltar 'dod chags ma gyur pa / /
de srid yon tan de nyid yin / /
'dod chen 'di la zhugs gyur na / /
yon tan btsun par ga la 'gyur / /
skye bo phal cher rang gi ni / /
tshad mas gzhan dag 'jal bar byed / /
drang srong gis ni yi dags mthong / /
'di ni dka' thub pa zhes zer / /
skye bo ngan pas sun byung na / /
dam pa la yang yid mi ches / /
byis pa 'o mas kha tshig na / /
zho la'ang phu yis 'debs shing 'thung / /
zo chun bzor ni sbyar gyur na / /
bud med kyi yang dbang du 'gyur / /
dang po brtsams pa gang yin pa / /
de ni ngo mtshar che ba yin / /
gang zhig chen po'i spyir bkur ba / /
de nyid dman pas rtswa snyam sems / /
mkhas pas phyag byas mchod rten ni / /
khra yis stan du byed pa yin / /
ke ta ka yi 'bras bu ni / /
chu rnams dang bar byed mod kyi / /
de yi ming tsam brjod pa yis / /
chu rdul dang bar mi byed do / /
dam pa dang por khas 'che mi byed la / /
gal te dka' bas khas ni blangs gyur na / /
rdo la ri mo bris pa ji lta bar / /
khas blangs de ni nges par sgrub par byed / /
dman pas gang tshe nor ni cung zad rnyed / /
'gro ba gzhan la brnyas pa'i nga rgyal ldan / /
dam pa nor gyi 'byor pa thob gyur kyang / /
sA lu smin pa bzhin du shin tu 'dud / /
shes rab dang 'dra'i mig med de / /
rmongs pa dang mnyam mun pa med / /
nad dang 'dra ba'i dgra med de / /
'chi bdag dang mnyam 'jigs pa med / /
de bas shin tu mi bzad pa'i / /
'chi ba nges par 'byung 'gyur gyi / /
'dod pa rnams la sems zlog la / /
dam pa'i chos la dga' bar gyis / /
yon tan can la rig pa yon tan 'gyur / /
yon tan med la de nyid skyon du 'gyur / /
chu bo'i chu ni shin tu dri med pa'ang / /
bye brag phyed pa'i blo ldan yang / /
bya ba gros kyis bsgrub par bya / /
de la nyes dmigs mi 'byung ste / /
byung na'ang de yi slar spong byed / /
brtan zhing 'jam la tshig nyung gang yin pa / /
de la mi yis shin tu bag bya ste / /
nyi ma sprin stug ma nas byung ba yi / /
'od zer shin tu tsha bar 'gyur ba bzhin / /
na tshod gzhon yang nye bar zhi la dga' / /
mkhas par gyur kyang shes pa'i nga rgyal med / /
gzi brjid che yang bzod cing des pa yi / /
dgra las rgyal byed de ni rnyed par dka' / /
phyug po kla klo rnams la'ang yod / /
dpa' bo dud 'gro rnams la'ang yod / /
sna tshogs don ldan gtam smra ba'i / /
dam pa dag ni shin tu dkon / /
'byor ba g.yo zhing lang tsho myur du 'jig /
srog ni gshin rje'i so yi bar na gnas / /
'dir bde don gnyer pha rol yal bar 'dod / /
de ni g.yang sa'i mthar gnas long ba bzhin / /
gang zhig nyon mongs nad bcas pa / /
de sman dam chos mi bsten par / /
yul la bag yangs spyod pa ni / /
srid pa'i lan nas 'byung mi 'gyur / /
gal te 'gro ba 'di dag gis / /
'chi bdag spyi bor gnas mthong na / /
zas kyang yid du mi 'ong na / /
bya ba gzhan lta ji zhig smos / /
bya ba zin nam ma zin zhes / /
'chi bdag bstod par mi 'gyur pas / /
sang gi bya ba de ring nyi / /
phyi dro'i bya ba snga dro'o / /
'jig rten 'tsho ba brtan ma yin / /
nor dang long tsho brtan ma yin / /
bu dang chung ma brtan min te / /
chos dang bden dang phan pa brten / /
rgyal po yun ring gson na rung / /
drang srong myur du shina'ang rung / /
rngon pa shi'am gson mi rung / /
dam pa shi'am gson yang rung / /
tshigs su bcad pa brgya pa zhes bya ba / /
slob dpon chen po mchog sred kyis mdzad pa rdzogs so // //
rgya gar gyi mkhan po bi na yatsan+da dang /
bod kyi lo tsA ba dge slong chos kyi shes rab kyis bsgyur cing zhus pa'o //
[ ]
