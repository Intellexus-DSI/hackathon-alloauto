@## / /
rgya gar skad du /
maN+Dal bi d+hi nA ma /
bod skad du /
maN+Dal gyi cho ga zhes bya ba /
mgon po 'jam pa'i dpal la phyag 'tshal lo / /
maN+Dal bsdu na rnam gnyis te / /
yid kyis bsams dang dngos byed do / /
dngos la rnam pa bzhir gsungs te / /
slob dpon lhag pa'i lha nyid dang / /
mchod pa dang ni mdzes pa'o / /
rdo rje slob dpon maN+Dal ni / /
cung zad bdag gis bshad par bya / /
sa gzhi cha mnyam yid 'ong la / /
ba yi rnam lngas byug bya ste / /
gur gum la sogs dri yi chus / /
dus gsum dag tu byug par bya / /
oM badzra re khe hUM /
rin chen mdzes pa'i 'bru nyid dam / /
me tog srog chags bral ba yis / /
rnam pa bco brgyad dgram bya ste / /
dang po 'og gi ri rab dang / /
rang gi phyogs nas brtsam bya ste / /
lus 'phags la sogs gling bzhi dang / /
dag pa g.yon gyi gling phran bzhi / /
bkram pa'i tshul gyis gsal bar bya / /
nang du de bzhin rin chen brgyad / /
gling brgyad bkang la dbul bar bya / /
de nas steng gi ri rab ni / /
gzhal yas gdan dang bcas bsams te / /
bla ma sangs rgyas spyan drangs nas / /
gus pas maN+Dal dbul bar bya / /
oM AHhUM me ra be na maH /
oM ya purba bi de ha ye na maH /
oM ra dzam+bu dwI pA ya na maH /
oM wa ut+ta ra ku ra be+e na maH /
oM la a pa ra go dA nI ya na maH /
oM ya u pa dwI pA ya na maH /
oM ra u pa dwI pA ya na maH /
oM wa u pa dI pA ya na maH /
oM la u pa dwI pA ya na maH /
oM ya ga dza rat+na ya na maH /
oM ra pu ru Sha rat+nA ya na maH /
oM la a shwa rat+nA ya na maH /
oM wa s+t+rI rat+nA ya na maH /
oM khaD+ga rat+nA ya na maH /
oM ra ma Ni rat+na ya na maH /
oM wa sarba rat+nA ni d+hi b+h+yo na maH /
oM la tsakra rat+na d+ha ni b+h+yo na maH /
oM AHhUM d+hA ra be na maH /
bkod pa shin tu mdzes pa maN+Dal mchog /
bar ni rol mtsho phyi rol lcags ris bskor / /
dga' dang spros pas bcas pa'i maN+Dal gang / /
de nyid sgrub pa'i rnal 'byor pa yis ni / /
'gro la phan phyir sangs rgyas 'dod pa'i blos / /
mi mthun phyogs rnams myur du zhi bya'i phyir / /
brtson pa'i stobs kyis dus gsum dag tu ni / /
bla ma rdo rje 'dzin la dbul bar bya / /
sangs rgyas kun gyi gdung 'dzin rnal 'byor pas / /
mnyes byed maN+Dal bzang po 'di phul bas / /
mthong dang ma mthong nyes pa kun spangs te / /
thun mong mchog gi dngos grub thob 'gyur zhes / /
rdzogs sangs rgyas kyis bde mchog rgyud du bshad / /
de phyir 'bad pas maN+Dal dbul bar bya / /
bdag gi maN+Dal brtsams pa yis / /
dge ba gang thob de dag gis / /
'gro kun bla ma bsten gyur cing / /
rdo rje 'dzin pa'i sa thob shog /
dngos kyi maN+Dal rdzogs so // //
rgya gar gyi mkhan po ka ma la rak+Shi tas /
gshin rje gshed kyi rgyud bzhi brgya lnga bcu pa la brten nas maN+Dal gyi cho ga mdzad pa'o // //
lo tsA ba shrI pradz+nyA na kI rtis bsgyur pa'o //
[ ]
