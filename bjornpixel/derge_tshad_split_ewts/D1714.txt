@## / /
rgya gar skad du /
tat+t+wa kA ri kA /
bod skad du /
de kho na nyid kyi tshig le'ur byas pa /
dpal rdo rje sems dpa' la phyag 'tshal lo / /
rtog pa'i dra ba spangs pa yi / /
zab mo rnam pa kun la khyab / /
kun nas 'phro ba grangs med pa / /
kun tu bzang po phyag 'tshal lo / /
gang zhig snying gi pad+ma'i lte ba la gnas pa / /
mar me 'bar ba phra ba lta zhing mi bskyod sems / /
yul la mi 'jug khams gsum thams cad gnyis med 'byung / /
chos dbyings yang dag nyid la phyag 'tshal bdag mchog go / /
nang du zhugs pa dbang po thams cad g.yo ba'i rta / /
ye shes ma lus rgyal ba mnyam 'byung khams gsum la / /
phan pa bskyed pa rab tu 'byung ba mthong ba 'di / /
'byung ba rtag tu nam mkha'i dri ma med pa'i dpal / /
sangs rgyas rjes dran rnal 'byor pa / /
chos rjes dran pa'i sgom pa pos / /
chos rjes dran pa'i rnal 'byor gyis / /
chos sku'i rang bzhin 'byung ba po / /
dbus su mar me'i rnam par shes / /
shes mchog gi ni rtogs pa yi / /
rgyun du 'bar bsgom rtag par ni / /
'bar ba de la the tshom med / /
snying la rtag tu gnas pa yis / /
yi ge rnam med thig le gcig /
de nyid bsgoms pa'i skyes bu de / /
ye shes bskyed pa mchog gi gnas / /
gnas 'dir rdo rje mkha' 'gro ma / /
snying rje'i sems kyis rol cing gnas / /
gnas 'dir sangs rgyas thams cad dang / /
byang chub sems dpa' 'gro ba gsum / /
de dag thams cad mchod pa 'di sngon lam / /
de rnams gsal bar de nyid rtag tu 'dir / /
mchod pa 'di ni rgyal ba thams cad dang / /
nang gi bdag nyid rdo rje rnal 'byor la / /
rnal 'byor rdo rje 'byung bar 'gyur / /
de nas rdo rje mchod 'byung ba / /
mchod pa'i lam 'di 'byung ba'o / /
mchod pa lnga yi rnal 'byor gyis / /
myur bar sangs rgyas nyid thob bo / /
lnga yis mchod pa'i rnal 'byor pas / /
de dag rgyud du bshad pa yin / /
phyi yi mchod pa'i sems ni gzhan / /
nges pa'i rang bzhin sems goms bya / /
lha yi 'byung gnas bsgom pa la / /
de ni yid kyi mchod pa chen po ste / /
sangs rgyas thams cad rab tu brtse bar dgongs / /
bshad pa chung ngu yang dag 'byung ba 'di / /
rgyun du don dam med pa de nyid do / /
don dam bde ba yang dag 'byung ba 'di / /
bshad dam ma bshad ci yang med pa'o / /
gnas chen nyi shu rtsa bzhi'i bye brag kun / /
zhing chen 'di dag tu ni yang dag zhugs / /
zhing dag tu ni 'gro bar mi bya'o / /
ngal dub las ni de yin de nyid min / /
de ni de kho na nyid thob pa min / /
mi bden de dag kha cig tsam yang med / /
des na de kho na yod skyes bu de / /
mi bden de dag kha cig tsam yang med / /
zhing dang nye ba'i zhing dang tshan+do rnams / /
der ni phyin pas dri ma med pa 'byung / /
des na khro'am grags par 'dod pa yis / /
skyes bu zhing du 'gro bar byed pa de / /
bdag gi gong du brjod pa de nyid do / /
sems can mos pa'i sems kyis rnal 'byor pas / /
bsam gtan mchog las bde ba gzhan na med / /
khams dug de dag phyi rol rnal 'byor yin / /
de bas 'di ltar bsam gtan las bya'o / /
khams dug 'di dag bskor ba ni / /
phyi rol pa yi rnal 'byor yin / /
des na phyi rol spang bar bya'o / /
gnas dang rnal 'byor rol pa yis / /
mthong ba rdo rje'i rnal 'byor ma / /
rnam par dag pa'i ye shes spyan / /
dpal ldan rnal 'byor rab tu brtan / /
snying rje chen po'i sems kyis so / /
de yis mchog gi dngos grub dag /
ji ltar 'dod pa ster ba 'grub / /
ye shes chags bral rnal 'byor pa / /
sgrub pa rab tu nges pa 'di / /
sna tshogs 'bad pas yang dag ldan / /
brtul zhugs spyod pa cung zad tsam / /
de nyid byas pas brtul zhugs gnas / /
gang dag rab tu spyod pa byas / /
bza' ba brtan pa brtul zhugs can / /
bsam gtan bza' ba yid skyes pa / /
smyon pa'i spyod pa'i gzugs can de / /
de ltar gcer bu'am gcer bu ma yin / /
gang dang gang yin de dang des / /
rang gi lta sgom byed pa rnams / /
de kho na nyid rnam par bsam / /
zla drug rim pas bden pa la / /
lkugs pa lta bur rab tu gnas / /
rnal 'byor chen po mar me 'bar / /
ye shes mchog 'bar des mthong nas / /
rnal 'byor ma nges g.yog byed do / /
ji ltar pad+ma bzang po la / /
ngang pa dga' bas gral du gnas / /
dpal ldan rdo rje yang dag par / /
the tshom med par 'byung bar 'gyur / /
gzugs brnyan lta bur 'jig rten 'di / /
sems can kun gyi don byed pa / /
'dir ni bdag gis sems can don / /
dag pa'i sems kyis byas pa yis / /
'di dag snying rje cung zad tsam gyis ni / /
gang brjod des ni 'byung bar 'gyur ba yi / /
de nyid sbas pa bdag gis rgyas ma byas / /
bla ma'i drin bzung yang dag mtha' la mos / /
sems srid dge ba'i bsags stobs kyis / /
bshes gnyen mi 'gyur mngon par rjes yi rang / /
de kho na nyid man ngag yang dag bris / /
'phel ba bdag gis gang thob 'di yis sems can gyi / /
snying po'i sgom mchog spyod bzang myur du bdag /
rin chen 'od zer 'jig rten kun la shog /
de kho na nyid kyi man ngag rdzogs so // //
paN+Di ta pa ra he ta dang /
lo tsA ba nag tsho tshul khrims rgyal mtshan gyis bsgyur ba'o //
