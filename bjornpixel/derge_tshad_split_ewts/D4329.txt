@## / /
rgya gar skad du /
nI ti shAs+t+ra pradz+nyA daN+DanA ma /
bod skad du /
lugs kyi bstan bcos shes rab sdong bu zhes bya ba /
dkon mchog gsum la phyag 'tshal lo / /
mi srun skye bo gdul bar bya / /
yon tan can ni bkur bar bya / /
drang po'i spyod pas dkor mdzod dgang / /
rang gi yul 'khor bskyang bar bya / /
bdag gi gsang dang gzhan gyi gsang / /
rang gi bu gces bzhin bsrungs nas / /
sa rnams la ni snyoms gyur pa'i / /
mi ni gces pa rab gces 'gyur / /
chung ma ngan dang 'dza' bo ngan / /
rgyal po ngan dang nye du ngan / /
khyim mtshes ngan dang yul ngan rnams / /
thag ring du ni spang bar bya / /
grogs po nor dad che ba spang / /
chung ma log g.yem dad che spang / /
bkur dka' so mi mkhas pa yi / /
de lta bu yi sman pa spang / /
bye brag phyed ba'i blo ldan yang / /
bya ba gros kyis bsgrub par bya / /
'grub 'gyur kho nar ma zad gyi / /
ma 'grub na yang mdzes pa yin / /
brtan zhing 'jam la tshig nyung gang yin pa / /
de la shin tu shin tu bag bya ste / /
nyi ma sprin bug nang nas byung ba yi / /
'od zer shin tu tsha bar gyur pa bzhin / /
brtan rnams sdug bsngal myong gyur kyang / /
yid ni gdung bar mi byed de / /
zla ba sgra gcan khar zhugs nas / /
'char bar ci ga mi byed dam / /
kun dga' ra ba'i phreng rgyud ltar / /
me tog rgyas pa btu bya yi / /
ji ltar sol ba mkhan bzhin du / /
rtsa nas bcad par mi bya'o / /
gsug dang rgyal po'i bka' drin dang / /
smad 'tshong gla dang legs brjod dang / /
gru yi gla dang gnas kyi skal / /
'di nyid du ni blang bya ste / /
drug po yun ring thob mi 'gyur / /
rig sngags log par shes pa dug /
nad la btang snyoms byas pa dug /
rgan pos gzhon nu bsten pa dug /
dbul po nyin par nyal ba dug /
dam pa mang po khas 'ches mi byed la / /
gal te dka' bas khas ni blangs gyur na / /
rdo la ri mo bris ba lta bur ni / /
shi yang gzan du byed par mi 'gyur ro / /
dus su dgra dam 'dum bar bya / /
dus su bshes dang 'thab bar bya / /
bya dang mi bya'i tshod shes bas / /
mkhas pas dus ni 'da' bar bya / /
kha yi nyes pas phung 'gyur te / /
ne tso ri skegs ti ti ra / /
mi smra chu skyar mis mi 'dzin / /
thams cad 'grub byed mi smra yin / /
chas bzhag bstar bar dgra bo gdul / /
gos ngan gyis ni chud ma gdul / /
smyung ba byas pas nad rnams gdul / /
goms pa yis ni ma rig gdul / /
rang gi spyod pa sba bar bya / /
'dam gyi nang du lus bcug pa'i / /
gal te myu gus ma bos na / /
pad+ma'i rtsa ba su yis rnyed / /
gal te mngon sum gyur kyang ni / /
mi srid dngos po smra mi bya / /
ri mo la gnas rma bya yis / /
ji ltar nor bu za bar byed / /
gang zhig yid la gnod byed 'dod / /
de la rtag tu snyan tshig brjod / /
rngon pa ri dgas gsod mthong tshe / /
yid 'ong glu snyan len pa bzhin / /
bsam pa gang dang gang gis ni / /
mi rnams yid ni yang dag sbyor / /
des na de yi dbang du 'gyur / /
sna tshogs nor bu ji bzhin no / /
gzhan gyi khu tshur 'tsho ba bla / /
nag na shing shun gyon ba bla / /
mi rnams shi bar gyur kyang bla / /
nyin re bzhin tu brnyas thabs min / /
ma brnyas mi yi rtsa ba yin / /
brnyas pa'i nor gyis ci zhig bya / /
nga rgyal dregs pas rab bcom pa'i / /
nor dang srog gis ci zhig bya / /
bya ba mi lcogs rtsom par byed pa dang / /
tshogs dang 'khon zhing stobs ldan dag la rgol / /
bud med la ni yid brtan byed pa ste / /
'chi bdag bzhi po sgo yi drung na sdod / /
rgyal po ngan pa yod ma mthong / /
mdza' bo g.yon can yod ma mthong / /
'dod ldan chung ma yod ma mthong / /
skye bo sdig can yod ma mthong / /
gang zhig kun du bgrod bya lod pa de / /
rang yul chags pas brlag par ci phyir byed / /
skye bo ngan pa bdag gi khron pa ni / /
'di yin zer zhing ba tshwa can chu 'thung / /
skye bo blo dpangs mtho ba la / /
'di na bde skyid gnyis yod de / /
'du 'dzi thams cad spangs ba'am / /
'byor pa shin tu rgya che ba'o / /
dpal ni rgyab kyis phyogs gyur cing / /
rtsol ba don med nyid gyur pa'i / /
dam pa dbul bor gyur pa las / /
nags las gzhan du bde ba med / /
dam pa'i 'gro ba gnyis yin te / /
me tog dag gi mgo lcogs bzhin / /
'jig rten kun gyis spyir bkur ba'am / /
nags nyid du ni dengs par bya / /
ngang gis skad yig 'jig pa yi / /
tshe yi snying po 'di yin te / /
mja' dang mkhas dang shed ma bye / /
lhan cig bag yangs gnas pa'o / /
bsags na grogs 'khar 'phel 'gyur la / /
spyad na mig sman zad 'gyur ltar / /
dus las 'god pa chung 'gyur ba / /
de nyid kho na mkhas pa yin / /
grogs 'khar dang ni sbrang rtsi dang / /
zla ba tshes pa yar gyi ngo / /
rgyal po'i nor dang sbrang po'i nor / /
cung zad cung zad bsags pas 'phel / /
ha cang sred par mi bya ste / /
sred pa che la nyes pa 'byung / /
ha cang sred pas rmongs byas na / /
ce spyang gzhu mchog gtsug tor bzhin / /
bya ba'i don du rjes su 'brang / /
byas zin pa la brten mi byed / /
blo ngan zho yi rna ba can / /
bsrung bar bya ba khyod kyis bcom / /
rab tu grags pa 'gro mi bya / /
bdag nyid kyis ni mngon sum bya / /
bil ba chu nang lhung ba yis / /
nags tshal stong par phyur la ltos / /
gnad du 'phog pa'i tshig mi brjod / /
shin tu gnod pa'ang brjod mi bya / /
skyes bu dang ni mtshon cha yi / /
pha rol dag ni shes par bya / /
dgra bo'i bu ni snyan par smra na yang / /
mkhas ba yis ni btang snyoms mi bya ste / /
dug lo shin tu mi bzad yin pas na / /
de nyid dus gzhan dag tu gnod pa skyed / /
gang zhig dgra bo dag la yang / /
g.yo med sems kyis phan byed pa / /
de la dgra bo thams cad kyang / /
thal mo sbyor ba nyid du byed / /
dgra bo zil gnon 'dod pa yis / /
bdag nyid yon tan gyis bstod kyi / /
gnod sems ngan pas ci zhig bya / /
des ni bdag gnod dgra la min / /
mi srun skye bo zhi bas min / /
de dang 'tsham pa'i rtsub pas bsten / /
bu ni mi bsgrungs pa dag la / /
phan 'dod pa yis mi bsdigs sam / /
ji srid lam ni mthong ba dang / /
ji srid rkang pa brtan pa dang / /
ji srid shes rab ma nyams pa / /
de srid rang gi phan pa gyis / /
rnam pa kun du rang phan spyad bya yi / /
'gro mang nang du gnas pas ci zhig bya / /
skye bo thams cad yongs su mgu 'gyur ba / /
de 'dra'i thabs ni gang yang yod ma yin / /
gzhan las tshol zhing zas zhim 'dod / /
slong mos 'tsho zhing khengs pa che / /
bstan bcos shes med rtsod par 'dod / /
khyod kyi de gsum bzhad gad rgyu / /
nags bsregs pa yi me la ni / /
rlung gis grogs su 'gyur ba yin / /
de nyid mar me 'jig byed pas / /
nyam chung ba la bshes yod min / /
gzhan la gnod pa ma byas dang / /
dman la 'dud pa ma byas shing / /
dam pa'i lam ni ma spangs gang / /
nyung ba de ni mang po yin / /
nad kyi 'jigs pa ma byung zhing / /
dam pa dag dang 'grogs par brtson / /
dman pa'i tshig ni ma smras pa'i / /
nyin gcig lo brgya bas mchog yin / /
dman pas gang tshe nor ni cung zad rnyed / /
'gro ba thams cad brnyas pa'i brgya la ldan / /
dam pa nor gyi 'byor ba thob gyur kyang / /
sA lu smin pa lta bur shin tu 'dud / /
rigs rus dma' ba'i sems can dag /
nor ram rig pa rnyed gyur na / /
'gro ba kun la rtswa snyam sems / /
pags pa sngon po'i wa bzhin no / /
nor ram rig par ldan gyur na / /
dman pa rnams ni dregs par 'gyur / /
go 'phang gnyis po de dag gis / /
mkhas pa shin tu dul bar 'gyur / /
bogs med tshong dang 'khor ldan dag la 'tshe / /
slong zhing 'gying la nor med 'dod la dga' / /
bud med gzhon la tshig rtsub smra ba ste / /
skyes bu log par spyod pa de lnga'o / /
rma bya so pa'i tsha bas gdungs gyur kyang / /
mkha' dkyil char gyi rgyun la re bla yi / /
rdzing bu rnyog pa can gyi chu ngan la / /
dregs pas bstod ba'i mgron pa ma gdud cig /
ti ti ra ni zil pa yi / /
thigs pas spog ni 'dzin byed kyang / /
bsla ngan gtugs ba'i 'jigs pa yis / /
brgya byin la yang mi slong ngo / /
de nyid shes na slob dpon ci / /
nad pos sman pa ga la dgos / /
chu bo brgal na gru pas ci / /
chags bral byad mas ci zhig bya / /
ngan pa ji srid nyam chung ba / /
de srid bar du rang bzhin bzang / /
ston ka yi ni chu bo'i chu / /
skye bo kun gyis bgrod pa bla / /
gang du byi pas mdzod pa byed / /
byi las mar ni bsrung pa dang / /
khwa yis phyag tshang byed pa yi / /
dngos de la ni smos ci dgos / /
gang na zhal ta byed pa mang / /
thams cad mkhas par nga rgyal che / /
kun kyang gtso bo byed 'dod pa / /
de yi tshogs rnams 'jigs par 'gyur / /
nyin par 'khrig dang nyin nyal dang / /
chang gsar zho ni gzhon nu 'thung / /
sha skam bud med rgan nyal te / /
'di drug lus kyi stobs 'phrog pa'o / /
gang zhig khro na'ang 'jigs med la / /
dga' na'ang phan 'dogs mi nus pa / /
tshar gcod bsdu ba med 'gyur ba'i / /
de khros pas ni ci byar yod / /
nad dang phangs dus byung ba dang / /
mu ge'i tshe dang dgras 'jigs dang / /
rgyal po'i sgo dang gshin rje'i gnas / /
de rnams kun gyi gnyen por 'gyur / /
dgos pa'o don du 'jig rten sgrub / /
dam pa'i don du de dag min / /
be'us 'o ma zad mthong nas / /
ba ni ring du spang ba bzhin / /
sdug pa dang bral rang mis brnyas pa dang / /
bu lon mang zhing ngan pa dag la brten / /
dbul bor mthong nas mdza' bos spangs pa ste / /
me ma yin pas lus sreg de lnga'o / /
mi mthun chung du 'phel ba la / /
mi gang zhi bar mi byed pa / /
sbrang rtsi'i thigs pa 'dzag pa dang / /
yul 'khor 'jig par 'gyur pa bzhin / /
gang zhig rigs ldan de bzhin brten pa dang / /
dam pa phangs kyang yon tan gtong mi byed / /
nyi ma'i rang bzhin tsha bas gdungs kyang ni / /
kha ba grang ba'i rang bzhin gtong mi byed / /
sdig pa zad 'dod bde bar gshegs la dad / /
skal ba zad 'dod skye bo ngan dang bsten / /
rigs rgyud zad 'dod klan zhing lkugs pa skye / /
'bru rnams zad 'dod pho ba'i me drod skye / /
'dod pas long bas sdig mi mthong / /
dmus long gis ni gzugs mi mthong / /
dregs pa yis ni skyon mi mthong / /
bdag ltas de nyid mi mthong ngo / /
rgyal po yur chu 'khri shing dang / /
bud med dmus long lnga po ni / /
g.yon can blo yis ji ltar khrid / /
khrid rnams gzhan gyi dbang du 'gyur / /
bde ba'i rjes la sdug bsngal te / /
sdug bsngal rjes la bde ba yin / /
mi rnams kyi ni bde sdug dag /
'khor lo bzhin du 'khor bar byed / /
ma mthong ba dag mdun du lhags / /
slar yang ma mthong ba ru song /
khyod kyi de ci khyod kyang ci / /
de la mya ngan su zhig byed / /
ji lta ji ltar shing dag ni / /
rgya mtsho che la mnyam 'gro ba / /
dba' rlabs kyis ni so sor phye / /
de la mya ngan su zhig byed / /
blo gros che ldan khro bas shugs las rgyal / /
skye bo ngan pa khro bas mod la pham / /
pham pas pham par byas pa'i blo ngan dag /
blo ldan dag dang lhan cig ci phyir 'gran / /
pha bong 'bad pa chen po yis / /
ri yi rtse mor 'degs par nus / /
cung zad tsam gyis de skur ba / /
rang gi skyon yon de dang mtshungs / /
me gang bya ba ma yin pa'i / /
bya ba la ni sbyor byed pa / /
des ni nges par phung 'gyur te / /
khyi'u 'byin pa'i spre'u bzhin / /
rang gi phyogs ni yongs spangs nas / /
gzhan gyi phyogs la dga' ba gang / /
de ni nges par brlag 'gyur te / /
rgyal po rab dmar ji bzhin no / /
mkha' la skar mkhan dag gis rtsis byas na / /
zla ba dang ni skar ma'i lam rnams shes / /
khyim na mi dang khyim thab log pa dag /
sna tshogs spyod pa de ni mthong ma gyur / /
rnyog med chu nang zla tshes snang gyur pa / /
pad+ma'i rtsa ba len par khyod byed gyur / /
ngang pa chu dang 'o ma 'byed shes pa'i / /
khyod kyi blo gros de ring gang du song / /
mi gang bya ba chen po gang / /
cung zad byed par 'dod na yang / /
de ni bsgrims nas rab bya ste / /
seng ge'i las gcig yin par bshad / /
ji ltar rgyal srid bskyang pa dang / /
bsdo pa'i dgra rnams 'dul ba dag /
'bangs la re ba ma 'jog par / /
zhal bzhugs tshe na smyur te mdzod / /
snying du sdug pa'am gzhan gang zhes / /
sems yang ba dag rtse bar byed / /
spyod pa rgya chen ldan pa dag /
sa yi dkyil 'khor thams cad gnyer / /
rtag tu snyan tshig smra ba yi / /
rgyal pos skye dgu brid par sla / /
phan tshig sman dang 'dra ba de / /
nyan pa bas kyang smra ba dkon / /
gal te chos don rtogs pa yis / /
zhal che lam srang skyon na ni / /
'gro ba blo ldan gcig gyur kyang / /
de las bdag ni rnam par rgyal / /
nor mnyam nus pa mnyam pa dang / /
gnad shes 'bad rtsol che ba yi / /
'khor gyis nges par gnod 'gyur gyi / /
gang dgras mi phung de yis phung / /
chu yi nang nas me 'bar na / /
me de gang gis zhi bar byed / /
skyob pa las ni 'jigs pa byung / /
'jigs pa de las du yis srung / /
ma bskul mi snyan dgra ston la / /
bskul nas snyan pa mi sgrogs la / /
'jig rten rnga zlum dang 'dra la / /
de ltar bskul zhing sgra snyan sgrogs / /
sa bdag 'dod la chags pas phan dang gnod pa shes mi 'gyur / /
ji ltar rang dgar rang spyod myos pa'i glang chen bzhin du spyod / /
de 'og 'gyod pas rab gdungs nyam nga'i mya ngan g.yang sar lhung / /
de yis 'khor la nyes pa bgod byed rang gi skyon ma rig /
rtsod dus rgyal po nor tshogs thob pa las / /
srog ni srung gi nor ni gtang bar bya / /
ji ltar shan pas lug gi bal bregs nas / /
srog thar byas pa rnyed ba che ba bzhin / /
rtsa ba brang 'gro rtse mo mkha' lding dang / /
yal ga spre 'jogs me tog bung bas bskor / /
gang zhig gdug pa'i sems can gnas bcas pa / /
tsan dan shing de la ni bsnyen du med / /
gang gis thabs kyis pha rol gnon / /
nus pas ma yin thabs kyis de / /
bya rog gis ni gser phreng gi /
sbrul dag gsad par gyur la ltos / /
gang la blo yod de stobs ldan / /
blo med stobs kyis ci zhig bya / /
ci zhig seng ge stobs dang ldan / /
ri bong gis ni srog dang phral / /
bya ba'i thabs kyis grogs byed na / /
blo ldan dag la dri bar bya / /
phun sum tshogs pas smos ci dgos / /
phung gyur na yang mdzes pa yin / /
yon tan tshul spyod rang bzhin gsal ba yis / /
skye bo ngan pa bcos su ga la rung / /
tsha zhing drod che rtsub pas bsgrubs pa yi / /
bad kan nad bzhin shin tu 'phel bar 'gyur / /
snying la khon du gzung bya yi / /
de la tshig gis mi bskul bar / /
dgra bo'i rkang pa nas gzung zhing / /
tshig gi mtshon chas bsnun par bya / /
ji srid 'jigs pa ma byung ba / /
de srid 'jigs la 'jigs par bya / /
'jigs pa mngon du byung ba'i tshe / /
'jigs med lta bur gzhom par bya / /
bden pa zhugs par gyur pa la / /
slu byed mkhas pa yin nam ci / /
pang par brten te nyal ba la / /
gsod pa de ci dpa' bo'am / /
gzhon yang rgan pa'i nye bar zhi la dga' / /
mkhas par gyur kyang shes pa'i nga rgyal med / /
gzi brjid che yang bzod cing des pa'i ngang / /
je mthor phyin yang nga rgyal dregs pa med / /
rtag tu sems can phan dga' rnams / /
rin chen smon ltar mchog yin te / /
snum la ltos par mi byed cing / /
snod dang sdong bu la ltos min / /
sman pa zas ni ma zhu dang / /
rgyal po brdzun du smra ba dang / /
rigs ldan sdig pa spyod pa ste / /
'di gsum shin tu mi rigs pa'o / /
mthu che ba dang 'grogs gyur na / /
mthon po nyid du su mi 'gyur / /
me tog phreng bar 'brel pa yi / /
skud pa mgo la 'dogs par byed / /
dus la bab par ston pa dang / /
gnas skabs bcas par smra ba dang / /
shin tu ngo mtshar gyur la 'god / /
'jig rten chen po nyid thob 'gyur / /
brtson 'grus brtul phod brtan pa dang / /
stobs dang blo gros pha rol gnon / /
'bad rtsol yon tan drug ldan pa / /
de la lha yang 'jigs pa skye / /
skyon chad dgra bo pham par byas pa dag /
mdza' bor 'dod 'ongs pa la yid mi brtan / /
brag phug 'ug pa'i tshogs kyis gang ba la / /
bya rog gis ni me btang bsregs la ltos / /
zad pa gnyid log 'jigs dang 'khrig pa spyod / /
mi dang phyugs rnams de dag mnyam pa yin / /
chos spyod pa yi mi rnams khyad par 'phags / /
chos mi shes na phyugs dang ci mi mnyam / /
gang zhig chos la smod pa rnams / /
nyi mar 'gro dang 'ong na yang / /
de ni mgar ba'i sbud pa yin / /
dbugs 'byin kyang ni gson ma yin / /
sangs rgyas mgon po yongs spangs te / /
lha gzhan la ni phyag byed pa / /
blo ngan gang gA'i 'gram du ni / /
skom nas khron pa byed dang mtshungs / /
yul ni shin tu yun ring gnas kyang nges pa kho nar 'gro bar 'gyur / /
'bral la khyad par ci zhig yod la 'gro ba rang nyid sbyong mi byed / /
dbang med 'bral bas yid la yongs su gdung ba mtha' yas skyed par byed / /
'di dag rang gis sbong na zhi ba'i bde ba mtha' yas 'thob par 'gyur / /
'dod pa yid 'ong yin pa bde / /
'byor pa mnyam dga' yin mod kyi / /
'on kyang 'tsho ba'i 'jig rten 'di / /
nad med chang 'thung khur par mtshungs / /
'gro ba'i dri ma chags pa 'dra ba med / /
gzhan la gnod pa phrag dog 'dra ba med / /
mdza' bo slong mo pa 'dra yod min te / /
gtong dang mnyam pa'i gnyen bshes gang yang med / /
shes rab dang mnyam mig med de / /
rmongs pa dang mnyam mun pa med / /
nad dang 'dra ba'i dgra med de / /
'chi ba dang mnyam 'jigs pa med / /
de bas shin tu mi bzad pa'i / /
'chi ba nges par 'byung 'gyur bas / /
'dod pa rnams la sems bzlog la / /
dam pa'i chos la dga' bar gyis / /
grogs po 'di na nor de yod legs pas / /
yid bzhin nor khyed rdor 'gyur nor ma byed / /
spur long rgyan gyi dam par byed 'gyur pa / /
der ni 'di 'dra'i nor bu 'jig rten phung / /
gang zhig sa stengs 'bru rnams dang / /
gser dang phyugs dang nad med rnams / /
de dag kun gyis gcig mi ngoms / /
de ltar shes nas zhi bar gyis / /
'bad pas bsags pa'i nor la ni / /
yang dang yang du nyugs par byed / /
bkren pas byi ba ji bzhin du / /
nor rnams sdug bsngal kho nar zad / /
'jig rten 'tsho ba brtan ma yin / /
nor dang longs spyod brtan ma yin / /
bu dang chung ma brtan min gyi / /
chos dang grags pa snyan pa brtan / /
rgyal po nor sogs ngoms pa med / /
mkhas pa legs bshad kyis ma ngoms / /
rgya mtsho chu yis ngoms pa med / /
'jig rten sdug la bltas mi ngoms / /
me la shing gis ngoms pa med / /
byis pa 'dod pas ngoms pa med / /
tshul khrims dag dang dul ba dang / /
sems ni dul bar gyur pa dang / /
gang zhig drang por zhugs pa dag /
de la gnas na ci zhig dgos / /
chog shes dbang phyug la gnas na / /
skye bo ngan pa'i sa dang ring / /
longs spyod 'dod pa'i sled bas bcing / /
gom re brnyas ba thob par 'gyur / /
lus zhes bya ba skyon ldan 'di / /
yon tan chen po gcig yin te / /
gnas skabs gang dang gang phrad pa / /
de dang der 'gro nga gor ba / /
nags kyi glang po rtswa lo za yang stobs dang ldan / /
sbrul ni zas su rlung zar gyur kyang sbegs pa med / /
drang srong rtsa ba 'bras bu tsam gyis dus 'das byed / /
de bas khrel 'dzem chog shes kho na 'byor pa'i mchog /
tshod ma dag dang rdul med pa'i / /
chu yi dgon pa ga na'ang yod / /
zla ba thun mong mar me yin / /
'byor pa dag gis ci zhig bya / /
chog shes nges pa'i bdag nyid can / /
'tsho ba gang na'ang btsal mi dka' / /
rtswa dang lo ma chu yi gnas / /
gang na'ang med pa ma yin no / /
nags mchog stag dang glang po'i gtsos bsten par / /
rtswa yi stan byas shing shun gos su gyon / /
shing gi 'bras bu la sogs zas za ba'i / /
nor med nye du'i tshogs nang gson pa min / /
bzang po'am na ni ngan pa yi / /
sbyor ba gang yang rung ba yis / /
lus ni shin tu bsrung bya yi / /
nor la chags pas ci zhig bya / /
bsod nams chen po'i rin gyis ni / /
khyod kyis lus kyi gru nyos pa / /
ji srid chag par ma gyur par / /
sdug bsngal rgya mtsho'i pha rol song / /
ji srid sdug pa'i dus kyi zla rgyas pa / /
'chi bdag gza' chen 'di yis ma rnyed pa / /
de srid bag yod par ni gnas bya ste / /
rang gi bya ba dag ni bya ba'i rigs / /
gang tshe 'du shes bral zhing mig mi g.yo / /
skigs bu rgyun 'byung dbugs mthar thug pas slebs / /
mun par g.yang sa cher khring ltar gyur na / /
de tshe bu dang chung ma gnyen cir 'ong / /
snying rjes gdungs pa'i yid dang dbang po dul zhing sems ni chog shes dag la dga' ba dang / /
chags bral mngon dga'i sems dang shing drung dag na lhung pa'i 'bras bus bza' ba'i bya ba byed / /
lus ring shing shun gyon zhing rgyal ba zhes ni snyan pa lta bur sgra sgrogs la / /
bA rA Na sIr gshin rje'i dbang gyur bcom pa'i lus chig 'di ni nam zhig spong bar 'gyur / /
bstan bcos 'dzin pas thar ba yin / /
lus dub pas kyang ma yin te / /
shes rab kyis ni sems btub na / /
thar ba thag nye 'di na yod / /
nyes pa'i skyon ni breg par gyis / /
mgo bo bregs pas ci zhig bya / /
gang zhig yid kyi gos med na / /
ras kyi chos gos ci la phan / /
sems can rnams la gang gi tshems / /
snying rjes brlan par gyur pa dag /
thar dang ye shes de yin gyi / /
thal ba ral ba chos gos min / /
gang zhig lang tsho la zhi ba / /
de ni zhi bar bdag gis shes / /
khams rnams yongs su zad pa na / /
ci yi phyir na zhi mi 'gyur / /
mdza' bshes nye du dur khrod du / /
du ba 'thul nas ldog par byed / /
gang zhig rang dang lhan cig 'grogs / /
las te nges na dge ba spyad / /
gang zhig rab tu nyon mongs dang / /
chos dang 'gal bar byed pa dang / /
dgra la 'dud pa'i nor rnams ni / /
gang gi nor du rung ma yin / /
dam pa legs spyod la sred shin tu bsdams gyur te / /
kun du'ang skye bos smod 'jigs rtag tu sdug bsngal gnas / /
gang zhig 'dzom med longs spyod ngag gi rtsa rtsol ba / /
rigs dang mi rigs dpyod med tham la skye bo skyed / /
rigs dang mi rigs dpyod pa'i blo med cing / /
thos dang sdom pa mang po rnam spangs nas / /
lto ba 'gengs pa tsam zhig 'ba' zhig 'dod / /
skyes bu phyugs dang phyug ma la khyad ci yod / /
mthong dang ma mthong yon tan gyi / /
'byung gnas chen po regs pa yin / /
des na de bas don gnyer bas / /
shes rab yongs su gzung bar bya / /
brgya yi nang nas dpa' bo skye / /
stong gi nang nas mkhas pa 'byung / /
brgya stong las ni mdzangs pa ste / /
stong pa skye'am mi skye'ang srid / /
mkhas pas rig pa rnam kun du / /
na tshod yol yang bslab par bya / /
gal te 'dir 'dras mi ster yang / /
skye ba gzhan du rnyed pa sla / /
skra dkar gnyer ma lhags dus su'ang / /
thog pa bsags par bya ba ste / /
gang du thos mang 'gro 'gyur ba / /
der ni phung po 'gro mi 'gyur / /
rgyal po dang ni yon tan ldan / /
de gnyis 'dra ba ma yin te / /
rgyal po rang gi yul na bkur / /
yon tan ldan pa kun du bkur / /
yon tan ldan pa skyon yod kyang / /
yon tan dga' rnams skyo mi byed / /
zla ba rnyog pa yod gyur kyang / /
brtan rnams dga' bas lta bar byed / /
yon tan dang 'dra lus kyi rgyan gzhan med / /
sems las dang 'dra lus kyi sdug bsngal med / /
bzod pa dang 'dra lus kyi srung ma med / /
gtor ba dang mnyam gnyen ni gdan med / /
dam pa ring na gnas gyur kyang / /
yon tan pho nya nyid byed de / /
ke ta ka yi dri bsnams nas / /
bung ba rang nyid 'ong bar 'gyur / /
yon tan dag la 'bad bya yi / /
'gying tshul dgos pa ci zhig yod / /
ba ni 'o ma med pa la / /
dril bu btags kyang nyo mi 'gyur / /
dus ni yun thung rig pa'i rnam pa mang / /
tshe yi tshad kyang ji tsam mi shes pas / /
ngang pas chu nang nas ni 'o ma bzhin / /
gang zhig gces pa de ni bsten par bya / /
skar ma chen po mang du shar gyur cing / /
sa yi rgyan gyur zla ba shar na yang / /
gang du nyi ma nub na mtshan mor 'gyur / /
nyi ma ma gtogs shar nub ming mi 'dogs / /
gang zhig shar bar gyur na ni / /
mun pa med cing gzi can byed / /
nyi ma shar ba mchog yin gyi / /
gzhan rnams shar bas ci zhig bya / /
skyes bu bya ba gang yin gcig byas mthar phyin pas / /
sems 'phags 'gyur te mang po ci la dgos / /
zla ba rgyas pas sa stengs gsal ba bzhin / /
skar ma mang po'i tshogs kyis nus ma yin / /
yon tan skyes pa rang khar las / /
rdzas ni bson nams khar las pas / /
skyes bu la ni ci phyir smra / /
yon tan 'bad pas bsgrub bya yin / /
'bad pa'ang bdag nyid la gnas na / /
gzhan dag yon tan ldan zhes te / /
de ltar gson pa su yis bzod / /
bstan bcos don ni shes pa'i mi / /
'di na zha bo rnams la'ang mang / /
ral gri'i rtsa mo rnon po yis / /
dgra las rgyal byed de rnyed dka' / /
phyug po kla klo rnams la'ang yod / /
dpa' bo dud 'gro rnams la'ang mang / /
sna tshogs don gyi gtam smra ba'i / /
dam pa dag ni kun du dkon / /
ri bo kun la tsan+dan med / /
glang po kun la mu tig med / /
yang dag don gyi gtam smra pa'i / /
mkhas pa'ang kun na yod ma min / /
yon tan shes la de nyid yon tan 'gyur / /
yon tan med na de nyid skyon du 'gyur / /
chu bo'i chu ni shin tu skyon med pa'ang / /
rgya mtshor phyin na btung du mi rung 'gyur / /
yon tan ldan pa yon tan la dga' yi / /
yon tan med pa yon tan gyis mi mgu / /
bung ba nags nas pad+mar 'ong 'gyur gyi / /
sbal pa lhan cig gnas kyang de lta min / /
mkhas pa rnams kyi grags pa ni / /
mkhas pa nyid kyi nang du 'phel / /
rin chen shel la rin chen dang / /
g.yul ngo dag tu dpa' bo bzhin / /
ngang pa khra yi tshogs nang mdzes ma yin / /
cang shes bong bu'i tshogs nang mdzes ma yin / /
seng ge wa yi tshogs nang mdzes ma yin / /
mkhas pa blun po'i tshogs nang mdzes ma yin / /
gang zhig chen pos spyi bos bkur / /
de nyid dman pas rtswa snyam sems / /
mkhas pas phyag byas mchod rten ni / /
khwa dag stan du byed pa yin / /
bdag la grangs med yod gyur kyang / /
gzhan la nyung zad yod pa yi / /
yon tan med la dam pa dga' / /
spyod pa 'di ni ngo mtshar che / /
thams cad mkhyen pa'i yon tan ni / /
thams cad mkhyen pa nyid kyis mkhyen / /
sa gzhi yi ni lci ba'i tshad / /
mtha' yas nyid kyis shes pa yin / /
gzhan gyis gzhan dag bsgrags na ni / /
med pa'ang yon tan can du 'gyur / /
yon tan rang nyid sgrogs pa ni / /
brgya byin yin yang mi btsun 'gyur / /
gang du yon tan ldan mi mchod / /
mkhas pa de ru ci phyir 'gro / /
gos med gcer bu'i grong khyer du / /
khrus mkhan gyis ni ci zhig bya / /
kye ma 'jig rten glen pa 'di / /
rang rgyud grub pa yod min te / /
gzhan gyis byas pa'i rje 'brang bas / /
zangs ma'i snod ni stor nas med / /
bzhad gad mkhan dang mkhas pa gnyis / /
blun la bzhad gad byed pa mchog /
bzhad gad mkhan gyis nor rnyed kyis / /
mkhas la nor med stong par 'gro / /
sna tshogs don ldan gtam rgyud kyis / /
mkhas pa dus ni 'da' bar byed / /
dbul bo chos kyis phongs gyur bas / /
gnyid log na yang 'thab bar byed / /
gang zhig mang po tshogs par gyur pa las / /
skye bo dam pa'i yon tan sten mi byed / /
de ni rang gi ma yi sdug bsngal gyis / /
bskyed de skyes par gyur kyang ci zhig phan / /
mkhas pa'i tshul ni rigs pa yin / /
khu byug tshul ni sgra snyan yin / /
dka' thub tshul ni bzod pa yin / /
bud med tshul ni nyon mongs yin / /
skar rtsis de bzhin grub mtha' dang / /
mkha' lding sngags dang sngags smra ba / /
don gyi de nyid gzung bya yi / /
sgra la dpyad par mi bya'o / /
glegs bam la bzhag rig pa dang / /
gzhan la tshol ba'i nor dag ni / /
dgos pa'i dus la bab pa na / /
de ni nor min rig pa min / /
bzo slob pa yi yon tan kun / /
yon tan 'tsho ba'i rgyu tsam yin / /
'khor ba gcod pa'i blo gros gang / /
ci yi phyir na de mi byin / /
mi ni su la'ang ma brtags par / /
gdams ngag sbyin par mi bya ste / /
spre'u tsam gyi gnas bcas dang / /
gnas med par ni byas la ltos / /
kha cig smra ba lhur len te / /
kha cig mi smra don yang bsgrub / /
'dam bu me tog 'bras bu med / /
star ka 'bras bu me tog ldan / /
ke ta ka yi 'bras bu ni / /
chu rnams dang bar byed mod kyi / /
de yi ming tsam smos pa yis / /
chu rdul dang bar mi byed do / /
gzhung lugs dag la byang byas kyang / /
nyams su len pa'i par mi byed na / /
lag na sgron ma yod kyang ni / /
long bas lam ni mthong mi 'gyur / /
zla ba yar ngo mar ngo ltar / /
dam pa dam min bsten pa las / /
yon tan chung ngu'ang rgyas 'gyur zhing / /
rgya chen po yang 'grib par 'gyur / /
mkhas pas dgra bor gyur pa'ang bla'i / /
mi mkhas pa dang mdza' ba min / /
rkun pos bram ze bsrungs pa dang / /
spre'us rgyal po'i mig bcar bzhin / /
mkhas pa dang ni dul ba dang / /
chog shes bden par smra ba dang / /
'chi ba na yang 'dug bla yi / /
skye bo ngan dang rgyal srid min / /
sbrul gdug skye bo ngan pa dug /
sbrul las lhag par skye ngan dug /
sbrul gdug sman dang sngags kyis thub / /
skye ngan gdug pa gang gis ni / /
skye bo ngan pa yon tan brgya yis phan btags te / /
dga' bar gyur kyang de ni tshig rtsub smra bar byed / /
gang zhig rigs ldan de bzhin brtan pa dang / /
bsngags 'os phongs kyang yon tan gtong mi byed / /
rang bzhin ngan pa'i mi dag dang / /
srang gi mtshan nyid dag dang mtshungs / /
cung zad tsam gyis mtho 'gyur zhing / /
cung zad tsam gyis dma' bar 'gyur / /
tsan dan bla rtsi ga bur gyis byugs kyang / /
sgog skya'i rang bzhin drid mi 'dor ltar / /
rigs pa'i gzhung lugs mang po rab bslabs kyang / /
rang bzhin ngan pa'i mtshan nyid 'dor mi srid / /
dam pa'i bu la gdong na pad+ma med / /
smad 'tshong bu la glad nas rwam skyes / /
ji lta ji ltar log par byed gyur pa / /
de lta de ltar nal bu'i mtshan nyid yin / /
kha nas smras pa'i tshig gzhan la / /
yid la sems pa'i bsam pa gzhan / /
kye ma yon po'i blo gros can / /
'di yi rang bzhin su yis sprul / /
'bad pas skyon ni len par byed / /
yon tan rtag tu spong bar byed / /
skyon len yon tan spong ba yi / /
skye bo ngan pa chu tshags 'dra / /
skye bo ngan pa sun phyung na / /
dam pa la yang yid mi rton / /
byis pa 'o mas kha tshig na / /
zho la'ang phu yis 'debs shing 'thung / /
mtshan mo mtsho nang skar ma'i gzugs brnyan snang ba la / /
ngang pa pad+ma'i rtsa bar 'khrul pas sun phyung ba / /
nyid mo pad rtsa mngon sum mthong yang za mi byed / /
brdzun smras sun phyung bden pa la yang dogs pa skye / /
bud med zas ni nyis 'gyur te / /
de yi g.yo sgyu bzhi 'gyur ro / /
ngo tsha dag ni drug 'gyur ro / /
'dod chags brgyad 'gyur zhes brjod do / /
sbyin pas ma yin rim gros min / /
mchod pas ma yin bsnyen bkur min / /
brtan pas ma yin brtson pas min / /
kun tu mi bzad bud med yin / /
mkha' lding dbang pos khyer ba'i tshe / /
pad dkar klu yis smras pa ni / /
gsang tshig bud med la smra ba / /
de yi srog ni de zad 'gyur / /
don dang chos ni rnam par nyams byed cing / /
mtho ris dag dang thar ba'i gegs byed la / /
gnod pa kun gyi rtsa ba nyid gyur pas / /
de bas gzhan gyi bud med rtag tu spang / /
gang gis tshigs bcad gcig tsam zhig /
bla mas slob ma la byin na / /
gang zhig btang nas shog btang 'gyur / /
rdzas de sa stengs yod ma yin / /
'du 'dzi kun du spang bar gyis / /
gal te de spong ma nus na / /
dam pa dag dang 'bre bar gyis / /
de nyid de yi sman yin no / /
'dod pa kun du spang bar gyis / /
gal te spong bar ma nus na / /
thar ba dag la 'dod par gyis / /
de nyid de yi sman yin no / /
phan med gnyen yang gzhan yin te / /
pha rol yon yang gang phan gnyen / /
lhan cig 'byung ba'i lus sogs nad / /
phan byed dgon pa'i sman bzhin no / /
'bad pa yis ni bzung ba yi / /
bum pa yi ni chu phyed bzhin / /
spyi bo la ni bkur byas na / /
skye bo ngan pa khro bar byed / /
gang zhig yid dang rjes mthun pa / /
ring na gnas kyang nye ba yin / /
gang zhig yid la brtan mi gnas / /
drung na gnas kyang ring ba yin / /
dam pa min dang lhan cig gnas gyur kyang / /
chu dang pad mo bzhin du 'dres mi 'gyur / /
dam pa thag ring dag tu gnas gyur kyang / /
zla ba ku mu ta ltar dga' bar byed / /
gal te rtag tu mja' 'dod na / /
gsum po 'di dag mi bya ste / /
rgyan po 'gyed dang nor 'brel dang / /
lkog tu chung ma dang smra ba'o / /
ji ltar rwa las 'o ma 'byung / /
'dam bu me tog sbrang rtsi 'dzag /
gal te bud med bden gyur na / /
skam sa las kyang pad+ma skye / /
bsod nams yongs su dman pa'i mis / /
longs spyod thob kyang spyod mi shes / /
gangs chen mtsho la khyi bzhin du / /
skom na'ang lce yis lhag par byed / /
'jig rten 'di na las byed pa / /
gla med lam brgyags khyer mi btub / /
slong ba dman pa mi mngon par / /
phyi ma'i dus na brgya 'gyur khyer / /
rang nor spangs nas 'gro 'gyur bas / /
skyes bu sbyin pa gtong bar byed / /
shi na'ang nor ni mi 'dor bas / /
sbyin byad ser sna can 'drar shes / /
sbyin na dbul gyur dogs pa yis / /
bkren pa sbyin pa gtong mi byed / /
nges par 'jig pa de nyid kyis / /
mkhas pas nor ni gtong bar byed / /
zas las zan gyi phyed tsam yang / /
slong ba rnams la cis mi ster / /
'dod dang rjes mthun 'byor ba yang / /
gang gi tshe na 'byung bar 'gyur / /
las kyis 'byor pa med kyang gdung ba mi skyed kyi / /
'on kyang ci 'byor pa la sbyin pa gtang bya ste / /
lo ma me tog 'bras bu chu dang sman rnams ni / /
thams cad mtha' yas bsngo ba'i stobs kyis mtha' yas 'gyur / /
sbyin dang spyod pas stong ba yi / /
nor des nor bdag yin na go /
nor de nyid kyis bdag kyang ni / /
nor gyi bdag po cis ma yin / /
yab gcig 'di ni las kyi sa / /
'di nas pha rol 'bras bu'i sa / /
'di ni gang zhig byas gyur pa / /
de nyid gzhan du nges par spyod / /
gzhan 'byor rigs dang gzugs dang nad med nyid / /
mthong nas 'dir ni ci phyir gdung bar byed / /
gal te 'di kun khyod 'dod bsod nams kyi / /
sa bon las ni 'bras 'byung ma thos sam / /
'byor pa yod kyang gtong med na / /
nye bar 'tsho bas ci byar yod / /
kim pa ka yi 'bras bu ni / /
chag kyang ltogs la mi byar yod / /
gang zhig gzhan la gnod pa med par sbyin gtong ba / /
'di yi longs spyod sna tshogs chu yis mi 'khyer zhing / /
me yis mi tshugs rkun po rnams kyis 'phrog mi nus / /
de yi 'byor pa nam yang rab nyams mi 'gyur ro / /
gang zhig dmyal ba'i nad la ni / /
gso ba dag ni mi byed pa / /
sman med gnas su song nas ni / /
nad dang bcas pas mi byar yong / /
mi srun skye bo sa khung las byung ba'i / /
tshig ni sbrul gyis skye bo dam pa zin / /
dug de zhi bar byed pa'i gnyen par yang / /
shes rab bzod pa'i sman dag btung bar bya / /
ji srid 'tsho bar gsad kyang ni / /
dgra bo zad par mi 'gyur gyi / /
de ni dgra bo nyid gsod yin / /
mthu chen bcos du mi rung la / /
bzod ba byar yang ci zhig yod / /
dul ba zhi ba'i spyod pa la / /
bzod par bya yang ci zhig dgos / /
gnod byed 'os pas khro zhe na / /
chos don 'dod dang thar pa dag /
mngon sum du ni 'jig byed pa'i / /
khro la khyod ni cis mi khro / /
gzhan gyi 'byor pa dam pa mthong nas ni / /
gang zhig sems 'khrug ba ni skye 'gyur bas / /
don de cung zad rnyed par mi 'gyur gyi / /
'gro de rang gi bsod nams 'joms par byed / /
thams cad chos ni mnyan par bya / /
thos nas rab tu gzung bya ste / /
gang zhig bdag yod mi 'dod pa / /
de dag gzhan la mi bya'o / /
'jig rten pha rol 'gro ba dag /
shes par smra la su zhig mkhas / /
de ni nyams su len pa na / /
drang srong rnams kyang mkhas pa yin / /
'byor pa g.yo zhing lang tsho yun kyis 'jig /
srog ni gshin rje'i so gcig gnas dang mtshungs / /
'on kyang 'jig rten pha rol sgrub la lhod / /
kye ma mi yi spyod pa ngo mtshar che / /
blo gros bzang yang le lo yis / /
skye ba mthon por mi 'gyur te / /
lag rtsis sa la 'dri ba yi / /
pho long gsher ba dag dang mtshungs / /
gal te 'gro ba 'di kun gyis / /
'chi bdag spyi bor gnas mthong na / /
zas kyang yi gar mi 'ong na / /
bya ba gzhan lta smos mi dgos / /
'dus byas zin dam ma zin ces / /
'chi bdag sdod par mi 'gyur bas / /
sang gi bya ba de ring bya / /
phyi dro'i bya ba snga dro bya / /
ji srid nad med lo tog skyes gyur pa / /
nad kyi sar ba chen pos ma brlag cing / /
ji srid blo ni bya ba'i rjes 'jug pa / /
'di ni dam chos mnyan pa'i dus yin no / /
bong bu phyugs la me tog phreng ba ci / /
dud 'gro phag la kha zas zhim po ci / /
long la snang dang 'on pa dag la glu / /
glen pa rnams la chos kyis ci zhig bya / /
ji srid 'dod chen ma gyur par / /
de srid yon tan che nyid yin / /
'dod chen nyid la zhugs gyur na / /
yon tan btsun par ga la 'gyur / /
ji srid su la'ang mi slong ba / /
de srid dka' thub gzi brjid can / /
dpa' zhing shes ldan rigs mtho dag /
skyes bu zhes kyang de srid brjod / /
dang po'i rtsom pa gang yin pa / /
'di ltar ngo mtshar che ba yin / /
zo chun bzo sbyar gyur pa ni / /
bud med kyi yang dbang du 'gyur / /
drang srong bu ni myur du shi yang rung / /
rgyal po'i bu ni yun ring gson yang rung / /
rngon pa'i bu ni shi'am gson mi rung / /
dam pa'i bu ni shi'am gson yang rung / /
de nas 'byung ba la gnas pa'i / /
mi yi blo ni 'phel bya'i phyir / /
gang gis bstan bcos shes gyur pa'i / /
legs par bshad pa bshad par bya / /
legs par bshad pa'i rang bzhin tshig /
gang yang rung ba bsag par bya / /
tshig gi gnas skabs mchod sbyin la / /
nor med ci zhig ster bar byed / /
rig pa bslab dang dpa' bo dang / /
gang yang gzugs bzang ldan bud med / /
gang dang gang du 'gro gyur pa / /
de dang der ni dpal chen thob / /
rig par ldan dang rgyal po yi / /
gang du'ang mnyam pa ma yin te / /
rgyal po rang gi yul na bkur / /
rigs ldan kun du bkur bar 'gyur / /
gzugs dang lang tsho phun tshogs shing / /
rigs mtho rnams las skyes gyur kyang / /
rgya skyegs shing gi me tog ltar / /
rigs dang bral na mdzes ma yin / /
lus can rigs dang bral gyur ba / /
rigs ldan yin yang ci zhig dgos / /
'jig rten du ni rig pas mchog /
rig pa med pas rlag par byed / /
bde ba 'dod na rig pa dor / /
rig pa 'dod na bde ba dor / /
bde ldan rig pas ga la 'grub / /
rig pa don gnyer ga la bde / /
rigs dang mdza' bshes med gyur pa'i / /
mi ni rtag tu sdug bsngal 'gyur / /
rigs dang mdza' bshes ldan gyur pa'i / /
mis ni rtag tu dga' ba 'thob / /
rigs dang ldan pa gzhan yul gang / /
snyan par smra la pha rol su / /
gnas dang ldan pa khur lci gang / /
brtson dang ldan la thag ring ci / /
rtsol ba yi ni grogs yod la / /
ri rgyal rtse mo'ang mtho ba min / /
sa yi 'og kyang dma' ba min / /
rgya mtshos chod pa'ang pha rol min / /
rig pa glegs bam la bslabs kyi / /
bla ma'i thad rnams ma bslabs pa / /
'phyon ma'i bud med sbrum ma bzhin / /
tshogs pa'i nang du mi mdzes so / /
bla ma gang zhig yi ge gcig /
ster ba la ni brnyas byed pa / /
khyi yi skye gnas brgyar brgyud nas / /
rigs ngan du yang skye bar 'gyur / /
gang zhig la ni yi ge gcig /
bla mas slob ma la byin na / /
gang zhig btang nas shog gtong ba'i / /
nor ni sa stengs yod ma yin / /
skyed par byed dang legs slob dang / /
gang zhig rig pa ster pa dang / /
zas ster ba dang mi 'jigs sbyin / /
lnga po 'di dag pha ru bshad / /
rgyal po blon po'i chung ma dang / /
de bzhin mdza' bo'i chung ma dang / /
spun zla'i chung ma ma nyid de / /
lnga po 'di dag ma ru bshad / /
blun po rnams pa gdams pa ni / /
'khrug par 'gyur gyi zhi mi 'gyur / /
sbrul la 'o ma blud pa ni / /
dug 'phel 'gyur ba kho nar zad / /
mngon sum pa yi rkang gnyis phyugs / /
blun po yongs su spang bar bya / /
ma mthong tsher ma ji lta bar / /
tshig gi zug rngus gnod par byed / /
blun pos blun po mthong gyur na / /
tsan dan bas kyang bsil bar byed / /
gal te mkhas pa mthong gyur na / /
pha gsod pa ni lta bur sems / /
skye bo ngan la phan pa dag /
byas kyang gang la'ang byas mi gzo / /
dam pa cung zad bkur na yang / /
ji srid 'tsho bar rang dbang 'gyur / /
blun po chu yi ri mo ltar / /
gang zhig byas pa de myur 'jig /
dam pa rdo yi ri mo ltar / /
shin tu chung ngu'ang brtan par gnas / /
skye bo ngan pa snyan smra yang / /
'di la yid brtan rung ma yin / /
rma bya sgra snyan sgrogs na yang / /
zas su dug chen za ba yin / /
e ma skye bo ngan pa dang / /
bad kan dag gi rang bzhin mtshungs / /
'jam po yis ni 'khrug 'gyur pa / /
rtsub po yis ni zhi bar 'gyur / /
skye bo ngan dang gser dang rnga / /
mi srun rta dang bud med dregs / /
brdungs nas dul ba nyid 'gyur gyi / /
de dag legs byas snod ma yin / /
skye bo ngan dang ldan cig tu / /
dgrar gyur mdza' ba'ang mdzes ma yin / /
khyis ni rtse bar byed pa'am / /
lhag pa'ang mdzes par 'gyur ma yin / /
sgul bas kyang ni mi srun gdug /
sbrul gdug sman dang sngags kyi zhi / /
mi srun cis kyang zhi mi byed / /
mi srun pa yi nyas pa ni / /
ngo bo nyid kyis rjes 'jug la / /
gang zhig mi srun dang 'dres de / /
mi srun las kyang mi srun 'gyur / /
pha yi spyod pa ma mthong yang / /
bu ni rjes su 'jug byed de / /
ke ta ka yi shing las ni / /
skyu ru ra 'bras 'byung mi 'gyur / /
pha dang ma dang de bzhin spun / /
chung ma rjes mthun 'jug pa rnams / /
de yis sdug pa byas pa gang / /
de ni mi des byas dang mtshungs / /
sa 'di rgya mtsho chen po dang / /
ri bor bcas pa khur min gyi / /
gang zhig byas pa mi gzo ba / /
de ni shin tu khur lci yin / /
tshul khrims ldan dang lhan cig gnas / /
'byung po kun la phan par dga' / /
gshin rje 'jigs byed gang yin pa / /
da ni mkhas pas rab tu bsngags / /
mkhas pa dang ni dul ba dang / /
chog shes bden smra lhan cig tu / /
btson rar gnas pa'ang gnas bla yi / /
mi sun nang gi rgyal srid min / /
dam pa dag dang lhan cig 'dris / /
mkhas dang lhan cig smra ba dang / /
brkam med lhan cig mja' ba nyid / /
byed pa skyong bar mi 'gyur ro / /
shin du yun ring dus su yang / /
gang gis 'jig rten 'di dang ni / /
gzhan du sdug bsngal mi 'thob pa'i / /
blo ni chos mthun nyid du bya / /
sems ni dga' bar byed na yang / /
rnam smin gnod byed ci ru rung / /
gang gis khams ni 'khrug byed pa'i / /
kha zas zhim po'ang ci ru rung / /
gnod kyang phan par 'gyur ba ni / /
mkhas bas sman bzhin btung ba ste / /
'di yi 'bras bu rjes thob pa / /
mtshungs pa med pa nyid du 'gyur / /
don 'dir rigs dang ldan pa yi / /
rgyal pos bsdu ba byas na ni / /
thog ma dbus dang tha ma ru / /
de ni gzhan du mi 'gyur ro / /
rgya mtsho 'jig pa'i dus su ni / /
gzhung las rgal bar 'gyur zhes grags / /
dam pa 'chi na'ang gzhung lugs las / /
nam yang 'da' bar mi byed do / /
lugs kyi bstan bcos shes rab sdong bu zhes bya ba /
slob dpon klu sgrub kyis mdzad pa las le'u gnyis pa logs shig tu bsgyur ba rdzogs so // //
lo tsA ba shI len dra bo ng+hi dang /
ban+de ye shes sdes bsgyur cing zhus te gtan la babs //
[ ]
