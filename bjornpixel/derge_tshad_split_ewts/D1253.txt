@## / /
rgya gar skad du /
he badzra sA d+ha naM tat+t+wa o t+yota ta ka ra nA ma /
bod skad du /
dgyes pa'i rdo rje sgrub pa'i thabs de kho na nyid gsal bar byed pa zhes bya ba /
'jam dpal gzhon nur gyur pa la phyag 'tshal lo / /
oM dgyes pa'i rdo rje la phyag 'tshal lo / /
gcig dang du mas dpyad pa'i snying pos sprul pa'i sgyu ma'i dngos / /
'jig pa'i dus [(]gyi [,]kyi [)] sprin 'dra'i sku 'chad shes rab dam pas 'khyud / /
rdo rje las byung dag pa'i de nyid kyis sprul lha mos bskor / /
snying rjes khros pa'i gzugs can dgyes pa'i rdo rje rtag phyag 'tshal / /
rdo rje 'chang ba gang zhig gis / /
'bras bu dpal ldan khrag 'thung thugs / /
de gsal byed pa'i bla ma ni / /
dam tshig rdo rje la phyag 'tshal / /
dang por re zhig sdug bsngal rnam pa sna tshogs kyi gnod pas skyo bar gyur pa'i sems can gyi khams la dmigs la /
snying rje phul du byung ba'i ros gang ba'i dbang du gyur pa'i sems kyis sbyin pa la sogs pa'i pha rol tu phyin pa bcu goms par byas pas /
dag par gyur pa'i sems kyi rgyun dang ldan pa /
dpal dgyes pa'i rdo rje'i dkyil 'khor du dbang bskur zhing rjes su gnang ba thob pa /
dam tshig dang spyod pa la mkhas pa'i rnal 'byor pas / /
tho rangs langs la rang gi snying gar re pha las byung ba'i nyi ma'i dkyil 'khor gyi steng du mchog dang po'i yi ge hU~M bsam zhing /
dur khrod la sogs pa'i yid du 'ong ba'i gnas 'ga' zhig tu gnas la bde ba'i stan la 'dug ste ting nge 'dzin gyi phyag rgya dang ldan pas yi ge hU~M las byung ba'i 'od zer gyi lcags kyus /
bcom ldan 'das 'chad par 'gyur ba'i kha dog dang phyag dang mtshon cha can bkug la nam mkha'i phyogs su bltas te /
yid las byung ba'i me tog la sogs pa'i mchod pas mchod nas /
snying ga'i sa bon las byung ba'i gau rI la sogs pa'i lha mo rnams kyis 'dod pa'i yon tan lnga yis mchod par bya'o / /
de la gau rI ni ri dgas kyis mtshan pa'i thod pa phyag na bsnams pa'o / /
tsau rI ni rang byung gi me tog gis gang ba'i snod kyis lag pa brel ba'o / /
be tA li ni chu'i snod kyis lag gnyis pa brel bar gyur pa'o / /
g+ha sma rI ni shas gang ba'i snod thogs pa'o / /
puk+ka sI ni lag na tsan+dan gyis gang ba'i snod thogs pa'o / /
sha ba rI ni snod nas sbrang rtsi ldugs par byed pa'o / /
tsaN+Da lI ni cang te'u brdung zhing mchod par byed pa'o / /
Dom+bis ni mgul nas 'khyud cing snyoms par 'jug par byed do / /
de nas bcom ldan 'das de nyid kyi mdun du sdig pa bshags pa la sogs pa bya ste /
bdag gi sdig pa thams cad so sor bshags par bgyi'o / /
sangs rgyas dang byang chub sems dpa' dang /
so so'i skye bo thams cad kyi bsod nams la rjes su yi rang ngo / /
bdag byang chub kyi snying po la mchis kyi bar du thugs rje chen po dang ldan pa'i sangs rgyas rdo rje 'chang dang /
theg pa chen po'i chos ma lus pa dang /
byang chub sems dpa' phyir mi ldog pa dang lha mo'i tshogs dge 'dun la skyabs su mchi'o / /
bdag gis bla na med pa yang dag par rdzogs pa'i byang chub tu sems bskyed par bgyi ste /
sems can thams cad la phan pa dang bde ba bsgrub pa dang /
'di dag ji srid du mthar thug pa'i mya ngan las 'das pa sangs rgyas kyi byang chub la rab tu dgod pa'i phyir ro / /
'di lta ste /
bla na med pa'i theg pa chen po'i lam 'di nyid la yang brten par bgyi'o / /
bdag nyid kyang sangs rgyas dang byang chub sems dpa' thams cad la dbul lo / /
dge ba'i rtsa 'di dag thams cad kyang bla na med pa yang dag par rdzogs pa'i byang chub tu yongs su bsngo bar bgyi'o zhes brjod cing phyag 'tshal nas gtor ma yang byin la yi ge brgya pa brjod pas mnyes par yang bya ste / /
oM shrI he ru ka sa ma ya ma nu pA la ya he ru ka twe no pa tiSh+Tha dr-i D+ho me b+ha ba /
a nu rak+to me b+ha ba /
su to Sh+yo me b+ha ba /
su po Sh+yo me b+ha ba /
sar+b+ba sid+d+hi m+me pra yats+tsha /
sar+b+ba ka r+m+ma su tsa me tsi t+taM shri yaHku ru hU~M /
ha ha ha ha hoH /
b+ha ga bA na he ru ka /
ma me mu ny+tsa he ru kwa b+ha ba ma hA sa ma ya sa twa AH hU~M phaT badzra muHzhes bya bas gshegs su gsol lo / /
de nas sems can thams cad la bu gcig pa sdug pa ltar mnyam pa'i mtshan nyid can gyi byams pa dang /
de nyid sdug bsngal dang sdug bsngal gyi rgyu las bzlog par 'dod pa'i mtshan nyid can gyi snying rje dang /
de dag nyid la lha'i bde ba bsgrub cing bskyed pa la dga' ba'i dga' ba dang /
de nas de dag nyid la bla na med pa'i bde ba'i rnam pa'i lam sgrub par 'dod pa'i rnam pa can gyi btang snyoms bsgom par bya'o / /
'gro ba ngo bo nyid kyis stong / /
mtshan ma med cing rgyu med de / /
thams cad rnam par rtog bral bas / /
smon lam dag kyang rnam par spangs / /
ma lus de ltar shes bya zhing / /
bdag gi sgyu 'dra'i sems nyid de / /
rnam pa ma rig pa yis bskyed / /
de 'gags pa yis 'gag par 'gyur / /
oM shU nya tA dz+nyA na badzra swa b+hA ba A t+ma ko \u0f85haM /
zhes bya ba'i sngags rgyas byin gyis brlab par bya'o / /
de nas bsrung pa'i don du / /
re phas nyi ma sngon du rnam bsgoms nas / /
nyi der hU~M byung sna tshogs rdo rje ste / /
rdo rje de nyid kyis ni ra ba dang / /
gur bcing ba yang rnam par bsgom par bya / /
'di yi don ni 'di yin te / /
nyi ma dang sna tshogs rdo rje dag las spros pas zhu zhing gcig du gyur pa las rnam par spros pas /
'og tu rdo rje'i rang bzhin gyis gzhi dang /
steng du rdo rje gur dang /
thad kar rdo rje ra ba dang /
de yi phyi rol du rdo rje me 'bar ba bsgom par bya zhing sngags kyis kyang brtan par bya ste /
oM ra k+Sha ra k+Sha hU~M hU~M hU~M phaT swA hA /
zhes bya'o / /
de'i dkyil du chos kyi dbyings rnam par dag pa'i ye shes kyi ngo bo nyid ston ka'i zla ba ltar dkar ba'i chos 'byung zhes bya ba gru gsum nam mkha'i khams bsgom par bya'o / /
de'i dkyil du yi ge yaM las byung ba'i rlung gi dkyil 'khor sngon po gzhu'i dbyibs can g.yo ba'i ba dan gnyis kyis mtshan pa'o / /
de'i steng du re pha las me'i dkyil 'khor gru gsum dmar po gru rnams su yi ge raM gyis mtshan pa'o / /
de'i steng du baM las byung ba'i chu'i dkyil 'khor zlum po kha dog dkar po bum pas mtshan pa'o / /
de'i steng du laM las byung ba'i sa'i dkyil 'khor gru bzhi pa ser po zur rnams su rdo rjes mtshan pa bsgom par bya'o / /
de nyid du bsgom pa po de nyid 'jig rten las 'das pa'i ye shes kyi khyad par byed pa nyid du nges par gnas so / /
de nas chos 'byung gi nang du 'byung ba chen po bzhi yongs su gyur pa las byung ba'i sna tshogs pad+ma'i steng gi sna tshogs rdo rje'i lte ba la thar pa chen po'i grong khyer rnam par snang mdzad kyi ngo bo rin po che sna tshogs kyi rang bzhin gyi gzhal yas khang ngo / /
gru bzhi pa la sgo bzhi pa / /
ka ba brgyad kyis nye bar brgyan / /
phreng ba rnga yab sna tshogs ldan / /
rdo rje thig gis rnam par brgyan / /
ba dan sna tshogs g.yo ba'i sna / /
dril bu g.yer kha'i sgra dang ldan / /
'dod pa'i yon tan mchog mnga' ba'i / /
nye bar mkho bas rnam par brgyan / /
do shal do shal phyed pa dang / /
rta babs bzhi yis mdzes par byas / /
rin po che dang rnam ldan zhing / /
mda' yab phreng bas rnam par brgyan / /
gzugs kyi snam bur brgyad gnyis kyi / /
mchod pa'i lha mos mchod par byed / /
pi wang bsgying ma sngon mo ste / /
glu ma gling bu ser mo nyid / /
gar ma rdza ma ljang gu nyid / /
dgod ma rdza rnga dkar zhing dmar / /
gar ma lag pa bskor ba ste / /
glu ma ting ting shag dang bcas / /
bdug pa la sngon me tog dkar / /
mar me mar me'i 'od dang 'dra / /
dri ma ro ma kha dog dmar / /
reg ma me long ljang dang ldan / /
chos ma dkar zhing rang rtags kyis / /
kun kyang lag pa gnyis pa'o / /
phyi rol dur khrod 'jigs pa ste / /
rdo rje ra ba'i nang nyid du / /
gdug cing drag dang thug pa dang / /
de bzhin 'bar ba'i phreng ba dang / /
'jigs par byed pa'i thod pa can / /
g.yon nas shar sogs rim pa bzhin / /
drag tu dgod pa dbang ldan du / /
dbang phyug nags tshal me yi mtshams / /
'jigs byed mun pa bden bral du / /
rlung du kI li kI la sgrogs / /
shir sha a shwa kang ka li / /
tsU ta'i shing ni shar sogs rim / /
shing chen ka rany+dza nyid dang / /
'khri shing can dang a rdzu na / /
dbang po nor sbyin zhags pa can / /
gshin rje'i rgyal po'i phyogs su 'dod / /
dbang ldan mtshams dang byin za dang / /
srin po'i dbang po rlung dag tu'o / /
nor rgyas bu dang ta k+sha ka /
k+ka rko Ta dang pad+ma dang / /
pad+ma chen po hu lu n+ta / /
rigs ldan dang ni dung skyong nyid / /
sgrogs byed 'khor byed 'jigs pa dang / /
ldog byed dang ni mthug po nyid / /
'gengs byed dang ni char 'bebs dang / /
gtum pa rim bzhin sprin gyi bdag /
de la brgya byin ni glang po che la zhon pa mdog ser po lag pa g.yon na rdo rjes mtshan pa'i thod pa thogs pa'o / /
nor sbyin ni gnod sbyin la zhon pa mdog ser po gsus pa 'phyang ba mi'u thung g.yon thod pa dang dbyug pa thogs pa'o / /
chu lha ni chu srin la zhon pa mdog dkar po sbrul gyi rgyan gyis brgyan pa'i g.yon na thod pa dang zhags pa thogs pa'o / /
gshin rje ni ma he la zhon pa mdog sngon po lto 'phyong ba skra ser po gyen du brdzes pa mi'u thung gi gzugs can g.yon na thod pa dang dbyug pa thogs pa'o / /
dbang ldan ni glang po la zhon pa mig gsum pa mdog dkar po g.yon na thod pa dang mdung thogs pa'o / /
byin za ni ra skyes la zhon pa mdog dmar ser phyag bzhi pa skra ser po dbyu sgu gsum pa dang thod pa dang phreng ba 'dzin pa'o / /
srin po'i bdag po ni ro la zhon pa mi'u thung gi gzugs can mdog sngon po skra ser po gyen du 'bar ba gsus pa 'phyang ba g.yon na ral gri dang thod pa thogs pa'i / /
rlung gi bdag po ni mdog sngon po ri dgas la zhon pa zhi ba'i gdong can ba dan thogs pa'o / /
'jig rten skyong ba 'di dag kun rang gi mdog dang gdan dang phyag mtshan dang ldan zhing kun kyang g.yas kyis ni bcom ldan 'das la phyag 'tshal ba'o / /
sprin rnams kyi kha dog ni 'jig rten skyong ba rnams lta bu'o / /
klu rnams ni de dag la gnas pa ste /
kun kyang thal mo sbyar ba'o / /
shing brgyad la gnas pa'i zhing skyong ba rnams ni phyogs skyong ba brgyad kyi bzhon pa rnams kyi gdong lta bu skra dmar ser gyen du brdzes pa bzhin gyur pa ste /
shi ri Sha la gnas pa ni lha'i dge 'dun zhes bya ba mdog dkar po'o / /
shing tsU ta la gnas pa ni gshin rje zhes bya ba ste mdog sngon po'o / /
a shwa ka la gnas pa ni sprin gyi rgyal po zhes bya ba ste mdog dmar po'o / /
byang chub kyi shing la gnas pa ni gnod sbyin gyi sde dpon zhes bya ba ste /
mdog ser po'o / /
ka ra ny+dza'i shing la gnas pa ni drang srong 'dus pa zhes bya ba ste dmar po'o / /
'khri shing can la gnas pa ni srin po'i tshogs can te kha dog sngon po'o / /
a rdzu na la gnas pa ni rlung gi rgyal po zhes bya ba ste kha dog ljang gu'o / /
shing chen po la gnas pa ni yi dags 'dus pa zhes bya ba ste du ba'i mdog can du blta bar bya'o / /
phyogs brgyad kyi dur khrod rnams ni mgo bcad pa dang /
dbyangs pa dang /
bsnyal ba dang /
gsal shing gis phug pa dang /
mgo bo dang /
keng rus dang /
ba glang gi tshe dang /
khwa dar 'ug pa dang /
bya rgod dang ro langs rnams phaT ces bya ba'i sgra sgrogs par byed de /
ma lus pa kun kyang sngon gyi grub pa thob pa rnams kyis mngon par brtags pa'o / /
gnod sbyin dang srin po dang /
yi dags dang /
sha za dang smyo byed dang /
brjed byed dang gdon dang /
mkha' 'gro dang /
mkha' 'gro rnams kyis rnam par brgyan cing sgrub pa po rnams dang bcas par blta bar bya'o / /
de'i snying po'i pad+ma ni /
'dab ma sna tshogs ge sar bcas /
sgo bzhi dang ni mtshams bzhi ru / /
sna tshogs pad+ma'i ri bong can / /
tshangs pa dbang po nye dbang drag /
gshin rje de bzhin gnod sbyin bdag /
bden bral dang ni thags bzangs ris / /
dbus su bdud ni bzhi po dag /
nyi ma'i dkyil 'khor dkyil gnas pa / /
'jigs su rung ba'i snying ga mnan / /
de la gdan dbus ma'i steng du dbyangs kyi yi ge bco lnga las zla ba'i dkyil 'khor me long lta bu'i ye shes kyi ngo bo nyid do / /
de'i steng du gsal byed kyi yi ge sum cu rtsa bzhi las nyi ma'i dkyil 'khor mnyam pa nyid kyi ye shes kyi ngo bo nyid do / /
de'i dbus su yi ge aM dang hU~M yongs su gyur pa las gri gug dang thod pa kha sbyor rang gi sa bon gyi snying po can so sor rtog pa'i ye shes kyi ngo po nyid do / /
de dang de las rnal 'byor ma'i rigs dpag tu med pa'i sprul pa'i de bzhin gshegs pa rnams yang dag par spros la /
'gro ba rnams sangs rgyas kyi rang bzhin du byas nas de nyid du 'dus shing gcig tu gyur pa ni bya ba nan tan gyi ye shes kyi ngo bo nyid do / /
de nas zla ba dang nyi ma dang phyag mtshan dang sa bon yongs su gyur pa las byung ba'i bcom ldan 'das rdo rje sems dpa' 'chad par gyur pa'i kha dog dang dbyibs dang /
phyag dang mtshon cha can rang snang ba'i rig mas 'khyud pa nyid du chos kyi dbyings shin tu rnam par dag pa'i ye shes kyi ngo bo nyid bsgom par bya ste /
'di ni mngon par byang chub pa rnam pa lnga'o / /
de nas bar snang la yi ge hoHgnyis kyis brten pa'i yi ge aM dang hU~M bltas la /
shin tu dga' ba'i sgras yang dag par bkug nas /
bcom ldan 'das kyi zhal nas zhugs shing bcom ldan 'das ma'i pad+mar lhung bar bsgom par bya'o / /
de nas 'dod chags chen po'i mes bcom ldan 'das ma dang bcas pa'i bcom ldan 'das zhu bar gyur pa la byang chub kyi sems zhu ba'i gzugs kyi dkyil 'khor du blta bar bya'o / /
de nas de bslang bar bya ba'i phyir rang rang gi phyogs nas 'ongs pa'i puk+ka sI la sogs pa'i lha mo bzhi po rnams rang rang gi phyogs su stan la 'dug nas tshigs su bcad pa bzhis skul bar byed pa ni / /
bzhengs shig dang sgrol thugs rje'i thugs / /
puk+ka sI ni bdag la skyobs / /
stong pa'i rang bzhin nyid spongs la / /
bdag la bde chen sbyor bzhed mdzod / /
khyod mi bzhugs na bdag 'gum pas / /
dgyes pa'i rdo rje khyod bzhengs shig /
stong pa'i rang bzhin nyid spongs la / /
ri khrod ma 'bras grub par mdzod / /
dga' gtso 'jig rten mgron gnyer nas / /
stong pa nyid la bzhugs sam ci / /
khyod med phyogs mi 'tshal bas na / /
tsaN+Da lI bdag gsol ba 'debs / /
bdag gis khyod kyi thugs 'tshal gyis / /
mig 'phrul mnga' ba khyod bzhengs shig //
Dom+bi mo bdag sgrin mo lags / /
thugs rje rgyun bcad ma mdzad cig /
de nas bskul ba'i de ma thag zla bar zhu bar gyur pa las zla ba dang nyi ma'i dkyil 'khor kyi steng gi gri gug dang thod pa'i dkyil na sa bon gnyis po de nyid do / /
de dag las spro ba'i sbyor bar rnal 'byor ma'i 'khor lo'i rnam pas 'gro ba rnams kyi don byas nas de dag nyid du bsdus pa las zla ba dang nyi ma dang sa bon dang phyag mtshan yongs su gyur pa las byung ba'i dpal he ru ka'i gzugs gnyis par bdag nyid bsgom par bya'o / /
zhabs rnams sa la brdeb mdzad cing / /
lha dang lha min rnams la bsdigs / /
khros shing spyan ni dmar la zlum / /
gzhon shing lang tsho ldan pa'i gzugs / /
zhal brgyad phyag ni bcu drug pa / /
zhabs rnams bzhi yis gshegs mdzad cing / /
bdud rnams bzhi ni mnyam par mnan / /
thod pa'i phreng bas dbu la brgyan / /
'jigs pa'i lus can thal bas bskus / /
skyil krung phyed pa'i gar stabs can / /
rtsa ba'i zhal ni nag po che / /
g.yas pa kun+da lta bu ste / /
g.yon pa dmar po cher 'jigs pa / /
steng gi dud mdog rnam par 'gyur / /
lhag ma bung ba lta bu ste / /
re re la yang spyan gsum mo / /
zhal nas hU~M zhes spro mdzad cing / /
phyag rgya lnga yis rgyan du byas / /
kha dog nag po 'jigs chen po / /
sna tshogs rdo rjes spyi bor brgyan / /
sgeg dang dpa' byad 'jigs su rung / /
drag dang rgod dang 'jigs par byed / /
snying rje rngam dang zhi ba yi / /
gar dgu'i ro dang ldan pa nyid / /
skra ni dmar ser gyen du 'bar / /
'jigs pa po yang 'jigs par byed / /
mgo bo'i phreng ba'i do shal can / /
'jig pa'i dus kyi me 'dra'i mdangs / /
glang po rta bong glang rnga mo / /
mi dang sha ra b+ha byi la / /
g.yas pa'i thod pa brgyad rnams la / /
gnyis 'thung la sogs rim shes bya / /
sa dang chu dang rlung dang ni / /
me dang zla ba nyi ma dang /
mthar byed dang ni nor sbyin nyid / /
g.yon pa'i thod pa brgyad na'o / /
snyoms par 'jug pa'i bdag med ma / /
rang snang ba ni phyag rgya lnga / /
phyag gnyis zhal gcig zhabs gnyis pa / /
de ni gri gug thod pa 'dzin / /
de nas bcom ldan 'das kyi thugs ka'i nyi ma la thod pa'i steng du yi ge hU~M dang /
bcom ldan 'das ma'i thugs ka'i zla ba'i steng gi gri gug la yi ge aM blta'o / /
dbu la pad+ma dkar po dang zla ba la oM mo / /
mgur la pad+ma dmar po dang chos 'byung la yi ge AH'o / /
thugs kar sna tshogs pad+ma dang /
nyi ma la yi ge hUM bsgom par bya'o / /
mig la zla ba'i dkyil 'khor gyi steng gi 'khor lo la yi ge a las byung ba'i rdo rje ma dkar mo'o / /
rna ba la nyi ma dang rdo rje'i steng du aM las byung ba'i bdag med ma sngon mo'o / /
sna la ni nyi ma dang rin po che'i steng du yi ge i las byung ba'i gau rI ma ser mo'o / /
lce la pad+ma dang nyi ma'i steng du yi ge I las byung ba chu'i rnal 'byor ma dmar mo'o / /
spyi gtsug tu sna tshogs rdo rje dang nyi ma'i steng du yi ge u las byung ba'i rdo rje mkha' 'gro ma ljang gu'o / /
snying gar sna tshogs pad+ma dang /
rdo rje'i steng du yi ge aM las byung ba'i bdag med ma dkar mo bsam par bya'o / /
lha mo 'di dag thams cad kyang g.yon na thod pa dang /
kha T+wAM ga g.yas na gri gug thogs pa'o / /
de'i rjes la lte bar pad+ma dkar po 'dab ma drug cu rtsa bzhi pa dang zla ba la oM dkar po'o / /
dbus kyi 'dab ma brgyad la g.yon skor du a ka tsa Ta ta pa ya sha rnams so / /
snying ga'i sna tshogs pad+ma 'dab ma brgyad pa kha thur du bltas pa'i mtshams kyi 'dab ma bzhi la ya ra la wa rnams so / /
phyogs kyi 'dab ma bzhi la a i e o bzhi'o / /
lte ba la ni yi ge hU~M kha thur du bltas pa'o / /
mgrin pa'i pad+ma dmar po 'dab ma bcu drug pa kha gyen du bltas pa'i dkyil du gnas pa'i phyogs kyi 'dab ma bzhi la g.yon skor du A I U ai bzhi'o / /
lte ba la ni yi ge oM mo / /
mgo bor pad+ma dkar po 'dab ma sum cu rtsa gnyis pa'i lte la la yi ge haM kha thur du bltas pa'o / /
de'i rjes la bcom ldan 'das kyi thugs ka'i sa bon spros pa'i 'od zer kha dog nag po lcags kyu'i rnam pa lta bus de bzhin gshegs pa thams cad spyan drangs nas nam mkha'i phyogs su bltas te /
ma mo brgyad kyis yang dag par mchod nas /
dbang bskur bar gsol ba btab par bya ste /
de bzhin gshegs pa thams cad kyis bdag la dbang bskur du gsol zhes bya bas so / /
de nas sangs rgyas bdag nyid chen po he ru ka'i gzugs can de dag las dpag tu med pa'i rnal 'byor ma bsgrubs nas /
de bzhin gshegs pa lnga'i bdag nyid can gyis bum pas dbang bskur pas me tog gi char dang gur gum gyi char yang 'bab par 'gyur ro / /
gzugs kyi rdo rje ma la sogs pas bstod par byed cing sangs rgyas spyan la sogs pas rdo rje'i glu len par byed do / /
dbang bskur ma thag tu rgyal ba mi bskyod pas dbu la brgyan par bsam mo / /
'di ni dang po'i rnal 'byor zhes bya ba ste /
ting nge 'dzin dang po ngo bo nyid kyi sku'o / /
de'i rjes la snga ma bzhin du bcom ldan 'das ma'i dbu la oM mo / /
thugs kar hU~M ngo / /
ze 'bru la yi ge AHbltas la /
oM pad+ma su kha d+ha ra /
ma hA rA ga /
su khaM da t+ta /
tsa tu ra A na n+da /
b+ha ga bi shwa hU~M hU~M hU~M /
ka R+YAM ku ru Sh+wa me /
yi ge hU~M las bcom ldan 'das kyi rdo rje bsgoms la /
oM las nor bu phaT las bug pa bsams te /
oM badzra ma hA dwe Sha tsa tu ra A na n+da /
dA ya ka kha ga mu kha e ka ra so nA tha hU~M hU~M hU~M ka R+YaM ku ru Sh+wa me /
siM siM siM ha ha ha zhes bya bas dga' ba brtsam par bya'o / /
de nas snyoms par 'jug pa'i sgras bskul bas /
de bzhin gshegs pa thams cad zhal gyi lam nas zhugs nas thugs kar zhu bar gyur cing rdo rje'i lam nas pad+ma'i nang du zla ba zhu bar gyur pa'i yi ge gaM yongs su gyur pa las /
gau rI kha dog nag mo gri gug dang ro hi ta'i nya thogs pa sprul nas /
shes rab kyi thugs ka nas byung nas 'gro ba rnams kyi don byas te /
shar phyogs kyi sgo'i stan la gnas par blta bar bya'o / /
de bzhin du tsaM las tsau rI btsod kyi mdog can cang te'u dang phag bsnams pa lho phyogs kyi sgo'i stan la'o / /
de bzhin du baM las byung ba'i ro langs ma kha dog ser mo rus sbal dang thod pa thogs pa nub phyogs kyi sgor ro / /
de bzhin du g+haM las byung ba'i g+ha sma rI mdog ljang gu sbrul dang rnal 'byor gyi snod thogs pa byang phyogs kyi sgor ro / /
de bzhin du paM las byung ba'i puk+ka sI i n+d+ra nI la lta bu seng ge dang dgra sta 'dzin pa ni dbang ldan gyi mtshams su'o / /
de bzhin du shaM las byung ba'i sha ba rI mdog dkar mo dge slong dang 'khar gsil thogs pa ni me'i mtshams kyi stan la'o / /
de bzhin du tsaM las byung ba'i tsaN+Da lI nam mkha' ltar sngo bsangs 'khor lo dang bshol mda' thogs pa ni bden bral mtshams kyi stan la'o / /
de bzhin du DaM las byung ba'i Dom+bi nI sna tshogs mdog can rdo rje dang sdigs mdzub kyi phyag rgya can rlung gi mtshams kyi stan la blta'o / /
de ltar yongs su rdzogs pa'i dkyil 'khor bltas la /
snying ga'i sa bon gyi 'od zer gyis ye shes kyi dkyil 'khor bkug la mdun gyi nam mkha'i phyogs su bltas nas zhal brgyad pa'i sngags kyis bgegs bskrad la /
oM shrI he ru ka a r+g+haM pra tIts+tsha swA hA / /
zhes bya bas yon chab dbul lo / /
oM shrI he ru ka pA d+yaM pra tI ts+tsha swA hA / /
zhes bya bas zhabs bsil dbul lo / /
oM shrI he ru ka a ny+tsa mA naM / /
zhes bya bas zhal bsil dbul lo / /
oM gau rI A ka R+Sha ya dzaHoM tsau rI pra be sha ya hUM / /
oM be+e tA lI ban+d+ha paM /
oM g+hasma rI to Sha ya hoH /
zhes bya bas dgug pa dang gzhug pa bcing ba dang dbang du byas nas ye shes kyi 'khor lo dang /
dam tshig gi dkyil 'khor gcig tu ro mnyam par bsgoms la /
snying ga'i sa bon gyi 'od zer gyi lcags kyus ye shes kyi dkyil 'khor bkug nas mchod pa byas nas /
dbang bskur bar gsol ba gdab par bya'o / /
de nas de dag gis bdag nyid dbang bskur bar bsgom mo / /
dbang bskur bar gyur pa rnams kyi dbu la ni rgyal ba rnams so / /
de la puk+ka sI dang gau rI la ni mi bskyod pas so / /
sha ba ra'i dang tsau rI la ni rnam par snang mdzad kyis so / /
tsaN+Da lI dang be tA li la ni rin chen 'byung gnas kyis so / /
Dom+b-i nI dang g+ha sma rI la ni 'od dpag med gyis rgyas gdab par bya'o / /
de nas yongs su rdzogs par gyur pa'i dkyil 'khor la bltas la /
sgyu ma lta bu dang rmi lam lta bur mos par byas nas /
snying ga'i sa bon las mchod pa'i lha mo brgyad spros pa de dag las spos pa'i sprin gyis gtso bo dang bcas pa'i dkyil 'khor la mchod par bya'o / /
de nas de dag la mngon sum du bdag nyid kyis bstod par bya ste /
'jigs chen mche ba gtsigs pa po / /
rgyu ma'i phreng bas rnam par brgyan / /
sha chen dag ni gsol mdzad pa / /
he ru ka la phyag 'tshal lo / /
zhes bya bas so / /
de nas yi ge yaM las byung gi dkyil 'khor de'i steng du raM las me'i dkyil 'khor /
de la a las byung ba'i thod pa de'i dkyil du oM gyis mtshan pa'i rdzas rnams so / /
de'i steng du hU~M las rdo rje'o / /
rdo rje dang pad+ma sbyor ba las me 'bar bar gyur pa des de dag bskol bar gyur pas /
smin cing zhu bar gyur pa de'i 'od zer gyis de bzhin gshegs pa thams cad kyi thugs ka'i sa bon gyi bdud rtsi blangs nas de dag gcig tu byas nas /
oM AHhU~M zhes bya bas mngon par bsngags la /
yi ge hU~M las lce rdo rje dkar por gyur par bsgoms te /
snying gar nyi ma la dkyil 'khor gyi 'khor lo mos pa byas la /
bdud rtsi des bdag nyid dang dkyil 'khor gyi 'khor lo'i tshim par bya'o / /
ma mo'i grong khyer nyams dga' bar / /
gtso bo 'di 'dra bsgom par bya'o / /
dba' rlabs med pa'i bde ba 'thob / /
rlabs med pa yis bde ba nyid / /
ces bya ba ni /
gnyis pa dkyil 'khor rgyal mchog gi ting nge 'dzin de longs spyod rdzogs pa'i sku'o / /
thugs ka'i sa bon gyi 'od zer gyis dpag tu med cing mtha' med pa'i 'jig rten gyi khams kyi sems can rnams dpal he ru ka'i gzugs su sbyangs nas yang dag par bkug ste /
dkyil 'khor du chud par byas la /
dkyil 'khor ni bdag nyid du /
bdag nyid ni ye shes sems dpar /
ye shes sems dpa' ni phyag mtshan du /
phyag mtshan ni sa bon du /
sa bon thig ler /
thig le las kyang yud tsam gyis gsal ba nyid du dkyil 'khor gyi 'khor lo'i rnam par bsams la /
de ltar yang dang yang du spro zhing bsdu bar bya'o / /
'di ni sems skyo ba rnams kyi thig le'i rnal 'byor ro / /
bde ba chen po'i ting nge 'dzin gyis de bzhin gshegs pa thams cad bcug la shes rab kyi pad+ma'i ze 'bru'i mthar rang gi sa bon gyi dkyil du yungs kar tsam gyi rin po che'i nang du chud par dkyil 'khor gyi 'khor lo gzung bar bya zhing bsam par byas nas /
de la mtshan ma lnga 'byung bar 'gyur ro / /
phyi nas rjes su dran pa'i rnal 'byor gyis spro bar bya'o zhes bya ba ni phra mo'i rnal 'byor ro / /
de ltar yud tsam gyis ye shes las rab tu grub pa'i dpag tu med pa'i 'od zer gyi tshogs spros pas bdag dang gzhan mthong bar sbyor bar nyid kyis rjes su dran pa'i rnal 'byor gyi bdag nyid kyis ma lus pa yongs su rdzogs par bsgom par bya'o / /
bsgom pas skyo bar gyur na sngags bzla bar bya ba ste /
sngags la yang chags par mi bya'o / /
de la 'dir khams phra ba la sems sbyar la sna'i rtse mor sems brtan par byas nas /
'jug pa dang gnas pa dang 'byung ba'i rim pa dang yi ge gsum gyis sbyar la bzla bar bya'o / /
yang na snying ga'i nyi ma'i dkyil 'khor la yi ge bcu gsum mar me'i phreng ba bzhin du 'bar ba sems kyis bris la /
sems kyis bris pa bzhin du nges par bzla bar bya ste /
oM de ba pi tsu badzra hU~M hU~M hU~M phaT swA hA /
zhes bya'o / /
'di ni las rgyal mchog ces bya ste /
ting nge 'dzin gsum pa sprul pa'i sku'o / /
de nas las thams cad grub par bya ba'i phyir phreng ba'i sngags bzla bar bya'o / /
de yang dkyil 'khor gyi 'khor lo'i rnam par gnas pa thugs ka'i sa bon las phreng ba'i sngags byung bar bsam zhing zhal thams cad dang lha mo thams cad kyi zhal nas sngags brjod par bsam par bya'o / /
gal te langs par 'dod na des lha mo'i 'khor lo'i thugs ka'i sa bon gyi nang du chud par bsgoms la /
rten gyi dkyil 'khor shin tu rgya chen por bsgom par bya zhing /
tshigs su bcad pa 'dis bsod nams yongs su bsngo bar bya ste /
bsod nams 'dis ni thams cad mkhyen pa nyid / /
thob nas nyes pa'i dgra rnams las rgyal te / /
rga nad mchi ba'i dba' rlabs 'khrugs pa yi / /
srid pa'i mtsho las 'gro ba 'don par shog /
ces bya'o / /
smon lam yang dag gdab par bya ste / /
rigs su skye dang dam tshig can / /
smyo med dgyes pa'i rdo rje ston / /
bla ma la gus snying rje ldan / /
skye zhing skye bar 'gyur bar shog /
lag pa rdo rje dril bu 'khrol / /
zab mo'i chos 'di klog pa dang / /
btsun mo'i khu ba mnyam zas can / /
skye zhing skye bar 'gyur bar shog /
de nas 'khor ba'i sems can rnams he ru ka'i gzugs su mos bar bya zhing 'byung ba chen po bzhi ni puk+ka sI la sogs pa bzhi'i ngo bor nges par byas nas /
de ltar dgyes pa'i rdo rje'i nga rgyal gyis thams cad bya'o / /
gung gi thun dang phyi dro'i thun la yang de bzhin du stan bde ba la 'dug ste /
yud tsam gyis dgyes pa'i rdo rje'i gzugs su bdag nyid lhag par mos par byas nas / /
snying ga'i sa bon las byung ba'i lha mo rnams gnas ji lta ba bzhin du bltas la / /
ye shes sems dpa' gzhug pa dang /
dbang bskur ba dang /
mchod pa dang /
bstod pa dang /
bdud rtsi myang ba dang /
bzlas pa la sogs pa bya'o / /
gnyid log pa'i dus su ye shes sems dpa' snying ga'i sa bon las byung nas nam mkha'i phyogs su bltas te /
ma mo brgyad kyis yang dag par mchod la /
yi ge brgya pa brjod cing mthar muHzhes bya ba dang ldan pas gshegs su gsol lo / /
dkyil 'khor gyi 'khor lo ni thugs kar bsdus la yan lag gi sbyor ba byas nas sna tshogs 'di dag lhan cig skyes pa'i dga' ba'i ngo bor mos par byas nas gnyid log par bya'o / /
lha mo bzhi'i glus bskul bas sad par byas la /
langs nas thams cad snga ma bzhin du bya'o / /
de ltar rtag tu ji srid dngos grub kyi mtshan ma ma byung gi bar du bya'o / /
de mthong nas rgyud ji lta ba bzhin du nyams su blang bar bya'o / /
phyag drug pa yang de bzhin de / /
phyag g.yon gyi dang po na rtse gsum pa /
g.yas kyi dang po na rdo rje /
g.yon gyi gnyis pa na dril bu /
g.yas kyi gnyis pa ni gri gug /
phyag lhag ma gnyis kyis shes rab ma la 'khyud pa'o / /
de bzhin du phyag bzhi pa'i phyag g.yas kyi dang po na rdo rje /
g.yon na thod pa /
lhag ma gnyis kyis shes rab ma la 'khyud pa'o / /
de bzhin du phyag gnyis pa'i g.yas na rdo rje /
g.yon na thod pa 'dzin pas shes rab la 'khyud pa ste /
dkyil 'khor gyi gtso bo'i gzugs su bsgom par bya'o / /
'di dag kyang phyag bcu drug pa bzhin du thams cad bsgom par bya'o / /
bzlas pa dang bsgom pas skyo bar gyur na thams cad rnam par dag par lhag par mos par bya'o / /
phyag bcu drug ni stong pa nyid de gang dag ce na /
nang stong pa nyid dang /
phyi stong pa nyid dang /
phyi nang stong pa nyid dang /
stong pa nyid stong pa nyid dang /
chen po stong pa nyid dang /
don dam pa stong pa nyid dang /
'dus byas stong pa nyid dang /
'dus ma byas stong pa nyid dang /
mtha' las 'das pa stong pa nyid dang /
thog ma dang tha ma med pa stong pa nyid dang /
dor ba med pa stong pa nyid dang /
rang bzhin stong pa nyid dang /
chos thams cad stong pa nyid dang /
rang gi mtshan nyid stong pa nyid dang /
mi dmigs pa stong pa nyid dang /
dngos po med pa stong pa nyid dang /
ngo bo nyid stong pa nyid dang /
dngos po med pa'i ngo bo nyid stong pa nyid 'di dag ni phyag bcu drug go / /
bsdu ba'i dngos po bzhi ni zhabs bzhi ste /
sbyin pa dang /
snyan par smra ba dang /
don spyod pa dang /
don mthun pa'o / /
pags pa ni byang chub kyi yan lag bdun te gang dag ce na /
dran pa dang /
brtson 'grus dang /
dga' ba dang /
shin tu sbyangs pa dang /
ting nge 'dzin dang /
btang snyoms dang /
chos rab tu rnam par 'byed pa yang dag byang chub kyi yan lag ces bya ba ste /
'di dag ni pags pa'o / /
sha ni puk+ka sI'o / /
khrag ni sha ba rI'o / /
khu ba ni tsaN+Da lI'o / /
tshil dang rkang ni Dom+bi nI'o / /
rus pa ni bden pa bzhi'o / /
sdug bsngal dang kun 'byung ba dang /
'gog pa dang lam mo / /
zhal brgyad ni rnam par thar pa brgyad de gang dag ce na /
gzugs stong pa nyid du mthong ba dang /
nang gi gzugs stong pa nyid du mthong ba dang /
sdug pa dang mi sdug pas byas pa'i lta ba stong pa nyid du mthong ba dang /
nam mkha' mtha' yas skye mched stong pa nyid du mthong ba dang /
rnam shes mtha' yas skye mched stong pa nyid du mthong pa dang /
ci yang med pa'i skye mched stong pa nyid du mthong ba dang /
'du shes med 'du shes med min skye mched stong pa nyid du mthong ba dang /
'du shes dang tshor ba 'gog pa stong pa nyid du mthong ba'o / /
'dod chags chen po las byung bas / /
g.yon pa'i zhal ni legs par 'dzin / /
gti mug chen po dag pa'i bdag /
zhal ni g.yas pa dag tu gnas / /
bdud rnams bzhi po zhi phyir dang / /
nyon mongs thams cad zhi bya'i phyir / /
g.yas dang g.yon pa'i zhal gnyis gnyis / /
gnag cing 'gyur bar shes par bya / /
zhe sdang chen po rmongs chen dang / /
'dod chags che las kun 'byung bar / /
rtsa ba'i zhal ni shes bya ste / /
nyams dgu yi ni tshul gyis gnas / /
mkha' dang gnyis med mtshon byed par / /
steng gi zhal ni shes par bya / /
ro dgu'i nyams dang ldan pa ni / /
sgeg dang dpa' byad 'jigs rung dang / /
drag dang dgod dang 'jigs par byed / /
snying rje rngam dang zhi ba yi / /
ro dgu'i nyams zhes brjod pa yin / /
'tsho ba log pa spong ba'i phyir / /
mche ba cung zhig gtsigs par byed / /
smin ma khro gnyer g.yo ba dang / /
lta ba log pa spong ba'o / /
spyan gsum ni rnam par thar pa'i sgo gsum ste /
stong pa nyid dang mtshan ma med pa dang /
smon pa med pa'o / /
rim pa 'di nyid kyis zhal brgyad dang spyan nyi shu rtsa bzhi 'byung bar 'gyur ba yin te /
de yang sems can thams cad la thugs rje chen pos khyab pa'i phyir kun kyang dmar por gyur pa yin no / /
byams pa'i thugs kyis sku mdog nag por gyur pa yin no / /
mtshan ma rnams ni rgyal ba lnga ste /
mi bskyod pa ni 'khor lo'i gzugs kyis mgo la 'chang ngo / /
snang ba mtha' yas ni rna cha'i gzugs kyis 'dzin to / /
rin chen 'byung ldan ni mgul ba'i nor bu'i tshul gyis gnas so / /
rnam par snang mdzad ni lag gdub [(]gyi [,]kyi [)]gzugs kyis 'dzin to / /
don yod grub pa ni 'og pag gi gzugs kyis 'dzin to / /
bdud bzhi ni phung po'i bdud dang /
nyon mongs pa'i bdud dang /
'chi bdag gi bdud dang /
lha'i bu'i bdud rnams tshangs pa dang /
dbang po dang /
nye dbang dang /
drag po'i gzugs su zhabs kyis mnan te /
'dod chags dang zhe sdang dang gti mug dang phrag dog gi ngo bo nyid ces bya ba'i don to / /
mi dge ba bcu byas pa ni mgo bo'i phreng ba'o / /
de yang gang zhe na /
srog gcod pa dang /
ma byin par len pa dang /
'dod pas log par g.yem pa dang /
brdzun du smra ba dang /
phra ma dang /
khong khro dang /
ngag 'khyal pa dang /
brnab sems dang /
gnod sems dang /
log par lta ba zhes bya'o / /
dpung rgyan ni rdzu 'phrul gyi rkang pa bzhi ste /
'dun pa dang /
brtson 'grus dang /
dran pa dang /
dpyod pa zhes bya'o / /
rkang pa'i gdu bu ni 'jig rten las 'das pa'i phung po lnga ste /
tshul khrims dang /
shes rab dang /
ting nge 'dzin dang /
rnam par grol ba dang /
rnam par grol ba'i ye shes mthong ba'o / /
rtsa ba'i mthon dman bstan pa'i phyir /
skyil krung phyed pa'i gar gyis gnas / /
brdzun pa'i 'dod chags spang ba'i phyir / /
rnal 'byor ma yi dra ba'i stan / /
'jigs pa yang dag spang ba'i phyir / /
sku la thal ba'i rdul gyis bgos / /
dngos po med pa'i srid pa'i ngo bo nyid med pa'i gzugs can du bstan pa'i phyir / /
bdag med ma yis mgul nas 'khyud pa'o / /
de'i gri gug dang thod pa ni thabs dang shes rab kyi ngo bo nyid do / /
phyag g.yas pa'i thod pa brgyad na gnas pa'i glang po la sogs pa'i dam tshig ni 'dus pa'i nad dang /
rims dang gag pa dang dug dang gzer dang skran dang pho sran dang 'go ba dang rim pa bzhin no / /
g.yon gyi thod pa brgyad na gnas pa'i sa la sogs pa ni 'dod chags dang /
zhe sdang dang /
gti mug dang /
phra ma dang /
phrag dog dang /
rgyags pa dang /
nga rgyal dang /
'dod pa dang /
rim bzhin shes par bya'o / /
dbang bskur nas ni thams cad kyis / /
ye shes bla med thob gyur nas / /
bla ma dam pa mi bskyod pa / /
de dag cod pan dag la 'chang / /
ye shes snang ba bskyed pa'i phyir / /
'od kyis dra bas rab gsal byed / /
dkyil 'khor gyi gtso bo'i rnam par dag pa'o / /
da ni lha mo rnams kyi rnam par dag pa brjod par bya ste /
gau rI ni gzugs kyi phung po'i ngo bo nyid do / /
tsau rI ni tshor ba'i phung po'i ngo bo nyid do / /
be t+tA lI ni 'du shes kyi phung po'i ngo bo nyid do / /
g+ha sma rI ni 'du byed kyi phung po'i ngo bo nyid do / /
puk+ka sI ni byams pa'i ngo bo nyid do / /
sha ba rI ni snying rje'i ngo bo nyid do /
tsaN+Da lI ni dga' ba'i ngo bo nyid do / /
Dom+bi nI ni btang snyoms kyi ngo bo nyid do / /
gau rI'i g.yas kyi gri gug ni brdzun pa'i rnam par rtog pa gcod par byed pa nyid do / /
g.yon gyi ro hI ta'i nya ni 'khor ba'i bag chags kyi tshogs so / /
tsau rI'i g.yas kyi cang te'u ni thabs dang shes rab rab tu sgrub par byed pa nyid do / /
g.yon pa'i phag ni gti mug gi ngo bo nyid do / /
be+e tA lI'i g.yas kyi rus sbal ni stong pa nyid kyi ngo bo'o / /
g.yon gyi pad+ma'i snod ni snying rje'i ngo bo nyid do / /
g+hasma rI'i g.yas kyi sbrul ni zhe sdang gi bdag nyid do / /
g.yon kyi rnal 'byor gyi snod ni thabs dang shes rab kyi ngo bo nyid do / /
puk+ka sI'i g.yas kyi seng ge ni bdud kyi sde'i glang po che 'jigs par byed do / /
g.yon gyi dgra sta ni zhe sdang gi ljon shing gcod pa'i don to / /
sha ba rI'i g.yas kyi dge slong ni lan rnam pa lnga bsgom par bya bar bsgrub pa'o / /
g.yon gyi 'khar gsil ni gnyis su med pa'i ye shes sgrub par byed pa'i don to / /
tsan+Da lI'i g.yas kyi 'khor lo ni log par lta ba gcod pa'i don to / /
g.yon gyi gshol mda' ni mi shes pa'i nyon mongs pa rtsa ba nas 'byin pa'i don to / /
Dom+bi nI'i g.yas kyi rdo rje ni mi phyed pa'i ye shes rtogs pa'i don to / /
g.yon gyi sdigs mdzub ni gdug pa can rnams tshar gcod pa'o / /
'di dag kun gyi spyan gsum ni 'das pa dang ma 'ongs pa dang da ltar gyi dus la blta'o / /
phyag gnyis ni gzugs med pa gnyis kyi ngo bo'o / /
gzugs med pa gnyis gang zhe na /
nam mkha' dang rnam par shes pa zhes bya'o / /
'dod chags dang /
zhe sdang dang /
gti mug dang /
phra ma dang /
khong khro dang /
phrag dog dang /
chags pa dang /
nga rgyal rnams ni tshangs pa la sogs pa'i gdan rnams so / /
phyag rgya lnga ni lta ba lnga ste /
gang dag ce na /
'jig tshogs la lta ba dang /
log par lta ba dang /
mthar 'dzin par lta ba dang /
lta ba mchog tu 'dzin pa dang /
tshul khrims dang brtul zhugs mchog tu 'dzin pa'o / /
khro ba'i sems spong bar byed pa'i don du zhal rnam par 'gyur zhing /
dbu skra gyen du brdzes pa'o / /
da ni dkyil 'khor gyi rnam par dag pa brjod par bya ste /
lus dang ngag dang yid 'dus pa ni dkyil 'khor ro / /
bden bzhi'i rnam pa'i tshul gyis grub bzhi'o / /
bdud bzhi skrag par mdzad pa'i don gyis sgo bzhi brtags pa nyid do / /
tshangs pa'i gnas bzhi'i ngo bo nyid kyis zur bzhir brtags pa nyid do / /
rnam par shes pa brgyad kyi ngo bo nyid kyi ka ba brgyad kyis nye bar mdzes pa nyid do / /
rnam par shes pa de yang gang zhe na /
mig gi rnam par shes pa dang /
rna ba dang /
sna dang /
lce dang lus dang /
yid dang /
nyon mongs pa can gyis yid kyi rnam par shes pa dang /
kun gzhi rnam par shes pa'o / /
bum pa brgyad ni gzugs brgyad de /
gang dag ce na /
sa dang chu dang me dang rlung dang /
kha dog dang dri dang ro dang reg bya zhes bya'o / /
kha rgyan gyi yal ga ni lam yan lag brgyad pa ste /
de dag gang zhe na /
yang dag pa'i lta ba dang /
yang dag pa'i rtogs pa dang /
yang dag pa'i ngag dang /
yang dag pa'i las kyi mtha' dang /
yang dag pa'i 'tsho ba dang /
yang dag pa'i rtsol ba dang /
yang dag pa'i dran pa dang /
yang dag pa'i ting nge 'dzin zhes bya'o / /
rin po che lnga ni stobs lnga ste / /
dad pa'i stobs dang /
brtson 'grus kyi stobs dang /
dran pa'i stobs dang /
ting nge 'dzin gyi stobs dang /
shes rab kyi stobs so / /
dkyil 'khor gyi do shal rnams ni 'dod chags dang /
zhe sdang dang /
gti mug dang /
nga rgyal zhes bya ba'i nyon mongs pa rnams 'joms pa'i don to / /
do shal phyed pa ni nye ba'i nyon mongs pa rnams 'joms pa'o / /
dngos dang dngos med bye brag gis / /
sems ni gang zhig rnam rgyas pas / /
sems ni bla re zhes bya bar / /
don dam nyid du gsungs pa yin /
ting nge 'dzin gyi yan lag ni rta babs so / /
de gang dag ce na /
bsnyen pa dang /
nye bar bsnyen pa dang /
sgrub pa dang /
sgrub pa chen po'o / /
rgyal mtshan yang de dag nyid do / /
yan lag brgyad pa'i lam gyi ye shes ni rnga yab kyi phreng bas brgyan pa'o / /
chos kyi gnas bzhi ni rdo rje'i thig dang ldan pa'o / /
de dag gang zhe na /
zag pa dang bcas pa'i chos thams cad sdug bsngal ba /
'dus byas thams cad ni mi rtag pa /
chos thams cad ni bdag med pa /
mya ngan las 'das pa ni zhi ba zhes bya'o / /
byams dang snying rje la sogs pa ni me tog dang spos dang mar me dang dri'o / /
de lta bu nang gi bdag nyid can gyi dkyil 'khor phyi'i la'ang shes par bya'o / /
da ni dur khrod brjod par bya ste /
dbugs rgyu zhes bya'i rigs pa 'dis / /
dur khrod ces ni mngon par brjod / /
ces bya bar dur khrod ces bya ba ni lus te sa'i khams so / /
des zhing skyong bar byed pas na zhing skyong ste rlung ngo / /
sreg cing 'tshed pa'i bdag nyid kyis ni klu'o / /
nam mkha'i mtshan nyid kyis ni shing ngo / /
chu'i ngo bo nyid kyis ni sprin no / /
rnyed pa dang /
ma rnyed pa dang /
grags pa dang /
ma grags pa dang /
smad pa dang /
bstod pa dang /
bde ba dang /
sdug bsngal la sogs pa ni 'jig rten skyong ba'o / /
nad la sogs pa ni yi dags dang /
'byung po dang sha za la sogs pa'o / /
dur khrod brgyad ni yan lag brgyad do / /
'di dag gi dkyil na mchog du dga' ba'i rang bzhin gyis bcom ldan 'das rnal 'byor ma rnams kyis bskor nas bzhugs so / /
bdag dang bdag gir 'dzin pa'i skyon rnams ma lus 'khrugs pa'i rlabs dang 'dzin khri dang / /
ldan pa'i 'khor ba'i rgya mtsho'i nang na gnas pa srog mthar thug pas ldongs gyur la / /
de nyid gsal bar byed pa 'di brtsams pa las bsod nams skyes pa ma lus pa / /
des ni de nyid gru yis 'jig rten 'di dag rnams ni ma lus rtag tu sgrol bar shog /
dgyes pa'i rdo rje'i sgrub thabs de kho na nyid gsal bar byed pa zhes bya ba slob dpon paN+Di ta nag po'i zhabs kyis mdzad pa rdzogs so // //
mkhas pa chen po bram ze'i rigs / /
sangs rgyas bstan la phan dga' ba'i / /
nag po'i mtshan can de dang ni / /
dge slong tshul khrims rgyal bas bsgyur / /
de las dge ba gang thob pa / /
des ni 'gro ba ma lus pas / /
rim gnyis phyag rgya bzhi rtogs nas / /
rdo rje 'dzin pa'i gnas thob shog //
